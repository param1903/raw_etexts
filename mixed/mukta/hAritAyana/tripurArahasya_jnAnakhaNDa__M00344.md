+++
"Catalog number" = "M00344"
"Uniform title" = "tripurārahasya jñānakhaṇḍa"
Author = [ "hāritāyana",]
Commentator = [ "śrīnivāsa son of vaidyanātha dīkṣita",]
Subjects = [ "tantric / āgamic literature", "śākta", "śrī-vidyā",]
"Publication year" = [ "Pre-1900",]
"Publication country" = "India"
title_iast = "tripurārahasya jñānakhaṇḍa"
author_iast = "hāritāyana"
title = "त्रिपुरारहस्य ज्ञानखण्ड"

+++
  
  
  
  
त्रिपुरारहस्यम्  
  
(ज्ञानखण्डम्)  
  
श्रीनिवासभट्टविरचिततात्पर्यदीपिकाव्याख्यासंवलितम्  
  
ॐ नमः कारणानन्दरूपिणी परचिन्मयी ।  
विराजते जगच्चित्रचित्रदर्पणरूपिणी ॥ १ ॥  
  
जयत्येषा परा श्रीमत्त्रिपुरा सर्वसाक्षिणी ।  
या सेवकानुद्धरति संसृतेर्गुरुरूपिणी ॥  
  
नत्वा विघ्नेश्वरं देवं त्रिपुराया रहस्यके ।  
ज्ञानखण्डस्य तात्पर्यदीपिकेयं प्रतन्यते ॥  
  
ज्ञानखण्डमहाम्भोधिं गुरुवाक्प्लवमाश्रितः ।  
तितीर्षुरस्मि श्रीदेवीपदनाविकसङ्गतेः ॥  
  
इह खलु हारितायनो भगवान् दुःखपङ्कनिमग्नजनोद्दिधीर्षया   
त्रिपुरारहस्यमितिहासोत्तमं पद्यरूपं सन्दृब्धवान् । तत्र च मुख्यं   
विवक्षितं परमपुरुषार्थसाधनमेव [क्, ख्: पर-]   
विज्ञानम् । तदादौ च तत्साधनाग्र्यभक्तिनिदानं माहात्म्यखण्डमारचय्य   
सम्प्रति माहात्म्यश्रुत्यादिपरिणताधिकाराणां [ख्: कारिणां]   
जिज्ञासूनां स्वात्मतत्त्वावगमाय प्रारिप्सितं ज्ञानखण्डं निर्विघ्नेन   
समापयितुं प्रकरणप्रतिपाद्यस्वात्मदेवतानमनरूपं मङ्गलं   
सम्प्रदायप्रवर्तनाय ग्रन्थतो रचयति - ॐ नम इति । कारणात्मको य   
आनन्दः अविशेषात् सर्वकारणब्रह्मानन्दः । स एव रूपमस्याः । एवंविधा   
परा अनवच्छिन्न या चित् तन्मयी तदेकरूपा । तथा [ग्: तथा च]   
जगदेवादभुतचित्रं तस्य दर्पणवत् प्रतिबिम्बाश्रयं रूपमस्याः ।   
एवंरूपा ओङ्कारनिर्देश्या या विराजते विशेषतस्तत्तद्रूपेण सामान्यरूपेण च   
प्रकाशते । तस्यै नमः । अनवच्छिन्नचित्तत्त्वं शास्त्रप्रमेयं   
तदेवानन्दमयं जगत्कारणं न प्रकृत्यादिदर्पणे प्रतिबिम्बवत्तस्यामेव   
जगच्चित्रभासनमिति समस्तशास्त्रार्थगर्भितं श्लोकतात्पर्यम् । अत्र   
खण्डत्रयमपि [माहात्म्य-ज्ञान-चर्यात्मकं   
खण्डत्रयम्] शिवशक्तिप्रणवसम्पुटितम् ॐ नम इत्यारभ्य त्रिपुरैव   
ह्रीमिति समापनात् । तस्येदं तात्पर्यम् - शिवशक्तिरूपमखिलं जगत्   
स्वात्मचित्तत्त्वमात्रमिति बोधनार्थमिदं प्रकरणमिति ॥ १ ॥  
  
प्। २)  
  
श्रुतं कच्चिन्नारदैतत् सावधानेन चेतसा ।  
माहात्म्यं त्रिपुराख्याया यच्छ्रुति परसाधनम् ॥ २ ॥  
  
आद्येऽध्याये सूतमितपद्यैः [क-ट-प-यवर्गभवैरिह   
पिण्डान्त्यैरक्षरैरङ्काः । नेत्रे शून्यं ज्ञेयं तथा स्वरे केवले कथिते ॥ इति   
भास्कररायेण स्वकीयनाथनवरत्नमालामञ्जूषायामुद्धृतश्लोकस्य   
प्रामाण्येन स त इति वर्णाभ्यां ७ ६ अङ्कयोर्ग्रहणम् अङ्कानां वामतो गतिः   
इति कृत्वा ६७ श्लोकात्मक आद्योऽध्याय इति सूच्यते स त इति सङ्केताक्षराभ्या ।   
एवमेवान्यत्राप्यध्यायटीकारम्भश्लोकेषु ज्ञेयम् ।] पूजाद्युपासनैः ।  
शुद्धचित्तस्य रामस्य विचारोदय उच्यते ॥  
  
श्रोतारमभिमुखयितुं श्रुतमित्यादि ॥ २ ॥  
  
अथ ते कथयाम्यद्य ज्ञानखण्डं महाद्भुतम् ।  
यच्छ्रुत्वा न पुनः क्वापि मनुष्यः शोकमृच्छति ॥ ३ ॥  
  
महाद्भुतत्वमेवाह - यच्छ्रुत्वेति ॥ ३ ॥  
  
वैदिकं वैष्णवं शैवं शाक्तं पाशुपतं तथा ।  
विज्ञानं सम्यगालोच्य यदेतत् प्रविनिश्चितम् ॥ ४ ॥  
  
प्रकृतज्ञानस्य सर्वोत्तमत्वं वक्तुमाह - वैदिकमिति ।   
वैदिकमौपनिषदम् । वैष्णवं पाञ्चरात्रोक्तम् । शैवं षडर्द्धशास्त्रीयम्   
। शाक्तं महोच्छुष्माद्युक्तम् । पाशुपतं कामोकोक्तम् । विज्ञानम्   
आत्मतत्त्वनिश्चायकोपपत्तिजालम् [क्: तत्त्वं निश्चा-] ॥ ४ ॥  
  
प्। ३)  
  
नैतद्विज्ञानसदृशमन्यद् मानसमारुहेत् ।  
मया श्रीदत्तगुरुणा भार्गवाय निरूपितम् ॥ ५ ॥  
  
सर्वोत्तमत्वादेवाह - नैतदिति । दत्तगुरुनिरूपितं यथा मानसमारुहेन्न   
तथान्यदित्यर्थः ॥ ५ ॥  
  
उपपत्त्युपलब्धिभ्यां समेतं बहु चित्रितम् ।  
अत्रोक्तेनापि नो वेद यदि कश्चिद्विमूढधीः ॥ ६ ॥  
  
कुत एवम्? तदाह - उपपत्तिति । उपपत्तिर्युक्तिः । उपलब्ध्रनुभवः ।   
बहुकथाचित्रितम् । अत्रोक्तं [क्: अत्रोक्त] ज्ञानं चित्तमारुहेदेवेति   
व्यतिरेकमुखेन द्रढयति - अत्रेति ॥ ६ ॥  
  
स केवलं दैवहतः स्थाणुरेव न संशयः ।  
न तस्य स्यादपि ज्ञानं साक्षाच्छिवनिरूपितम् ॥ ७ ॥  
  
तत्ते शृणु समाख्यास्ये ज्ञानखण्डात्मना स्थितम् ।  
अहो सतामद्भुतं [क्: सत्तम्-] हि वृत्तं सर्वगुणोत्तरम् ॥ ८ ॥  
  
तद् ज्ञानखण्डात्मना स्थितं शास्त्रम् । सर्वज्ञकल्पं नारदं   
स्वस्मादाख्यानं शुश्रूषन्तं स्तौति - अहो इति । सर्वगुणैरुत्तरं   
श्रेष्ठम् ॥ ८ ॥  
  
यन्मत्तोऽप्येष देवर्षिः शुश्रुषत्यपि किञ्चन ।  
अनुग्राहकता चैषा सतां सहजसम्भवा ॥ ९ ॥  
  
एषा शुश्रुषा ॥ ९ ॥  
  
यथा ग्राणोल्लासकता मृगनाभेः स्वतः स्थिता ।  
एवं दत्तात्रेयमुखाच्छ्रुत्वा माहात्म्यवैभवम् ॥ १० ॥  
  
एवं माहत्म्यखण्डोक्तवत् [त्रिपुरारहस्य माहात्म्यखण्डं १९३२ ई०   
वर्षे वाराणसीस्थकाशीसंस्कृतग्रन्थमालायां मुद्रितमत्र   
द्रष्टव्यम्] ॥ १० ॥  
  
रामः सर्वजनारामो जामदग्न्यः शुभाशयः ।  
भक्त्यापहृतसच्चित्तस्तूष्णीं किञ्चिद् बभूव ह ॥ ११ ॥  
  
भक्त्या अपहृतं निलीनं सत् शुद्धं चित्तं यस्य ॥ ११ ॥  
  
प्। ४)  
  
अथसाद्य बहिर्वृत्तिं [क्: वृत्ति] भरितानन्दलोचनः ।  
रोमाञ्चपीवरवपुः स्वान्तरानन्दनिर्भरः ॥ १२ ॥  
  
आनन्द आनन्दाश्रुः । स्वीयः आन्त्रो [क्: अन्तरो] भक्तिजनितो य आनन्दः   
तेन निर्भरः पूर्णः ॥ १२ ॥  
  
हर्षोऽमायन् [क्: हर्षो ना-] रोमकूपविभेदान्निर्गमन्निव ।  
प्रणनाम दत्तगुरुं दण्डवच्चरणान्तिके ॥ १३ ॥  
  
स्वान्तरमायन् यो हर्षः स रोमकूपविभेदान्निर्गमन्निव   
रोमाञ्चपीवरवपुरिति सम्बन्धः ॥ १३ ॥  
  
उत्थाय हर्षभरितः प्राह गद्गदसुस्वरः ।  
धन्योऽहं कृतकृत्योऽहं श्रीगुरो त्वत्प्रसादतः ॥ १४ ॥  
  
यत्प्राह - तदेवाह - धन्य इति ॥ १४ ॥  
  
यस्य मे करुणासिन्धुस्तुष्टः साक्षाद् गुरुः शिवः ।  
यस्मिंस्तुष्टे ब्रह्मपदमपि स्यात् तृणसम्मितम् ॥ १५ ॥  
  
मृत्युरप्यात्मतां याति यस्मात्तुष्टाद् गुरोर्ननु ।  
ममाकाण्डादेव गुरुः सोऽद्य तुष्टो महेश्वरः ॥ १६ ॥  
  
गुरुतोषहेतुको मृत्युरात्मतां यातीति । अकाण्डाद् अनिमित्तेन । स बहुप्रयासेन   
तोषणीयः ॥ १६ ॥  
  
मन्ये सर्वं मया प्राप्तमित्येव कृपया गुरोः ।  
नाथ माहात्म्यमखिलं श्रुतं त्वत्कृपयाधुना ॥ १७ ॥  
  
गुरुं प्रत्याह - नाथेत्यादि ॥ १७ ॥  
  
तामुपासितुमिच्छामि त्रिपुरां परमेश्वरीम् ।  
तदुपास्तिक्रमं ब्रूहि मह्यं सुकृपया गुरो ॥ १८ ॥  
  
इति सम्प्रार्थितो दत्तगुरुरालक्ष्य भार्गवे ।  
योग्यतां त्रिपुरोपास्तौ सच्छ्रद्धाभक्तिबृंहिताम् ॥ १९ ॥  
  
क्रमेण दीक्ष्यामास त्रिपुरोपास्तिहेतवे ।  
जामदग्न्योऽपि सम्प्राप्य त्रैपुरं दीक्षणं शुभम् [क्: शुभे] ॥   
२० ॥  
  
प्। ५)  
  
सर्वदीक्षासमधिकं पूर्णतत्त्वप्रबोधनम् ।  
मन्त्रयन्त्रवासनाभिरन्वितं [क्: तम] निखिलं क्रमम् ॥ २१ ॥  
  
मन्त्रयन्त्रयोर्वासना भावनाभेदाः । क्रमः पद्धतिः [क्:   
क्रमपद्धतिः] ॥ २१ ॥  
  
प्राप्य श्रीगुरुवक्त्राब्जाद्रसं मधुकरो यथा ।  
तृप्तान्तरङ्ग आनन्दमादितो [ख्, ग्: मोदितो] भार्गवस्तदा ॥   
२२ ॥  
  
उपास्तिक्रमजिज्ञासानिवृत्तिस्तृप्तिः तज्जनितानन्दपूर्णत्वान्मादितो [क्:   
मादितोत्तमः] मत्तः ॥ २२ ॥  
  
श्रीनाथेनाभ्यनुज्ञातस्त्रिपुरासाधनोद्यतः ।  
परिक्रम्य गुरुं नत्वा महेन्द्राद्रिमुपाययौ ॥ २३ ॥  
  
तत्र निर्माय वसतिं शुभामतिसुखावहाम् ।  
अभूदुपासनपरो वर्षद्वादशकं तदा ॥ २४ ॥  
  
नित्यनैमित्तिकपरः पूजाजपपरायणः ।  
सदा श्रीत्रिपुरेशान्या मूर्तिध्यानैकतत्परः ॥ २५ ॥  
  
एवं तस्यात्यागात् कालो द्वादशाब्दो निमेषवत् ।  
अथैकदा [घ्: तथ-] सुखासीनो नामदग्न्योऽनुचिन्तयत् ॥ २६ ॥  
  
पुरा यत्प्राह संवर्तो मया स्वभ्यर्थितः पथि ।  
तन्मया नैव विदितमंशेनापि तदा ननु ॥ २७ ॥  
  
पुरा रामात्पराजयानन्तरम् । एतच्च माहात्म्यखण्डे ज्ञेयम् । तत् संवर्तोक्तं   
ज्ञानम् ॥ २७ ॥  
  
विस्मृतं च मया यस्मात् प्राङ्न पृष्टं गुरुं प्रति ।  
माहात्म्यं त्रिपुराशक्तेः श्रुतं श्रीगुरुवक्त्रतः ॥ २८ ॥  
  
प्रष्टुं विस्मृतम् ॥ २८ ॥  
  
परन्तु तत्र विदितं यत्संवर्तः पुराऽब्रवीत् ।  
मया सृष्टिप्रसङ्गेन पृष्टं किञ्चिद् गुरुं प्रति ॥ २९ ॥  
  
मया सृष्टीत्याद्यपि प्रथमखण्डे [माहात्म्यखण्डे दशमाध्याये   
४९-६२ श्लोकेषु] ज्ञेयम् ॥ २९ ॥  
  
प्। ६)  
  
तदा कटकृदाख्यानं वर्णयित्वा च मे गुरुः ।  
नाब्रवीदप्रकृततस्तन्मे तत्तादृशं स्थितम् ॥ ३० ॥  
  
कुतो नाब्रवीत्तदाह - अप्रकृतत इति । तादृशम् अविदितम् ॥ ३० ॥  
  
लोकस्य गतिमेतां तु न जानाम्यपि लेशतः ।  
कस्मादिदं समुदितं जगदाडम्बरं महत् ॥ ३१ ॥  
  
कुत्र वा गच्छति पुनः कुत्र संस्थानमृच्छति ।  
अस्थिरं तु प्रपश्यामि सर्वं सर्वत्र किञ्चन ॥ ३२ ॥  
  
अस्थिरं प्रतिक्षणपरिणामि ॥ ३२ ॥  
  
व्यवहारः स्थिरप्रायः कस्मादेतदपीदृशम् ।  
चित्रां जगद्व्यवहृतिं प्रपश्याम्यविमर्शिनीम् ॥ ३३ ॥  
  
विषयस्यास्थिरत्वे कथं तद्विषयकव्यवहारोऽयं ग्रामो मत्पुत्रार्थं   
सम्पादित इति स्थिरप्रायो भवतीति विस्मयन्नाह - व्यवहार इति ।   
अविमर्शिनीमविचारवतीम् ॥ ३३ ॥  
  
अहो यथान्धानुगतो ह्यन्धश्चेष्टति तादृशः ।  
लोकस्य व्यवहारो वै सर्वस्याप्यभिलक्षितः ॥ ३४ ॥  
  
अन्धपरम्परयैव व्यवहार इत्याह - अहो इति ॥ ३४ ॥  
  
निदर्शनं ह्यात्मकृतिरत्र मे सर्वथा भवेत् ।  
नूनं मम शैशवे किं जातं तन्मे न भावितम् ॥ ३५ ॥  
  
अत्र दृष्टान्तः स्वस्याचारणमेवेत्याह - निदर्शनमिति । आत्मनः   
कृतिर्व्यवहारः । तदेवाह - नूनमिति । मे मया ॥ ३५ ॥  
  
कौमारे चान्यथा वृत्तं तारुण्येऽपि ततोऽन्यथा ।  
इदानीमन्यथैवाति व्यापारो मम सर्वथा ॥ ३६ ॥  
  
किमभूत् फलमेतेषां तन्न वेद्मि कथञ्चन ।  
यद्यत्काले यच्च यच्च क्रियते येन येन वै ॥ ३७ ॥  
  
प्। ७)  
  
सम्यगेवेति तद्बुद्ध्वा फलावष्टम्भपूर्वकम् ।  
फलं किं तत्र सम्प्राप्तं केन वा सुखमात्मनः ॥ ३८ ॥  
  
फलावष्टम्भः फलप्राप्तिनिश्चयः ॥ ३८ ॥  
  
यच्चापि लोके फलवदविमृश्य फलं हि तत् ।  
न फलं तदहं मन्ये पुनर्यस्मात् करोति सः ॥ ३९ ॥  
  
यच्च फलं धनादि तस्याविचारेणैव फलत्वमित्याह - यच्चेति ॥ ३९ ॥  
  
प्राप्ते फले फलेच्छावान् पुनर्भूयात् कथं वद ।  
यस्मान्नित्यं करोत्येव जनः सर्वः फेलेहया ॥ ४० ॥  
  
फलाभिमतप्राप्त्यनन्तरं प्रवृत्तिकारणेच्छाया एवोदयः कथमित्याह ##-  
  
फलं तदेव सम्प्रोक्तं दुःखहानिः सुखं च वा ।  
कर्तव्यशेषे नो दुःखनाशो वा सुखमेव वा ॥ ४१ ॥  
  
ननु किञ्चित्फलप्राप्तावपि फलान्तरप्राप्त्यर्थं करणं   
युक्तमेवेत्याशङ्क्य नेति वक्तुं फलस्वरूपं निरूपयति - फलमिति ।   
अभावस्यासतो न फलत्वं युक्तमित्याह - सुखं च वेति ॥ ४१ ॥  
  
कर्तव्यतैव दुःखानां परमं दुःखमुच्यते ।  
तत्सत्त्वे तु कथं ते स्तो दुःखाभावः सुखं च वा ॥ ४२ ॥  
  
दुःखानां मध्ये कर्तव्यतैव परमं महद् दुःखम् । ते दुःखाभावः   
सुखं चेति द्वे ॥ ४२ ॥  
  
यथा दग्धाखिलाङ्गस्य पादे पाटीरलेपनम् ।  
तथा कर्तव्यशेषस्य सुखलाभ इहोच्यते ॥ ४३ ॥  
  
एतदेव दृष्टान्तैरुपपादयति - यथेत्यादि ॥ ४३ ॥  
  
यथा शराविद्धहृदः परिष्वङ्गोऽप्सरोगणैः ।  
तथा कर्तव्यशेषस्य सुखलाभ इहोच्यते ॥ ४४ ॥  
  
यथा क्षयामयाविष्टनरस्य गीतसंश्रुतिः ।  
तथा कर्तव्यशेषस्य सुखलाभ इहोच्यते ॥ ४५ ॥  
  
सुखनस्ते हि लोकेषु येऽकर्तव्यतया स्थिताः ।  
पूर्णाशया महात्मानः सर्वदेहसुशीतलाः ॥ ४६ ॥  
  
तर्हि कः सुखीत्याकाङ्क्षायामाह - सुखिन इति । न कर्तव्यं यस्य   
तद्भावोऽकर्तव्यता । इदमेव सुखिनां [क्: सुखिनाम् । न क्षण]   
लक्षणमिति भवः । सुखिनमितरस्माद्विवेचयितुमाह - पूर्णेत्यादि ।   
अन्येषां प्राप्तव्यशेषादपूर्णः कामिताप्राप्त्या रिक्त आशयश्चित्तम् । तथान्ये   
महात्मानः स्वात्मानं न्यूनं मन्यमानाः । स्पष्टं चैतत् ।   
सार्वभौमोऽपीन्द्रात् स्वात्मानं न्यूनं मन्यत इति । मूर्ध्नि मुकुटसत्त्वेऽपि   
कण्ठे [ख्: कण्ठे नास्ति] हाराभावेन दुःखानुवृत्तेः न ते   
सर्वाङ्गशीतलाश्च ॥ ४६ ॥  
  
प्। ८)  
  
यदि कर्तव्यशेषेऽपि सुखं स्यात् केनचित् क्वचित् ।  
शूलप्रोतेऽपि च नरे स्यात् सुखं गन्धमाल्यजम् ॥ ४७ ॥  
  
केनचिद् वस्त्रमाल्यादिना ॥ ४७ ॥  
  
अहो महच्चित्रमेतत् कर्तव्यशतसङ्कुले ।  
सुखमस्तीह यस्यार्थे करोत्येव सदा जनः ॥ ४८ ॥  
  
अहो विचारमाहात्म्यं किं वदामि नृणामहम् ।  
अनन्तकर्तव्यशैलाक्रान्ताः सुअख्यं लभन्ति च ॥ ४९ ॥  
  
यथा [क्: तथा] सौख्याय यतते सार्वभौमस्तु सर्वदा ।  
तथैव यतते नित्यमपि भिक्षाटने रतः ॥ ५० ॥  
  
पृथक् तौ प्राप्नुतः सौख्यं मन्येते कृतकृत्यताम् ।  
तद्येन यान्ति सर्वेऽपि याम्यहं ताननुक्रमात् ॥ ५१ ॥  
  
येनाविचारितेन मार्गेण क्रमाद् यान्ति तानहमनुयामि ॥ ५१ ॥  
  
अनालोच्य फलं चापि यथान्धोऽन्धानुगस्तथा ।  
तदलं मेधयानेन भूयो गत्वा दयानिधिम् ॥ ५२ ॥  
  
अत्र हेतुः - फलमनालोच्येति । मेधया अविचारजनितनिश्चयेन । अनेन   
विचारेण सह गत्वा । यावद्विचारो न नश्येत्तावदिति तात्पर्यम् ॥ ५२ ॥  
  
विजिज्ञासितजिज्ञास्यो विचिकित्साम्बुधेः परम् ।  
पारं प्रपत्स्ये सुशुभं गुरुवाक्प्लवमाश्रितः ॥ ५३ ॥  
  
विचिकित्सा सन्देहः । गुरुवागेव प्लवो नौः तमाश्रितः [क्: तामाश्रितः] ॥   
५३ ॥  
  
प्। ९)  
  
इति व्यवस्य सहसा जामदग्न्यः शुभाशयः ।  
प्रतस्थे तद्गिरिवराद् गुरुदर्शनकाङ्क्ष्या ॥ ५४ ॥  
  
गन्धमादनशैलेन्द्रं प्राप्य शीघ्रमपश्यत ।  
गुरुं पद्मासनासीनं भूभास्वन्तमिव स्थितम् ॥ ५५ ॥  
  
प्रणनाम पादपीठपुरतो भुवि दण्डवत् ।  
शिरसाऽपीडयत् पादपद्मं निजकराश्रितम् ॥ ५६ ॥  
  
अथैवं प्रणतं रामं दत्तात्रेयः प्रसन्नधिः ।  
आशिर्भिर्योजयामास समुत्थापयदादरात् ॥ ५७ ॥  
  
वत्सोत्तिष्ठ चिरादद्य त्वां पश्यामि समागतम् ।  
ब्रूहि स्वात्मभवं वृत्तं निरामयतया [क्: निरामयास्थितम्]   
स्थितम् ॥ ५८ ॥  
  
आत्मभवं शरीरादौ भवमुत्पन्नम् ॥ ५८ ॥  
  
अथोत्थाय गुरूक्त्या स गुर्वादिष्टाग्न्यविष्टरः ।  
उपविश्य प्रसन्नात्मा बद्धाञ्जलिपुटोऽब्रवीत् ॥ ५९ ॥  
  
श्रीगुरो करुणासिन्धो त्वत्कृपामृत आप्लुतः ।  
कथं स परिभूयेत विधिसृष्टैरथामयैः ॥ ६० ॥  
  
अथेति अप्यर्थः । विधिसृष्टैरपीत्यर्थः ॥ ६० ॥  
  
त्वत्कृपात्मामृतकरमण्डलान्तः स्थितं तु माम् ।  
सन्तापयेत् कथं व्याधिश्चण्डांशुरतिभीषणः ॥ ६१ ॥  
  
आन्तरं बाह्यमपि ते कृपयानन्दितं मम ।  
सदा स्थितं किन्तु भवत्पादाब्जवियुतिं विना ॥ ६२ ॥  
  
आन्तरं मनः । बाह्यं शरीरम् । भवत्पादाब्जयोर्वियुतिर्वियोगः ॥ ६२ ॥  
  
नान्यद्रुजावहं किञ्चिदासीन्मे लेशतः क्वचित् ।  
तद्भवच्चरणाम्भोजदर्शनादद्य वै पुनः ॥ ६३ ॥  
  
प्। १०)  
  
सम्पूर्णता समापना सर्वथा श्रीगुरो ननु ।  
तत् किञ्चिच्चिरसंवृत्तं हृदि मे परिवर्तते ॥ ६४ ॥  
  
आनन्दस्य सम्पूर्णता । चिरकालाद्धृदि संवृत्तम् उत्पन्नं प्रष्टव्यमिति ॥   
६४ ॥  
  
तत्प्रष्टुं त्वाभिवाञ्छामि चिरसंशयितान्तरः ।  
आज्ञप्तो भवताद्याहं पृच्छामि विचिकित्सितम् ॥ ६५ ॥  
  
प्रष्टव्यार्थे चिरात् संशयितम् आन्तरं मनो यस्य ॥ ६५ ॥  
  
संश्रुत्यैवं भार्गवोक्तिं दत्तात्रेयो दयानिधिः ।  
सम्प्रहृष्टमना राममूचे प्रीत्याथ भार्गवम् ॥ ६६ ॥  
  
पृच्छ भार्गव यत्तेऽद्य प्रष्टव्यं चिरसम्भृतम् ।  
तव भक्त्या प्रसन्नोऽस्मि प्रब्रवीमि तवेप्सितम् ॥ ६७ ॥  
  
इति श्रीमदितिहासोत्तमे त्रिपुरारहस्ये ज्ञानखण्डे भार्गवप्रश्ने   
प्रथमोऽध्यायः ॥  
  
इति श्रीत्रिपुरारहस्यज्ञानखण्डव्याख्यायां [ग्, घ्:   
श्रीत्रिपुरारहस्ये-] तात्पर्यदीपिकायां प्रथमोऽध्यायः ॥  
  
  
प्। ११)  
  
अथ द्वितीयोऽध्यायः  
  
इत्याज्ञप्तो [क्, ग्: अस्य श्लोकस्य पूर्वार्धोत्तरार्धयोः   
पुस्तकयोर्विपर्यस्तः पाठः] जामदग्न्यः प्रणम्याऽत्रिसुतं मुनिम् ।  
प्रश्रयावनतो भूत्वा सम्प्रष्टुमुपचक्रमे ॥ १ ॥  
  
अत्राध्याये वेदमितैः पद्यैः कर्तव्यदूषणम् ।  
क्रियते सुविचारस्य जनिस्तुतिरपीर्यते ॥  
  
पृच्छेत्याज्ञप्तः । प्रश्रयः विनयः ॥ १ ॥  
  
भगवन् गुरुनाथार्य सर्वज्ञ करुणानिधे ।  
पुरा मे नृपवंशेषु क्रोधः कारणतो ह्यभूत् ॥ २ ॥  
  
स्वस्य निर्वेदपाप्तिप्रकारमाह - पुरेति ॥ २ ॥  
  
तद्भूयो निहितं क्षात्रं सगर्भं सस्तनन्धयम् ।  
मया त्रिःसप्तकृत्वो वै क्षत्रासृग्भरिते ह्रदे ॥ ३ ॥  
  
तत् क्रोधाद्धेतोः ॥ ३ ॥  
  
सन्तर्पिताः पितृगणास्तुष्टा मद्भक्तिगौरवात् ।  
मत्क्रोधं शामयामासुः शान्तः पित्राज्ञयाप्यहम् ॥ ४ ॥  
  
सम्प्रत्ययोध्यामध्यास्ते यः श्रीरामो हरिः स्वयम् ।  
क्रोधान्धस्तेन भूयोऽहं सङ्गतो बलदर्पितः ॥ ५ ॥  
  
तेन दर्पाद्भगवता च्यावितश्च पराजितः ।  
जीवन् कथञ्चिन्न्र्यातो ब्रह्मण्येनानुकम्पिना ॥ ६ ॥  
  
अथ मामुपसम्प्राप्तो निर्वेदः परिभावितम् [घ्: परिभावितः] ।  
ततोऽत्यन्तं पथि मया बहुधा परिदेवितम् ॥ ७ ॥  
  
परिदेवितं प्रलपितम् ॥ ७ ॥  
  
संवर्तमवधूतेन्द्रं मार्गेऽकस्मात् समासदम् ।  
भस्मच्छन्नाग्निवद् गूढं कथञ्चिदविदं तदा ॥ ८ ॥  
  
समासदमासादितवान् ॥ ८ ॥  
  
प्। १२)  
  
सन्तप्त इव नीहारं तं सर्वाङ्गसुशीतलम् ।  
सङ्गम्यैवातिशिशिरभावमासादयं तदा ॥ ९ ॥  
  
कीदृशं संवर्तं कथंविधो राम आसादितवान्? तदाह - सन्तप्तेति ।   
सङ्गमफलमाह - सङ्गम्येति ॥ ९ ॥  
  
मया स्वस्थितिमापृष्टः प्राहामृतसुपेशलम् ।  
सुसारपिण्डवत् सर्वं निष्कृष्य प्रत्यपादयत् ॥ १० ॥  
  
पेशलं सुन्दरम् । सर्वं प्रश्नार्थम् ॥ १० ॥  
  
नाहं तदशकं स्प्रष्टुं रङ्को राज्ञीं यथा तथा ।  
भूयः सम्प्रार्थितः सोऽथ भवन्तं मे विनिर्दिशत् ॥ ११ ॥  
  
तत् संवर्तोक्तम् । रङ्कः दरिद्री ॥ ११ ॥  
  
तद्भवच्चरणद्वन्द्वं [घ्: तन्मे अन्धो तद्भव इति   
पङ्क्तिक्रमः] तत आसादितं मया ।  
अन्धो जनसमायोगमिवात्यन्तसुखावहम् ॥ १२ ॥  
  
तन्मे न विदितं किञ्चित् संवर्तमुनिराह यत् ।  
श्रुतं माहात्म्यमखिलं त्रिपुराभक्तिकारकम् ॥ १३ ॥  
  
तत् संवर्तोक्तं श्रवणाधिकारं स्वस्मिन्नाह - श्रुतमिति ॥ १३ ॥  
  
सा भवद्रूपिणी देवी हृदि नित्यं समाहिता ।  
एवं मे वर्तमानस्य किं फलं समवाप्यते ॥ १४ ॥  
  
भवद्रूपिणी गुरुरूपिणी । फलस्य देवताकारचित्तवृत्तेः प्राप्तत्वात्   
पुनरुपासनं पिष्टपेषणवदित्याह - एवमिति ॥ १४ ॥  
  
भगवन् कृपया ब्रूहि यत्संवर्तः पुरावदत् ।  
अविदित्वा च तन्नास्ति क्वचीच्च कृतकृत्यता ॥ १५ ॥  
  
किं संवर्तोक्तेन उपासनमेव कुर्विति चेदाह - अविदित्वेति ॥ १५ ॥  
  
तदुक्तमविदित्वा तु यद्यच्च क्रियते मया ।  
तद्वालक्रीडनमिव प्रतिभाति समन्ततः ॥ १६ ॥  
  
तदविदित्वोपासनमन्यद्वा कर्म सर्वं व्यर्थमित्याह - तदुक्तमिति ॥ १६ ॥  
  
प्। १३)  
  
पुरा मया हि बहुशः क्रतुभिर्दक्षिणोच्छ्रयैः ।  
प्रभूतान्नगणैरिष्टा देवाः शक्रमुखा ननु ॥ १७ ॥  
  
ननु न व्यर्थं कर्मादीनां फलसत्त्वादिति चेन्नेत्याह - पुरेति ।   
दक्षिणानाम् उच्छ्रय आधिक्यं येषु ॥ १७ ॥  
  
तदल्पफलमेवेति श्रुतं संवर्तवक्त्रतः ।  
मन्ये तदहमल्पं यत् दुःखमेवेति सर्वथा ॥ १८ ॥  
  
तदल्पेति । एवंविधोत्तमकर्मणामल्पफलत्वे किमन्येषामिति भावः ।   
अल्पफलत्वेऽपि न फलाभाव इत्याशङ्क्याल्पफलस्य दुःखात्मतैवेत्याह -   
मन्य इति ॥ १८ ॥  
  
असुखं नहि दुःखं स्याद् दुःखमल्पं सुखं स्मृतम् ।  
यतः सुखात्यये दुःखं भवेद् गुरुतरं किल ॥ १९ ॥  
  
एतदेव निरूपयति - असुखमिति । तत्र हेतुः - यत इति ॥ १९ ॥  
  
नैतावदेव चैतस्मादधिकं चास्ति वैभवम् ।  
मृत्यूपयोगो यद्भूयो न तत्र स्यात् कदाचन ॥ २० ॥  
  
ननु कृतकर्मधारयाल्पसुखधारा [ख्: सुखाधार] प्राप्तेः किं   
ज्ञानेनेति चेदाह - नैतावदेवेति । भयमेवाह - मृत्यूपेति ।   
मृत्युग्रसनं कर्मभिर्दुर्निवारमिति भावः ॥ २० ॥  
  
एवमेव भवेद्यन्मे क्रियते त्रिपुराविधौ ।  
बालक्रीडेव मे भाति सर्वं तन्मानसं यतः ॥ २१ ॥  
  
ननु कर्मैवंविधमेव । उपासनं तु   
परदेवतासम्बन्धान्नैवमित्याशङ्क्योपासनमपि शुष्ककर्मतुल्यमेव   
फलत इत्याह - एवमिति । मे मया त्रिपुरोपासनविधौ क्रियमाणं   
कर्मवदेवेत्यर्थः । अत एव बालक्रीडेवेति । तत्र हेतुः - मानसं यत इति ॥ २१   
॥  
  
एतद्यदुक्तं भवता कर्तुं तत् [क्: तस्या] स्यादितोऽन्यथा ।  
नियतं चाप्यन्यथा तद् वचोभेदसमाश्रयात् ॥ २२ ॥  
  
उपासनस्य कर्मतुल्यतामाह - एतदिति । यद् उपासनम् । वचोभेदः   
शास्त्रभेदः । शास्त्राणां विविधत्वेन भवदुक्तप्रकारेणान्यथा वा   
नियमेनानियमेन वा कर्तुं शक्यमित्यर्थः ॥ २२ ॥  
  
प्। १४)  
  
आलम्बभेदतश्चापि विविधं प्रतिपद्यते ।  
कथमेतत् क्रतुसममसत्यफलसम्मितम् ॥ २३ ॥  
  
शालिग्रामनार्मदाद्यालम्बनभेदेन चान्यथा कर्तुं शक्यम् । एवमनेकथा   
प्रतिपद्यमानत्वात् क्रत्वादिकर्मसममेतदुपासनमसत्यफलत्वेन सम्मितं   
निश्चितम् । क्रतुसमं कथं न भवेदिति शेषः ॥ २३ ॥  
  
अप्यसत्यात्मकं यस्मात् कथं सत्यसमं भवेत् ।  
अथापि नित्यं [क्: नित्य] कर्तव्यमेतन्नास्यावधिः क्वचित् ॥ २४ ॥  
  
मानसत्वात् स्वरूपतोऽप्यसत्यं यस्मात्तस्मात् कथं सत्यफलजनकं भवेत् ।   
नास्त्यकृतः कृतेन (मुण्ड० १।२।१२) इति वचनादिति भावः ।   
शास्त्रस्येश्वरसङ्कल्परूपत्वेनाचिन्त्यत्वान्नैवं वक्तुं युक्तमिति चेदाह ##-  
  
लक्षितो मे स भगवान् [क्, घ्: भगवन्] संवर्तः सर्वशीतलः   
।  
कर्तव्यलेशविषमविषज्वालाविनिर्गतः ॥ २५ ॥  
  
ननु यावज्जीवं कुर्वत एव परश्रेयःप्राप्तिरिति चेदाह - लक्षित इति । मे मया   
। न तेन श्रेयः प्राप्तमिति चेदाह - सर्वशीतल इति । न प्रत्यक्षदृष्टे   
विप्रतिपत्तिरित्याशयः । कुत एवं स सर्वशीतलस्त्वया ज्ञातः । तदाह -   
कर्तव्येति । यतो विनिर्गतः ततः शीतलः ॥ २५ ॥  
  
हसन्निव लोकतन्त्रमभयं मार्गमाश्रितः ।  
वने दावाग्निसङ्कीर्णे हिमाम्बुस्थगजोपमः ॥ २६ ॥  
  
न च स केवलं मूढः पापफलभाक् यतोऽभयं मार्गमाश्रितो   
लोकव्यवहारं हसन्निवास्ते । तस्य सर्वशीतलत्वे दृष्टान्तः - वन इति ॥ २६ ॥  
  
सर्वकर्तव्यवैकल्यामृतसंस्वादनन्दितः ।  
कथमेतां दशां प्राप्तो यच्च मामाह तत्पुरा ॥ २७ ॥  
  
कर्तव्यवैधुर्यमात्रेण कथं स महासुखी ? तदाह - सर्वेति ।   
कर्तव्यतैव महादुःखहेतुः । व्यवहारे श्रान्तिदर्शनात् तदभावादेव   
सुखम् । सुषुप्तौ सुखदर्शनादिति भावः । एतां दशां   
कर्मत्यागादभयदशां संवर्तः प्राप्तः ॥ २७ ॥  
  
प्। १५)  
  
सर्वमेतत् सुकृपया गुरो मे वक्तुमर्हसि ।  
कर्तव्यकालभुजगनिगीर्णं मां विमोचय ॥ २८ ॥  
  
किमेतेन ते प्रयोजनमिति चेदाह - कर्तव्येति ॥ २८ ॥  
  
इत्युक्त्वा चरणौ मूर्ध्ना गृहीत्वा दण्डवन्नतः ।  
अथ दृष्ट्वा तथाभूतं भार्गवं मुक्तिभाजनम् [घ्: भक्ति] ॥   
२९ ॥  
  
तथाभूतम् आर्तं मुमुक्षुम् ॥ २९ ॥  
  
दयमानस्वभावोऽथ दत्तो वक्तुमुपाक्रमत् ।  
वत्स भार्गव धन्योऽसि यस्य ते बुद्धिरीदृशी ॥ ३० ॥  
  
कर्तव्यस्य दुःखहेतुत्वबुद्धिः ॥ ३० ॥  
  
अब्धौ निमज्जतो नौकासम्प्राप्तिरिव सङ्गता ।  
एतावदेव सुकृतिः क्रियाभिरुपसङ्गतः ॥ ३१ ॥  
  
बुद्धिं स्तौति - अब्धाविति । ते सङ्गतेत्यन्वयः । उपासनं बालक्रीडनवद्   
व्यर्थमिति रामेणोक्तं फलप्रदर्शनेन प्रत्याह - एतावदिति ।   
बुद्धिप्राप्तिमित्यर्थः ॥ ३१ ॥  
  
स्वात्मानमारोहयति पदे परमपावने ।  
सा देवी त्रिपुरा सर्वहृदयाकाशरूपिणी ॥ ३२ ॥  
  
उपसङ्गत आरोहयतीति सम्बन्धः । परमपावने निर्दोषे मोक्षाख्ये । कथं   
क्रियाभिर्बुद्धिप्राप्त्या पदारोहस्तदाह - सेति । हृदयाकाशेऽभिव्यक्त्या   
तद्रूपिणी ॥ ३२ ॥  
  
अनन्यशरणं भक्तं प्रत्येवंरूपिणी द्रुतम् ।  
हृदयान्तः परिणता मोचयेद् मृत्युजालतः ॥ ३३ ॥  
  
एवंरूपिणी प्रोक्तबुद्धिरूपिणी । प्रोक्तबुद्ध्यादिरूपेण [क्, ख्, ग्:   
बुद्ध्या रूपेण] परिणता सैव मोचयेदिति भावः ॥ ३३ ॥  
  
यावत् कर्तव्यवेतालान्न बिभेति दृढं नरः ।  
न तावत् सुखमाप्नोति वेतालाविष्टवत् सदा ॥ ३४ ॥  
  
अस्या बुद्धेर्व्यतिरेकमुखेन पदसाधनतामाह - यावदिति ॥ ३४ ॥  
  
प्। १६)  
  
नृणां कर्तव्यकालाहिसन्दष्टानां कथं शुभम् ।  
करालगरलज्वालाक्रान्ताङ्गानामिव क्वचित् ॥ ३५ ॥  
  
सर्पदष्टानामिव कर्तव्ययुतानां न सुखमित्याह - नृणामिति ॥ ३५ ॥  
  
कर्तव्यविषसंसर्गमूर्च्छितं पश्य वै जगत् ।  
अन्धीभूतं न जानाति क्रियां स्वस्य हितात्मिकाम् ॥ ३६ ॥  
  
न जानाति । एवंरूपं जगत् पश्य ॥ ३६ ॥  
  
अन्यथा चेष्टते भूयो मोहमापद्यते पुनः ।  
एवंविधो हि लोकोअयं कर्तव्यविषमूर्च्छितः ॥ ३७ ॥  
  
अन्यथेति । हितसाधनाय [क्, ख्, ग्: नायत्सा] तत्साधनं   
विहायान्यथा चेष्टते । अत्र हेतुर्विषमूर्च्छित इति ॥ ३७ ॥  
  
अनादिकालतो भीमे पच्यते विषसागरे ।  
यथा हि केचित् पथिकाः प्राप्ता विन्ध्यमहानगम् [क्: विन्ध्यं   
महा] ॥ ३८ ॥  
  
एवं मोहो जीवस्य कदाप्रभृति [क्, ग्: भृतिसम्पन्न] सम्पन्न इति   
चेदाह - अनादीति । अत्र दृष्टान्तत्वेनाख्यायिकामुपक्रमते - यथेति ॥ ३८   
॥  
  
क्षुधाभरसमाक्रान्ताः फलानि ददृशुर्वने ।  
विषमुष्टिफलान्याशु तिन्दुकस्य फलेहया ॥ ३९ ॥  
  
भक्षयामासुरत्यन्तक्षुधानष्टरसेन्द्रियाः ।  
अथ ते तद्विषज्वालाज्वलिताङ्गाः सुपीडिताः ॥ ४० ॥  
  
ननु विषमुष्टितिन्दुकफलयोराकृतिसाम्येऽपि न रससाम्यमित्यत आह -   
नष्टरसेन्द्रिया इति ॥ ४० ॥  
  
अन्धीभूता विचिन्वन्तस्तद्विषोष्णप्रशान्तये ।  
अविदित्वा मुष्टिफलं तिन्दूफलनिषेवणात् ॥ ४१ ॥  
  
मुष्टिफलं भक्षितमित्यविदित्वा ॥ ४१ ॥  
  
मत्वा ज्वालां निजे देहे धत्तुरफलमासदुः ।  
भ्रान्त्या जम्बीरबुद्ध्या तत् सर्विरासीत् सुभक्षितम् ॥ ४२ ॥  
  
तिन्दूफलजामेवाङ्गे ज्वालां मत्व आसदुः प्राप्ताः । तद् धत्तुरफलम् ॥ ४२ ॥  
  
प्। १७)  
  
उन्मत्ताश्च ततोऽभूवन् मार्गाद् भ्रष्टाश्च ते तदा ।  
अन्धीभूतातिगहने पतन्तो निम्नभूमिषु ॥ ४३ ॥  
  
कण्टकैश्छिन्नसर्वाङ्गा [क्, घ्: श्चित्-]   
भग्नबाहूरुपादकाः ।  
अधिक्षिपन्तश्चान्योन्यं कलहं चक्रुरुच्चकैः ॥ ४४ ॥  
  
मुष्टिभिश्च शिलाभिश्च काष्ठैर्जघ्नुः परस्परम् ।  
अथ ते दीर्णसर्वाङ्गाः पुरं कञ्चित् समासदुः ॥ ४५ ॥  
  
निशीथे दैववशतः पुरद्वारमुपाययुः ।  
पुरद्वाराधिपालैस्ते प्रतिरुद्धाः प्रवेशने ॥ ४६ ॥  
  
देशकालानभिज्ञानात् कलहं चक्रुरुच्चकैः ।  
अथ ते प्रहृता द्वारपालैरतितरां यदा ॥ ४७ ॥  
  
द्वाराधिपैः कलहं चक्रुः ॥ ४७ ॥  
  
तदा पलायनपरा बभूवुः परितस्तु ते ।  
पतिताः परिखे केचिद् भक्षिता मकरादिभिः ॥ ४८ ॥  
  
परिखाजलस्थमकरादिभिः ॥ ४८ ॥  
  
केचित् खातेषु कूपेषु पतिताः प्राणमुत्सृजुः ।  
अपरे तैर्विनिहताः केचिज्जीवग्रहं गताः ॥ ४९ ॥  
  
एवं जना हितेच्छाभिः कर्तव्यविषमूर्च्छिताः ।  
अहो विनाशं यान्त्युच्चैर्मोहेनान्धीकृताः खलु ॥ ५० ॥  
  
दार्ष्टान्तिके योजयति - एवमिति ॥ ५० ॥  
  
धन्योऽसि भार्गव त्वं तु यस्मादभ्युदयं गतः ।  
विचारः सर्वमूलं हि सोपानं प्रथमं भवेत् ॥ ५१ ॥  
  
मोहसागरोत्तीर्णत्वाद् धन्योऽसि । कोऽसावभ्युदयस्तदाह - विचार इति । मूलं   
भवेत् ॥ ५१ ॥  
  
परश्रेयोमहासौधप्राप्तौ जानीहि सर्वथा ।  
सुविचारमृते क्षेमप्राप्तिः कस्य कथं भवेत् ॥ ५२ ॥  
  
यत एवमतः सौधप्राप्तौ प्रथमं सोपानं जानीहि । अत एवाह - सुविचारेति   
॥ ५२ ॥  
  
प्। १८)  
  
अविचारः परो मृत्युरविचारहता जनाः ।  
विमृश्यकरी जयति सर्वत्राभीष्टसङ्गमात् ॥ ५३ ॥  
  
अविचारहता दैत्या यातुधानाश्च सर्वशः ।  
विचारपरमा देवाः सर्वतः सुखभागिनः ॥ ५४ ॥  
  
अविचारेण के हताः के वा विचारेण सुखिनस्तदाह - अविचारेति ॥ ५४ ॥  
  
विचाराद्विष्णुमाश्रित्य जयन्ति प्रत्यरीन् सदा ।  
विचारः सुखवृक्षस्य बीजमङ्कुरशक्तिकम् ॥ ५५ ॥  
  
देवाः प्रत्यरीन् दैत्यादीन् जयन्ति । अङ्कुरशक्तिकमिति । न निष्फलं बीजमिति   
भावः ॥ ५५ ॥  
  
विराजते विचारेण पुरुषः सर्वतोऽधिकः ।  
विचाराद्विधिरुत्कृष्टो विचारात् पूज्यते हरिः ॥ ५६ ॥  
  
सर्वज्ञस्तु विचारेण शिव आसीन्महेश्वरः ।  
अविचारान्मृगासक्तो रामो बुद्धिमतांवरः ॥ ५७ ॥  
  
परमामापदं प्राप्तो विचारादथ वारिधिम् ।  
बद्ध्वा लङ्कापुरीं रक्षोगणाकीर्णां समाक्रमत् ॥ ५८ ॥  
  
अविचाराद्विधिरपि मूढो भूत्वाऽभिमानतः ।  
शिरश्छेदं समगमदिति संश्रुतमेव ते ॥ ५९ ॥  
  
महादेवोऽविचारेण वरं दत्वाऽसुराय वै ।  
भस्मीभावात् स्वस्य भीतः पलायनपरोऽभवत् ॥ ६० ॥  
  
अविचाराद्धरिः पूर्वं भृगुपत्नीं निहत्य तु ।  
शापेन परमं दुःखमाप्तम्(मवापा)त्यन्तदुःसहम् ॥ ६१ ॥  
  
एवमन्ये सुरा देवा यातुधाना नरा मृगाः ।  
अविचारवशादेव विपदं प्राप्नुवन्ति हि ॥ ६२ ॥  
  
महाभागास्ते हि धीरा यान् कुत्रापि च भार्गव ।  
विजहाति विचारो नो नमस्तेभ्यो निरन्तरम् ॥ ६३ ॥  
  
विचारपरान् स्तौति - महेति ॥ ६३ ॥  
  
प्। १९)  
  
कर्तव्यमविचारेण प्राप्य मुह्यन्ति सर्वतः ।  
विचार्य कृत्वा सर्वेभ्यो मुच्यतेऽपारसङ्कटैः ॥ ६४ ॥  
  
अकर्तव्यमेव दुःखदमविचारात् कर्तव्यत्वेन प्राप्य सर्वतो मुह्यन्ति ।   
अपारसङ्कटैः अपरिहार्यदुःखप्रापकैः सह सर्वेभ्यो दुःखेभ्यः ॥ ६४ ॥  
  
एवं लोकांश्चिरादेषोऽविचारः सङ्गतोऽभवत् ।  
यस्याविचारो यावत् स्यात् कुतस्तावद्विमर्शनम् ॥ ६५ ॥  
  
विचाराविचारयोर्विरोधं सदृष्टान्तमाह - यस्येति ॥ ६५ ॥  
  
ग्रीष्मभीष्मकरातप्ते मरौ क्व शिशिरं जलम् ।  
एवं चिराविचाराग्निज्वालामालापरीवृते ॥ ६६ ॥  
  
ननु ग्रीष्मेऽप्यकस्माद् वृष्ट्यागम इव विचारः स्वयमेवोदेष्यतीति चेन्नेत्याह   
- एवमिति ॥ ६६ ॥  
  
विचारशीतलस्पर्शः कथं स्यात् साधनं विना ।  
साधनं त्वेकमेवात्र परमं सर्वतोऽधिकम् ॥ ६७ ॥  
  
साधनं प्रसिद्धं कर्म स्यादिति चेन्नेत्याह - एकमेवेति । सर्वतः   
इतरफलसाधकेभ्यः साधनेभ्योऽधिकम् । अवश्यफलपर्यवसानादिति भावः   
॥ ६७ ॥  
  
सर्वहृत्पद्मनिलयदेवतायाः परा कृप्ता ।  
तां विना स्यात् कथं कस्य महाश्रेयः सुसाधनः ॥ ६८ ॥  
  
तत् किम् ? तदाह - परा कृपेति ॥ ६८ ॥  
  
विचारार्कोऽविचारान्धमहाध्वान्तनिबर्हणः ।  
तत्र मूलं भवेद्भक्त्या देवतापरिराधनम् ॥ ६९ ॥  
  
अन्धस्य जन्मान्धस्य यन्महाध्वान्तं सूर्याद्यैरनिवार्यम् । तत्र कृपायाम्   
॥ ६९ ॥  
  
राधिता परमा देवी सम्यक् तुष्टा सती तदा ।  
विचाररूपतां याति चित्ताकाशे रविर्यथा ॥ ७० ॥  
  
देवताराधनाद् विचारोदयप्रकारमाह - राधितेति । कृपया स्वयमेव   
विचाररूपा भवतीत्यर्थः । कृपोत्पत्तेः पूर्वं सैवाविचाररूपा चासीदिति   
तात्पर्यम् । अत एवोक्तं चण्डीस्तवे - संसारबन्धहेतुश्च सैव   
सर्वेश्वरेश्वरी (१।५८) इति ॥ ७० ॥  
  
प्। २०)  
  
तस्मान्निजात्मरूपां तां त्रिपुरां परमेश्वरीम् ।  
सर्वान्तरनिकेतां श्रीमहेशीं चिन्मयीं शिवाम् ॥ ७१ ॥  
  
तदप्याराधनं नेन्द्रचन्द्रादिरूपायाः किन्त्वन्तर्याभिरूपाया इत्याह -   
निजात्मेति ॥ ७१ ॥  
  
आराधयेदकापट्यात् सद्गुरुद्वारतः क्रमात् ।  
आराधनेऽपि मूलं स्याद्भक्तिः श्रद्धा च निर्मला ॥ ७२ ॥  
  
आराधनप्रकारमाह - अकापट्यादिति । कापट्यम् फलाभिसन्धिः ॥ ७२ ॥  
  
तत्रापि मूलं माहात्म्यश्रवणं परिकीर्तितम् ।  
अतस्ते प्रथमं राम माहात्म्यं सम्प्रवर्तितम् ॥ ७३ ॥  
  
तत्रापि भक्त्यादौ । सम्प्रवर्तितं श्रावितम् ॥ ७३ ॥  
  
तेन श्रुतेनाधुना त्वं प्राप्तवानसि मङ्गलम् ।  
विचारः [क्, ग्, घ्: विचारं] श्रेयसो मूलं यस्मात्ते नहि   
भीरितः ॥ ७४ ॥  
  
विचारोदयपर्यन्तं भयमस्ति महत्तरम् ।  
अविचारात्मदोषेण ग्रस्तस्य प्रतिवासरम् ॥ ७५ ॥  
  
यथा हि सन्निपातेन ग्रस्तस्यौषधसेवनात् ।  
अपि तावद्भवेद् भीतिर्यावद्धातोरशुद्धता ॥ ७६ ॥  
  
अत्र दृष्टान्तः - यथेति । सन्निपातमहादोषवतो महौषधसेवनादपि   
यावद् धातुशुद्धिर्न भवति तावद् भयमस्त्येव क्वचिद्विपर्ययदर्शनात् एवं   
देवताराधनपरस्यापि विचारोदयपर्यन्तमविचारेण भयमस्तीति भावः ॥ ७६ ॥  
  
प्राप्ते विचारे परमे फलितं जीवितं नृणाम् ।  
यावत्सु जन्मसु नृणां विचारो न भवेत् परः ॥ ७७ ॥  
  
परो मोक्षसाधनः ॥ ७७ ॥  
  
प्। २१)  
  
तावन्तो जन्मतरवो वन्ध्या विफलहेतुतः ।  
स एव सफलो जन्मवृक्षो यत्र विमर्शनम् ॥ ७८ ॥  
  
कूपमण्डूकसदृशा ये नरा निर्विमर्शनाः ।  
यथा कूपे समुत्पन्नो भेको नो वेद किञ्चन ॥ ७९ ॥  
  
ते कूपमण्डुकसदृशः ॥ ७९ ॥  
  
शुभं वाप्यशुभं वापि कूपे एव विनश्यति ।  
तथा जना अपि वृथोत्पन्ना ब्रह्माण्डकूपके ॥ ८० ॥  
  
शुभं वाप्यशुभं वापि न विदुः स्वात्मनः क्वचित् ।  
उत्पद्योत्पद्य नश्यन्ति न जानन्ति स्वकं हितम् ॥ ८१ ॥  
  
सुखबुद्धिं च दुःखेषु सुखे दुःखविनिश्चयम् ।  
प्राप्याविचारमाहात्म्यात् पच्यन्ते सृतिपावके ॥ ८२ ॥  
  
दुःखसाधनेषु पुत्रादिषु सुखसाधनत्वबुद्धिम् । सुखसाधने [क्:   
साधनवैरा-] वैराग्यादौ दुःखसाधनत्वविनिश्चयम् ।   
सृतिर्जन्मादिरूपः संसारः ॥ ८२ ॥  
  
दुःखेन क्लिश्यमानाश्च न कथञ्चित् त्यजन्ति तत् ।  
यथा पादशताघातैस्ताडितोऽपि महाखरः ॥ ८३ ॥  
  
तद् धनादिरूपं दुःखसाधनम् । अत्र दृष्टान्तः - यथेति ॥ ८३ ॥  
  
रासभीमनुयात्येव तथा संसरणं जनः ।  
त्वं तु राम विचारात्मा पारं दुःखस्य सङ्गतः ॥ ८४ ॥  
  
तथेति । संसरणं घोरसंसारप्रवृत्तिम् [क्: घोरं संसारे] ।   
भूयः क्लिश्यमानोऽपि न त्यजतीत्यर्थः ॥ ८४ ॥  
  
इति श्रीत्रिपुरारहस्ये ज्ञानखण्डे विचारमाहात्म्ये द्वितीयोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
द्वितीयोऽध्यायः ॥  
  
  
प्। २२)  
  
अथ तृतीयोऽध्यायः  
  
दत्तात्रेयप्रोक्तवचः श्रुत्वाऽत्यन्तसुकौतुकी ।  
जामदग्न्यः पुनरपि पप्रच्छ विनयान्वितः ॥ १ ॥  
  
पूर्वाध्याये माहात्म्यश्रवणाद् भक्तिस्तत उपासनं ततो विचारोदय इत्युक्तम् ।   
तत्र माहात्म्यश्रवण एव किं कारणमिति पप्रच्छेत्याह हारितायनः [क्:   
ताय नमः] दत्तात्रेयेति ॥ १ ॥  
  
भगवन् गुरुनाथोक्तं भवता यत्तथैव तत् ।  
अविचारात् परो नाशः सम्प्राप्तः सर्वथा जनैः ॥ २ ॥  
  
विचारेण भवेच्छ्रेयस्तन्निदानमपि श्रुतम् ।  
माहात्म्यश्रुतिरित्येवं [क्: रित्येव; ख्: रिवेयम्] तत्र मे संशयो   
महान् ॥ ३ ॥  
  
तत्र माहात्म्यश्रुतौ ॥ ३ ॥  
  
कथं वा तदपि प्राप्यं साधनं तत्र किं भवेत् ।  
स्वाभाविकं तद्यदि स्यात्तत्सर्वैर्न कुतः श्रुतम् ॥ ४ ॥  
  
तदपि माहात्म्यश्रवणमपि । प्राणिमात्रस्याशनायापिपासादिवत्   
स्वाभाविकमेवैतदिति चेदाह - तत्सर्वैरिति ॥ ४ ॥  
  
अहं वाद्यावधि कुतः प्रवृत्तिं नाप्तवानिह ।  
दुःखं मत्तोऽधिकं प्राप्ता विहताश्च पदे पदे ॥ ५ ॥  
  
शौर्यवीर्यादिवत् त्वादृशानामेवायं स्वभाव इति चेदाह - अहं वेति । इह   
माहात्म्यश्रवणे । दुःखप्राप्तिरेवात्र मूलमिति चेदाह - दुःखमिति ॥ ५ ॥  
  
न कुतः साधनं प्राप्ता एतन्मे कृपया वद ।  
इत्यापृष्टः प्राह भूयो हृष्टो दत्तो दयानिधिः ॥ ६ ॥  
  
अहं यथा रामेण विहतः पराजित एवमन्ये पदे पदे विहता अपि कुतो न   
माहात्म्यं श्रुतवन्तः एतद्वदेत्यर्थः ॥ ६ ॥  
  
प्। २३)  
  
शृणु राम प्रवक्ष्यामि निदानं श्रेयसः परम् ।  
सद्भिः सङ्गः परं मूलं सर्वदुःखनिबर्हणम् ॥ ७ ॥  
  
निदानमादिकारणम् । परं मूलमादिकारणम् ॥ ७ ॥  
  
परमार्थफलप्राप्तौ बीजं सत्सङ्ग उच्यते ।  
त्वं चापि तेन हि सता संवर्तेन महात्मना ॥ ८ ॥  
  
सङ्गतः सन्निमां प्राप्तो दशां श्रेयःफलोदयाम् ।  
सन्त एव हि संयाता दिशन्ति परमं सुखम् ॥ ९ ॥  
  
तच्च राम एव निदर्शयति - त्वं चेति । सत्सङ्गं स्तौति - सन्त इति ॥ ९ ॥  
  
विना सत्सङ्गतः केन प्राप्तं श्रेयः परं कदा ।  
लोकेऽपि यादृशं सङ्गं यो यः प्राप्नोति मानवः ॥ १० ॥  
  
तत्फलं स समाप्नोति सर्वथा नहि संशयः ।  
अत्र [क्: अत्रेति] ते कीर्तयिष्यामि शृणु राम कथामिमाम् ॥ ११ ॥  
  
तत्फलं सङ्गानुरूपं सदसद्वा । पूर्वाध्याये संवर्तोपदिष्टं विज्ञानं   
संवर्तस्य तादृशस्थितिं च वदेत्युक्तम् । तत्सर्वं सत्सङ्गफलत्वेन   
वक्तुमाख्यायिकामुपक्रमते - अत्रेति ॥ ११ ॥  
  
पुरा दशार्णाधिपतिर्मुक्ताचूड इतीरितः ।  
तस्य पुत्रौ हेमचूडमणिचूडौ बभूवतुः ॥ १२ ॥  
  
सुरूपौ सुगुणौ चोभौ सर्वविद्याविशारदौ ।  
कदाचिन्मृगयोत्साहात् सेनाभिः परिवारितौ ॥ १३ ॥  
  
सह्याचलवनं भीमं सिंहव्याघ्रादिसङ्कुलम् ।  
महाबलौ विविशतुर्धनुर्बाणधरौ किल ॥ १४ ॥  
  
अथ तत्र मृगान् सिंहान् वराहान् महिषान् वृकान् ।  
जघन्तुर्निशितैर्बाणैर्लाघवात् कार्मुकच्युतैः ॥ १५ ॥  
  
प्। २४)  
  
पांशुभिर्नभ आक्रान्तमभूद् दर्शनिशोपमम् ।  
न दृश्यते तत्र शिला वृक्षः पुरुष एव वा ॥ १७ ॥  
  
कुतो नीचोच्चतां पश्येदेवं ध्वान्तावृतो गिरिः ।  
निहता शर्करावर्षैः सेनात्यन्तं पलायिता ॥ १८ ॥  
  
वृक्षान् केचिच्छिलाः केचिद् गुहाः केचिदुपासदुः ।  
अश्वारूढौ राजपुत्रावपि दूरं पलायितौ ॥ १९ ॥  
  
उपासदुः संश्रिता बभूवुः ॥ १९ ॥  
  
हेमचूडः क्वचित्तत्र प्रपेदे [घ्: प्रदेशे] तापसाश्रमम् ।  
कदलीखर्जूरवनैराक्रान्तमतिसुन्दरम् ॥ २० ॥  
  
तत्रापश्यच्छुभां काञ्चित् कन्यामग्निशिखामिव ।  
प्रद्योतमानां वपुषा तप्तहेमसुवर्चसा ॥ २१ ॥  
  
तां दृष्ट्वा राजपुत्रोऽपि पद्मामिव सुरूपिणीम् ।  
स्मयमान इवाऽपृच्छत् का त्वं पद्मानने वने ॥ २२ ॥  
  
निर्जने भीतिजनने निर्भयेव [क्: निर्भये वश] समास्थिता ।  
कस्य त्वमपि केनात्र निवसस्येकला कथम् ॥ २३ ॥  
  
केन हेतोर्निवससि ? कथमेकला निवससीति सम्बन्धः ॥ २३ ॥  
  
पृष्टैवं प्राह सा कन्या राजपुत्रमनिन्दिता ।  
स्वागतं ते राजपुत्र विष्टरं प्रतिपद्यताम् ॥ २४ ॥  
  
विष्टरम् आसनम् ॥ २४ ॥  
  
तपस्विनामयं धर्मः पूजनं ह्यतिथेस्तु यत् ।  
श्रान्तं त्वामभिपश्यामि व्यथितं चण्डवायुना ॥ २५ ॥  
  
मत्प्रश्नस्योत्तरमनुक्त्वा कुत आदौ पूजनं क्रियत इति चेदाह -   
तपस्विनामिति । तत्रैव [क्: तत्रैव] हेत्वन्तरमाह - श्रान्तं त्वामिति   
॥ २५ ॥  
  
एवं विनिघ्नतोर्वन्यान् मृगान् राजकुमारयोः ।  
चण्डवायुः प्रादुरासीच्छर्कराश्मप्रवर्षणः ॥ १६ ॥ [अत्र स्थापितः   
षोडशः श्लोकः २-३ पङ्क्त्योः स्थापनीयः ।]  
  
प्। २५)  
  
बध्वा खर्जूरवृक्षेऽश्वमत्रासीनो गतश्रमः ।  
मद्वृत्तमर्हसि श्रोतुमित्युक्तः स तथाऽकरोत् ॥ २६ ॥  
  
फलानि भोजयामास पाययामास सद्रसम् ।  
एवं तं विश्रमं प्राप्तं राजपुत्रमनिन्दिता ॥ २७ ॥  
  
सद्रसं स्वादूदकम् ॥ २७ ॥  
  
प्राह सा मधुसंस्रावपेशलाकारया गिरा ।  
राजपुत्र व्याघ्रपादो मुनिः शिवपदाश्रयः ॥ २८ ॥  
  
पेशलाकारया शोभनया ॥ २८ ॥  
  
येन लोकाः पुण्यतमा जिताः स्वतपसो बलात् ।  
परावरज्ञो ह्यनिशं पूजितो मुनिनायकैः ॥ २९ ॥  
  
परावरज्ञो ब्रह्मज्ञः ॥ २९ ॥  
  
तस्याहं धर्मतः पुत्री हेमलेखेति विश्रुता ।  
विद्युत्प्रभाख्या विद्याध्री सा सर्वाङ्गमनोहरा ॥ ३० ॥  
  
स्वस्य धर्मपुत्रीत्वमेव निरूपयितुमाह - धर्मत इति । न तनुजेत्यर्थः ।   
विद्युदिति ॥ ३० ॥  
  
इमां वेणामनु नदीं स्नातुमभ्याययौ क्वचित् ।  
तधा तत्राजगामार्थात् सुषेणो वङ्गभूपतिः ॥ ३१ ॥  
  
स ददर्श विगाहन्तीं नदीं तां लोकसुन्दरीम् ।  
क्लिन्नांशुकान्तरत्यन्तव्यक्तपीनकुचद्वयीम् ॥ ३२ ॥  
  
कामबाणहतस्तत्र तां प्रार्थयदथापि सा ।  
सौन्दर्यमोहिता तस्य तदुक्तिं सममंसत ॥ ३३ ॥  
  
अथ सापीत्यन्वयः । सममंसत अङ्गीचकार ॥ ३३ ॥  
  
सङ्गम्याथ तया राजा ययौ स्वनगरं प्रतिम् ।  
दधार सापि विद्याध्री गर्भं राजर्षिवीर्यतः ॥ ३४ ॥  
  
भीताऽपचारात् पत्युः सा गर्भं त्यक्त्वात्र संययौ ।  
अमोघवीर्याद् राजर्षेर्जाताहं कन्यका ततः ॥ ३५ ॥  
  
अत्र [क्: अत्र ॥॥॥ रमोघ नास्ति] वेणातीरे । अमोघेति ।   
राजर्षेरमोघवीर्यत्वादहं गर्भे परिपाकं विनैव तद्वीर्यात् कन्यका जातेति   
भावः ॥ ३५ ॥  
  
प्। २६)  
  
मां ददर्श व्याघ्रपादः सन्ध्योपास्त्यर्थमागतः ।  
दयया मामुपादायाऽपालयज्जननी यथा ॥ ३६ ॥  
  
धर्मेण यः पालयिता प्रोच्यते हि पितैव सः ।  
अहं तस्य धर्मपुत्री पितृसेवापरायणा ॥ ३७ ॥  
  
तस्य माहात्म्यतो मेऽत्र भयं नास्त्येव कुत्रचित् ।  
नायं सुरासुरैर्वापि कदाचिद् दुष्टबुद्धिभिः ॥ ३८ ॥  
  
कथमेकला निवससीत्यस्योत्तरमाह - तस्येति ॥ ३८ ॥  
  
प्रवेष्टुमाश्रमोऽर्हः स्यात् प्रविशन्नाशमाप्नुयात् ।  
एतन्मेऽभिहितं वृत्तं तिष्ठ किञ्चिन्नृपात्मज ॥ ३९ ॥  
  
आयास्यति स भगवान् पिता मे तं निशामय ।  
प्रणम्य तं प्राप्य चेष्टं ततः कल्ये प्रयास्यसि ॥ ४० ॥  
  
राजपुत्रस्य स्वस्मिन्नभिप्रायमालक्ष्य स्वाङ्गीकारं [क्: स्वाङ्गीकारे]   
द्योतयन्त्याह - प्राप्य चेष्टमिति । आवयोरनुरूपत्वाद् मां तुभ्यं   
दास्यत्येवेत्याशयः । कल्ये उषसि ॥ ४० ॥  
  
हेमलेखावचः श्रुत्वा तत्सौन्दर्येण मोहितः ।  
भितः किञ्चित् प्रवक्तुं तां विमना इव चाभवत् ॥ ४१ ॥  
  
मुनिमाहात्म्याद्भीतः । किञ्चित् स्वाभिप्रायम् ॥ ४१ ॥  
  
अथालक्ष्य राजपुत्रं कामस्य वशमागतम् ।  
प्राह सा विदुषी भूयो राजपुत्र धृतिं भज ॥ ४२ ॥  
  
आगच्छति पिता सद्यस्ततोऽभिलषितं भज ।  
एवं वदन्त्यां तस्यां स व्याघपादो महामुनिः ॥ ४३ ॥  
  
आजगाम वनात् [क्: वनाद्यत्र पुष्पा] पत्रपुष्पादेः   
कृतसञ्चयः ।  
मुनिं समागतं दृष्ट्वा राजपुत्रः समुत्थितः ॥ ४४ ॥  
  
प्। २७)  
  
प्रणम्य नाम संश्राव्योपविष्टस्तेन देशितः ।  
अथ दृष्ट्वा राजपुत्रं कामेन विकृताकृतिम् ॥ ४५ ॥  
  
देशित आज्ञप्तः ॥ ४५ ॥  
  
ज्ञात्वा योगदृशा सर्वं मत्वा युक्तं च तत्तदा ।  
दारक्रियार्थं तस्मै तां हेमलेखां ददौ मुनिः ॥ ४६ ॥  
  
सर्वं तयोरभिप्रायम् । तत् तस्मै कन्यादानम् ॥ ४६ ॥  
  
तुष्टो राजकुमारोऽपि तामादाय पुरं ययौ ।  
मुक्ताचूडोऽतिसन्तुष्टो महोत्सवविधानतः ॥ ४७ ॥  
  
विवाहमकरोत्तस्य विधानेन क्षितीश्वरः ।  
अथ राजकुमारोऽपि तया क्रीडापरः सदा ॥ ४८ ॥  
  
सौधेषु वनराजीषु पुलिनादिषु सम्बभौ ।  
हेमलेखां राजपुत्रो भोगेष्वनतिकामिनीम् ॥ ४९ ॥  
  
उदासीनां सदद् दृष्ट्वा पप्रच्छ रहसि क्वचित् ।  
किं प्रिये नानुरक्तासि प्रिये मय्यनुरागिणि ॥ ५० ॥  
  
कुतो भोगेषु नात्यन्तमासक्तासि शुचिस्मिते ।  
किं भोगास्ते मनोयोग्या न सन्त्यत्र कुतस्त्विदम् ॥ ५१ ॥  
  
कुतः कस्माद्धेतोः । भोगाः भोगसाधनानि । कुत इदमौदासीन्यम् ॥ ५१ ॥  
  
अत्युत्तमेषु भोगेषु नासक्तेव विभासि मे ।  
त्वय्यासक्तिविहीनायां कथं मे सुखदा रतिः ॥ ५२ ॥  
  
भोगा अनुत्तमा एवेत्याशयेनाह - अत्युत्तमेष्विति । अत्युत्तमेऽलभ्येऽपि भोगे   
आसक्तेव न विभासि । किं मदासक्त्या तवेति चेदाह - त्वयीति ।   
परस्परासक्त्यतिशयेनैव रतिः सुखदेत्याशयः ॥ ५२ ॥  
  
आसक्ते मयि चापि त्वं भास्यन्यगतमानसा ।  
भाषितापि मया भूयो न शृणोष्येव किञ्चन ॥ ५३ ॥  
  
कथमनासक्तिर्मयि त्वया निश्चिता तदाह - आसक्त इति । मयि [क्: अपि]   
आसक्ते त्वदेकभावे सत्यपि त्वमन्यगतमानसेव भासीति शेषः ।   
अन्यगतमानसत्वं वा कथं त्वयाऽवगतमिति चेदाह - भाषितेति ॥ ५३ ॥  
  
प्। २८)  
  
आगतं कण्ठसंलग्नं चिरादपि विभाव्य च ।  
कदा नाथागतं चेति पृच्छस्यविदिता यथा ॥ ५४ ॥  
  
चिरात् कण्ठसंलग्नमपि कदा आगतमिति पृच्छसि ॥ ५४ ॥  
  
पेशलेषूपभोगेषु दुर्लभेषु क्वचिन्न ते ।  
मन आसज्जते कस्मान्न किञ्चिदनुमोदसि ॥ ५५ ॥  
  
पेशलेषु सुन्दरेषु मनो नासज्जत [क्: न सज्जत] इत्यपि कथं विदितमिति   
चेदाह - न किञ्चिदिति । यतो न किञ्चिदलभ्यमपि भोग्यमहो अतिसुन्दरमिति   
ना(अ)नुमोदसि ॥ ५५ ॥  
  
मया विरहितां त्वां वै निमील्य नयने स्थिताम् ।  
यदा यदोपगच्छामि पश्यामि च तदा तदा ॥ ५६ ॥  
  
विमुख्यां त्वयि भोगेषु विषयेषु सुखं मम ।  
कथं भवेद्दारुयोषासङ्गतस्येव तद्वद ॥ ५७ ॥  
  
न तवाभिमतं त्यक्त्वा किञ्चिन्मम समीहितम् ।  
सर्वथा त्वामनुगतो ज्योत्स्नां कुमुदवत् किल ॥ ५८ ॥  
  
न च त्वामननुगतोऽस्मीत्याह - न तवेति ॥ ५८ ॥  
  
तदेवं ते कुतश्चित्तं ब्रूहि प्राणाधिकप्रिये ।  
येन शुद्ध्येत्तु मच्चित्तं शापितासि मया प्रिये ॥ ५९ ॥  
  
एवं विषयविमुखम् ॥ ५९ ॥  
  
इति श्रीत्रिपुरारहस्ये ज्ञानखण्डे सत्सङ्गमाहात्म्ये तृतीयोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
तृतीयोऽध्यायः ॥  
  
प्। २९)  
  
अथ चतुर्थोऽध्यायः  
  
प्रियस्य कण्ठासक्तस्य निशम्यैवं वचो हि सा ।  
ईषत्स्मितानना प्राह राजपुत्रमनिन्दिता ॥ १ ॥  
  
अध्याये मानपमितेऽस्मिन्नाख्यानेन सुस्फुटम् ।  
वैरस्यं भोगजालेषु वैराग्याय निरूप्यते ॥  
  
अनिन्दितेति । न तस्या विदितवेद्याया विषयवैमुख्यं मौढ्यादिनेति भावः ॥ १ ॥  
  
बुबोधयिषती राजपुत्रं युक्त्याऽब्रवीदिदम् ।  
राजपुत्र शृणु वचो नाहं त्वयि विरागिणी ॥ २ ॥  
  
बुबोधयिषती एनं बोधयिष्यामीतीच्छायुता [क्: ष्यती] युक्त्येति ।   
केवलस्ववचसि तस्यानाश्वाससम्भवादिति भावः । इदं वक्ष्यमाणम् ॥ २ ॥  
  
किं स्यात् प्रियतमं लोके किन्नु स्यादप्रियं त्विति ।  
विचारपरमा नित्यं नान्तमेत्यत्र मे मतिः ॥ ३ ॥  
  
यदि नासि विरागिणी तर्हि कुत एवमिति चेदाह - किं स्यादिति । विचार एव परमो   
मुख्यध्येयो यस्याः । अन्तं निश्चयम् ॥ ३ ॥  
  
ध्यायाम्येतच्चिरान्नित्यं स्त्रीस्वभाववशादहम् ।  
नैतज्जानामि तत्त्वं मे वक्तुमर्हसि तत्त्वतः ॥ ४ ॥  
  
किमेतद्ध्यानेन ते फलमिति चेदाह - स्त्रीस्वभावेति । तत्त्वमिति ।   
प्रियाप्रियस्वरूपस्य तत्त्वं याथार्थ्यम् ॥ ४ ॥  
  
एवं प्रोक्तो हेमचूडः प्रहस्य प्राह तां प्रियाम् ।  
नूनं स्त्रियो मूढधिय इति सत्यं न संशयः ॥ ५ ॥  
  
प्रियाप्रिये हि जानन्ति पशुपक्षिसरीसृपाः ।  
यतस्तेषां दृश्यते हि प्रियेष्वप्रियकेषु च ॥ ६ ॥  
  
कुतो मूढधिय इति चेदाह - प्रियेति । यत्तिर्यञ्चोऽपि जानन्ति तत्र को।आं विचार   
इति भावः ॥ ६ ॥  
  
प्। ३०)  
  
प्रवृत्तिश्च निवृत्तिश्च किमत्र बहु चिन्तनम् ।  
सुखं यस्मात् तत् प्रियं स्यात् दुःखं यस्मात्तदप्रियम् ॥ ७ ॥  
  
कथं त्वयैतत् पश्वादिज्ञानं विज्ञातमिति चेदाह - प्रवृत्तीति ।   
प्रियाप्रिययोः प्रवृत्तिनिवृत्तिभ्यामनुमीयत इत्यर्थः । अत्र तिरश्चामपि   
प्रसिद्धेऽर्थम् । ननु तर्हि प्रियाप्रिययोर्लक्षणं वदेति चेदाह - सुखमिति ॥ ७   
॥  
  
किमत्र मुग्धभावेन नित्यं चिन्तयसि प्रिये ।  
श्रुत्वा प्रियवचः प्राह हेमलेखा पुनः प्रियम् ॥ ८ ॥  
  
अत्र प्रसिद्धेऽर्थे ॥ ८ ॥  
  
सत्यं स्त्रियो मुग्धभावा नास्त्यासां सद्विमर्शनम् ।  
तथाप्यहं बोधनीया त्वया सम्यग्विमर्शिना ॥ ९ ॥  
  
सद्विमर्शनं सम्यग्विचारः ॥ ९ ॥  
  
सुबोधिता त्वया चाहं चिन्तामेतां विसृज्य तु ।  
त्वया भोगेषु सततं भवाम्यनुदिनं ततः ॥ १० ॥  
  
भोगेष्वासक्ता भवामि । ततः बोधनानन्तरम् ॥ १० ॥  
  
राजन् सुखञ्च दुःखञ्च याभ्यां भवति ते ननु ।  
प्रियाप्रिये विनिर्दिष्टे त्वया सूक्ष्मविमर्शिना ॥ ११ ॥  
  
तल्लक्षणं दूषयितुमनुवदति - राजन्नित्यादि ॥ ११ ॥  
  
एकमेव सुखं दुःखं कालदेशाकृतेर्भिदा ।  
जनयेदत्र तत् कस्मात् प्रतिष्ठाऽध्यवसायिनी ॥ १२ ॥  
  
भिदा भेदेन । एकमेव वस्तु कालादिभेदेन सुखं दुःखञ्च जनयेत् । अत्र   
एवम्भूते वस्तुनि । प्रतिष्ठा सुखसाधनमेवेत्यव्यभिचारिप्रतिष्ठितस्वरूपता ।   
अध्यवसायिनी निश्चयवती ॥ १२ ॥  
  
यतो वह्निः कालभेदात् पृथगेव फलप्रदः ।  
तथा देशविभेदेनाप्याकारस्य विभेदतः ॥ १३ ॥  
  
तदेव निरूपयति - यत इति । पृथक्फलस्य सुखादेः प्रद एव ॥ १३ ॥  
  
प्। ३१)  
  
शीतकाले प्रियो वह्निरूष्मे त्वप्रिय एव हि ।  
हिमोष्णदेशभेदेन प्रियश्चाप्रिय एव च ॥ १४ ॥  
  
एतदेव विविच्याह - शीतेति ॥ १४ ॥  
  
शीतप्रकृतिजीवानां प्रियोअण्येषां तथेतरः ।  
अथाप्यधिकभावेनाल्पभावेनैवमीरितः ॥ १५ ॥  
  
प्रकृतिरूपाकारभेदेऽपि तथेत्याह - शीतेति ।   
वह्नेरल्पानल्परूपाकारभेदेऽपि तथेत्याह - अथेति । एवं सुखासुखयोः   
साधकत्वेन प्रियोऽप्रियश्च ॥ १५ ॥  
  
एवं शीतं धनं दाराः पुत्रा राज्यं तथेतरत् ।  
अथाप्येवं महाराजो दारपुत्रधनैर्वृतः ॥ १६ ॥  
  
उक्तमर्थमन्यत्रातिदिशति - एवमिति । इतरत् पश्वादि । एवं न कस्यचित्   
सुखमात्रसाधनत्वमित्युक्त्वा सुखसाधनत्वं नास्त्येवेत्याह - अथापीति ।   
सर्वसुखसाधने सत्यपीत्यर्थः । महाराजो मुक्ताचूडः ॥ १६ ॥  
  
शोचत्यनुदिनं कस्मान्न शोचन्तीतरे कुतः ।  
योऽयं भोगः सुखार्थोऽस्ति सोऽप्यनन्तो भवेन्ननु [क्, ख्: न तु]   
॥ १७ ॥  
  
दाराद्यखिलसुखसाधनयुक्तोऽपि कस्मादनुदिनं शोचति । इतरे   
सुखसाधनरहिता विरागिणः । ननु मत्पितुरखिलविषयाप्राप्त्या शोकः ।   
अतोऽखिलविषयाणां सम्भूय सुखसाधनत्वमिति चेदाह - योऽयमिति ॥ १७ ॥  
  
न केनचित्तदखिलं प्राप्तं यस्मात् सुखं भवेत् ।  
यत्किञ्चिल्लाभतो यत्स्यात् [क्: यस्मात्] सुखं तत्रापि संशृणु ॥ १८   
॥  
  
तस्यानन्त्येन प्राप्त्यसम्भवान्नेत्याह - न केनचिदिति ।   
मास्त्वखिललाभस्तथापि कदाचित् किञ्चिल्लाभे कस्यचित् सुखं भवत्येवेति चेदाह   
- तत्रापीति । तत्सुखविषयेऽपीत्यर्थः ॥ १८ ॥  
  
न तत् सुखं भवेन्नाथ यतो दुःखविमिश्रितम् ।  
दुःखं तु दिविधं प्रोक्तं बाह्यमान्तरमित्यपि ॥ १९ ॥  
  
दुःखविमिश्रितमिति । प्रकाशान्धकारयोरिव   
सुखदुःखयोर्विरुद्धस्वभावत्वान्नैकदा सम्भवः । अतस्तत्काले   
दुःखस्यानुभूयमानत्वान्न त्वदभिमतं सुखमिति भावः । ननु न [क्:   
न नास्ति] तत्काले दुःखानुभवोऽस्तीत्याशङ्क्य तद्दुःखमुपपादयितुं   
विभजति - दुःखं त्विति ॥ १९ ॥  
  
प्। ३२)  
  
बाह्यं शरीरसम्भूतं धातुदोषादिसम्भवम् ।  
आन्तरं मानसं प्रोक्तं तच्च वाञ्छासमुद्भवम् ॥ २० ॥  
  
धातवो वातपित्तादयः । आदिना स्फोटाभिघातादिः ॥ २० ॥  
  
महत्तरं मानसं स्याद्येन ग्रस्तमिदं जगत् ।  
वाञ्छैव दुःखविटपिबीजं सुदृढशक्तिकम् ॥ २१ ॥  
  
शरीरान्मानसं महत्तरम् । कुतो महत्तरत्वं तदाह - येनेति ।   
बीजस्वभावादपि तस्य महत्तरत्वमाह - वाञ्छैवेति । सुदृढशक्तिकम्   
अवश्यफलपर्यवसायीति भावः । नैवं धातुदोषादिः तस्य सुप्रतीकार्यत्वात् ॥   
२१ ॥  
  
यया किङ्करतां प्राप्ताः कुर्वन्त्येव दिवानिशम् ।  
इन्द्रादयोऽपि विबुधाः स्वर्निवासाः सदोदिताः ॥ २२ ॥  
  
अत एवामृताशिनामपि सा दृश्यत इत्याह - ययेति । वाञ्छयेत्यर्थः ।   
स्वर्गात्मकगुणोत्तरदेशसेवनेन सदोदयनिमित्तामृतपानेन वा तां   
प्रतीकर्तुमसमर्था एव देवा इत्याशयः ॥ २२ ॥  
  
सुखं वाञ्छावशेषेऽपि यदस्ति नृपसम्भव ।  
तद् दुःखमेव जानीहि यत् कृमिष्वपि सम्भवेत् ॥ २३ ॥  
  
ननु मन्दान्धकारे प्रकाशान्धकारयोरविरुद्धयोरिव वाञ्छाकाले   
सुखदुःखयोः सहभाव इष्यत इति चेदाह - सुखमिति । दुःखमिश्रितस्य   
सुखस्य कृमिष्वपि दुःखप्रकृतिकेषु सम्भवान्न तन्मुख्यं सुखम् । किन्तु   
मन्दान्धकारस्थप्रकाशाभासवत् [क्: मदा-; ग्, घ्: महा##-  
  
प्। ३३)  
  
वरं तिर्यक्कीटकृमिप्रभृतीनां सुखं तु यत् ।  
स्वल्पवाञ्छासम्मिलितं नृणां किं स्यात् सुखं वद ॥ २४ ॥  
  
ननु तत्सुखाभासमपि इतरजन्तुभ्यो मर्त्यस्योत्तममेवेति चेन्नेत्याह -   
वरमिति । तिर्यक् पशुः । कीटाः सपक्षाः । कृमयोऽपक्षाः । प्रभृतिना   
[क्, ख्: तत्प्रभृतीनां] वयांसि [ख्: वयांसि नास्ति] ।   
तिर्यगादीनां स्वल्पवाञ्चासम्मिलितत्वात्   
प्रभातान्धकारमिलितप्रकाशाभासवत् सुखाभासम् । नृणां तु   
अनन्तवाञ्छामिलितत्वाद् गाढान्धकारस्थखद्योतप्रकाशवत्   
कार्याक्षमत्वात् तन्न सुखाभासमपीति भावः ॥ २४ ॥  
  
वाञ्छाशतसमाविष्तो यदि किञ्चिदुपेत्य तु ।  
सुखी भवेदिह तदा को हि न स्यात् सुखी वद ॥ २५ ॥  
  
यद्येवंविधसुखेनापि सुखित्वे न कोऽपि दुःखी भवेदित्याह - वाञ्छेति ।   
किञ्चित् स्रक्चन्दनादि ॥ २५ ॥  
  
अखिलाङ्गे वह्निदग्धे सूक्ष्मपाटीरबिन्दुना ।  
यदि शीतलदेहः स्यात्तदा सोऽपि सुखी भवेत् ॥ २६ ॥  
  
एवं तर्हि महादुःखेऽपि सुखी स्यादित्याह - अखिलेति ।   
पाटीरबिन्दुश्चन्दनबिन्दुः ॥ २६ ॥  
  
प्रियायाः सम्परिष्वङ्गात् सुखं प्राप्नोति वै नरः ।  
तत्रैवाङ्गस्य विस्ऽमबन्धाद् दुःखं भवेन्ननु ॥ २७ ॥  
  
ननु प्रियापरिस्वङ्गे हि बाह्यसर्वविस्मृतेः केवलं सुखमस्तीति चेदाह -   
प्रियाया इति । तत्रैव परिष्वङ्गकाल एव । विषमः पीडाकरो बन्धः   
परस्पराङ्गसंश्लेषः । तद्दुःखयुतत्वान्न तदपि केवलं सुखमिति भावः ॥   
२७ ॥  
  
रत्यावेशात् परिश्रान्तिः सर्वेषां जायते किल ।  
अनन्तरं भारवाहपशोरिव परिश्रमः ॥ २८ ॥  
  
परिष्वङ्गादौ दुःखमस्तीत्यत्र सर्वेषामनुभवं निदर्शयति - रतीति ।   
रत्यावेशादनन्तरम् । इयं परिश्रान्तिर्दुःखमूलेत्यत्र दृष्टान्तः -   
भारेति । इयं परिश्रान्तिर्दुःखजन्या परिश्रान्तित्वात्   
भारवाहपशुपरिश्रान्तिवत् ॥ २८ ॥  
  
प्। ३४)  
  
कथं पश्यसि तत् सौख्यं नाथैतन्मे समुच्यताम् ।  
यावत् सुखं प्रियासङ्गे नाडीसङ्घट्टसम्भवम् ॥ २९ ॥  
  
एवमस्य दुःखयुक्तत्वात्तत्सौख्यं कथं पश्यसि ॥ २९ ॥  
  
तवास्ति [क्: तदास्ति] तावन्न किमु शुनामस्तीह तद्वद ।  
यत्ततो ह्यतिरिक्तं ते दृष्टसौन्दर्यसम्भवम् ॥ ३० ॥  
  
नाडीसङ्घट्टः आनन्देन्द्रियसङ्घर्षः तज्जनितं सुखं शुनामप्यस्तीति न   
तत्सुखं बुधैरभिलषणीयमिति भावः । ततः नाडीसङ्घट्टजात् । अतिरिक्तम्   
अधिकम् । दृष्टसौन्दर्यसम्भवं सौन्दर्यदर्शनजम् ॥ ३० ॥  
  
तत् केवलाभिमानोत्थं स्वाप्नस्त्रीसङ्गमे यथा ।  
पुरा कश्चिद्राजसुतो मन्मथाधिकसुन्दरः ॥ ३१ ॥  
  
सौन्दर्यदर्शनादिजसुखस्याभिमानोत्थत्वे आख्यायिकामाह - पुरेति ॥ ३१ ॥  
  
काञ्चित् सुरूपिणीं प्राप्तः स्त्रियं सर्वमनोहराम् ।  
अत्यन्तमनुरक्तः स तस्यां राजकुमारकः ॥ ३२ ॥  
  
सा त्वन्यस्मिन् राजसुत भृत्ये संसक्तमानसा ।  
स भृत्यो राजपुत्रं तं वञ्चयामास युक्तितः ॥ ३३ ॥  
  
मदिरां मोहनार्थाय तस्मै दत्वातिमात्रकम् ।  
ततो मदान्धाय चेटीं काञ्चित् प्रेष्य कुरूपिणीम् ॥ ३४ ॥  
  
युक्तिमेवाह - मदिरामिति । अतिमात्रं पुष्कलम् ॥ ३४ ॥  
  
बुभुजे तां तस्य पत्नीं सर्वलोकैकसुन्दरीम् ।  
एवमेव चिरं तत्र मदान्धो नृपतेः सुतः ॥ ३५ ॥  
  
स्वस्मै मदान्धाय प्रेषितां चेटीं दासीं राजकुमारो बुभुजे । तस्य   
राजकुमारस्य पत्नीम् । स भृत्यो बुभुज इति तात्पर्यम् ॥ ३५ ॥  
  
प्। ३५)  
  
प्रत्यहं चेटिकां गच्छन् स्वात्मानं सममंसत ।  
धन्योऽहमीदृशीं लोकसुन्दरीं प्राणप्रेयसीम् ॥ ३६ ॥  
  
राजकुमारो धन्योऽहमित्याद्यात्मानमभिमनुते ॥ ३६ ॥  
  
उपगच्छाम्यहं नित्यं न मेऽस्ति सदृशः क्वचित् ।  
एवं वृत्ते चिरे काले कदाचिद् दैवयोगतः ॥ ३७ ॥  
  
भृत्यो निधाय पानं स कार्ये चात्यन्तिके ययौ ।  
अथ राजकुमारस्तत्पानं नात्यन्तिकं पपौ ॥ ३८ ॥  
  
स भृत्यः । आत्यन्तिके आवश्यके कार्ये सति । आत्यन्तिकं पुष्कलम् ॥ ३८ ॥  
  
निमित्ततो ययौ शीघ्रं रत्युत्सुकितमानसः ।  
शयनीयं मनःकान्तं सर्वभोगर्द्धिसंयुतम् ॥ ३९ ॥  
  
निमित्ततः केनचिन्निमित्तेन । न पपौ ॥ ३९ ॥  
  
शचीगृहं देवपतिरिव नन्दनसंस्थितम् ।  
परार्द्ध्यपर्यङ्कगतां तां चेटीमुपसङ्गतः ॥ ४० ॥  
  
नन्दनवन [क्, ख्, ग्: वन नास्ति] संस्थितं शचीगृहम् ।   
परार्द्ध्यमुत्तमम् । तां भृत्यप्रेषिताम् ॥ ४० ॥  
  
कामवेगेन विवशो बुभुजेऽत्यन्तहर्षतः ।  
उपलभ्याथ रत्यन्ते चेटीं तां विकृताकृतिम् ॥ ४१ ॥  
  
कामवेगेन तामपरीक्ष्यैव ॥ ४१ ॥  
  
शङ्कितोऽमर्षितश्चापि किमेतदिति चिन्तयन् ।  
क्व सा मम प्रियतमेत्येवं तामन्वपृच्छत ॥ ४२ ॥  
  
केयमिति शङ्कितः । अनया प्रतारितोऽहमिति मर्षितः । नेयं मां प्रतारयितुं   
सुमर्था अतः किमेतदिति चिन्तयन् क्व सेत्याद्यन्वपृच्छत् ॥ ४२ ॥  
  
पृष्टैवं तेन सा चेटी विमदं तं निशाम्य [क्, ख्:   
निशम्य] तु ।  
भीता न किञ्चित्तं प्राह वेपमाना तदा ततः ॥ ४३ ॥  
  
तं कुमारम् । ततः चेटीवृत्तात् । आलक्ष्येति सम्बन्धः ॥ ४३ ॥  
  
प्। ३६)  
  
आलक्ष्य राजपुत्रोऽपि वैषम्यं चात्मवञ्चनम् ।  
वामेन जग्राह कचे चेटीं क्रोधारुणेक्षणः ॥ ४४ ॥  
  
वैषम्यमनर्हं वचनम् ॥ ४४ ॥  
  
कृपाणिमाददे [ख्: कृपाण] दक्षहस्तेन नृपसम्भवः ।  
तर्जयंस्तां प्रत्युवाच वद वृत्तं यथातथम् ॥ ४५ ॥  
  
कृपाणिं खड्गम् ॥ ४५ ॥  
  
नो चेन्न स्याज्जीवितं ते क्षणमात्रमपि द्रुतम् ।  
सैवं निशम्य तद्वाक्यं भीता प्राणपरीप्सया ॥ ४६ ॥  
  
अतो द्रुतं वदेति योजना ॥ ४६ ॥  
  
जगौ यथावत्तत् सर्वं चिराद् वृत्तं समास्थितम् ।  
प्रादर्शयच्चापि तस्मै तां भृत्येन सुसङ्गताम् ॥ ४७ ॥  
  
तत् प्रियावृत्तम् । वृत्तम् अतीतम् । समास्थितं तया समाचरितम् ॥ ४७ ॥  
  
क्वचिद्भूमौ कटे भृत्यं कृष्णं पिङ्गललोचनम् ।  
प्रांशुं मलिनसर्वाङ्गं रूक्षवक्त्रं जुगुप्सितम् ॥ ४८ ॥  
  
प्रांशुम् उच्चम् ॥ ४८ ॥  
  
समाश्लिष्य रतिश्रान्तां सर्वाङ्गैः प्रेमभावतः ।  
मृदुबाहुलतावृत्तग्रीवस्य वदने स्वकम् ॥ ४९ ॥  
  
सर्वाङ्गैः समाश्लिष्य । लतया वृता वेष्टिता ग्रीवा यस्य ॥ ४९ ॥  
  
निवेश्य वक्त्रकमलं पद्भ्यामाश्लिष्य गाढतः ।  
तस्योरुयुग्मं तद्धस्तसंसक्तगुरुसुस्तनीम् ॥ ५० ॥  
  
वासन्तिकामिव लतां वृतां कुसुमकोरकैः ।  
रोहिणीं राहुणोपेतामिवापश्यन्नृपात्मजः ॥ ५१ ॥  
  
एवंविधां समालोक्य निद्रयाऽपगतस्मृतिम् ।  
मोमुह्यमानश्चात्यन्तं क्षणं पश्चाद् धृतिं भजन् ॥ ५२ ॥  
  
क्षणमत्यन्तं मोहं प्राप्तः ॥ ५२ ॥  
  
यत् प्राह राजतनयस्तन्मत्तः श्रूयतां ननु ।  
धिङ्मामनार्यमत्यन्तं मूढं मदविमोहितम् ॥ ५३ ॥  
  
प्। ३७)  
  
धिग् ये स्त्रीष्वभिसम्प्रीता धिक् तांश्च पुरुषाधमान् ।  
न कामिन्यः कस्यचित् स्युर्वृक्षस्येव च शारिकाः ॥ ५४ ॥  
  
पुरुषाधमान् धिक् [ख्, ग्: धिग् धिक्; घ्: धिक् धिग् माम्] । शारिका इति ।   
यत्रेप्सितं फलं तत्र गच्छन्तीति भावः ॥ ५४ ॥  
  
किमहं मां प्रवक्ष्यामि मुग्धं महिषपोतवत् ।  
जानन्तमेनां प्राणेभ्यः प्रेष्ठां सुचिरकालतः ॥ ५५ ॥  
  
महिषपोतः सद्योजात [क्: जातो] महिषः तद्वन्मुग्धम् अतिजडमिति   
तात्पर्यम् ॥ ५५ ॥  
  
न स्त्रियः कस्यचिद्वा स्युर्वेश्या इव विटस्य हि ।  
यः स्त्रीषु विश्रब्धमनाः स एव वनगर्दभः ॥ ५६ ॥  
  
एवमेव सर्वाः स्त्रिय इत्याह - नेति । वनगर्दभ इति । पुरगर्दभो हि   
जनसङ्गात् किञ्चिदन्यभावज्ञः कदाचित् स्यादिति तात्पर्यम् ॥ ५६ ॥  
  
या स्थितिः शारदाभ्रस्य क्षणिका ह्यनवस्थिता ।  
ततोऽपि पेलवा स्त्रीणां स्थितिरत्यन्तचञ्चला ॥ ५७ ॥  
  
पेलवा लघुतरा ॥ ५७ ॥  
  
नाहमद्यावधि ह्येवं स्त्रीस्वभावमहोऽविदम् ।  
यन्मां सर्वात्मनासक्तं त्यक्त्वा भृत्यमनुव्रता ॥ ५८ ॥  
  
अन्यासक्ता गूढभावा मयि छद्मानुरागिणी ।  
प्रदर्शयन्ती भक्तिं स्वां नटीव विटमण्डले ॥ ५९ ॥  
  
छद्मानुरागे दृष्टान्तः - नटीवेति ॥ ५९ ॥  
  
नाविदं लेशतोऽप्येनां मदिरामत्तमानसः ।  
छायेव मां सङ्गतेति मत्वा विश्रब्धमानसः ॥ ६० ॥  
  
अप्रेक्षणीयां चेटीं तां वञ्चितश्चिरसङ्गतः ।  
नूनं मत्तो मूढतमः को भवेज्जगतीतले ॥ ६१ ॥  
  
अनया वञ्चितोऽहं चेटीं सङ्गतः ॥ ६१ ॥  
  
य एवं विस्रम्भपूर्वमनया चिरवञ्चितः ।  
अहोऽयं भृत्यहतकः सर्वाङ्गविकृताकृतिः ॥ ६२ ॥  
  
तत्र हेतुः - य एवमिति । हतकः अतिनिन्दितः ॥ ६२ ॥  
  
प्। ३८)  
  
किमस्मिन्ननया दृष्टं सौन्दर्यं सर्वतोऽधिकम् ।  
यतो मां निजसौन्दर्याहृतलोकावलोकनम् ॥ ६३ ॥  
  
सौन्दर्येण आहृतं लोकानामवलोकनं निरीक्षणं येन ॥ ६३ ॥  
  
अनुरक्तं सर्वथैव त्यक्त्वैनमुपसङ्गता ।  
एवं प्रलप्य बहुधा निर्विण्णोऽतितरां तदा ॥ ६४ ॥  
  
सर्वथाऽनुरक्तम् । निर्विण्णो विरक्तः ॥ ६४ ॥  
  
राजपुत्रो वनं प्रागात् सर्वसङ्गविवर्जितः ।  
तस्माद् राजकुमारैतत्सौन्दर्यं मनसोत्थितम् ॥ ६५ ॥  
  
यस्मात्तेन राजकुमारेण मोहितेनातिबीभत्सरूपां चेटीं चिरं सङ्गच्छता   
[क्, ख्, ग्: गच्छता] इयं सैव लोकसुन्दरीत्यभिमानमात्रेण तत्   
सुखं चिरं प्राप्तं तस्मादित्यर्थः । मनसोत्थितं मनसा परिकल्पितम् ॥ ६५ ॥  
  
यथा त्वं मयि चात्यन्तसौभगेक्षणपूर्वकम् ।  
रतिं विन्दस्यतितरां तथा वा तद्विशेषतः ॥ ६६ ॥  
  
एतदेव दृष्टान्तेन द्रढयति - यथेति । तद्विशेषतः ततोऽप्यधिकरूपेण ॥   
६६ ॥  
  
विन्दन्ति रतिमत्यन्तं योषित्सु विकृतास्वपि ।  
अत्र ते प्रत्ययं वक्ष्ये शृणु प्रिय समाहितः ॥ ६७ ॥  
  
अत्र सौन्दर्यस्य मानसत्वे । प्रत्ययं निश्चयानुकूलां प्रक्रियाम् ॥ ६७ ॥  
  
विलोक्यते या हि योषित् सा बहिः सुव्यवस्थिता ।  
या च तत्प्रतिबिम्बात्मरूपिणी चित्तसंश्रया ॥ ६८ ॥  
  
बहिः चित्तादन्यत्र ॥ ६८ ॥  
  
सङ्कल्परूपिणी तस्याः सौष्ठवं मनसोल्लिखन् ।  
पौनःपुन्येन तदनु वाञ्छामुपसमागतः ॥ ६९ ॥  
  
तस्याः सौष्ठवं सौन्दर्यं पौनःपुन्येनोल्लिखन् । तदनु   
सम्यगुल्लेखानन्तरम् । तद्विषयवाञ्छाम् ॥ ६९ ॥  
  
प्। ३९)  
  
क्षुब्धेन्द्रियो नरस्तस्यां रतिमाप्नोति सर्वतः ।  
अक्षुब्धे त्विन्द्रिये न स्यात् सुन्दर्यामपि वै रतिः ॥ ७० ॥  
  
क्षुब्धम् उपस्थेन्द्रियं यस्य । सर्वतोऽन्यवाञ्छाभ्यो निवृत्त इति शेषः ।   
पुरुषस्य वाञ्छासहस्रसमाक्रान्तस्य स्त्रीसौन्दर्याद्युल्लेखनेन दृढतरः   
स्त्रीरतिवाञ्छोदयो यदा तदा अन्यवाञ्छा न्यग्भवन्तीति [क्, ख्:   
भवती] भावः । एवं क्षोभाभावे न क्वचिद्रतिरित्याह - अक्षुब्धेति ॥ ७०   
॥  
  
तत्र मूलं समुल्लेखः सौष्ठवस्य पुनः पुनः ।  
अतः क्षोभो नैव दृष्टो बालानां योगिनामपि ॥ ७१ ॥  
  
तत्र क्षोभे । एतद्व्यतिरेकमुखेन द्रढयति - अत इति ॥ ७१ ॥  
  
तथा च यो यो यस्यां तु रतिं विन्दति मानवः ।  
सुन्दर्यां वापि चान्यस्यां तत्र सौष्ठवमुल्लिखेत् ॥ ७२ ॥  
  
सौन्दर्योल्लेख एव क्षोभहेतुर्न सौन्दर्यमिन्याह - तथा चेति । सौष्टवं   
स्थितमस्थितं वा ॥ ७२ ॥  
  
दृश्यन्ते योषितोऽत्यन्तबीभत्साकारविग्रहाः ।  
तरुणैः सङ्गतास्ताश्च दृश्यन्तेऽपत्यहेतुतः ॥ ७३ ॥  
  
अत्र निदर्शनमाह - दृश्यन्त इति । बीभत्साकारो विग्रहोऽवयवसंस्थानं   
यासां ताः । एवंविधा जगति या दृश्यन्ते तास्तरुणैः सङ्गताश्च   
दृश्यन्ते । ननु सङ्गतेः रहसि सम्भवात् कथमन्यैः सङ्गता दृश्यन्त इति   
चेदाह - अपत्यहेतुत इति ॥ ७३ ॥  
  
विरूपतोल्लेखनं वाप्यनुल्लेखस्तु सौष्ठवे ।  
यदि स्यात्तत् कथं नॄणां रतिस्तासु हि सम्भवेत् ॥ ७४ ॥  
  
ननु तत्र सौष्ठवोल्लेखनं विनापि सङ्गतिः स्यादिति चेदाह - विरूपेति ।   
सौष्ठवेऽनुल्लेखः सौष्ठवविषयकानुल्लेखः । तासु विरूपासु ॥ ७४ ॥  
  
किं वक्तव्यमहो नॄणां कामिनां क्षिप्तचेतसाम् ।  
जघन्याङ्गेऽपि सौन्दर्यं भासते सर्वतोऽधिकम् ॥ ७५ ॥  
  
ननु विरूपायां कथं सौन्दर्योल्लेखनमित्याशङ्क्य नैतत् कामिनां   
चित्रमित्याह - किमिति । क्षिप्तं विक्षिप्तं चेतो येषाम् । जघन्ये   
निकृष्टेऽपानोद्गारधूपिते मूत्रादिक्लिन्ने क्लिन्ननाडीव्रणसुषिरतुल्ये   
योन्याद्यङ्गेऽपि । सर्वतो मुखादिभ्योऽधिकम् ॥ ७५ ॥  
  
प्। ४०)  
  
मलमूत्रपरिक्लिन्नं यदङ्गं तत्र सौभगम् ।  
पश्येच्चेत् कुत्र नो पश्येत् सौन्दर्यं तन्ममेरय ॥ ७६ ॥  
  
तस्मात् सौन्दर्यमेतद्वै राजपुत्र निशामय ।  
अभिमानमृते नैष सुखहेतुर्भवेत् क्वचित् ॥ ७७ ॥  
  
तस्मात् सौन्दर्यस्य मनःकल्पितमात्रत्वात् ॥ ७७ ॥  
  
क्षौद्रमाधुर्यवद् देहे सौन्दर्यं सहजं यदि ।  
तद्बालानां कुमाराणां कुतो नो भाति तद्वद ॥ ७८ ॥  
  
न क्षौद्रमाधुर्यवत् सौन्दर्यं स्वाभाविकमिति प्रकारान्तरेण सौन्दर्यस्य   
मानसत्वं साधयति - क्षौद्रेति ॥ ७८ ॥  
  
देशभेदेषु दृश्यन्ते विविधाकृतयो नराः ।  
एकपादैकनयना लम्बकर्णा हयाननाः ॥ ७९ ॥  
  
नास्ति विरूपासु कामिनां रतिः । क्वचिद् दृश्यमानापि न   
पूर्णसुखावहेत्याशङ्क्य देशान्तरस्थित्याख्यानेन परिहरति - देशेति ॥   
७९ ॥  
  
कर्णप्रावरणाः फालवक्त्रा निर्गतदंष्ट्रकाः ।  
विनसा दीर्घनासाश्च लोमच्छन्ना विलोमकाः ॥ ८० ॥  
  
पिङ्गकेशाः श्वेतकेशा विकेशाः स्थूलकेशकाः ।  
श्वित्रवर्णाः काकवर्णाः पिङ्गला लोहिताङ्गकाः ॥ ८१ ॥  
  
एवं बहुविधा मर्त्याः सजातिवनितासु ते ।  
रतिं विन्दन्ति त्वमिव राजपुत्र निशामय ॥ ८२ ॥  
  
निशामय पश्य ॥ ८२ ॥  
  
सुखसाधनभूतेषु मुख्यं यत् स्त्रीवपुः स्थितम् ।  
सर्वप्रियं यत्र सर्वे मुह्यन्ति विबुधा अपि ॥ ८३ ॥  
  
शरीरप्रकृतिं वर्णयितुमाह - सुखेति ॥ ८३ ॥  
  
प्। ४१)  
  
पुंसां वपुस्तथा स्त्रीणां प्रियमत्यन्तसुन्दरम् ।  
विमर्शय सुबुद्ध्या त्वं राजपुत्र यथास्थितम् ॥ ८४ ॥  
  
मांसलिप्तमसृक्क्लिन्नं शिराबद्धं त्वगाततम् ।  
अस्थिपञ्जरकं लोमच्छन्नं पित्तकफाहितम् ॥ ८५ ॥  
  
पित्तकफाभ्याम् आहितं युक्तम् ॥ ८५ ॥  
  
मलमूत्रकुसूलं तच्छुक्रशोणितसम्भवम् ।  
मूत्रद्वारसमुद्भूतमहो प्रियमिहेष्यते ॥ ८६ ॥  
  
य एवमतिबीभत्से वितन्वन्ति रतिं नराः ।  
विट्कृमिभ्यः कुतस्तेषां भवेदन्तरमीरय ॥ ८७ ॥  
  
राजपुत्र तनुरियं प्रिया हि नितरां तव ।  
विभावय विवेकेन धातूनां च पृथक्स्थितिम् ॥ ८८ ॥  
  
धातूनां त्वगसृगादीनां पृथक्स्थितिम् । विवेकेन विचारदृष्ट्या [क्:   
दृशा] । विभावय । एवं विभावने क्व सौन्दर्यादिकमिति भावः ॥ ८८ ॥  
  
एवमन्यत्रोपयोज्ये मधुराम्लादिषड्रसे ।  
परिणामस्वभावं तु सूक्ष्मदृष्ट्या विभावय ॥ ८९ ॥  
  
एवं शरीरे प्रियत्वं सुखसाधनत्वरूपमपास्य भोज्ये निराकरोति -   
एवमिति । शरीरादन्यत्र । उपयोज्ये भोज्ये ॥ ८९ ॥  
  
भक्षितस्यापि सर्वस्य विड्भावः परिणामके ।  
सर्वथा नात्र सन्देहः सर्वैरेव विभावितः ॥ ९० ॥  
  
परिणामस्वभावमेवाह - भक्षितेति ॥ ९० ॥  
  
वदैवं संस्थिते लोके किं प्रियं स्यात् किमप्रियम् ।  
इत्युक्तो हेमचूडोऽथ वैरस्यं विषये विदन् ॥ ९१ ॥  
  
श्रुत्वाऽपूर्वं वाक्यजालं विस्मितोऽभवदञ्जसा ।  
विचार्य भूयस्तत्सर्वं यदुक्तं हेमलेखया ॥ ९२ ॥  
  
अपूर्वं कदाप्यश्रुतम् ॥ ९२ ॥  
  
प्। ४२)  
  
भोगेषु जातनिर्वेदः परं वैराग्यमाप्तवान् ।  
अथ क्रमेण पृष्ट्वा तां प्रियां ज्ञात्वा च तत्पदम् ॥ ९३ ॥  
  
जातो निर्वेदः अलम्बुद्धिर्यस्य । परं तीव्रम् । तत्पदम् आत्मपदम् ॥ ९३ ॥  
  
केवलां चितिमात्मस्थां त्रिपुरामात्मरूपिणीम् ।  
बुध्वाऽभवद् विमुक्तात्मा स्वात्मभूताखिलेक्षणः ॥ ९४ ॥  
  
आत्मस्थां सर्वान्तराम् । आत्मरूपिणीम् प्रत्यग्रूपाम् ।   
स्वात्मभूतमखिलेक्षणं यस्य ॥ ९४ ॥  
  
जीवन्मुक्तः समभवत् ततस्तस्यानुजोऽपि हि ।  
मणिचूडोऽविदद् भ्रातुर्मुक्ताचूडोऽपि पुत्रतः ॥ ९५ ॥  
  
मुक्ताचूडप्रिया चापि स्नुषया ज्ञानमासदत् ।  
मन्त्रिणश्चापि पौराश्च बभूवुर्ज्ञानशालिनः ॥ ९६ ॥  
  
मुक्ताचूडप्रिया हेमचूडमाता । स्नुषया हेमलेखया । उपदिष्टमिति शेषः ।   
परस्परोपदेशेन ज्ञानशालिनः ॥ ९६ ॥  
  
न तत्र नगरे कश्चिदविद्वान् समजायत ।  
आसीद् ब्रह्मपुरप्रख्यं शान्तसंसृतिवासनम् ॥ ९७ ॥  
  
ब्रह्मपुरप्रख्यं सत्यलोकतुल्यम् । संसृतेर्वासना कामक्रोधादि ॥ ९७ ॥  
  
विशालनगरं तच्च जगत्यत्युत्तमं बभौ ।  
यत्र कीराः शारिकाश्च पञ्जरस्थाः पठन्ति वै ॥ ९८ ॥  
  
अत्युत्तमत्वे हेतुः - यत्रेति ॥ ९८ ॥  
  
चितिरूपं स्वमात्मानं भजध्वं चेत्यवर्जितम् ।  
नास्ति चेत्यं चितेरन्यद् दर्पणप्रतिबिम्बवत् ॥ ९९ ॥  
  
यत् पठन्ति तदाह - चितिरूपमिति । हे जनाः ! विषयभजनं त्यक्त्वा   
स्वमात्मानं भजध्वम् । विषयभजनस्य दुःखमूलत्वादिति तात्पर्यम् ।   
कथंविधमात्मानं तदाह - चितिरूपम् । चितिः प्रज्ञानं तदेव रूपं   
यस्य । नात्र भजनं बाह्यपूजनादिकम् किन्तु तस्य पूजनमहन्तया स्थिति   
[मतिः इति मुद्रितचिद्विलासस्तवपाठः   
योगिनीहृदयदीपिकायामुद्धृतेऽस्मिन् श्लोकेऽपि मतिः इत्येव पाठः ।   
द्रष्टव्यम् - पृ० २५०] (चि० स्त० ५) इति नीत्या सोऽहमस्मीति   
निष्प्रकम्प [क्, ख्: कम्पत्वनि] निश्चयवत्त्वमेव । तच्चास्माकं   
देहादिसङ्घातान्तर्भावे [क्, ख्: र्भावो] नास्त्येवेति चेदाह -   
चेत्यवर्जितमिति । चेत्यैर्देहाद्यैश्चित्प्रकाश्यैर्वर्जितम् । कुत एवमिति चेदाह -   
नास्तीति । चेत्यं देहाद्यं शशशृङ्गादिवन्नास्त्येवेति भावः ।   
शशशृङ्गादिवन्नास्ति चेत् कथं प्रकाशत इति चेत् ? चितिरेव प्रकाशते   
नान्यदित्याह - चितेरन्यदिति । चितिरेव चेत् कथं देहाद्यात्मना भानमिति   
चेदाह - दर्पणप्रतिबिम्बवत् ।  
  
प्। ४३)  
  
अत्रेदमागमतत्त्वम् - चितिरेवात्मतत्त्वम् इदम्प्रत्ययाविषयत्वात् ।   
अन्यदनात्मरूपम् इदम्प्रत्ययविषयत्वात् । तदात्मतत्त्वं [क्, ख्:   
यत्तदा] स्मृत्यनुसन्धानानुरोधेनैकमनेकावस्थास्वनुगतम् । तस्य   
चितिमात्ररूपत्वेन भेदकधर्माप्रसिद्ध्या [क्, घ्: प्रसिद्धासुरा]   
सुरासुरनृदेहादिष्वप्येकत्वमेव । कालदेशादीनां तदन्तः सर्वात्मना   
निमग्नानामन्यथा नरशृङ्गकल्पानां न तद्भेदकत्वशङ्कापि युक्ता ।   
एवंविधमनवच्छिन्नचिदेकरसमात्मतत्त्वमेव शास्त्रप्रसिद्धः   
परमशिवः । तत्स्वातन्त्र्यशक्त्या मायाभिधयाऽघटितघटनाचतुरया   
स्वस्वरूपगोपनपरया अविद्यात्मकमलावभासनपूर्वकमिदं   
द्वैतावभासनम् । तच्च भासमानं द्वैतं दृश्यं न बीजादङ्कुरवत्   
कारणाच्छिवादारब्धम् । नापि मृत्पिण्डपरिणामघटवत्   
कारणपरिणामात्मकम् अविकृतकारणस्वरूपानुगमात् । नापि रज्जौ सर्प इव   
विवर्तितम् चितिचेत्ययोर्द्वित्वग्रहात् । अतो दर्पणस्य नैर्मल्यशक्त्या अविकृते   
स्वस्मिन् प्रतिबिमावभासनवच्चिति स्वशक्त्या चेत्यावभासनम् । न च बिम्बस्य   
स्वसमानाकारस्य दर्पणप्रतिबिम्बेऽपेक्षणादत्रापि चिति   
प्रतिबिम्बदृश्यापेक्षितस्व[ख्, ग्, घ्:   
समाकार]समानाकारबाह्यदृश्यसिद्धिरिति शङ्क्यम् यतो   
दर्पणप्रतिबिम्बे बाह्यं बिम्बं नोपादानम् कार्येऽननुगमात् किन्तु निमित्तम् ।   
निमित्तञ्च घटादौ दण्डादिः । तच्च व्यभिचरितम् करपरावर्तितचक्रादिना   
घटोत्पत्तेः । तथा च चिति दृश्यप्रतिबिम्बने मायाख्या   
स्वातन्त्र्यशक्तिर्निमित्तत्वेनाभ्युपगतैवेति नानुपपत्तिः । नहि प्रतिबिम्बविधां   
विनाऽन्यथा दृश्यावभासनं युज्यते दृश्यस्य चिद्बाह्यत्वे   
प्रकाशानुपपत्तेः चित्सम्बन्धानुपपत्तेः [क्, ख्:   
चित्सम्बन्धानुपपत्तेः नास्ति] सम्बन्धस्यापि दृश्यत्वेनानवस्थादिना   
तदसिद्धेः [घ्: सिद्धिः] । चित्सम्बन्धानपेक्षणे सदा   
दृश्यस्यावभासोऽनवभासो वा स्यात् । इत्थमेव   
प्रकटताद्यखिलपक्षप्रतिक्षेपः [ज्ञाततापरपर्यायाः प्रकटतायाः   
स्वरूपं कुमारिलभट्टप्रतिपादितं तद्दर्शनप्रतिपादकग्रन्थेषु   
द्रष्टव्यम् ।] एतद्विस्तारः प्रत्यभिज्ञादौ [आदिना   
अभिनवगुप्तविरचिततन्त्रालोकादीनां ग्रहणं कर्तव्यम्] द्रष्टव्यः ।   
तस्मात् [घ्: तस्मात्तत्] प्रतिबिम्बविधयैव दृश्यावभासनमिति ॥ ९९ ॥  
  
प्। ४४)  
  
चितिश्चेत्यं चितिरहं चितिः सर्वं चराचरम् ।  
यतः सर्वं चितिमनु भाति सा तु स्वतन्त्रतः ॥ १०० ॥  
  
बहुविधोऽपि प्रतिबिम्बो दर्पण एवेत्यत आह - चितिरिति । चेत्यं दृश्यम् ।   
चराचरं मत्तोऽन्ये [ख्: अतो] प्रमातारः । सर्वं चितिरित्यत्र हेतुः -   
यत इति । यथा दर्पणमनुगतं गृहीत्वैव सर्वे प्रतिबिम्बाः प्रकाशन्त इति   
प्रतिबिम्बा दर्पणात्मकाः एवं सर्वमिदं चेत्यादि चितिमनुगतां गृहीत्वैव   
भातीति चेत्तस्याश्चिदात्मत्वादेव नान्याऽनुगत्यपेक्षेत्याह - सा त्विति । यतः   
स्वतन्त्रप्रकाशत्त्वमेव चित्त्वमिति भावः ॥ १०० ॥  
  
प्। ४५)  
  
अतश्चितिं जनाः सर्वे भासिनीं सर्वसंश्रयाम् ।  
भजध्वं भ्रान्तिमुत्सृज्य चितिमात्रसुदृष्टयः ॥ १०१ ॥  
  
यतः प्रतिबिम्बात्म जगच्चितेर्नान्यदस्ति अतो दर्पणाच्चितेरधिकं सामर्थ्यमाह   
- सर्वभासिनीमिति । दर्पणः केवलं प्रतिबिम्बाश्रय एव न भासक इति   
भावः । भ्रान्तेरुत्सर्जनमप्रामाण्यग्रहः । अत एव चितिमात्रसुदृष्टय इति ।   
सुदृष्टिः सत्यदृष्टिः । सर्वं ज्ञानं धर्मिण्यभ्रान्तमिति न्यायात् ॥ १०१ ॥  
  
कदाचिदेवं कीराणां श्रुत्वा वाक्यं महोदयम् ।  
ब्राह्मणा वामदेवाद्या नामाचख्युः पुरस्य तु ॥ १०२ ॥  
  
महतो मोक्षस्योदयो यस्मात् ॥ १०२ ॥  
  
यतोऽत्र विद्यां तिर्यञ्चोऽप्याहुस्तस्मादिदं पुरम् ।  
प्रसिद्धविद्यानगरमिति नाम्ना प्रसिद्ध्यतु ॥ १०३ ॥  
  
तदद्यापि च तेनैव नाम्ना तन्नगरं स्थितम् ।  
राम तस्मात्तु सत्सङ्गो मूलं सर्वशुभोदये ॥ १०४ ॥  
  
तत् तस्मान्नामकरणाद्धेतोः ॥ १०४ ॥  
  
सङ्गेन हेमलेखायाः सर्वे विद्याविदोऽभवन् ।  
तस्मात् सङ्गः परं मूलं राम जानीहि श्रेयसः ॥ १०५ ॥  
  
उपसंहरति - तस्मादिति ॥ १०५ ॥  
  
इति श्रीत्रिपुरारहस्ये ज्ञानखण्डे हेमचूडोपाख्याने सत्सङ्गफलं   
चतुर्थोऽध्यायः ॥  
  
इति त्रिपुरारहस्ये ज्ञानखण्डव्याख्यायां तात्पर्यदीपिकायां चतुर्थोऽध्यायः   
॥  
  
अथ पञ्चमोऽध्यायः  
  
एवं सत्सङ्गमाहात्म्यं श्रुत्वाऽत्रिसुतभाषितम् ।  
प्रहृष्टमानसो भूयः प्रष्टुमेवोपचक्रमे ॥ १ ॥  
  
अत्र रावायपद्यैस्तु हेमलेखाऽत्मसंस्थितम् ।  
बन्धं मोक्षं चाह गूढवाक्यैः प्रियहितेप्सया ॥  
  
रामः श्रुत्वा ॥ १ ॥  
  
सत्यं प्रोक्तमिदं नाथ भवता शुभकारणम् ।  
सत्सङ्गरूपमेतच्च प्रत्यक्षेणैव भावितम् ॥ २ ॥  
  
भावितमनुभूतं संवर्तसङ्गात् ॥ २ ॥  
  
यो यथा सङ्गमाप्नोति फलं तस्य तथा भवेत् ।  
स्त्रियोऽपि हेमलेखायाः सङ्गात् सर्वे महाफलाः ॥ ३ ॥  
  
सर्वे विशालनगरवासिनः ॥ ३ ॥  
  
भूय इच्छम्यहं श्रोतुं हेमचूडस्तया कथम् ।  
बोधितस्तन्ममाचक्ष्व विस्तरेण दयानिधे ॥ ४ ॥  
  
एवं रामेणानुयुक्तो दत्तात्रेय उवाच तम् ।  
शृणु भार्गव वक्ष्यामि कथां परमपावनीम् ॥ ५ ॥  
  
अनुयुक्तः पृष्टः । संसृतिदोषशामकत्वात् परमपावनीम् ॥ ५ ॥  
  
एवं तस्या वचः श्रुत्वा विषयान् विरसान् विदन् ।  
तेषु सञ्जातनिर्वेदो विमना इव सम्बभौ ॥ ६ ॥  
  
एवं विषयवैरस्यप्रतिपादकम् । सञ्जातो निर्वेदो विषयभोगेऽलम्बुद्धिर्यस्य ।   
एवं सन् । विमना इव खिन्न इव ॥ ६ ॥  
  
चिरस्थितविषयजवासनानां वशं गतः ।  
त्यक्तुं वा सङ्ग्रहीतुंवा नाशकत् सहसा हि सः ॥ ७ ॥  
  
वैमनस्ये हेतुमाह - चिरेति । विषयान् त्यक्तुं सङ्ग्रहीतुं भोक्तुं वा ॥ ७ ॥  
  
प्। ४७)  
  
प्रियां न किञ्चित् प्रोवाच राजपुत्रोऽतिलज्जितः ।  
कांश्चिच्च दिवसानेवमनयच्चिन्तयाकुलः ॥ ८ ॥  
  
प्रियावचनं श्रुत्वा न किञ्चित् प्रोवाच । अतिलज्जितः स्त्रिया निरुत्तरीकृतत्वात् । एवं   
त्यागभोगयोरशक्तः सन् ॥ ८ ॥  
  
विषयेषु प्रसक्तेषु स्मृत्वा तत् प्रिययोदितम् ।  
विगर्हन्नेव स्वात्मानं बुभुजे वासनावशः ॥ ९ ॥  
  
कथमुभयत्राशक्तिः एकतरपक्षस्यावश्यकत्वादिति चेदाह - विषयेष्विति ।   
प्रसक्तेषु उपस्थितेषु । यत् प्रिययोक्तं वैरस्यकारणं तत् स्मृत्वा ।   
धिड्यामीदृशं विषयं स्वीकरोमीति स्वात्मानं विगर्हन्नेव बुभुजे । ननु   
कुतो न परिहरति ? तदाह - वासनावश इति ॥ ९ ॥  
  
वासनावेगवशतो विषयाननुगच्छति ।  
दृष्ट्वैव विषयान् दोषान् प्रियाप्रोक्तान् विचिन्तयन् ॥ १० ॥  
  
उपस्थितविषयभोगप्रकारमुक्त्वाऽनुपस्थितविषयेष्वाह - वासनेति ।   
अनुगच्छति विषयसमीपं प्राप्नोति । प्रियाप्रोक्तान् विषयदोषान् ॥ १० ॥  
  
शोकसंविग्नहृदयो विषीदति मुहुर्मुहुः ।  
एवं तस्याभवच्चित्तं चलद्दोलास्थितं यथा ॥ ११ ॥  
  
शोकेन संविग्नं प्रक्षुभितं हृदयं मनो यस्य । विषीदति दुःखं   
प्राप्नोति । चलद्दोलास्थितं वासनया विषयेषु पतति विषयप्राप्तौ   
तद्दोषस्मृत्या तत उच्चलति ॥ ११ ॥  
  
भोज्यं वस्त्रं भूषणं वा योषिद् वाहनमेव वा ।  
मित्राणि वापि सुहृदो नेषत्तं [क्, ख्: नैतत्तं; ग्: नैव तं]   
सुखयन्ति वै ॥ १२ ॥  
  
एवं वासनादोषदृष्टिभ्यां युतं हेमचूडं भोज्यादीनि नेषदपि   
[नैषत् इति सार्वत्रिकः पाठः] सुखयन्तीत्याह - भोज्यमिति ॥ १२ ॥  
  
नष्टाखिलार्थ इव स शोचत्येव निरन्तरम् ।  
वासनाविवशः सर्वं त्यक्तुं नाशकदञ्जसा ॥ १३ ॥  
  
नोपभोक्तुं तथा शक्तो दोषदृष्टियुतस्ततः ।  
एवं तं शोकवशतो विवर्णवदनेक्षणम् ॥ १४ ॥  
  
वासनया दोषदृष्ट्या च युक्त इति त्यक्तुं भोक्तुं वा न शक्तः   
परस्परप्रतिबन्धादिति भावः ॥ १४ ॥  
  
प्। ४८)  
  
हेमलेखा समालक्ष्य कदाचित् सङ्गता रहः ।  
किं नाथ पूर्ववत्त्वं नो लक्ष्यसेऽत्यन्तहर्षितः ॥ १५ ॥  
  
रहः विविक्ते । तं परीक्षितुं पृच्छति - किं नाथेति ॥ १५ ॥  
  
शोचन्तमिव पश्यामि कुत एवं तव स्थितिः ।  
कच्चिच्छारीर आत्मा [क्, ख्: च्छरीरमात्मा] ते   
नामयैर्बाध्यते सदा ॥ १६ ॥  
  
शारीरेति । शरीरतादात्म्यापन्न आत्मा । केवलयोः शरीरात्मनोर्दुःखाभावादिति   
भावः ॥ १६ ॥  
  
भोगेषु रोगभीति वै प्रवदन्ति मनीषिणः ।  
त्रिदोषसम्भवे देहे दोषवैषम्यसम्भवाः ॥ १७ ॥  
  
मम महाराजकुमारस्य भिषक्श्रेष्ठैः सेवितस्य कुत आमयसम्भावनेति   
चेदाह - भोगेष्विति । शुभभोगेष्वित्यर्थः । त्रयाणां   
वातपित्तकफदोषाणां सम्यग् भवः स्थितिर्यत्र ॥ १७ ॥  
  
आमयाः प्रायशः सर्वदेहान् व्याप्यैव संस्थिताः ।  
सर्वथा ह्यप्रतीकार्यं वैषम्यं दोषजं ननु ॥ १८ ॥  
  
विषमाशनादिभिर्दोषवैषम्यस्योक्तभोगवतामावश्यकत्वेन   
तद्देहेष्ववश्यं रोगव्याप्तिरिति भावः । ननु मादृशां कथं   
दोषवैषम्यं तत्प्रतीकारपराणामिति चेदाह - सर्वथेति । दोषवैषम्यजनितो   
रोगः प्रतीकार्यः न तु केवलं दोषवैषम्यम्   
रोगप्रागवस्थास्थकेवलदोषवैषम्यस्य प्रायो दुर्लक्ष्यत्वादिति भावः ॥ १८ ॥  
  
अशनाद् वसनाद् वाचो दर्शनात् स्पर्शनादपि ।  
कालाद् देशात् कर्मतश्च दोषा वैषम्यमाप्नुयुः ॥ १९ ॥  
  
दोषेषु जायमानवैषम्यनिमित्तान्याह - अशनादित्यादि । अशनस्य   
शीतोष्णादिगुणः प्रसिद्धः । एवं पट्टोर्णादिवसनस्य । वाचो बहुलस्य   
प्रयुक्तस्योष्णगुणः [क्, ख्: प्रयुक्तस्य यो गुणः] ।   
वह्निजलादिदर्शनस्पर्शनयोः ग्रीष्महेमन्तादिकालस्य जाङ्गला   
नूपादिदेशस्य [क्, ख्: लारूपा] च शीतोष्णादि प्रसिद्धम् । कर्मतोऽपि   
[ख्, ग्, घ्: कर्मणो] खननादितश्च यद्वा पापकर्मतो   
[ख्, ग्, घ्: कर्मणो] दोस्ऽवैषम्यम् ॥ १९ ॥  
  
प्। ४९)  
  
अतस्तस्योद्भवो लोके सर्वथाऽलक्ष्यतां गतः ।  
इत्यतः सति वैषम्ये चिकित्सा सम्प्रकीर्तिता ॥ २० ॥  
  
अतो दोषवैषम्यहेतोरनेकत्वात् । तस्य वैषम्यस्य । ननु   
सूक्ष्मदृग्भिर्वैषम्योद्भवो ज्ञातुंइति चेन्नेत्याह - इत्यत इति । यतो   
वैषम्योद्भव आदावलक्ष्यः अतो हेतोः चिकित्सा शास्त्रे सम्प्रकीर्तिता ॥ २० ॥  
  
नोक्ता चिकित्साऽनुत्पत्तौ वैषम्ये केनचित् क्वचित् ।  
तद्वद प्रिय कस्माद्धि शोकस्य तव सम्भवः ॥ २१ ॥  
  
वैषम्यविषयानुत्पत्तौ चिकित्सा नोक्ता ॥ २१ ॥  
  
इति श्रुत्वा हेमलेखां प्राह राजसुतस्ततः ।  
प्रिये शृणु प्रवक्ष्यामि यन्मे शोकस्य कारणम् ॥ २२ ॥  
  
ततः प्रश्नानन्तरम् ॥ २२ ॥  
  
त्वदुक्त्या यत् पुरा मेऽभूत् सुखदं तद्धतं ननु ।  
न पश्याम्यधुना किञ्चिदपि मे सुखवर्द्धनम् ॥ २३ ॥  
  
तत् सम्प्रति त्वदुक्त्या हतम् । कुत इति चेदाह - नेति ॥ २३ ॥  
  
राज्ञा वितीर्णो विषयः सुखदोऽपि समन्ततः ।  
वध्यं न सुखयेद् यद्वत्तथा तस्मान्न मे सुखम् ॥ २४ ॥  
  
नष्टं चेदन्यत् सुखसाधनं सम्पादयेति चेदाह - राज्ञेति । न तत्   
स्वरूपतो नष्टम् । अपि तु वध्याय राज्ञा दत्तविषयाद्यथा तस्य सुखं न एवं   
साधनं सदपि न तस्मान्मे सुखम् ॥ २४ ॥  
  
विषयान् सेवमानोऽहं सदा विष्टिगृहीतवत् ।  
तत् पृच्छामि प्रिये ब्रूहि किं कृत्वा सुखमेम्यहम् ॥ २५ ॥  
  
ननु विषयैर्न ते सुखं चेत्तान् परित्यजेति चेन्मया न परित्यक्तुं शक्यत इत्याह   
- विषयानिति । विष्टिगृहीतवत् । राजकार्यार्थं राजभटैर्गृहीता   
जनास्तत्कार्यं त्यक्तुमसमर्थाः कुर्वन्ति यथा एवं वासनाभिर्गृहीतोऽहं   
सदा विषयान् सेवमानो दुःखं प्राप्त [प्राप्तवानित्यर्थे कर्तरि क्तः]   
इति शेषः ॥ २५ ॥  
  
प्। ५०)  
  
एवं तेन समापृष्टा हेमलेखा तदाऽब्रवीत् ।  
नूनमेष सुनिर्वेदमागतो मद्वचःश्रुतेः ॥ २६ ॥  
  
स्वमनस्यब्रवीत् । श्रुतेः श्रवणात् ॥ २६ ॥  
  
अस्ति बीजं श्रेयसोऽस्मिन् यत एवंविधो भवान् ।  
येषु श्रेयो ह्यसम्भाव्यं त एवं वाक्यगुम्फनैः ॥ २७ ॥  
  
एवंविधः प्राप्तविषयवैरस्यः । एवं मदुक्तसदृशैर्वाचां   
गुम्फनैर्निबिडसमुदायैः ॥ २७ ॥  
  
नह्यण्वपि विशेषेण विशिष्यन्ते कदाचन ।  
चिरं संराधिता हृत्स्था प्रसन्ना स्वात्मदेवता ॥ २८ ॥  
  
अण्वपि स्वल्पमपि पूर्वस्थितिं लेशतोऽपि न परित्यजन्तीति भावः । एवं   
वचःश्रुतिरेव वैरस्ये कारणं चेत् कुतो न सर्वेषां वैरस्योत्पत्तिरिति   
चेन्मूलकारणाभावादित्याह - चिरमिति ॥ २८ ॥  
  
त्रिपुरा येन तस्यैव [क्, ख्: तेष्वेव] भवेदेवंविधा स्थितिः ।  
इत्यालोच्यातिविदुषी बुबोधयिषती प्रियम् ॥ २९ ॥  
  
एवंविधा विषयवैरस्यवती । देवताराधनरूपमूलकारणाभावान्न   
सर्वेषामियं स्थितिरिति भावः ॥ २९ ॥  
  
गोपयन्ती स्ववैदुष्यं प्राहान्यव्यपदेशतः ।  
शृणु राजकुमारेदं यन्मे वृत्तं पुरातनम् ॥ ३० ॥  
  
गोपयन्तीति । स्ववैदुष्यप्रकटने विद्वत्ताभिमानशङ्काऽप्यस्य भवेत्ततो   
मद्वाक्ये नाश्वासो भवेदिति । अतः स्ववैदुष्यगोपनमिति भावः ।   
अत्रान्यव्यपदेशेन स्वस्याः संसारबन्धनान्मुक्तिप्रकारमाह -   
शृण्विति । पुरातनं बन्धस्यानादिकालत्वात् [अनादिः कालो यस्येति   
बहुब्रीहिगर्भितं वाक्यम् । बन्धस्यानादिकालिकत्वादित्यर्थः] ॥ ३० ॥  
  
प्। ५१)  
  
पुरा मे जननी काञ्चित् क्रीडनाय सखीं ददौ ।  
सा स्वभावसती काञ्चिदसतीमनुसङ्गता ॥ ३१ ॥  
  
पुरेति । कस्याश्चित् सृष्टेरादिकाले बन्धस्यानादित्वेन सर्वादिकालासम्भवात् ।   
जननी स्वप्रकाशशुद्धचितिः । सखीं बुद्धिम् । काञ्चिदिति । अज्ञातकुलगोत्रेव   
निरूपणाल्लिङ्गदेहावयवत्वेनानादित्वं बुद्धेर्द्योतितम् ।   
शुद्धचितेर्जननीत्वं स्वस्या जीवचितेस्तदंशभूतत्वात् ।   
सुखदुःखाद्यनुभवक्रीडाया बुद्ध्यधीनत्वात् क्रीडनाय सखीं   
ददावित्युक्तम् । प्रलये बुद्धेर्लीनत्वात् सृष्ट्यादौ   
कर्मपरिपाकनिमित्तकबुद्ध्याविर्भावादपूर्ववत् [ग्, घ्: पूर्वेव]   
प्राप्तत्वादुक्तं ददाविति । सा बुद्धिः । सत्त्वगुणप्रधानत्वात् प्रकाशरूपत्वात्   
स्वभावेन सती । स्वसत्तायां वृत्त्यन्तरानपेक्षणात् स्वतः सती । बाह्यपक्षे   
स्वभावतः सती साध्वीत्यर्थः । असतीमविद्याम् । अनुसङ्गता । आत्माकारतां   
केवलां परित्यज्याविद्याकार्यदृश्यात्मतां प्राप्तेत्यर्थः । काञ्चिदिति तस्या   
अनिर्वचनीयताद्योतकं विशेषणम् । आगमपक्षे तु चितेः   
परिच्छिन्नत्वज्ञानमेवाज्ञानम् । एतच्च अज्ञानं [ग्, घ्:   
ज्ञानं] बन्धः (१।२) इति शिवसूत्रे वृत्तिकृता स्पष्टं   
निरूपितम् । एतत्पक्षेऽनिर्वचनीयत्वाभावेन   
काञ्चिदित्यज्ञानस्यापरिच्छेद्यशक्तित्वं ज्ञेयम् । तदुक्तम् -   
भ्रान्तेर्महती [रज्ज्वां नास्ति भुजङ्गस्त्रासं कुरुते च मृत्युपर्यन्तम् ।   
इत्ययं श्लोकस्य पूर्वार्द्धः] शक्तिर्न विवेक्तुं शक्यते नाम (प०   
सा० २८) इति । पक्षद्वयेऽप्यसतीत्यसत्यात्मकत्वाज्ज्ञेयम् ॥ ३१ ॥  
  
सा विचित्रविधाश्चर्यसृष्टिसामर्थ्यसंयुता ।  
अलक्षिता मे जनन्या सख्या मे सङ्गताऽभवत् ॥ ३२ ॥  
  
सा अविद्या । मे जनन्या शुद्धचिता अलक्षिता सती मे सख्या बुद्ध्या । मन्मातुः   
परोक्षे एव सा असती मत्सख्या सङ्गताऽभवदित्यर्थः ।   
विद्याविद्ययोर्विरोधादविद्या कार्यविषया बुद्धिः केवलशुद्धचिद्विषयिणीति   
तात्पर्यम् । आगमपक्षे तु शुद्धचिन्मात्रस्फूर्तिदशा शक्तितत्त्वम् ।   
चिदचिदोरिदं सर्वमहमिति सामानाधिकरण्यस्फूर्तिदशा शुद्धविद्यातत्त्वम् ।   
परिच्छिन्नचिन्मात्रस्फूर्तिदशा अविद्यातत्त्वम् । परिच्छिन्नचितश्चेत्यस्य च   
स्फूर्तिदशा बुद्धितत्त्वमिति प्रक्रिया । तथा च बुद्धेः   
शुद्धचिदविषयकत्वादलक्षितेति ज्ञेयम् ॥ ३२ ॥  
  
प्। ५२)  
  
असच्चारित्रयाऽत्यन्तं सङ्गता मम सा सखी ।  
प्राणेभ्योऽपि प्रियतमा सदा तद्वशगा ह्यहम् ॥ ३३ ॥  
  
बुद्धिर्दृश्यपरा सदाऽभवदित्याह - असदिति । असद् मिथ्यारूपं चारित्रं   
[क्: चरित्रं] यस्याः सा अविद्या । मम प्राणेभ्योऽपि प्रियतमा ।   
अतस्तद्वशगाऽहमभवम् परस्परतादात्म्याध्यासात् ॥ ३३ ॥  
  
न तां विहाय मे संस्था क्षणार्द्धं वा क्वचिद्भवेत् ।  
सा निर्मलस्वभावेन मां वशीकृत्य संस्थिता ॥ ३४ ॥  
  
न तामिति । तां बुद्धिम् । संस्था स्थितिः । बुद्ध्यसत्त्वे बुद्ध्यवच्छिन्नो   
[बुद्ध्यवच्छिन्नो जीवः इति वाचस्पतिमिश्रस्य भामतीप्रस्थानमाश्रित्य   
बुद्धिप्रतिबिम्बो जीवः इति च स्वयम्प्रकाशयतिनो विवरणप्रस्थानमाश्रित्योक्तम्   
। अस्य विस्तरः सिद्धान्तलेशसङ्ग्रहेऽप्पयदीक्षितविरचिते द्रष्टव्यः ।] जीवो   
बुद्धिप्रतिबिम्बो जीव इत्युभयपक्षेऽपि जीवस्य स्थितिर्न भवेदिति स्पष्टमेव ।   
आगमपक्षे तु व्याधकुलसंवर्द्धितराजकुमारवत्   
स्वस्वातन्त्र्यसमाच्छादितमाहैश्वर्यो महेश्वर एव जीवः । तस्य बुद्धिं विना   
संस्था सम्यक्स्थितिः भेदव्यवहारो न भवेदिति तात्पर्यम् । सा बुद्धिः ।   
निर्मलस्वभावेन सत्त्वप्रधानरूपेण युता । मां जीवाख्यां परिच्छिन्नां   
प्रतिबिम्बभूतां वा तादात्म्यापन्नां वा । बाह्यपक्षे तु मां   
शुद्धकुलप्रसूतिम् । सा निर्मलस्वभावेन तुल्यशीलत्वाद्वशीकृत्य संस्थितेति   
युक्तमेवेति भावः ॥ ३४ ॥  
  
निरन्तरं तद्गतात्मस्वभावाऽभवमञ्जसा ।  
सा तया दुष्टया युक्ता नट्या चित्रस्वभावया ॥ ३५ ॥  
  
तद्गतात्मस्वभावा बुद्धिसम्मिलितस्वरूपा । बाह्यपक्षे तु तद्गतचित्तेत्यर्थः ।   
सा मत्सखी बुद्धिः । तया अविद्यया । दुष्टयेति । स्वनाशहेतुत्वात् । चित्रम्   
आश्चर्यमयमघटमानं [क्, ख्: मघटितज्ञानं] स्वभावः   
स्वरूपं यस्याः । स्वलीलाप्रदर्शनेनार्थहरत्वान्नट्येति ॥ ३५ ॥  
  
प्। ५३)  
  
परोक्षवृत्तिमानीता स्वपुत्रेणाभियोजिता ।  
तस्याः पुत्रोऽतिमूढात्मा मदिराघूर्णितेक्षणः ॥ ३६ ॥  
  
परोक्षवृत्तिं स्वर्गादिपरोक्षकाम्यैकरूपताम् । आनीता प्रापिता । तया असत्या ।   
मत्सखी बुद्धिः । अविद्यया स्वर्गादिकाम्यतत्परा बुद्धिरासीदिति भावः ।   
बाह्यपक्षे असत्या परोक्षवृत्तिं रहसि स्थितिम् आनीता स्वपुत्रेणाभियोजिता   
मत्सखी जातेति । स्वस्या अविद्यायाः पुत्रो मोहः तेनाभियोजिता । अविद्यया   
काम्यतत्परतायां सद्विचारप्रतिबन्धकमोहात्मकवृत्तिविशेषं प्राप्ता   
बुद्धिरिति भावः । तस्या अविद्याया मौढ्ये [ख्: मौर्ख्यं] हेतुः   
मदिरेत्यादि ॥ एतद्विशेषणं मोहिता मे बुद्धिः पापाचाराऽभवदिति द्योतनाय ॥   
३६ ॥  
  
बुभुजे तां समाक्रम्य सर्वदा मत्समक्षतः ।  
सा तेनाक्रान्तसर्वाङ्गी भुज्यमानानुवासरम् ॥ ३७ ॥  
  
तां मत्सखीं बुद्धिम् । पापाचरणेन मोहप्रचुरा बुद्धिर्जातेत्याह -   
समाक्रम्येति । मत्समक्षत इति । बुद्धेश्चित्प्रकाशाधीनप्रकाशत्वादिति   
तात्पर्यम् । सा बुद्धिः । तेन मोहेन ॥ ३७ ॥  
  
न मां जहौ कदाचिच्च तत्स्पृष्टा तेन चाप्यहम् ।  
ततः पुत्रः समुत्पन्नो मूढस्य सदृशाकृतिः ॥ ३८ ॥  
  
सा सखी मां कदाचिदपि प्रियसङ्गमकालेऽपि न जहौ । चित्प्रकाशाश्रयेणैव   
बुद्धिवृत्तीनामवभासनादिति तात्पर्यम् । यस्मान्मां न जहौ तत्   
तस्माद्धेतोः । तेन सखीप्रियेण मूढात्मना । स्पृष्टा जाता ।   
घटावच्छिन्नाकाशस्यायःपिण्डतादात्म्यापन्नवह्नेर्वा वर्तुलाद्याकार इव   
बुद्ध्या परिच्छिन्नाया वा तादात्म्यापन्नाया वा चितेर्मोहादिरूपेतेति भावः ।   
ततः चिरसङ्गानन्तरम् । मूढस्य मोहस्य स्वसदृशाकारो मनोरूपः पुत्रो   
जातः । यद्यपि मनः पूर्वमेवास्ति तथापि वीर्यात्मना पितृदेहे स्थितपुत्र इव   
प्राक् सूक्ष्मरूपं मनः । बुद्धौ मोहसम्बन्धानन्तरमेव   
विकल्पाद्याधिक्यात् पितुः प्रसूतः पुत्र इव मनः पुष्टमासीदिति तात्पर्यम् ।   
असत्त्वरूपत्वेन सदृशाकृतिर्ज्ञेया ॥ ३८ ॥  
  
प्। ५४)  
  
तरुणः सोऽभवत्तूर्णमतिचञ्चलसंस्थितिः ।  
पितुर्मौढ्येन संयुक्तः पितामह्या गुणेन च ॥ ३९ ॥  
  
तरुणो व्यवहारक्षमः पितुर्मोहस्य मौढ्येन जडत्वगुणेन । पितामह्या   
अविद्याया अनेकनिर्माणे उपादानं स्वातिरिक्तमनपेक्ष्य यत् सामर्थ्यं तेन   
गुणेन च समावृतः ॥ ३९ ॥  
  
अनेकचित्रनिर्माणसामर्थ्येन समावृतः ।  
पितामह्या शून्यनाम्न्या पित्रा मूढाभिधेन च ॥ ४० ॥  
  
एतेषां नामकथनपूर्वकं मनसो गुणानाह - पितामह्या इति । मनसः   
पितामही अविद्या । विचारे कृते तत्स्वरूपविलयाच्छून्यनाम्नी सा । पिता मोहः ।   
मूढताप्रयोजक इति मूढाभिधः सः । आभ्यामस्थिराह्वः शिक्षितोऽभूदिति   
सम्बन्धः ॥ ४० ॥  
  
अस्थिराह्वः शिक्षितोऽभूत् स्वयं चातिविशारदः ।  
गतिमप्रतिबद्धां वै शीघ्राच्छिघ्रां समासदत् ॥ ४१ ॥  
  
पितृशिक्षया मूढतां प्राप्तः पितामहीशिक्षया विचित्रनिर्माणसामर्थ्यं   
प्राप्तः । स्वयमतिचतुरोऽप्रतिबद्धां गतिं प्राप्तवान् । शीघ्राच्छीघ्राम्   
अतिशीघ्रामित्यर्थः । एवं बुद्धेर्मोहवशान्मनः प्ररूढं   
सदतिचञ्चलत्वात् क्वचिदस्थिरम् अनन्तविचित्रकल्पनापरं   
मूढत्वाद्विचारविमुखं चासीदिति विशिष्टग्रन्थतातात्पर्यम् [क्: शिष्ट; ग्:   
वशिष्ट] ॥ ४१ ॥  
  
एवं मम सखी स्वच्छस्वभावा जन्मतः सती ।  
असतीसङ्गतोऽत्यन्तं मालिन्यं समुपागता ॥ ४२ ॥  
  
प्। ५५)  
  
सख्या प्रियेण पुत्रेणासत्स्वभावयुतेन सा ।  
चिरसङ्गात्तेषु दृढानुरागेण समायुता ॥ ४३ ॥  
  
एवमुक्तप्रकारेण । मम सखी बुद्धिः । असतीसङ्गतः अविद्यासङ्गेन ।   
अत्यन्तमालिन्यं सत्त्वस्वभावावरकं तामसं मोहं समुपागता । सख्या   
अविद्यया । असत्स्वभावेन प्रियेण मोहेन पुत्रेण मनसा च । दृढसङ्गात्   
सदा तद्रूपेण परिणतत्वात् । बुद्धिः स्वीयं सत्स्वरूपं परित्यज्य मोहात्मना   
मनःकल्पितवस्तुसौन्दर्यादिव्यवसायात्मना च सदा स्थितेति भावः ॥ ४३ ॥  
  
जहौ मय्यनुरागं तु सर्वथा क्रमतः सखी ।  
अहं स्वभावसरला हातुं तत्सङ्गमञ्जसा ॥ ४४ ॥  
  
जहाविति । कालक्रमतो मूढादिषु दृढानुरागान्मय्यनुरागं प्रीतिं जहौ ।   
परिच्छिन्नचितिरूपकर्तृभोक्त्रात्मकजीवस्वरूपविचारोऽपि बुद्धेर्नासीदिति   
तात्पर्यम् । नन्वेवं सति त्वयापि तदनुरागस्त्यक्तः [क्, ख्: तदानु]   
स्यादिति चेन्नेत्याह - अहमिति । स्वभावतः सरला । निसर्ग##-  
सरलानामन्यप्रीत्याद्यनिमित्तैव प्रीतिरिति तात्पर्यम् ॥ ४४ ॥  
  
अनीशा तत्परैवासं सर्वथा तामनुव्रता ।  
अथ तस्याः प्रियो मूढो भुञ्जानस्तां तु सर्वदा ॥ ४५ ॥  
  
मत्प्रीतेरनिमित्तत्वात् प्रीतिं त्यक्तुमनीशा अत एव तत्परा सती सर्वथा तामनुव्रता   
। तत्समानशीलाअभवमित्यर्थः । मम चिन्मात्ररूपत्वात्   
प्रतिबिम्बभूतैर्बुद्धिधर्मैर्योगाद् बुद्ध्यनुकृतिं प्राप्तेति भावः । अथ   
एवं बुद्ध्यनुकारप्राप्त्यनन्तरम् ॥ ४५ ॥  
  
प्रसह्य मां समाक्रान्तुमुद्युक्तः सर्वथाऽभवत् ।  
नाहं स्वभावसंशुद्धा वस्तुतस्तद्वशं गता ॥ ४६ ॥  
  
मत्प्रियामनुगतेयमिति मत्वा मामपि हठेन भोगायाक्रान्तुं स मूढ   
उद्युक्तोऽभवत् । एवं जातेऽपि स्वभावशुद्धा अहं न तद्वशं गता ।   
बुद्धेर्विषयवासनानिबिडत्वेऽपि न जीवतादात्म्यमप गच्छति । एवं   
बुद्धितादात्म्यापन्नचितेर्बुद्धिवृत्तिरूपमोहसम्पर्काभासेऽपि दर्पणस्य   
प्रतिबिम्बेनेव [क्, ख्: दर्पणप्रतिबिम्बन्यानेन । अस्मिन् पाठे   
पूर्वतनं दर्पणस्य इति पदमनावश्यकम् ।] न वस्तुतो मोहसम्पर्क इति   
भावः ॥ ४६ ॥  
  
प्। ५६)  
  
तथापि लोके मेऽत्यन्तं परीवादो महानभूत् ।  
मूढेन सर्वथेयं च भुज्यते इति सर्वतः ॥ ४७ ॥  
  
परीवादोऽपवादः । परीवादस्वरूपमेवाह - मूढेनेति । सर्वतः सर्वत्र ।   
अविवेकिनो बुद्धिधर्मानात्मन्यारोपयन्तीति तात्पर्यम् ॥ ४७ ॥  
  
अस्थिराख्यं स्वपुत्रं सा मयि न्यस्य सखी मम ।  
प्रियेण सम्परिष्वक्ता सर्वथा तत्पराऽभवत् ॥ ४८ ॥  
  
सा बुद्धिः सखी । तत्परा मूढपरा । मनःकल्पितमपि निश्चेतुमसमर्था   
[क्: निश्चेष्टु] बुद्धिर्मोहैकरूपाऽभवदिति भावः ॥ ४८ ॥  
  
अथास्थिरो मया सम्यग् लालितः पोषितस्ततः ।  
प्रौढस्त्रियं पितामह्या अनुमत्योपसङ्गतः ॥ ४९ ॥  
  
अथ मयि पुत्रन्यासानन्तरम् । पितामह्या मूढमातुः अविद्याया इति यावत् ।   
स्त्रियं कल्पनाम् । बुद्धेरतिमोहात्मताप्राप्त्यनन्तरं चित्तादात्म्यापन्नं   
मनः कल्पनायां समर्थं सत् कल्पनैकपरमभवदित्याशयः ।   
कल्पनेऽविद्यानुकूलेति तदनुमतिर्ज्ञंया ॥ ४९ ॥  
  
सा प्रिया तस्य चपलाभिधाना हि प्रतिक्षणम् ।  
प्रियस्य सम्मतं रूपं भिन्नं भिन्नं मनोहरम् ॥ ५० ॥  
  
कल्पनायाश्चपलेति नाम । प्रियस्य मनसः ॥ ५० ॥  
  
गृह्णात्याश्चर्यजननं प्रियमेवं स्वके वशे ।  
चक्रे साऽत्यन्तनिपुणा स्वनैपुण्यवशात् खलु ॥ ५१ ॥  
  
स्वनैपुण्यवशाद्वशे चक्रे । मनो विचित्रकल्पनापरं   
प्रतिक्षणमभवदित्याशयः ॥ ५१ ॥  
  
प्। ५७)  
  
अस्थिरोऽपि क्षणेनैव त्वसङ्ख्यशतयोजनम् ।  
प्रयात्यायाति च सदा न श्रान्तिमुपगच्छति ॥ ५२ ॥  
  
अस्थिरो मनः ॥ ५२ ॥  
  
समीहते यत्र गन्तुमस्थिरश्च यदा यदा ।  
तस्येष्टं च स्वरूपं तु कृत्वा सा चपलापि हि ॥ ५३ ॥  
  
समीहत इति । यत्र यत्र मनो गच्छति तत्र तत्र विचित्रानेककल्पनां करोत्येवेति   
भावः ॥ ५३ ॥  
  
तत्र तत्र स्थिता भूत्वा रमयत्येव स्वं प्रियम् ।  
एवं सा चपला सम्यगस्थिरेण युता सती ॥ ५४ ॥  
  
रमयत्येवेति । स्वयमेव मनोराज्यादिकमन्तःसङ्कल्प्य   
तत्प्रयुक्तसुखाभासं प्राप्नोतीति भावः । युता सती तनयान् सुषुवे इति योजना ॥   
५४ ॥  
  
सुषुवे पञ्चतनयान् मातापितृपरायणान् ।  
ते समर्थाः पञ्चविधा मयि सख्या निवेशिताः ॥ ५५ ॥  
  
सुषुव इति । तनयान् ज्ञानेन्द्रियाणि । मनसो निर्विकल्पत्वे इन्द्रियवृत्त्यनुदयाद्   
मनसा विकल्पनायामिन्द्रियप्रसृतिः [ख्, ग्, घ्: प्रसूतिः] ।   
इन्द्रियप्रसरस्य मनःकल्पनोपयुक्तत्वान्मातापितृपरायणानिति ज्ञेयम् ।   
सख्या मयि निवेशिता इति चित्तादात्म्यापत्तिरुक्ता ॥ ५५ ॥  
  
अहं सख्यनुरक्ता तानकुर्वं बलवत्तरान् ।  
अथ ते पञ्चतनयाश्चपलायाः पृथक् पृथक् ॥ ५६ ॥  
  
तान् पुत्रान् बलवत्तरान् । चित्तादात्म्यप्रकर्षेण स्वतन्त्रप्रकाशतुल्यानिति भावः   
॥ ५६ ॥  
  
चक्रुरायतनं श्रेष्ठं विचित्रमतिविस्तृतम् ।  
पितरं स्ववशे चक्रुर्मात्रा सम्यग् विभाविताः ॥ ५७ ॥  
  
विचित्रं विविधगन्धाद्युपलब्धिस्थानम् [क्: विविधं] । अतिविस्तृतम्   
असङ्ख्यविषयग्रहणेऽपि तदुदरापूर्तेः । सर्वव्यवहारस्य तदधीनत्वात्   
श्रेष्ठम् आयतनं चक्रुरिति । तत्तद्गोलकाधिष्ठिता बभूवुरित्याशयः । मात्रा   
कल्पनया विभाविताः पोषिताः । विकल्पपरं मनः सदेन्द्रियद्वारेण   
बहिर्मुखमभव्दिति तात्पर्यम् ॥ ५७ ॥  
  
प्। ५८)  
  
आनयन्ति स्वायतनं पितरं तं क्षणे क्षणे ।  
तत्रास्थिरो ज्येष्ठसुतायतनं विनिविश्य तु ॥ ५८ ॥  
  
पितुर्वशीकरणमेव विविच्य दर्शयति - आनयन्तीति । ज्येष्ठसुतः   
श्रोत्रेन्द्रियम् ॥ ५८ ॥  
  
अशृणोद्विविधान् शब्दान् सुस्वरानितरानपि ।  
क्वचिन्मधुरसङ्गीतं क्वचिद्वाद्यं सुमञ्जुलम् [क्, ग्, घ्:   
सुमङ्गलम्] ॥ ५९ ॥  
  
इतरान् विस्वरान् । एतदेवाह - क्वचिदिति ॥ ५९ ॥  
  
ऋचो यजूंषि सामानि मन्त्रानाथर्वणानपि ।  
शास्त्रागमेतिहासांश्च भूषणानां च सिञ्जितम् ॥ ६० ॥  
  
भृङ्गसङ्घस्य गीतं च पिकपञ्चमसुस्वरम् ।  
एवं मनोहरान् शब्दान् शृण्वन् पुत्रनिदेशतः ॥ ६१ ॥  
  
मनः श्रोत्रेन्द्रियमाविश्य श्रोत्रद्वारा तत्तच्छब्दाकारेण परिणतमिति   
भावः ॥ ६१ ॥  
  
प्रीतः पुत्रवशं प्रागादथ पुत्रोऽन्यथाऽदिशत् ।  
विरुद्धान् कर्णकटुकानशृणोद् भैरवान् रवान् ॥ ६२ ॥  
  
पुत्रवशं श्रोत्रे दृढनिवेशम् । अन्यथाऽदिशदिति । मनसो   
बाह्यविषयग्रहणस्येन्द्रियाधीनत्वादिन्द्रियादेशेनाऽशृणोदिति ॥ ६२ ॥  
  
सिंहादिगर्जितं मेघनिर्घोषमशनेस्तथा ।  
ब्रह्माण्डभेदनं गर्भस्रावणं सुभयङ्करम् ॥ ६३ ॥  
  
अशनिनिर्घोषविशेषणं ब्रह्माण्डेत्यादि ॥ ६३ ॥  
  
एवं [क्: अत्र श्लोके पूर्वाद्धोत्तरार्द्धयोर्विपर्यस्तः पाठः]   
श्रुत्वा सुचकितश्चान्यत्राप्यशृणोत्तथा ।  
रुदितं विप्रलपितं शोचितादिविचित्रितम् ॥ ६४ ॥  
  
द्वितीयसुतनीतोऽथास्थिरस्तद्भवनं ययौ ।  
तत्रापश्यद् मृदुस्पर्शान्यासनानि शुभानि च ॥ ६५ ॥  
  
द्वितीयसुतस्त्वगिन्द्रियम् ॥ ६५ ॥  
  
प्। ५९)  
  
शयनानि च वासांसि कठिनस्पर्शकान्यपि ।  
शीतस्पर्शानि वस्तूनि तथोष्णस्पर्शकानि च ॥ ६६ ॥  
  
अनुष्णाशीतस्पर्शानि विचित्राण्यभिवीक्ष्य तु ।  
हितान् दृष्ट्वा प्रमुदितो विषण्णस्त्वहितानपि ॥ ६७ ॥  
  
अथ तृतीयतनयभवनं प्राप्य सोऽस्थिरः ।  
अपश्यद्रुचिराकारान् भावान् विविधवर्णकान् ॥ ६८ ॥  
  
तृतीयश्चक्षुः ॥ ६८ ॥  
  
रक्तान् श्वेतान् पीतनीलान् हरितान् पाटलानपि ।  
धूम्रान् कडारान् कपिशान् मेचकान् कर्बुरांस्तथा ॥ ६९ ॥  
  
स्थूलान् कृशानणून् दीर्घानायतान् वर्तुलांस्तथा ।  
अर्द्धवृत्तान् दीर्घवृत्तान् सुन्दरांश्च विभीषणान् ॥ ७० ॥  
  
नेत्रस्य रूपान्यपरिमाणादिविषयत्वादाह - स्थूलानित्यादि ॥ ७० ॥  
  
बीभत्सान् भास्वरान् रौद्राननालोकांश्च दृङ्मुषः ।  
क्वचिद्धितं ततोऽन्यच्च पश्यन्तं पितरं पुनः ॥ ७१ ॥  
  
अनालोकानन्धकारान् । कीदृशान् ? दृङ्मुषः ॥ ७१ ॥  
  
अनयत्तुर्यतनयो भवनं स्वं विचित्रितम् ।  
तत्राससाद पुष्पाणि फलान्यन्नानि [क्, ख्: फलान्यन्या] च   
क्रमात् ॥ ७२ ॥  
  
तुर्यो रासनं रसानुमितं पुष्पादि ज्ञेयम् ॥ ७२ ॥  
  
पेयानि लेह्यचोष्याणि भक्ष्याणि रसवन्ति वै ।  
सुधास्वादूनि मधुराण्यन्यान्यम्लरसानि च ॥ ७३ ॥  
  
कटुकानि च तिक्तानि कषायाण्यपि कानिचित् ।  
क्षाराणि मधुराम्लानि कट्वम्ललवणानि च ॥ ७४ ॥  
  
मधुराम्लानीत्यादि मिश्ररसः ॥ ७४ ॥  
  
कटुतिक्तानि चित्रात्मरसानि विविधान्यपि ।  
आस्वादयन्नात्मजेन समेतोऽथान्तिमः सुतः ॥ ७५ ॥  
  
अन्तिमो घ्राणम् ॥ ७५ ॥  
  
प्। ६०)  
  
निनाय पितरं स्थाने स्वीयेऽत्यन्तविचित्रिते ।  
तत्रोपालभतानेकपुष्पाणि च फलानि च ॥ ७६ ॥  
  
तृणान्यन्नान्योषधीश्च [क्: तृणान्यन्या] भावानन्यांश्च   
सर्वतः ।  
सुगन्धान् पूतिगन्धांश्च मृदुगन्धोग्रगन्धकान् ॥ ७७ ॥  
  
भावान् अर्थान् । तानेवाह - सुगन्धानित्यादि ॥ ७७ ॥  
  
मोहगन्धान् ज्ञानगन्धान् मूर्छागन्धान् विचित्रितान् ।  
पुत्राणां भवने चैवं प्रविशन् निविशन्नपि ॥ ७८ ॥  
  
मोहजनको मोहगन्धः । एवमग्रेऽपि ॥ ७८ ॥  
  
हितेषु रमते क्वापि विषीदत्यहिते क्वचित् ।  
सदा गमागमपरः पुत्राणां भवने बभौ ॥ ७९ ॥  
  
ते पुत्राः पितृवात्सल्यात् पितृहीना न च क्वचित् ।  
स्पृशन्ति विषयांश्चित्रान् स्वल्पं वापि कदाचन ॥ ८० ॥  
  
ते पुत्रा इति । मनो विहाय स्वातन्त्र्येणेन्द्रियाणां विषयग्रहणासामर्थ्यमिति   
भावः ॥ ८० ॥  
  
अस्थिरस्तु पुत्रगृहे भुक्त्वा तान् विषयान् बहून् ।  
मुषित्वान्यांश्च विषयान् गुप्त्या नयति स्वं पदम् ॥ ८१ ॥  
  
मन इन्द्रियाभिनिविष्टं बाह्यविषयमासाद्य तत्कृतसुखादिकं तत्काल   
एवानुभवति । कांश्चिच्च विषयान् संस्कारद्वारेणान्तर्गुप्त्याऽप्रकटरूपेण   
गृहीत्वा स्वपदे हृदि स्थित्वा तं विषयं स्मृत्यादिना विकल्प्य   
तत्सुखमनुभवतीत्याह - अस्थिर इति ॥ ८१ ॥  
  
पत्न्या चपलया साकं रहः पुत्रैर्विना स्वयम् ।  
भुनक्त्यतितरां नित्यमथान्या चपला स्वसा ॥ ८२ ॥  
  
रहः स्वप्नादौ । अन्या आशा ॥ ८२ ॥  
  
प्। ६१)  
  
महाशना पतिं वव्रे मनःकान्तं तमस्थिरम् ।  
तस्यामतितरां सक्तो यदाऽभूदस्थिरोऽपि वै ॥ ८३ ॥  
  
तम् अस्थिरम् । नित्यं [क्: नित्य] विषयभोगेनाशा प्रवृद्धेति भावः ॥   
८३ ॥  
  
तदा तस्याः प्रीतये स भोगाहरणतत्परः ।  
तेनानीतं बह्वपि च भक्षित्वा क्षणमात्रतः ॥ ८४ ॥  
  
तस्यां महाशनायामत्यन्तासक्तिहेतुना तस्याः प्रीतये सदा   
भोगाहरणतत्परोऽभवत् ॥ ८४ ॥  
  
पुनर्बुभुक्षयाक्रान्ता भोगाहरणहेतवे ।  
सदा प्रियं सन्दिशति सोऽप्याहर्तुं सदेक्षते ॥ ८५ ॥  
  
दुष्पूराशाविष्टं मनः सर्वदा विषयसाधनपरमभवदिति तात्पर्यम् ॥ ८५ ॥  
  
पुत्रैः पञ्चभिरानीतं प्रियेणापि सुसम्भृतम् ।  
भुक्त्वा क्षणेन भूयोऽपि सा बुभुक्षाप्रपीडिता ॥ ८६ ॥  
  
सपत्न्याः पुत्रैरिन्द्रियैः ॥ ८६ ॥  
  
भोगाहृतौ सन्दिशति प्रियं पुत्रांश्च सर्वदा ।  
ततः सा स्वल्पकालेन सुषुवे पुत्रयोर्युगम् ॥ ८७ ॥  
  
भोगानाम् आहृतौ आहरणविषये ॥ ८७ ॥  
  
ज्वालामुखस्तयोर्ज्येष्ठो निन्द्यवृत्तस्तथापरः ।  
सदा मातुः प्रियतमौ तौ पुत्रौ सम्बभूवतुः ॥ ८८ ॥  
  
तयोः पुत्रयोर्मध्ये ज्येष्ठो ज्वालामुखः क्रोधः । परो निन्द्यवृत्तो लोभः ।   
मातुराशायाः । आशाधिक्यात् क्रोधलोभयोः प्राबल्यमभवदित्याशयः ॥ ८८ ॥  
  
महाशनायामासक्तः संश्लिष्यति यदाऽस्थिरः ।  
तदा ज्वालामुखज्वालालीढसर्वकलेवरः ॥ ८९ ॥  
  
यदा यदा आशापरवशस्तदा तदा क्रोधलोभकृतं महादुःखं प्राप्नोतीति   
तात्पर्यम् ॥ ८९ ॥  
  
अस्थिरः पीडितोऽत्यन्तं गाढमूर्छामुपैति हि ।  
कदाचिन्निन्द्यवृत्तेन सङ्गतः प्रियसूनुना ॥ ९० ॥  
  
सर्वैर्विनिन्द्यतामेति मृततुल्यो हि जायते ।  
एवं यदाऽस्थिरो जातो दुःखभोगैकतत्परः ॥ ९१ ॥  
  
लोभेन निन्द्यता ततो मृततुल्यता च स्पष्टा ॥ ९१ ॥  
  
प्। ६२)  
  
तदा सखी मे स्वभावसती पुत्रेऽस्थिराह्वये ।  
अतिवात्सल्यतस्तेन सङ्गता तस्य दुःखतः ॥ ९२ ॥  
  
एवं मनसोऽतिदुःखप्राप्तौ मनोबुद्ध्योरैकात्म्याद् बुद्धेरपि   
दुःखप्राप्तिरित्याह - तदेति । सखी बुद्धिः । पुत्रे मनसि ॥ ९२ ॥  
  
दुःखभारसमाक्रान्ता निन्द्यवृत्तेन सङ्गता ।  
ज्वालामुखेन च तथा पौत्रेणाश्लेषिता सती ॥ ९३ ॥  
  
सुदग्धा निन्दिता लोकैर्मृतप्राया बभूव ह ।  
तां सदानुगता चाहं लुप्तप्रायाऽभवं प्रिय ॥ ९४ ॥  
  
तां सखीम् । स्वोपाधेर्बुद्धेः रजस्तमोव्याप्तत्वेन   
स्वरूपस्यानवभासाल्लुप्तप्रायत्वं ज्ञेयम् ॥ ९४ ॥  
  
एवं बहूनि वर्षाणि सख्या दुःखेन दुःखिता ।  
अस्थिरोऽभूदस्वतन्त्रो महाशनापरिग्रहात् ॥ ९५ ॥  
  
दुःखिताऽभवमिति सम्बन्धः ॥ ९५ ॥  
  
पुरं प्राप दशद्वारं केनचित् कर्मणा क्वचित् ।  
तस्मिन् महाशनायुक्तो पुत्रैर्मात्रादिभिर्युतः ॥ ९६ ॥  
  
पुरं शरीरं ब्रह्मरन्ध्रेण सह दशद्वारम् । केनचिद् प्रारब्धेन कर्मणा ।   
बाह्यपक्षे तु युद्धादिकर्मणा । क्वचित् प्रल्यानन्तरं सृष्टिकाले ॥ ९६ ॥  
  
न्यवसत् स सुखप्रेप्सुर्दुःखं भुञ्जन् दिवानिशम् ।  
पुत्राभ्यां दग्धसर्वाङ्गो निन्दितश्चानुवासरम् ॥ ९७ ॥  
  
सुखप्रेप्सुरिति । सुखस्येच्छामात्रम् दुःखमेव प्राप्यत इति भावः ॥ ९७ ॥  
  
इतस्ततः समाकृष्टः प्रियाभ्यां सर्वदा हि सः ।  
पुत्राणां पञ्चभवनं प्रविशन् निविशन्नपि ॥ ९८ ॥  
  
प्रियाभ्यां विकल्पाशाभ्याम् । पुत्राणाम् इन्द्रियाणाम् ॥ ९८ ॥  
  
अत्यन्तं श्रान्तिमायाति न सुखं लभते क्वचित् ।  
एवं पुत्रस्य दुःखेन सखी मेऽत्यन्तदुःखिता ॥ ९९ ॥  
  
पुत्रस्य मनसः । सखी बुद्धिः ॥ ९९ ॥  
  
प्। ६३)  
  
अभून्मूर्च्छितकल्पा सा एवं तत्पुर आवसत् ।  
ज्वालामुखनिन्द्यवृत्तयुता या सा महाशना ॥ १०० ॥  
  
सात्त्विकांशापगमान्मूर्च्छितकल्पा । तत्पुरे देहे । महाशना आशा ॥ १०० ॥  
  
शून्याख्यया पोषिता च मूढेन श्वशुरेण च ।  
तथा सपत्न्या चपलाख्ययाऽत्यन्तं समेधिता ॥ १०१ ॥  
  
शून्याख्यया भर्तुः पितामह्या अविद्यया ॥ १०१ ॥  
  
अस्थिरं स्ववशे चक्रे पतिं तत्पुरसंस्थिता [घ्: यत्] ।  
सखीप्रीत्या तत्र चाहमवसं तत्परा सती ॥ १०२ ॥  
  
अविद्यामोहकल्पनाभिः प्ररूढया आशया मनः समाक्रान्तमित्येतदाह -   
अस्थिरमिति । सखीति । बुद्धितादात्म्यापन्नायाश्चितो बुद्ध्यनुकृतिर्नियतैवेति   
भावः ॥ १०२ ॥  
  
सखीदुःखाद्धतप्राया सर्वेषां रक्षणोद्यता ।  
यद्यहं तत्र न स्यां वै क्षणमात्रमपि प्रिय ॥ १०३ ॥  
  
यद्यहमिति । दर्पणं विना प्रतिबिम्बवद् अधिष्ठानमन्तरा न किञ्चिदारोपितं   
भवेदिति भावः ॥ १०३ ॥  
  
न भवेत्तत्र चैकोऽपि मया सर्वं हि रक्षितम् ।  
शून्यया शुन्यतां प्राप्ता मूढेन मूढतामपि ॥ १०४ ॥  
  
सर्वाधिष्ठानत्वात् स्वस्य सर्वानुकृतिमाह [सर्वस्य अनुकृतिम्   
अनुसृतिम् सर्वरूपतया प्रतिभासमित्यर्थः ।] - शून्ययेत्यादि ।   
शून्यया युता ॥ १०४ ॥  
  
अस्थिरेणास्थिरत्वं च चापल्यं चपलायुता ।  
ज्वालामुखाज्ज्वलत्तां च निन्द्यवृत्तात्तदात्मताम् ॥ १०५ ॥  
  
सखीसंयोगतश्चैवमभवं तत्तदाकृतिः ।  
सखीं यदि विमुञ्चामि सा नश्येत् क्षणमात्रतः ॥ १०६ ॥  
  
मम चिद्रूपाया अनेकरूपता बुद्धितादात्म्यादेवेत्याह - सखीसंयोगत इति ।   
सखीमिति । अहं बुद्धेरप्यधिष्ठानमिति मां विना बुद्धिरपि न   
भवेदित्याशयः ॥ १०६ ॥  
  
प्। ६४)  
  
मां सङ्गतेन तेषां वै समाहुर्व्यभिचारिणीम् ।  
जना मूढाः सर्व एव कुशला निर्मलां विदुः ॥ १०७ ॥  
  
तेषां बुद्ध्यादीनां सङ्गतेन सहभावेन मां शुद्धामपि   
व्यभिचारिणीमाहुः सर्वे जनाः । अत एव ते मूढाः ।   
शुद्धाखण्डचिद्रूपमप्यात्मानं क्षणिकदृश्याकारानुकारमात्रेण   
क्षणिकमाहुर्बौद्धादय इति तात्पर्यम् । कुशलाः सूक्ष्मधियस्तु   
स्मृत्यनुसन्धानादिमूलसर्वव्यवहारानुपपत्त्या तन्मतमुपेक्ष्य निर्मलां   
कालदेशादिपरिच्छेदमलनिर्गतां मां विदुः ॥ १०७ ॥  
  
महासती मे जननी विशुद्धा निर्मलाकृतिः ।  
आकाशादपि विस्तीर्णा सूक्ष्मा च परमाणुतः ॥ १०८ ॥  
  
ननु कथं ते दुष्टसङ्गताया निर्मलत्वमिति चेन्मातुः सकाशात्   
प्राप्तमहामन्त्रमाहात्म्यादिति वक्तुमादौ मातरं स्तौति - महासतीत्यादि ।   
बाह्यपक्षे महासती महापतिव्रता । अत एव शुद्धा मानसदोषरहिता ।   
निर्मलाकृतिः शरीरदोषरहिता [क्: शरीर] च । आकाशादपि विस्तीर्णा   
यशसा [क्,ख्: या सा] । परमाणुतः सूक्ष्मबुद्ध्याद्युपेतत्वात्   
सूक्ष्मा । आन्तरपक्षेऽनवच्छिन्नसत्तारूपेति महासती । विशुद्धा   
शुद्धचिदेकरूपत्वादेकरसेत्यर्थः । निर्मलाकृतिः   
अज्ञानादिस्वरूपावरकमलानाक्रान्ता । कारणत्वेन भासकत्वेन च   
व्यापकत्वादाकाशादपि विस्तीर्णा । परमाणोरप्यन्तरनुस्यूतत्वाद्   
दुर्ज्ञेयत्वाच्च परमाणुतः सूक्ष्मा ॥ १०८ ॥  
  
सर्वज्ञानाप्यकिञ्चिज्ज्ञा सर्वकर्त्र्यपि निष्क्रिया ।  
सर्वाश्रयाप्यनाधारा सर्वाधाराप्यनाश्रिता ॥ १०९ ॥  
  
बाह्यपक्षे स्वभावतः सर्वज्ञानापि तत्प्रयुक्ताभिमानाभावादकिञ्चिज्ज्ञेव   
तिष्ठतीति । एवमग्रेऽपि । सर्वेषां पोषकत्वेनाश्रया । सर्वकलानामाधारापि ।   
आन्तरपक्षे तु सर्वज्ञत्वादिकं दृश्यकृतमिति स्वतः किञ्चिज्ज्ञत्वादिकम् ।   
सर्वत्र भासमानत्वात् सर्वाधारा ॥ १०९ ॥  
  
प्। ६५)  
  
सर्वरूपाप्यरूपा सा सर्वयुक्ताप्यसंयुता ।  
सर्वत्र भासमानापि न ज्ञेया केनचित् क्वचित् ॥ ११० ॥  
  
बाह्यपक्षे सर्वरूपा सर्वावयवसौन्दर्यवती [क्: वत्]   
सर्वैर्धनधान्यादिभिर्युक्ता सर्वत्र कारुण्यसौशील्यादिस्त्रीगुणैर्भासमाना   
प्रसिद्धापि क्वचित् केनचिन्न् ज्ञेया सदान्तःपुरस्थत्वात् । आन्तरपक्षे तु   
सर्वप्रतिबिम्बरूपस्यापि दर्पणस्य यथा प्रतिबिम्बरूपराहित्यमेवं नेयम् ।   
सर्वत्र प्रतिबिम्बांशे भासमानोऽपि दर्पणो न केनचित् प्रतिबिम्बव्यतिरेकेण   
ज्ञायते एवं भावेषु सर्वत्र भासमाना चितिर्भावव्यतिरेकेण न ज्ञायते ॥   
११० ॥  
  
महानन्दाप्यनानन्दा मातापितृविवर्जिताः ।  
मादृश्यस्तनयास्तस्याः सन्ति सङ्ख्याविवर्जिताः ॥ १११ ॥  
  
बाह्यपक्षे महानानन्दो विभवनिमित्तो यस्याः ।   
एवंविधाप्यानन्दनिमित्तहर्षानुत्सेकादन्यैरलक्ष्यमाणानन्दत्वादनानन्दा ।   
मातापितरौ वर्जितौ यया । महासतीत्वेन पतिपरायणत्वात् त्यक्तमातापितृस्नेहेति   
तात्पर्यम् । आन्तर पक्षे महानन्दरूपापि स्वरूपातिरिक्तानन्दायोगादनानन्दा ।   
नित्यत्वान्मातापितृविवर्जिता । सङ्ख्याविवर्जिता असङ्ख्याः ॥ १११ ॥  
  
यथा तरङ्गा जलधेरसङ्ख्यः सोदरीगणः ।  
सर्वास्ता मत्समाचारा राजपुत्र भवन्ति वै ॥ ११२ ॥  
  
यथा तरङ्गा असङ्ख्यास्तथा मे असङ्ख्यः सोदरीगणः । एतद्दृष्टान्तेन   
वस्तुतो जनन्यव्यतिरिक्तत्वं कन्यानामुक्तं ज्ञेयम् । समाचाराः   
सखीकुटुम्बपरायणाः ॥ ११२ ॥  
  
महामन्त्रवती चाहं सर्वैरेतैः सखीगणैः ।  
सङ्गता तत्परा चापि मातृतुल्या स्वरूपतः ॥ ११३ ॥  
  
एवं दुष्टैः सङ्गता तत्पराऽप्यहं तेषां दोषैरस्पृष्टा । कुत एवमिति   
चेदेवंविधमेव मन्त्रसामर्थ्यं ममस्तीत्याह - महामन्त्रेति ।   
आन्तरपक्षे तु महामन्त्रो मायाशक्तिः । तयाऽहमघटितमपि शुद्धस्वरूपे   
संसारावभासनं सम्पादयामीति तात्पर्यम् ॥ ११३ ॥  
  
प्। ६६)  
  
अस्मिन् पुरे सखीपुत्रो यदा श्रान्तो भवत्यलम् ।  
तदा मातुः समुत्सङ्गेऽस्थिरः शेते सुनिर्भरम् ॥ ११४ ॥  
  
एवं प्रसङ्गात् स्ववृत्तमभिधाय पुनः सखीपुत्रादिवृत्तं निरूपयति ##-  
आन्तरपक्षे तु परिपक्वकर्मणां भोगेन क्षयादन्येषामपरिपाकाद् मध्ये   
मातुर्बुद्धेरुत्सङ्ग मनः शेते लयं प्राप्नोति ॥ ११४ ॥  
  
अस्थिरस्तु यदा सुप्तस्तदा तस्य सुतादयः ।  
स्वापं समधिगच्छन्ति नान्यो जागर्ति कश्चनः ॥ ११५ ॥  
  
सुता इन्द्रियाणि क्रोधलोभौ च । आदिपदेन पत्नी माता च । आन्तरपक्षे तु मनसि   
विलीने इन्द्रियादि सर्वं विलीनमिति तापर्यम् ॥ ११५ ॥  
  
तदा तद्रक्षति पुरमस्थिरस्य प्रियः सखा ।  
प्रचाराख्यः प्रतिचरन् पूर्वद्वारयुगे मुहुः ॥ ११६ ॥  
  
अस्थिरस्यापि या माता सखी मे तनयेन सा ।  
तस्याः सखी च या श्वश्रूरसती या स्वभावतः ॥ ११७ ॥  
  
तदा सर्वस्वापकाले सुषुप्तौ । प्रचारः प्राणः । मनःप्राणयोरन्यतररोधे   
द्वयोः रोधसम्भवात् प्रियत्वं सखित्वं प्राणस्य । पूर्वद्वारयुगं   
नासापुटद्वयम् । मे सखी अस्थिरमाता या सा तनयेन तनयादिना सह यदा   
सुप्ता तदेति शेषः । तस्याः अस्थिरमातुः या सखी श्वश्रूश्च शून्यनाम्नी   
अविद्या ॥ ११७ ॥  
  
सा समाच्छाद्य तान् सर्वान् पुत्रेण सह रक्षति ।  
एवं सर्वेषु सुप्तेषु प्राप्य स्वां मातरं तदा ॥ ११८ ॥  
  
सर्वान् अस्थिरादीन् सुप्तान् । पुत्रेन मूढाख्येन सहिता [क्: सह] रक्षति ।   
आन्तरपक्षे मोहात्मिकया अविद्यया सर्वमावृतं भवतीति तात्पर्यम् ॥ ११८ ॥  
  
प्। ६७)  
  
आनन्दिताऽहं भवामि मात्राश्लिष्टा चिरं ननु ।  
पुनस्तानुत्थितान् शीघ्रमनुसंयामि चान्वहम् ॥ ११९ ॥  
  
आन्तरपक्षे तु सुषुप्तौ परिच्छेदकोपाधिलयात् पूर्णरूपतासम्पत्त्या आनन्दिता   
आनन्दरूपा भवामीति तात्पर्यम् । अनुसंयामि तत्तत्तादात्म्यं प्राप्नोमीत्यर्थः   
॥ ११९ ॥  
  
अस्थिरस्य सखा योऽयं प्रचाराख्यो महाबलः ।  
स सर्वानस्थिरमुखान् पोषयत्यनुवासरम् ॥ १२० ॥  
  
प्रचाराख्यः प्राणः । अस्थिरमुखान् मनःश्रोत्रादीन् । पोषयतीति ।   
प्राणसमेधितजठराग्निपाचितान्नरसमूलकसामर्थ्यवत्त्वान्मनःप्रभृतीन्  
आमिति भावः ॥ १२० ॥  
  
स एको बहुधा भूत्वा पुरं च पुरवासिनः ।  
व्याप्य रक्षत्यनुदिनं सर्वान् संश्लेषयत्यपि ॥ १२१ ॥  
  
स प्राणः । बहुधा प्राणादिवृत्तिभेदेन । संश्लेषयति स्वस्वविषयैः   
संयोजयति ॥ १२१ ॥  
  
तं विना ते हि विश्लिष्टा नष्टाः स्युरपि सर्वथा ।  
सूत्रेण हीना मणयो मालाबद्धा यथा पृथक् ॥ १२२ ॥  
  
मनःप्रभृतिषु क्रियाशक्तिरूपेणायमेव प्रोत इत्याह दृष्टान्तेन - तं   
विनेति । विश्लिष्टाः विषयासंवद्धाः [क्: यसम्बन्धाः] । नष्टाः   
कार्याक्षमत्वेन नष्टप्रायाः । मालाकारतया बद्धा मणयः । तेषां   
पृथग्भूतानां मालाकारता यथा नश्यतीति भावः ॥ १२२ ॥  
  
स एवं [क्: एव] मां च सङ्गम्य सर्वैः संयोजयत् परम् [क्:   
पुरम्] ।  
मया सञ्जीवितोऽत्यन्तं सूत्रधारो हि तत्पुरे ॥ १२३ ॥  
  
सङ्गम्य मत्तादात्म्यं प्राप्य । सर्वैर्मां संयोजयति । अन्तःकरणादीनां   
चित्तादात्म्यं प्राणद्वारकमेवेति तात्पर्यम् । एतच्चाग्रे भविष्यति   
[अक्षान्तःकरणादीनां प्राणसूत्रं यदान्तरम् (२०।३५) इत्यादिना ।  
] । सूत्रधार इति । यथा सूत्रधारो नाट्यप्रवर्तकः एवं प्राण एव   
मनःप्रभृतिव्यापारप्रवर्तकः ॥ १२३ ॥  
  
प्। ६८)  
  
जीर्णे तु तत्पुरे चान्यत्पुरं तां नयति द्रुतम् ।  
एवं प्रचारं संश्रित्य पुराणामधिपोऽभवत् ॥ १२४ ॥  
  
तत्पुरे शरीरे । तान् बुद्ध्यादीन् । नयतीति । उत्क्रमणकाले बुद्ध्यादीनां प्राणे   
लयात् प्राणो नयतीति भावः । अधिपः अस्थिराभिधं मनोऽभवत् ॥ १२४ ॥  
  
बहूनामस्थिरो नूनं विचित्राणां क्रमेण वै ।  
सतीपुत्रोऽप्यस्थिरः स संश्रितोऽपि महाबलम् ॥ १२५ ॥  
  
बहूनां पुराणामिति पूर्वेण सम्बन्धः । महाबलं प्राणम् ॥ १२५ ॥  
  
मया च भावितोऽत्यन्तं सर्वथा दुःखभागभूत् ।  
चपलामहाशनाभ्यां पत्नीभ्यां सुसमागमात् [क्, ख्:   
गमत्] ॥ १२६ ॥  
  
त्वया महामन्त्रवत्या भावितस्य महाबलसंश्रयस्य सतीपुत्रस्यापि   
दुःखभाक्त्वं [क्: दुःखत्वं तु] कुत इति चेत्   
पत्न्याद्यसत्समागमादित्याह - चपलेत्यादि ॥ १२६ ॥  
  
ज्वाला[घ्: मुखा]मुखनिन्द्यवृत्ताभिधपुत्रयुगेन च ।  
अन्यैः पुत्रैः पञ्चभिः स सर्वत्राभिविकर्षितः ॥ १२७ ॥  
  
अभिविकर्षित इति । विकल्पेन आशोदयः तत इन्द्रियार्थेषु प्रवृत्तिः तन्निमित्तः   
क्रोधलोभोदयः तेन दुःखभागभूदित्याशयः ॥ १२७ ॥  
  
महाक्लेशपरीतात्मा सुखलेशविवर्जितः ।  
इतस्ततः क्वचित् पुत्रैः पञ्चभिः स विकर्षितः ॥ १२८ ॥  
  
महाक्लेशप्राप्तिप्रकारमाह - इत इत्यादि ॥ १२८ ॥  
  
क्वचिच्चपलयाऽत्यन्तं चालितः खेदमीयिवान् [ग्, घ्: मेयिवान्] ।  
क्वचिन्महाशनाहेतोरशनार्थं प्रधावति ॥ १२९ ॥  
  
खेदमीयिवान् [ग्, घ्: मेयिवान्] दुःखं प्राप्तवान् ॥ १२९ ॥  
  
क्वचिज्ज्वालामुखाक्षिप्तो निर्दग्धापादमस्तकः ।  
महामूर्च्छां समायाति चाविदंस्तत्प्रतिक्रियाम् ॥ १३० ॥  
  
तत्प्रतिक्रियां क्रोधप्रतिक्रियां शान्तिम् ॥ १३० ॥  
  
प्। ६९)  
  
निन्द्यवृतं क्वचित् प्राप्य गर्हितो भर्त्सितः परैः ।  
मृततुल्यं स्वमात्मानं मन्यते शोकसन्ततः ॥ १३१ ॥  
  
गर्हणभर्त्सनाभ्यां मृततुल्यमात्मानं मन्यते तेन शोकसन्तप्तो   
[ख्, ग्: सन्ततो] भवति ॥ १३१ ॥  
  
दुष्पत्नीपुत्रसहितो मोहितो दुष्कुलोद्भवः ।  
पत्नीपुत्रैः समाक्रान्तो नीयमानस्तु तैः सदा ॥ १३२ ॥  
  
मूढपुत्रत्वाद् दुष्कुलोद्भवत्वम् ॥ १३२ ॥  
  
उवास तैर्विचित्रेषु पुरेषूच्चावचेषु हि ।  
क्वचित् कान्तारकीर्णेषु क्रव्यादकुलभूमिषु ॥ १३३ ॥  
  
तैः सहीवास । उच्चावचेषु उत्कृष्टेष्वपकृष्टेषु च । एवंविधस्य   
नरकप्राप्तिमाह - क्वचिदिति । कान्तारैररण्यैः कीर्णेषु व्याप्तेषु पुरेषु ।   
क्रव्यादकुलं मांसाशिकाकादिसमुदायः तदाश्रितेषु [क्: सदा] ।   
महारण्यस्थं काकादिव्याप्तं च स्वदेहं पश्यतीति तात्पर्यम् ॥ १३३ ॥  
  
क्वचिदत्यन्ततप्तेषु क्वचिच्छितजडेषुच ।  
क्वचित् पूतिवहास्थेषु क्वचिद् गाढतमःसु च ॥ १३४ ॥  
  
पूतीति । दुर्गन्धवहात्मकनदीस्थेषु । गाढतमःसु तर्वादिदेहेषु   
उवासेत्यन्वयः ॥ १३४ ॥  
  
एवं भूयोऽतिदुःखेन दुःखिते [क्, ख्: दुह्खितं] तनयेऽस्थिरे ।  
सखी च मे दुःखमूढाऽभवद् दुःसङ्गतः सदा ॥ १३५ ॥  
  
स्वभावसत्यपि मुधा तामन्वहमपि प्रिय ।  
मूढेवात्यन्तमभवं तत्कुटुम्बपरायणा ॥ १३६ ॥  
  
अहं स्वभावसती । वस्तुतस्तत्सङ्गाभावात् स्वच्छस्वभावापि । मुधा व्यर्थं   
निर्निमित्तेनेत्यर्थः ॥ १३६ ॥  
  
को हि दुःसङ्गतः सौख्यं प्राप्नुयाल्लेशतः क्वचित् ।  
गच्छन् मरुस्थले [क्: महा-] ग्रीष्मे तृष्णाशान्तिं यथा   
[क्, ख्: ययौ] नरः ॥ १३७ ॥  
  
ननु किमर्थं त्वया मूढत्वं प्राप्तमिति चेद् दुःसङ्गत इत्याह - को हीति ॥   
१३७ ॥  
  
प्। ७०)  
  
एवं चिरतरे काले संवृत्ते मम सा सखी ।  
मोहिताऽत्यन्तखेदेन मया रहसि सङ्गता ॥ १३८ ॥  
  
एवं दुःखभोगेन । संवृत्ते अतीते । सङ्गतेति ।   
कथञ्चित्प्राप्तेश्वरानुग्रहेण । रहसि विविक्ते विषयानवभासदशायां मया   
[क्: मया नास्ति] सङ्गता शुद्धचिदाकाराऽभवदिति आन्तरपक्षे ज्ञेयम्   
॥ १३८ ॥  
  
मदेकसङ्गाद्युक्तिं सा प्राप्यासाद्य च सत्पतिम् ।  
जित्वा स्वतनयं हत्वा बध्वा तत्तनयादिकान् ॥ १३९ ॥  
  
मदेकसङ्गात् । शुद्धमद्रूपाभिव्यक्तेर्युक्तिं वैराग्यम्   
वैराग्यात्मदर्शनयोः परस्परकारणत्वात् । तदुक्तं - भक्तिः   
परेशानुभवो विरक्तिः [ख्: विमुक्तिः] (भा० पु० ११।२।४२) इत्यादि   
परं दृष्ट्वा निवर्तते (भ० गी० २।५५) इति च । वैराग्यात् सत्पतिं विवेकम्   
। तनयं मनः । क्रोधलोभौ हत्वा । इन्द्रियाणि बध्वा ॥ १३९ ॥  
  
मया सङ्गम्य मन्मातृपुरमासादयद् द्रुतम् ।  
मन्मातरं परिष्वज्य मुहुर्मुहुरकल्मषा ॥ १४० ॥  
  
मया सङ्गम्य सम्यगेकतां निर्विकल्पसमाधिं प्राप्य । सङ्गतेति पूर्वं   
श्रवणेन परीक्षज्ञानमुक्तम् । इदानीं मनननिदिध्यासनाभ्यामपरोक्षमिति   
[क्: भ्यां समप-] वा विवेकः । मन्मातृपुरम्   
अनवच्छिन्नशुद्धचिदात्मताम् । द्रुतमिति [क्: उद्भूत] ज्ञानोत्तरक्षणे   
। मुहुर्मुहुर्मन्मातरं परिष्वज्येति जीवन्मुक्तिदशोक्ता ज्ञेया । मुहुर्मुहुरिति   
बुद्धेर्मध्ये मध्ये द्वैताभासरूपतोक्ता । अत एवाह अकल्मषेति ।   
दग्धपटाकारस्य [क्: स्थ] द्वैताभासस्य न पूर्ववत्   
संसारमूलवासनात्मककल्मषाधायकत्वमिति भावः । एतदेवोक्तम् -   
हत्वापि स इमान् लोकान् न हन्ति न निवध्यते (भ० गी० १८।१७) इति ॥ १४० ॥  
  
प्। ७१)  
  
आनन्दार्णवनिर्मग्नस्वभावाऽभवदञ्जसा ।  
एवं त्वमपि दुर्वृत्तं निगृह्य सखिसम्भवम् ॥ १४१ ॥  
  
ननु संसारमूलवासनाभावेऽपि दृष्टदुःखं स्यादित्याशङ्क्याह -   
आनन्देति । वासनाहेतोरभिमानस्यैव दुःखहेतुत्वादिति तात्पर्यम् । अभवदिति   
प्रथमपुरुषेण बुद्धेरेव बन्धमोक्षौ [क्: रेवंविधमोक्षो] न   
ममेत्युक्तं भवति । सखिसम्भवं मनः ॥ १४१ ॥  
  
प्राप्य स्वमातरं नाथ सुखं नित्यं समाप्नुहि ।  
एतत्ते कथितं नाथ स्वानुभूतं सुखास्पदम् ॥ १४२ ॥  
  
प्राप्येति । बुद्ध्या सह [क्: महा] परिच्छिन्नचिदेकरूपतां   
प्राप्येत्यर्थः ॥ १४२ ॥  
  
इति श्रीत्रिपुरारहस्ये ज्ञानखण्डे हेमचूडोपाख्याने बन्धाख्यायिका   
पञ्चमोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
पञ्चमोऽध्यायः ॥  
  
अथ षष्ठोऽध्यायः  
  
एवं प्रियावचः श्रुत्वा हेमचूडोऽतिविस्मितः ।  
हसन् पप्रच्छ तां कान्तामविद्वान् विदुषीं तदा ॥ १ ॥  
  
अत्राध्याये चेतिपद्यैः श्रद्धा श्रेयःसुसाधनम् ।  
कुतर्कस्यानर्थलाभ इति सम्यग्निरूप्यते ॥  
  
प्रिये प्रोक्तं यदेतत्ते खचित्रमिव भाति मे ।  
निरालम्बं वचस्तेऽद्य [क्: वचस्तेऽद्य नास्ति] जानाम्येतदशेषतः ॥   
२ ॥  
  
खचित्रमिव । असम्भावितमिवेत्यर्थः । निरालम्बं निर्विषयम् ॥ २ ॥  
  
नूनं त्वमप्सरोद्भूता [क्: तद] ऋषिणा वर्द्धिता वने ।  
संस्पृष्टयौवनाद्यापि [क्: संसृष्ट] न तारुण्यमलं गता ॥   
३ ॥  
  
कुत इति चेदाह - नूनमिति । अलम् अत्यन्तम् ॥ ३ ॥  
  
वक्ष्यस्यनेकसाहस्रवर्षाणामिव संस्थितिम् ।  
भूतग्रस्तोक्तिसदृशवचसा तेऽतिमात्रतः ॥ ४ ॥  
  
अतिमात्रतोऽतिमात्रेण बहुलेन वचसा ॥ ४ ॥  
  
असन्दर्भेण किमहं विबुद्ध्यामि यथार्थतः ।  
वद ते सा सखी क्वास्ते बद्धश्च सखिपुत्रकः ॥ ५ ॥  
  
कुतो [मद्वचसि असन्दर्भता इतिच्छेदः]मद्वचस्यसन्दर्भतेति   
[क्, ग्: चस्थ] चेदाह - वदेति ॥ ५ ॥  
  
पुराणि तानि वा कुत्र संस्थितानि तदीरय ।  
अस्तु किं तेन वृत्तेन वद मे क्व च सा सखी ॥ ६ ॥  
  
प्। ७३)  
  
सखीं न प्राप्तवान् मातुरहं तत् प्रविचारय ।  
आर्यास्ति मेऽवरोधे स्वे पितुर्मेऽन्या नहि प्रिया ॥ ७ ॥  
  
अहं मात्रा दत्तां सखीं न प्राप्तवानस्मि । मे आर्या माता अवरोधेऽन्तःपुरेऽस्ति   
तां विचारय पृच्छ । अन्यापि माता मे नास्ति यया [क्, ख्, ग्:   
यथा] सखी दत्ता [क्: दत्तास्था] स्यादित्याह पितुरिति ॥ ७ ॥  
  
सा वा सखी मे कुत्रास्ते तत्पुत्रो वा वद द्रुतम् ।  
मन्येऽहं ते वचो लोके वन्ध्यापुत्रसमाश्रयम् ॥ ८ ॥  
  
लोके प्रसिद्धं वन्ध्यापुत्रसमाश्रयं वच इव ते वचः ॥ ८ ॥  
  
यथाह कश्चिन्नटिको [क्: नटीको] विदूषकवचोविधौ ।  
वन्ध्यापुत्रः समारूढः प्रतिबिम्बमहारथम् ॥ ९ ॥  
  
तदेवाह - यथेति । नटिको नटः ॥ ९ ॥  
  
शुक्त्यारोपितहैरण्यभूषणैर्भूषिताङ्गकः ।  
आयुधैर्नरशृङ्गोत्थैर्युध्वा गगनकानने ॥ १० ॥  
  
हत्वा भविष्यद्राजानं जित्वा गन्धर्वपत्तनम् ।  
मरीचिस्रोतसि स्वाप्नकामिनीभिर्हि खेलति ॥ ११ ॥  
  
तथा तव वचो मन्ये सर्वथाऽसङ्गतं ननु [ख्: न तु] ।  
श्रुत्वैवं प्रियवाक्यं सा चतुरा प्राह तं पुनः ॥ १२ ॥  
  
तथा प्रोक्तविदूषकवाक्यवत् । असङ्गतम् ॥ १२ ॥  
  
नाथ प्रोक्तं मया यत्ते तत् कथं स्यादपार्थकम् ।  
न मादृशानां वचनं निरालम्बं क्वचिद्भवेत् ॥ १३ ॥  
  
मृषा हि तपसां हन्त्री सत्यशीलेषु सा कुतः ।  
तपस्विनां कुले कस्माच्छ्वित्रे [घ्: कस्मि] [श्वित्रे कुष्ठे   
इत्यर्थः] सौन्दर्यवद्भवेत् ॥ १४ ॥  
  
कुतस्ते वचो मृषा नेति चेदाह - मृषेति । तपस्विनां मध्ये विशेषतः   
सत्यशीलेष्वस्मासु सा असम्भाव्यैवेति सदृष्टान्तमाह - तपस्विनामिति ॥ १४   
॥  
  
प्। ७४)  
  
यो योजयति जिज्ञासुमन्यार्थेन ह्यसत्यतः ।  
तस्य नोर्द्ध्वं न चाधस्ताल्लोकोऽस्ति [क्: लोके] सुखसाधनम् ॥ १५ ॥  
  
जिज्ञासुविषये असत्येन वचसा पुण्यलोकनाश इत्याह - य इति । अन्यार्थेन   
अपार्थवचसा असत्यात् । न लोकः ॥ १५ ॥  
  
शृणु राजसुतोक्तिं [ख्, ग्, घ्: क्तं] मे लोके तैमिरिकः   
क्वचित् ।  
समदृष्टिं नैति शीघ्रमञ्जनानां वचोगणैः ॥ १६ ॥  
  
मदुक्तं सकृच्छ्रवणमात्रेण त्वया मूढेन   
ज्ञातुमशक्यमित्याशयेनाह - शृण्विति ॥ १६ ॥  
  
असत्यमेव जानाति हितप्रोक्तं च मूढधीः ।  
तत्त्वां [क्: तत्त्वं प्रियार्ह] प्रियाऽहं जिज्ञासुमसत्यैर्योजयामि   
किम् ॥ १७ ॥  
  
हितेन प्रियेण प्रोक्तमपि मूढधीरसत्यमिति जानाति । तत् तस्मात् त्वयैवं   
यद्विज्ञातं तदनुचितमेव । यदहं तपस्विनी सत्यशीला तव प्रिया च भूत्वा   
त्वां [क्, ख्, ग्: त्वां नास्ति] जिज्ञासुम् [क्, ख्, ग्:   
जिज्ञासुः] असत्यैर्योजयामि किम् । न योजयाम्येवेत्यर्थः ॥ १७ ॥  
  
अप्यसत्यं मयोक्तं यत्तद्विमर्शय सद्धिया [क्, घ्:   
सिद्धया] ।  
लोके हि कुशलो मर्त्यः सर्वव्यवहृतौ ननु ॥ १८ ॥  
  
ननु असत्यं साहसं क्रौर्यं स्त्रीणां सहजसम्भवम् इति चेत्त्वं   
कुशलोऽस्यभिज्ञातुमत [क्: कुशलोऽभि] एतत् परीक्षयेत्याह [क्:   
क्षस्वे] अपीति । सद्धिया सूक्ष्मतर्कयुक्तबुद्ध्या । नन्वहं   
कुशलोऽप्यतीतार्थं त्वद्वचनं कथं परीक्षिष्यामीति चेदाह - लोक इति ॥ १८ ॥  
  
परीक्ष्यैकांशतः सर्वामभिजानाति संस्थितिम् ।  
निदर्शनं प्रदास्यामि तुभ्यमत्र समीक्षय [क्: समीक्षया] ॥ १९ ॥  
  
लोके सत्यशीलसंस्थितिम् एकांशतः [क्: एवांशतः] क्वचिद् व्यवहारे   
परीक्ष्यैव जानाति । अतो मया प्रागुक्तं यत्तत्त्वया सत्यत्वेनानुभूतमिति   
निदर्शनं प्रदास्यामि अनुभूतं स्मारयामि । अत्र मद्वचनपरीक्षायाम् ॥ १९ ॥  
  
प्। ७५)  
  
यः पुरा विषयः सर्वो बभूवाभीष्टसाधनम् ।  
चिरान्मद्वचनात् सोऽद्य कुतो न सुखसाधनम् ॥ २० ॥  
  
य इति । यो विषयः पुरा सुखसाधनतया गृहीतः सोऽद्य   
मद्वचसाऽन्यथैवानुभूयते । एवं प्रागुक्तस्य सत्यत्वादिदमपि सत्यं   
भवेदेवेति जानीहीति भावः ॥ २० ॥  
  
स एवाद्य साधयति सुखमन्येषु वै कुतः ।  
एतन्निदर्शनेनैव स्वमतं वेत्तुमर्हसि ॥ २१ ॥  
  
ननु कालभेदान्न स विषयः सुखसाधनम् [क्: धनं मत्तो] अतो   
नैतत्त्वद्वचनकृतमिति चेदाह - स एवेति । एतन्निदर्शनेन   
मदुक्तानुभवेन । स्वमतं मदुक्तमसत्यमिति निश्चयं   
प्रमाणमप्रमाणं वेति वेत्तुम् ॥ २१ ॥  
  
शृणु राजन् यद्ब्रवीमि [क्: यद्धवी ऋज्या] ऋज्ज्व्या निर्मलया   
धिया ।  
अनाश्वासो [लोके आप्तोक्तिषु अनाश्वासः स्थिरो रिपुर्भवेदित्यन्वयः]   
रिपुर्लोके [क्: रिपुलोको] भवेदाप्तोक्तिषु स्थिरः ॥ २२ ॥  
  
मद्वचने श्रद्धस्वेति वक्तुं [क्, ख्: वाक्ये तु] श्रद्धां स्तौति ##-  
अनाश्वासः अश्रद्धा ॥ २२ ॥  
  
श्रद्धा माता प्रपन्नं सा वत्सलेव सुतं सदा ।  
रक्षति प्रौढभीतिभ्यः सर्वथा नहि संशयः ॥ २३ ॥  
  
आप्तेष्वश्रद्धिनं [क्, ग्: द्धितं] मूढं जहाति श्रीः   
सुखं यशः ।  
स भवेत् सर्वतो हीनो यः श्रद्धारहितो नरः ॥ २४ ॥  
  
अत एव सर्वतो हीनो भवेत् ॥ २४ ॥  
  
प्। ७६)  
  
श्रद्धा हि जगतां धात्री श्रद्धा सर्वस्य जीवनम् ।  
अश्रद्धो मातृविषये बालो जीवेत् कथं वद ॥ २५ ॥  
  
अश्रद्ध इति । माता मे हितमेव [क्: हीन] कुर्यादिति श्रद्धाभावे   
तद्दत्ताहारादेस्त्याज्यत्वेन बालो न जीविष्यतीति भावः ॥ २५ ॥  
  
अश्रद्धस्तरुणः पत्न्यां कथं स सुखमेधते ।  
तथाऽपत्येषु स्थविरः कथमीयात् सतीं गतिम् ॥ २६ ॥  
  
मयि निद्रिते मामियं न हन्यादिति पत्न्यां श्रद्धामकुर्वतो   
विपरीतसम्भावनोदयात् सुखं न स्यात् । एवंस्थविरोऽपि । सतीं गतिं सुखस्थितिम्   
॥ २६ ॥  
  
अश्रद्धो वा भुवं कस्माद् विकर्षेत् कर्षकः किल ।  
न प्रवृत्तिर्भवेत् क्वापि त्यागे वा सङ्ग्रहेऽपि वा ॥ २७ ॥  
  
अश्रद्धस्य न क्वापि प्रवृत्तिः स्यात् इष्टसाधनत्वनिश्चयासम्भवादित्याह   
- अश्रद्ध इति ॥ २७ ॥  
  
श्रद्धावैधुर्ययोगेन विनश्येज्जगतां स्थितिः ।  
एकान्तग्रहणाल्लोकप्रवृत्तिरिति चेच्छृणु ॥ २८ ॥  
  
प्रवृत्त्यभावे इष्टापत्तिरिति चेन्नैवमित्याह - श्रद्धेति ।   
श्रद्धावैधुर्यं श्रद्धाभावः तद्योगेन तत्सत्त्वेन हेतुना प्रवृत्त्यभावे   
साधिते सतीति शेषः । जगतां प्राणिनां स्थितिः सुखाद्यनुभवात्मा व्यवहारः   
। नश्येद् नाशः सम्भवेत् [व्यवहारपदसन्निधानेन व्यवहारस्य   
नाशः सम्भवेदित्यर्थो विभक्तिविपरिणामेन सम्पद्यते ।] ।   
प्रत्यक्षसिद्धा जगत्स्थितिरपह्नोतुं न शक्या ।   
अतस्तन्मूलभूतश्रद्धासिद्धिरिति भावः । ननु न   
जगत्स्थितिनिमित्तप्रवृत्त्यन्यथानुपपत्त्या श्रद्धासिद्धिरिति प्रवृत्तेरन्यथा   
सिद्धेरित्याह - एकान्तेति । एकान्तग्रहणात् व्याप्तिग्रहादित्यर्थः । कर्षको   
भूविकर्षणे कृतेऽकृते च धान्यप्राप्तिमप्राप्तिश्च भूयो गृहीत्वा   
कर्षणव्याप्तिं धान्यप्राप्तौ विनिश्चित्य कर्षणे प्रवर्तते न श्रद्धया   
प्रवर्तत इति भावः । अत्राह - शृण्विति ॥ २८ ॥  
  
एकान्तग्रहणे वापि श्रद्धा कस्मात् प्रतिष्ठिता ।  
तत्राप्येकान्तशरणः श्रद्धाशरण एव हि ॥ २९ ॥  
  
श्रद्धानाम सम्भावनात्मा निश्चयः इदमित्थमेव स्यादिति । एवं सति   
एकान्तग्रहणे वा श्रद्धा तव कथं प्रतिष्ठिता स्थिता ।   
श्रद्धामपह्नुवानस्य [ख्: ह्नुवतः] तव केषुचित् स्थानेषु   
कार्यकारणयोः साहचर्यानुभवमात्रेण परोक्षे भाविकार्येऽपि   
कारणसाहचर्यसम्भावना कुत इत्यभिप्रायः । यद्वा   
सुखाद्यनुभवरूपफलादपह्नोतुमशक्यात् प्रवृत्तिः सिद्धा । सिद्धायां   
प्रवृत्तौ श्रद्धामूलकत्वं न भवेदेकान्तग्रहणमूलकत्वमेव भवेदिति   
वा श्रद्धा कुत इति - तत्रापीति । एकान्तग्रहणात् प्रवृत्तिरिति [ग्:   
प्रवृत्तिस्वी] स्वीकारेऽपि । एवं सत्यपि श्रद्धा त्वयाऽभ्युपगतेति भावः ॥ २९   
॥  
  
प्। ७७)  
  
तस्माच्छ्रद्धामृते लोकोऽवसीदेदश्वसन् ध्रुवम् ।  
तस्माच्छ्रद्धां दृढां प्राप्य सुखमात्यन्तिकं व्रज ॥ ३० ॥  
  
यस्माच्छ्रद्धां विना प्रवृत्तिर्न घटते तस्मात् श्रद्धामृते   
प्रवृत्त्यभावाल्लोकव्यवहारो नश्येत् । अश्वसन्निति ।   
उच्छ्वासनिश्वासयोस्तन्निरोधे च संशयादप्रवृत्तिः स्यादिति तात्पर्यम् ।   
यस्माच्छ्रद्धां विना व्यावहारिकमपि सुखं न भवेत्तस्मात् । मदुक्तौ   
श्रद्धां प्राप्य ॥ ३० ॥  
  
श्रद्धाऽवरे न कार्येति मन्यसे यदि तच्छृणु ।  
इयं च श्रद्धयैवास्ते प्रवृत्तिर्नृपतेः सुत ॥ ३१ ॥  
  
ननु श्रद्धा विद्वद्वचनेषु कार्या नावरे निकृष्टे स्रीमूढादिवचन इति   
तदाक्षेपमनूद्य परिहरति - श्रद्धेति । इयमिति । अवरे श्रद्धा न   
कर्तव्येत्यभ्युपगमरूपा प्रवृत्तिरपि श्रद्धयैव भवेदिति भावः ॥ ३१ ॥  
  
तत् कथं ते प्रवृत्तिः स्यादिति श्रुत्वा प्रियावचः ।  
हेमचूडः प्राह पुनः प्रियां कुशलभाषिणीम् ॥ ३२ ॥  
  
यदि श्रद्धा न स्यात्तदा प्रोक्ताभ्युपगमरूपा प्रवृत्तिः कथं स्यादित्याह   
- तदिति ॥ ३२ ॥  
  
नूनं प्रिये सर्वथैव श्रद्धातव्यं यदा भवेत् ।  
श्रद्धा सत्सु विधातव्या यया [क्, ख्: यथा] श्रेयः   
समाप्नुयात् ॥ ३३ ॥  
  
सर्वथा वरावरत्वविचारं विना । तदा श्रद्धा सत्स्वित्यादि महाजनोक्तवत्   
मीनानामिव नाशमाप्नुयादिति व्यवहितेन सम्बन्धः ॥ ३३ ॥  
  
प्। ७८)  
  
असत्सु नो विधातव्या श्रद्धा श्रेयोऽभिवाञ्छिना ।  
अन्यथान्तः सुनिशिते कुटिले बडिशे यथा ॥ ३४ ॥  
  
अन्यथा असति [असति असज्जनस्थानीये न त्वविद्यमाने] बडिशे श्रद्धया   
मीना यं नाशमाप्नुयुस्तं नाशमाप्नुयात् । यतोऽसति श्रद्धया नाशः   
तस्मात् ॥ ३४ ॥  
  
बहिःसमे सुपिष्टेन मीनानां नाशमाप्नुयात् ।  
तस्मात् सत्स्वेव कर्तव्या श्रद्धा नासत्सु कुत्रचित् ॥ ३५ ॥  
  
असत्सु कृत्वा श्रद्धां ये नाशमीयुः परेऽपि च ।  
सत्सु श्रेयोयुजः श्रद्धावशतस्ते निदर्शनम् ॥ ३६ ॥  
  
ये मीना इवासत्सु श्रद्धया नष्टाः ये च सत्सु श्रद्धया श्रेयोयुक्तास्ते सर्वे   
मदुक्तौ निदर्शनम् उदाहरणम् ॥ ३६ ॥  
  
अतः प्रतीत्यैव युक्ता कर्तुं श्रद्धा न चान्यथा ।  
तत् कथं ते प्रवृत्तिः स्यादिति प्रश्नः कथं तव ॥ ३७ ॥  
  
सदिति प्रतीत्या ज्ञात्वैव श्रद्धा कर्तुं युक्ता । एवं सति तत् कथं ते   
प्रवृत्तिरिति [ग्: इति नास्ति] प्राक्कृतः प्रश्न आक्षेपः कथम् ? न   
सर्वथाऽहं श्रद्धाप्रतिषेधपरः सत्सु श्रद्धा कार्या नान्यत्रेति सतां   
महाजनानां वाक्यादेवमहं प्रवृत्त इति भावः ॥ ३७ ॥  
  
इत्युक्ता हेमलेखा सा पुनराह पतिं प्रियम् ।  
शृणु राजकुमारेदं प्रोच्यमानं मया वचः ॥ ३८ ॥  
  
यदात्थ त्वं कथं प्रश्न इति तत्र ब्रवीमि ते ।  
अयं [क्: अथ] सन् वा ह्यसन् वायमिति ते निश्चयः कुतः ॥ ३९ ॥  
  
सत्सु श्रद्धा कार्येति यद्वाक्ये तव श्रद्धा सोऽयं पुरुषः सन्नेवेति कथं ते   
निश्चयः ॥ ३९ ॥  
  
प्। ७९)  
  
सत्यस्मिन् निश्चये भूयाच्छुभं सच्छ्रद्धयेह वै ।  
सोऽपि लक्षणतः स्याच्चेच्छ्रद्धा लक्षणसङ्गता ॥ ४० ॥  
  
अन्यवाक्येनेति चेदनवस्थेत्यभिप्रेत्याह - सत्यस्मिन्निति । अयं निश्चय एव न   
घटत इति तात्पर्यम् । सोऽपि सन्निति निश्चयोऽपि । लक्षणतः असद्व्यावृत्तिधर्मेण ।   
श्रद्धेति । इदमस्त्य लक्षणमित्यन्यवाक्येनेदं लक्षणज्ञानं भवितव्यं   
चेदनवस्था तदवस्थैवेति भावः ॥ ४० ॥  
  
प्रमाणाल्लक्षणज्ञानमिति चेत्तत्र संशृणु ।  
अश्रद्धस्य प्रमाणं किं भवेत्तत् सुनिरूप्यताम् ॥ ४१ ॥  
  
प्रमाणादिति । अन्वयव्यतिरेकाभ्यामित्यर्थः । अश्रद्धस्य प्रमाणं किमिति ।   
अयमाशयः - परे ह्यागमे श्रद्धयैव प्रवृत्तिरुपपद्यते न   
शुष्कतर्केण । पार्थिवत्वलोहलेख्यत्वयोः सहचारस्य भूयो गृहीतत्वेऽपि हीरके   
व्यभिचारदर्शनान्न केवलतर्केण किञ्चिज्ज्ञातुं शक्यत इति ॥ ४१ ॥  
  
अन्यथा हि प्रमाता नो विसंवाद्येत कुत्रचित् ।  
तस्माच्छ्रद्धां समाश्रित्य लोकः सर्वः प्रवर्तते ॥ ४२ ॥  
  
तस्मात् पुरुषार्थसाधनप्रवर्तकमविसंवादिप्रमाणमागमान्नान्यदित्याह   
- अन्यथेति । सदागमस्येवान्यप्रमाणानामपि   
दुष्टत्वाभावसम्भावनया [क्, ख्: दृष्ट-]   
सर्वथाऽविसंवादकत्वे प्रवृत्तः प्रमाता न क्वापि विसंवाद्येत   
प्रवृत्त्युद्दिष्टफलाप्राप्त्या [घ्: फल] परिभूयत ।   
यस्मादन्यप्रमाणानां विसंवादकत्वसम्भावना तस्मात् । सदागमे   
श्रद्धामाश्रित्यैव कृषीबलोऽप्यागमाश्रयेण   
सुमुहूर्तविघ्ननिरसनादिपूर्वकं प्रवर्तते । तत्र च दृश्यमानः   
क्वचिद्विसंवादा न प्रमाणदोषकृतः किन्तु सामग्रीवैकल्यकृत एव । अत एव   
तस्यैव तत्रैव भूयः सामग्रीसाकल्यसम्पादनाभिमानेन   
प्रवृत्तिरुपपद्यत इति भावः ॥ ४२ ॥  
  
तत्प्रकारं प्रवक्ष्यामि शृणु निश्चलचेतसा ।  
अनवस्थिततर्को वा ह्यतर्को वापि सर्वथा ॥ ४३ ॥  
  
तत्प्रकारं श्रद्धया श्रेयःप्राप्तिप्रकारम् । अनवस्थिततर्कः शुष्कतर्कवान् ।   
अतर्को मूढः ॥ ४३ ॥  
  
प्। ८०)  
  
श्रेयो न प्राप्नुयाल्लोक इह वापि परत्र वा ।  
तत्रातर्कस्य कालेन भवेच्छ्रेयः कदाचन ॥ ४४ ॥  
  
श्रेयो नेति । आद्यस्यानाश्वासेनाप्रवृत्तेः । द्वितीयस्य सामग्रीवैकल्यसम्भवात्   
। अन्धप्रक्षिप्तलोष्टाघातेन [ग्, घ्: लोष्ट] फलपातवद् द्वितीयस्य   
श्रेयः कदाचित् सम्भाव्यत इत्याह - तत्रेति । तयोर्मध्ये इत्यर्थः ॥ ४४ ॥  
  
अनवस्थिततर्कस्य न श्रेयः स्यात् कथञ्चन ।  
पुरा सह्यगिरौ गोदावरीतीरे हि कौशिकः ॥ ४५ ॥  
  
अनवस्थिततर्कस्य श्रेयो न कथञ्चिदित्यत्रेतिहासमाह - पुरेति ॥ ४५ ॥  
  
न्यवसच्छान्तसुमतिर्ज्ञातलोकसतत्त्वकः ।  
तस्य शिष्यास्तु शतशः [ग्: बहुशः] स्थिता गुरुसमाश्रयात् ॥ ४६ ॥  
  
शान्तश्चासौ सुमतिश्च । कामाद्यनाहतस्वभावः   
श्रद्धाभक्तिप्रचुरमतिश्च । अत एव ज्ञातलोकसतत्त्वकः । लोक्यते दृश्यते इति   
लोको दृश्यम् । दृश्यस्य हि परं तत्त्वं यत्प्रकाशः परः शिवः   
इत्यागमरीत्या अधिष्ठानप्रकाशमात्रं सतत्त्वं स्वरूपं ज्ञातं येन ॥ ४६ ॥  
  
त एकदा गुरुमनु गता लोकस्य संस्थितिम् ।  
निर्णेतुं बुद्ध्यनुगुणं तदा प्रोचुः परस्परम् ॥ ४७ ॥  
  
ते शिष्याः । गुरुमनु पश्चात् । गुरोः परोक्ष इति यावत् । लोकस्य स्थितिं निर्णेतुं   
गताः सङ्गताः सन्तः तदा तन्निर्णयाय स्वबुद्ध्यौगुणं यथा तथा   
परस्परं प्रोचुः ॥ ४७ ॥  
  
तत्राजगाम शुङ्गाख्यो विप्रः कश्चिन्महाबुधः ।  
स सर्वेषां मतं प्रोक्तं दूषयद्बुद्धिकौशलात् ॥ ४८ ॥  
  
तत्र कौशिकशिष्यसमाजे । महाबुधः शुष्कतर्कनिपुणः । यद्वा   
महांश्चासावबुधश्च अज्ञातलोकसतत्त्व इति भावः । स शुङ्गः । सर्वेषां   
कौशिकशिष्याणाम् । बुद्धिकौशलात् । नागमानुरुद्धयुक्त्याऽदूषयत् किन्तु   
केवलं बुद्धिकौशलात् । शुष्कतर्कैरिति भावः ॥ ४८ ॥  
  
प्। ८१)  
  
अश्रद्धया हतप्रज्ञो विवादनिपुणस्तदा ।  
प्रमाणात् प्रमितं सत्यमित्युक्तेषु द्विजेष्वथ ॥ ४९ ॥  
  
कुतस्तस्यागमानादर इति चेदाह - अश्रद्धयेति । अत एव विवादनिपुणः सन्   
वितण्डामाश्रित्येति यावत् । तदा कौशिकशिष्याणां   
दृश्यतत्त्वनिर्णयोपयुक्तकथाकाले । निर्दुष्टप्रमाणप्रमितं सत्यमिति   
तेषूक्तेषु । अथाहेत्यन्वयः ॥ ४९ ॥  
  
अनवस्थिततर्को वै प्राह तर्कैकसंश्रयः ।  
शुङ्गाख्य आक्षिपन् सर्वान् तत्र वादकथान्तरे ॥ ५० ॥  
  
अनवस्थिततर्कः शुङ्गाख्यः । शुष्कतर्काश्रयः । वादकथान्तरे ।   
जल्पवितण्डाभिन्नकथामध्ये ॥ ५० ॥  
  
विप्राः शृणुध्वं मद्वाक्यं सत्यं न क्वापि सिध्यति ।  
प्रमितं यत् प्रमाणेन तत् सत्यमिति हीरितम् ॥ ५१ ॥  
  
शुङ्गवाक्यं विप्रा इत्यादि । भवद्भिर्यत् साध्यते सत्यम् न तत् क्वापि   
कालत्रयेऽपि सिद्ध्यतीत्याक्षेपः । प्रमितमित्यादि कौशिकशिष्यमतानुवादः । इति हि   
भवद्भिरीरितम् ॥ ५१ ॥  
  
तत्र तेन दोषयुजा भवेदप्रमितं ननु [ग्: न तु] ।  
निश्चेतव्या ततस्त्वादौ प्रमाणानामदुष्टता ॥ ५२ ॥  
  
तत्र प्रमाणेषु मध्ये दोषयुक्तप्रमाणेन भातमप्रमितमसत्यं ननु । अत   
आदौ सत्यासत्यपरीक्षकेण प्रमाणानामदुष्टता निश्चेतव्येत्याह -   
निश्चेतव्येति । नहि भासनमात्रेण सत्यत्वं कस्यचित् शुक्तिरजतादेः   
सत्यत्वप्रसङ्गात् । अतोऽदुष्टप्रमाणप्रमितस्यैव सत्यत्वात् ।   
प्रमाणादुष्टत्वनिश्चयाधीन एव भावसत्यत्वनिश्चय इति भावः ॥ ५२ ॥  
  
सा प्रमाणान्तरकृता तत्राप्येवं विचिन्त्यताम् ।  
इत्येवमनवस्थानाद् न किञ्चित् प्रमितं भवेत् ॥ ५३ ॥  
  
प्रमाणादुष्टत्वनिश्चयोऽपि प्रमाणान्तराधीन इत्यनवस्थया मूलक्षतिकर्या   
न क्वचित् सत्यत्वं सिध्यतीत्याह - सा प्रमाणेति ॥ ५३ ॥  
  
प्। ८२)  
  
अतः प्रमाता प्रमितं प्रमाणं वा न सिध्यति ।  
तस्माच्छून्याश्रयो ह्येष विकल्पो विविधः स्थितः ॥ ५४ ॥  
  
अतः प्रमाणादुष्टत्वानिश्चयात् । प्रमितं दृश्यम् । सत्यं न सिध्यति । तस्मात्   
सत्यत्वासिद्धेः । अहमिदं चक्षुषा पश्यामीत्यादि विविधो विकल्पः   
शुन्यालम्बन एव । न चानुमानादिप्रमाणैरभिमतसिद्धिः उक्तदोषग्रस्तत्वात्   
तेषां प्रत्यक्षोपजीव्यत्वाच्च । न च शून्यं वा तव [ख्, ग्: तर्केण]   
कथं सिद्ध्यतीति वाच्यम् शून्यसिद्धौ प्रमाणव्यापारानुपयोगात्   
इतरासिद्धिमात्रात्मकत्वात् तस्येति ॥ ५४ ॥  
  
सोऽपि शून्यात्मता प्राप्तः प्रमाणाविषयत्वतः ।  
तस्माच्छून्यं न किञ्चित् सदित्येष [क्, ख्, घ्: स्यादि]   
प्रविनिर्णयः ॥ ५५ ॥  
  
अत एवाह - सोऽपीति । शून्यपदार्थोऽपि शून्यतां प्राप्तः   
निश्चितादुष्टप्रमाणाविषयत्वात् । तस्मात् शून्यमिति न किञ्चिद्वस्तु स्यात्   
इतरासिद्धिमात्रात्मकत्वात् तस्य । यद्वा ननु   
प्रमातृप्रमाणप्रमेयसिद्धावपि विकल्पधारायाः स्वप्रकाशायाः   
सत्त्वान्न शून्यमात्रशेष इति चेदाह - सोऽपीति । विकल्पोऽपीत्यर्थः ।   
तस्यानवस्थया प्रमाणान्तराविषयत्वात् स्वप्रकाशत्वे   
कर्तृकर्मभावविरोधात् सोऽपि शून्यात्मतां प्राप्तः । तस्माद्विकल्परूपमपि   
सन्न सिध्यतीति शून्यमेवेति प्रविनिर्णयः ॥ ५५ ॥  
  
इति शुङ्गवचः श्रुत्वा तेषु केचिद् द्विजाधमाः ।  
तं श्रिता निश्चयाभासं बभूवुः शून्यवादिनः ॥ ५६ ॥  
  
तेषु कौशिकशिष्येषु मध्ये । द्विजाधमाः असारहृदयाः । तं   
शुङ्गसिद्धान्तम् ॥ ५६ ॥  
  
विनाशमीयुस्तन्निष्ठाः शून्यभावं परं गताः ।  
ये द्विजाः सारहृदयास्ते शुङ्गस्य प्रभाषितम् ॥ ५७ ॥  
  
सर्वस्य शून्यतानिश्चयेन स्वात्मानमपि शून्यं मन्यमानाः   
शून्यभावं स्थावरतां प्राप्ताः । न त्वभावरूपतां गताः वस्तुतो   
भावस्याभावत्वानुपपत्तेः । सारहृदयाः सारं विचारपरं हृदयं   
मनो येषाम् ॥ ५७ ॥  
  
प्। ८३)  
  
निरूप्य कौशिके तेन समाहितहृदोऽभवन् ।  
तस्मात् सर्वात्मना त्यक्त्वा तर्कं तमनवस्थितम् ॥ ५८ ॥  
  
तेन कौशिकोक्तेन । शङ्काया नाशात् समाहितहृदः ।   
यतोऽनवस्थिततर्कस्यानर्थसम्पत्तिः तस्मात् ॥ ५८ ॥  
  
सदा सदागमायत्ततर्कः श्रेयः समाप्नुयात् ।  
इति प्रोक्तो हेमचूडः प्रिययाऽत्यन्तधीरया ॥ ५९ ॥  
  
सदागमस्यायत्तोऽनुकूलस्तर्को यस्य । धीरया पण्डितया ॥ ५९ ॥  
  
पुनः पप्रच्छ चात्यन्तविस्मितस्तां महाशयाम् ।  
अहो प्रिये ते वैदुष्यमीदृशं नाविदं पुरा ॥ ६० ॥  
  
असम्भाव्यमानां योषिति विद्वत्तां दृष्ट्वा विस्मितः ॥ ६० ॥  
  
धन्यासि त्वमहं चापि धन्यो यस्त्वामुपागतः ।  
ब्रवीषि श्रद्धया सर्वश्रेयःसिद्धिं हि तत् कथम् ॥ ६१ ॥  
  
उपागतः सङ्गतः ॥ ६१ ॥  
  
कुत्र श्रद्धा विधातव्या कुत्र वा सा न शस्यते ।  
आनन्त्यादागमानां वै विरुद्धार्थसमाश्रयात् ॥ ६२ ॥  
  
आगमे श्रद्धा विधेयेत्युक्ते आगमानामप्यनैक्यात् कुत्र श्रद्धा कर्तव्येति   
पृच्छति - कुत्रेति । सा श्रद्धा । अनैक्येऽप्यागमानामर्थैक्याद्यत्र   
क्वचिच्छ्रद्धां कुर्विति चेदाह - विरुद्धेति ॥ ६२ ॥  
  
आचार्यमतभेदाच्च व्याख्यातृमतभेदतः ।  
स्वबुद्धेरनवस्थानात् किमादेयं न वापि किम् ॥ ६३ ॥  
  
न विरुद्धार्थत्वं बौधार्हतवेदाद्यागमानामेव परस्परम् अपि   
त्वेकैकागमेऽप्याचार्यमतभेदादपि विरोध इत्याह - आचार्येति । स्पष्टं   
चैतत् । तथाहि - वैदिकाद्यागमाचार्याणां जैमिनिपतञ्जलिप्रभृतीनां   
परस्परं मतविरोध इति । तथा जैमिनिशास्त्रव्याख्यातॄणां   
शबरकुमारिलप्रभृतीनां परस्परं व्याख्याविरोधः । नन्वेवं   
परस्परविरोधेऽपि स्वबुद्ध्या विचार्य यच्छ्रेष्ठं तच्छ्रद्धेयमिति चेदाह ##-  
बुद्धेः कालभेदेन स्थितिभेदादेकस्यैव पुरुषस्य कालभेदेन   
विविधतर्कसम्भवादनवस्थानमिति भावः ॥ ६३ ॥  
  
प्। ८४)  
  
यद्यस्याभिमतं तत् [ख्: तत्तत् सदित्येव] स वदत्येव सुनिश्चितम् ।  
अन्यच्चाप्यव्यवसितं हानिप्रदमपि प्रिये ॥ ६४ ॥  
  
आचार्यादिपरस्परविरोधमेवाह - यदिति । तत् साधनत्वेन वदति । अन्यत्   
अनभिमतम् । अव्यवसितं साधनत्वेनानिश्चितम् ॥ ६४ ॥  
  
तत्रैव सति नैवान्तं कश्चिदत्रापि गच्छति ।  
यः शून्यमाह तत्त्वं सोऽप्यशून्यं दूषयेत् परम् ॥ ६५ ॥  
  
तत्र आगमेषु । एवं सति विरोधे सति । अन्तं निश्चयम् । अत्रापि विचारे कृतेऽपि ॥ ६५ ॥  
  
अश्रद्धेयं कुतो वा तत् सङ्गतं चागमेन हि ।  
एतद् ब्रूहि प्रिये सम्यग् नह्येतत्तेऽस्त्यचिन्तितम् ॥ ६६ ॥  
  
शून्यवादिनापि शुङ्गेन शून्यं [क्: शून्यतत्त्व] तत्त्वमुक्तम् ।   
अशून्यतत्त्ववादो दूषितः । आगमेन च तन्मतं सङ्गतमेव तस्मात्तन्मतं   
कुतो न श्रद्धेयमेतन्मे वदेत्याह - अश्रद्धेयमिति । यद्यप्येष   
दुरुद्धराक्षेपः तथाप्येतत् त्वया चिन्तिमस्तीति सम्भाव्यते तव   
सर्वज्ञकल्पत्वादित्याशयेनाह - नह्येतदिति ॥ ६६ ॥  
  
इति श्रीमदितिहासोत्तमे त्रिपुरारहस्ये ज्ञानखण्डे हेमचूडोपाख्याने   
श्रद्धाप्रशंसनं नाम षष्ठोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
षष्ठोऽध्यायः ॥ ६ ॥  
  
  
प्। ८५)  
  
अथ सप्तमोऽध्यायः  
  
इति पृष्टा हेमलेखा भर्त्रा प्रियतरेण सा ।  
प्रोवाच विदुषी सम्यग् विज्ञातलोकसंस्थितिः ॥ १ ॥  
  
अत्राध्याये वेद(ध)पद्यैः श्रद्धापौरुषतर्कतः ।  
शिवं ज्ञात्वाराध्य ततो लभेच्छ्रेय इतीर्यते ॥  
  
विज्ञाता लोकस्य संस्थिरिरधिष्ठानं स्वरूपं [क्: स्वरूपं नास्ति] वा   
यया ॥ १ ॥  
  
शृणु वक्ष्ये प्रियतम स्थिरस्वान्तः [क्: स्थिरशान्त] समादरात् ।  
मनो हि मर्कटप्रायमस्थिरं सर्वदैव तत् ॥ २ ॥  
  
स्थिरस्वान्तोऽनन्यचित्तः । समादारात् इदं मया श्रोतव्यमेवेत्यभिनिवेशात् ।   
एतद्द्वयस्यापि क्रमेण फलमाह - मन इति । न स्वभावतो मनसः   
स्थैर्यमिति भावः । यत एवं तत् तस्मात् स्थिरस्वन्त इति योजना ॥ २ ॥  
  
यत एवं महानर्थं प्राप्तवान् प्राकृतो जनः ।  
चलन्मनः सर्वदुःखानिदानं दृष्टमेव हि ॥ ३ ॥  
  
तदस्थैर्यण किं मे भवेदिति चेदाह - यत इति । मनसश्चलनादित्यर्थः ॥ ३ ॥  
  
यतः सुषुप्तौ चलनाभावाद्विन्दति वै सुखम् ।  
तस्मान्मनः स्थिरीकृत्य शृणु यत्ते ब्रवीम्यहम् ॥ ४ ॥  
  
मनसश्चलनादेव दुःखमिति व्यतिरेकतो दर्शयति - यत इति । सर्वोऽपि विन्दति ।   
तस्मादिति । नित्यप्राप्तस्वरूपसुखफलविघटकस्य मनश्चलनस्य   
श्रवणफलविघटकत्वं सुतरां भवेदेवेति [क्: भवेदिति] तात्पर्यम् ॥   
४ ॥  
  
अनादरेण श्रुतं च भवेदश्रुतसम्मितम् ।  
अफलं स्यात्तदत्यन्तं यथा चित्रतरुश्रयः ॥ ५ ॥  
  
अनादरेण श्रुतम् । अश्रद्धया असमाहितमनसा आपाततः श्रुतम् । अफलमिति ।   
नास्ति फलं यस्य तत् । नह्येतद्वक्ष्यमाणं गानमिव श्रुतिमात्रेण   
फलावहम् किन्तु मननादिद्वारेण [ख्: मननाद्विचारेण] । तथा   
चादराभावे मननादावप्रवृत्तेः चित्रलिखितवृक्षाश्रयवद् व्यर्थं   
श्राणं स्यादिति भावः । तत् श्रवणम् ॥ ५ ॥  
  
प्। ८६)  
  
अनवस्थिततर्कत्व(र्कं तं)मपहाय विनाशनम् ।  
सत्तर्कमाश्रित्य जनः प्राप्नुयात् सुफलं द्रुतम् ॥ ६ ॥  
  
सत्तर्कसंश्रयेणाशु साधनैकपरो भवेत् ।  
सत्तर्कजनितां श्रद्धां प्राप्येह फलभाग् नरः ॥ ७ ॥  
  
ननु मम शुष्कतर्कं सन्त्यज्य त्वदुक्तौ विश्रब्धस्यापि सत्तर्कपरस्य न   
फलप्राप्तिर्दृश्यते ? इति चेदाह - साधनैकपर इति । नन्वलं   
सत्तर्केण कुतर्कयापि मे साधनपरत्वेनैव फलं भवेदिति चेदाह -   
सत्तर्केति । कुतर्कस्य वक्ष्यमाणसत्तर्कमूलकेश्वरसिद्धेर्दुर्घटत्वेन   
तदाराधनश्रद्धा दूरतोऽपास्तेति केवलाराधनस्य अश्रद्धया हुतं दत्तम् ॥॥   
न च तत् प्रेत्य नो इह (भ्० गी० १७।२८) इति नीत्या निष्फलत्वमिति [क्:   
निष्फलमिति] सत्तर्कजनितश्रद्धया साधनपर एव फलभाग्   
भवतीत्याशयः ॥ ७ ॥  
  
अनवस्थिततर्कं तं विहायालोकय प्रिय ।  
प्रवृत्तिमेतां जगतः श्रद्धया फलशालिनीम् ॥ ८ ॥  
  
तं प्रसिद्धत्वेन [क्: प्रसिद्धं] त्वयि स्थितम् । अनवस्थिततर्करहितानां   
श्रद्धावतां फलशालिनीं प्रवृत्तिमवलोकय । तत्फलस्य न परोक्षत्वमिति   
भावः ॥ ८ ॥  
  
सुतर्कितेन कालेन कर्षकः क्ष्मां विकर्षति ।  
श्रद्धयैव तथा रूप्यस्वर्णरत्नौषधादिकम् ॥ ९ ॥  
  
तां प्रवृत्तिमेवाह - सुतर्कितेनेति । आगमाविरुद्धस्तर्कः सुतर्कः ।   
शास्त्रोक्तहलप्रवाहणयोग्यस्तर्कितानावृष्ट्यादिसस्यप्रतिबन्धाभाववांश्च्  
अ यः कालः तेन निमित्तेन कर्षति । न तु तर्कानवस्थित्या सर्वत्राश्रद्धया   
त्वमिव तूष्णीं तिष्ठतीति भावः ॥ ९ ॥  
  
प्। ८७)  
  
व्यवस्यन्ति सुतर्केण त्यक्त्वा तर्कानवस्थितिम् ।  
तस्मात् सुतर्कश्रद्धाभ्यां व्यवस्य श्रेय आत्मनः ॥ १० ॥  
  
तथा पूर्वस्मादिदमतिसूक्ष्मलक्षणमपि   
स्वर्णादिकमेतावन्मौल्यार्हमेवंविधगुणमेतद्रोगहरमिति परीक्षका   
आगमतर्काभ्यामेव व्यवस्यन्ति प्रायो न विसंवाद्यन्ते चेत्याह -   
व्यवस्यन्तीति । सुतर्कः पुरुषः क्वचिद्विसंवाद्यते न त्वनवस्थिततर्कवत्   
सर्वशून्यत्वेनात्मापहारं प्राप्नोतीति यतः तस्मात् । आत्मनः श्रेयो व्यवस्य   
निश्चित्य तत्साधनाय येतेदिति सम्बन्धः ॥ १० ॥  
  
प्रयतेत्तत्साधनाय [क्: प्रयतेत सा] नहि तर्कानवस्थितेः ।  
विरमेत् पौरुषाद् यत्नाच्छुङ्गानुगनरा इव ॥ ११ ॥  
  
शुङ्गानुगता नरा इवासत्तर्केण सर्वशून्यत्वं सम्भाव्य   
पौरुषयत्नविमुखो न भवेदित्याह - नहीति ॥ ११ ॥  
  
श्रद्धया पौरुषपरो न विहन्येत [क्: न्यते] सर्वथा ।  
दृढं पौरुषमाश्रित्य न प्राप्येत कथं फलम् ॥ १२ ॥  
  
पौरुषं पुरुषयत्नः [घ्: प्रयत्नः] । फलाप्राप्त्या [क्, ख्:   
फल] न विहन्येत [क्: न्यते] । केषाञ्चित् फलाभावो   
ह्यदृढपौरुषादित्याह [घ्: ह्यदृष्ट] दृढमिति ॥ १२ ॥  
  
पौरुषात् कर्षका धान्यं वणिजो धनमेव च ।  
राज्यलक्ष्मीं नृपा विप्रा विद्यां सर्वसुखाश्रयाम् ॥ १३ ॥  
  
दृढपौरुषयोगान्नाफलमिति [क्: न्न फलमिति; घ्: नां फलमिति; ख्: न्न   
फलं कथमिति] सप्रत्ययमाह - पौरुषादिति ॥ १३ ॥  
  
शूद्रा भृतिं सुधां देवास्तापसा लोकमुत्तमम् ।  
प्रापुरन्येऽप्यभिमतं पौरुषेणैव कर्मणा ॥ १४ ॥  
  
अनवस्थिततर्केणाश्रद्धेन पुरुषेण किम् ।  
कदा किञ्चित् कथं प्राप्तं फलं वद विमृश्य तत् ॥ १५ ॥  
  
किञ्चिदपि किं फलं कदा काले साधनं विना कथं प्राप्तम् ॥ १५ ॥  
  
प्। ८८)  
  
क्वचित् फलविसंवादात् सर्वत्राश्वासवर्जने ।  
विजानीयाद् दैवहतं तं स्वात्मरिपुरूपिणम् ॥ १६ ॥  
  
ननु कर्षकादीनामपि क्वचित् फलाभावो दृश्यत इति   
चेत्तावतैवाप्रवृत्तिर्मर्ख्यमूलैवेत्याह - क्वचिदिति । आश्वासः श्रद्धा ॥   
१६ ॥  
  
अतः पौरुषमाश्रित्य श्रद्धासत्तर्कपोषितम् ।  
श्रेयसां यन्मुख्यतमं साधनं तत् समाश्रयेत् ॥ १७ ॥  
  
श्रद्धासत्तर्काभ्यां पोषितम् । सत्तर्केण श्रद्धोदयः श्रद्धया च   
पौरुषस्य वृद्धिर्भवेदिति भावः । ननु श्रेयःसाधनमपि कर्मयोगादिकं   
शात्रेषु बहुविधं प्रसिद्धम् तत्र कतमं (मत्) साधनं   
समाश्रयेदिति चेदाह - श्रेयसामिति ॥ १७ ॥  
  
तत्र दृष्टं [क्: दृष्टसाध] साधनानां वैचित्र्यं च   
पृथग्विधम् ।  
तेषु यत् सर्वथा साध्यं साधयेत्तद्धि मुख्यकम् ॥ १८ ॥  
  
ननु [क्: ननु नास्ति] श्रेयःसाधनस्य मुख्यत्वं किं तदिति चेदाह ##-  
विचित्रत्वेन पृथग्दृष्टेषु साधनेषु । साध्यं फलं सर्वथा यत् साधयेत् ।   
नेहाभिक्रमनाशोऽस्ति (भ० गी० २।४०) इत्यादिनीत्या फलविपर्ययो   
नेत्युक्तम् - सर्वथेति ॥ १८ ॥  
  
तत् सुतर्कानुभूतिभ्यां व्यवस्याशु समारभेत् ।  
तत्ते सर्वं प्रवक्ष्यामि सावधानः [ख्: धानं] शृणुष्व तत् ॥   
१९ ॥  
  
एतदपि वा कथं निश्चेतव्यमिति चेदाह - तदिति । व्यवस्य निश्चित्य । तत्र   
नृदेहस्य श्रेयोनिदानस्य दुर्लभस्य मृत्युग्रस्तत्वेनाह - आश्विति ।   
निश्चयो वा मम कथं स्यादिति चेदाह - तदिति । मुख्यं श्रेयस्तत्साधनं   
चेत्यर्थः ॥ १९ ॥  
  
श्रेयस्तद्धि विजानीयाद्यस्माद् भूयो न शोचति ।  
शोकः सर्वत एव [ख्: एवास्य] स्याद् दृश्यते सूक्ष्मया दृशा ॥   
२० ॥  
  
तत्रादौ मुख्यं श्रेयःपदार्थमाह - श्रेय इति । ननु तादृशं   
धनादिकमेवेति चेन्नेत्याह - शोक इति । कथं धनादेः शोक इति चेदाह ##-  
दृश्यते ॥ २० ॥  
  
प्। ८९)  
  
यच्छोकैरनुसम्भिन्नं न तच्छ्रेयो हि सर्वथा ।  
धनं पुत्रास्तथा दारा राज्यं कोशो बलं यशः ॥ २१ ॥  
  
तदेवाह - यदिति । अनुसम्भिन्नं युतम् ॥ २१ ॥  
  
विद्या बुद्धिर्दर्शनं च देहः सौन्दर्यसम्पदः ।  
सर्वमेतदस्थिरत्वात् कालसर्पमुखस्थितम् ॥ २२ ॥  
  
अन्तरमाह - विद्येत्यादि । दर्शनं करणम् । सौन्दर्यस्य सम्पदः   
प्राप्तयः । एतत् सर्वं नाशग्रस्तमिति शोकावहत्वाद् दुःखयुतमित्याह [ग्:   
युत नास्ति] सर्वमिति ॥ २२ ॥  
  
शोकाङ्कुरमहाशक्तिबीजात्मकतया स्थितम् ।  
कुत आत्यन्तिकश्रेयःसाधनत्वं समर्हति ॥ २३ ॥  
  
शोकाङ्कुरोत्पादने महाशक्तियुतबीजवद् अङ्कुरशक्तेः   
साधारणोपायैरनाश्यत्वमिति भावः । तस्मादेवंविधस्य   
नैवात्यन्तिकश्रेयःसाधनत्वमित्याह - कुत इति ॥ २३ ॥  
  
अतः परमकं श्रेय एतद्वै मुख्यतो भवेत् ।  
एवं धनादिविषये यदादेयत्वविभ्रमः ॥ २४ ॥  
  
अतो धनादेरसाधनत्वात् [क्: देः साध] । श्रेयः श्रेयः साधनम् ।   
एतद् वक्ष्यमाणं देवताराधनम् । कथं देवताराधनेनैव श्रेयोलाभ   
इत्येतन्निरूपयितुमिह - एवमिति । श्रेयःसाधनत्वेनेत्यर्थः । यदिति । यो   
विभ्रम इत्यर्थः ॥ २४ ॥  
  
मोहादेव समुद्भूतो मोहको हि महेश्वरः ।  
यो हि सर्वजगत्कर्ता तस्मात् सर्वे हि मोहिताः ॥ २५ ॥  
  
कोऽयं मोहक इति चेदाह - महेश्वर इति । कथम्भूतो महेश्वर इति   
चेज्जगत्कर्तृत्वेन सिद्धो नापह्नवनीय इत्याह - यो हीति ॥ २५ ॥  
  
प्। ९०)  
  
मोहयत्यल्पकोऽपीह विद्याभागसमाश्रयत् ।  
कांश्चिदेव न सर्वान् स यस्माद्विद्या हि सा मिता ॥ २६ ॥  
  
कथमस्यैवं सामर्थ्यमिति चेदाह - मोहयतीति । अल्पको देहादिपरिच्छिन्न   
ऐन्द्रजालिकः । अस्य विद्या मितेति न सर्वमोहकत्वम् ॥ २६ ॥  
  
अल्पविद्यं मायिनं चाप्यनुत्क्रान्ता जना यतः ।  
महादेवं महामायं कः समुत्क्रान्तुमर्हति ॥ २७ ॥  
  
मायिनमप्रसाद्य तन्मोहतरणमशक्यमित्याह - अल्पविद्यमिति ॥ २७ ॥  
  
यो हि लोकेऽल्पमायां च जानाति प्रतिविद्यया ।  
स मोहान्निर्गतः स्वस्थः सुखमाप्नोत्यनश्वरम् ॥ २८ ॥  
  
अल्पमायाम् । निरोद्धुमिति शेषः । स्वस्थः तन्निर्मितसर्पादिभयरहितः ।   
अनश्वरं तन्माययाऽविनाश्यम् ॥ २८ ॥  
  
एवंविधापि विद्या तमनाश्रित्य तु मायिनम् ।  
न लभ्या सर्वथा यावदप्रसाद्य तु सर्वथा ॥ २९ ॥  
  
एवंविधापि अल्पमायाप्रतिरोध्री [क्, ख्: रोधिविद्या] विद्यापि । तम्   
अल्पमायिनम् । यावत् यस्मात् । अनाश्रित्य सर्वथा धनदानसेवनाद्यैरप्रसाद्य   
न लभ्या । सर्वथा तमप्रसाद्येत्यग्रिमेण सम्बन्धः ॥ २९ ॥  
  
तस्मान्महामायिनं तमप्रसाद्य कथं भवेत् ।  
महामोहस्य तरणं तस्मात्तं सर्वथा श्रयेत् ॥ ३० ॥  
  
तस्मात् अप्रसादने मोहतरणाभावात् ॥ ३० ॥  
  
यस्तं प्रसादयेत् सम्यक् प्राप्य तस्य प्रसादतः ।  
महाविद्यां स तन्मोहाद् ध्रुवमुत्क्रान्तिमेष्यति ॥ ३१ ॥  
  
सम्यक् अकापट्येन । महाविद्याम् अद्वितीयशिवात्मविद्यां प्राप्य   
महामायास्वरूपं वेदेति शेषः । तन्मोहात् महामायाकृतमोहात् ॥ ३१ ॥  
  
अन्येऽपि योगाः कथिताः श्रेयःसाधनकर्मणि ।  
महेश्वरप्रसादात्ते विना न स्युः फलाप्तये ॥ ३२ ॥  
  
योगाः युक्तयः प्रणायामादिरूपाः । श्रेयःसाधनकर्मणि हेतुत्वेनेति शेषः   
॥ ३२ ॥  
  
प्। ९१)  
  
तस्मादाराधयेदादौ महेशं विश्वकारणम् ।  
भक्त्या स साधयेदाशु योगान्मोहविनाशनान् ॥ ३३ ॥  
  
तस्मादिति । यस्मादीश्वराराधनं विना किमपि साधनं फलपर्यवसाइ न   
भवेत्तस्मादित्यर्थः । आदाविति । सर्वसाधनोपक्रम इत्यर्थः । कुत एवमिति   
चेदाह - विश्वकारणमिति । तस्य सर्वकर्तृत्वेन तदनुग्रहं विना न   
किञ्चित् सेत्स्यतीति भावः ॥ ३३ ॥  
  
एतज्जगत् कार्यभूतं प्रत्यक्षं परिदृश्यते ।  
सांशमेवं पृथिव्याद्यमदृष्टारम्भमप्यलम् ॥ ३४ ॥  
  
कथमेष ईश्वरो जगत्कर्तृत्वेन सिध्यतीत्याशङ्क्येश्वरं   
प्रसाधयितुमुपक्रमते - एतदिति । प्रत्यक्षेण दृश्यमानमित्यर्थः । तच्च   
जगत् कार्यभूतमेव [क्: मेवं] प्रत्यक्षं यथा तथा [ग्: तथा   
नास्ति] परिदृश्यते] । ननु घटादीनां कार्यभूतमेव [घ्: तु   
नास्ति] पृथ्वीसमुद्रगिर्यादीनामिति चेत् तेषामपि सांशत्वेन हेतुना   
कार्यत्वं सेत्स्यतीत्याह - सांशमिति । अदृष्टारम्भमपि   
अदृष्टोत्पत्तिकमपि पृथिव्यादि ॥ ३४ ॥  
  
कार्यं स्यादिति तर्केण बह्वागमदृढेन तु ।  
व्यवस्येत्तत्र कर्तारं सर्वकर्तृविलक्षणम् ॥ ३५ ॥  
  
यत् सावयवं तत् कार्यमिति तर्केण पृथिव्याद्युत्पत्तिमदिति भावः ।   
नन्वेवमपि परमाण्वाकाशादीनां निरवयवत्वेनाकार्यत्वान्न जगन्मात्रं   
कार्यभूतमिति चेन्न वेद्यत्वेन हेतुना कार्यत्वसिद्धेः । न च निरवयत्वेन   
कार्यत्वाभावः साधयितुं शक्यः वेद्यत्वहेतुकानुमानस्य [क्:   
वेद्यत्वे] वह्वागमसंवादेन दृढतरत्वादित्याह - वह्वागमेति ।   
तथा चागमः - द्यावाभूमी जनयन् देव एकः (ऋग्० १०।८१।३)   
आत्मन आकाशः सम्भूतः (तैत्ति० उ० २।१।१) आकाशवायुप्रमुखं   
दृश्यं सर्वं ससर्ज सः इत्यादयः । तथा च दृश्यमात्रस्य जगतः   
कार्यत्वे सिद्धे तत्र जगति कार्यत्वेन कर्तृपूर्वकत्वं साधयेदित्याह -   
व्यवस्येदिति । तत्र पृथिव्यादौ कर्तारं निश्चयविषयीकुर्यादित्यर्थः । ननु   
घटादितत्तत्कार्येषु सिद्धकुलालादिभिः सिद्धसाधनमित्याशङ्क्याह -   
सर्वकर्तृविलक्षणमिति । नासदासीन्नो सदासीत्तदानीम् (ऋग्० १०।१२९।१)   
पुरा सृष्टेरिदं दृश्यं नाणुमात्रमपि स्थितम्   
इत्याद्यागमानुरोधेनानादिसृष्टाबुपादानाद्यभावात्तदनपेक्षणात्   
सर्वकर्तृविलक्षण एष कर्ता साधित इति भावः ॥ ३५ ॥  
  
प्। ९२)  
  
यद्यप्यकर्तृकं लोकमाह कश्चिदिहागमः ।  
तदनेकैरागमैस्तु तर्करूढैः सुबाधितम् ॥ ३६ ॥  
  
नन्वागमसंवादाद्यथा जगत्कार्यत्वगमकस्तर्को   
दृढस्तथाऽकार्यत्वानुमापकस्तर्कोऽपि दृढः कुतो न भवेत् ?   
अकर्तृको ह्ययं लोकः स्वभावैकसमाश्रयः   
इत्यादिबार्हस्पत्यागमसंवादादित्याशङ्क्य नैष सदागमः   
किन्त्वागमाभास एवेति चार्वाकमतप्रक्षेपायोपक्रमते यद्यपीति ।   
कश्चिदागमश्वार्कागमः । अत्रेयं चार्वाकप्रक्रिया -  
  
भूमिरापोऽनलो वायुरिति तत्त्वचतुष्टयम् ।  
प्रत्यक्षमानसंसिद्धं पञ्चमं नहि विद्यते ॥  
  
एतत्सङ्घात्मको लोकः प्रतिक्षणविभेदितः ।  
पूर्वपूर्वजगज्जालसदृशं चोत्तरोत्तरम् ॥  
  
एवंस्वभाव एवैष लोकः स्वस्मिन् प्रतिष्ठितः ।  
गुडोदकादौ स्वाभाव्याद् मदशक्तिर्यथोद्भवेत् ॥  
  
एवं स्त्रीगर्भनिहिते शुक्रशोणितबुद्बुदे ।  
उत्पद्यते हि चैतन्यं क्रियाज्ञानसमाश्रयम् ॥  
  
मदशक्तियुतं तोयं मद्यमित्युच्यते यथा ।  
एवं चैतन्यसंयुक्तो देहः पुरुष उच्यते ॥  
  
सुखं पुमर्थः स्वर्गः स्याद् दुःखं तु नरको भवेत् ।  
प्रवर्तते [क्: र्तकदय] द्वयं चैतत् स्वभावादेव नान्यथा ॥  
  
सुखदुःखाभास एव [क्: एवं] संसारः प्रणिगद्यते ।  
मदिरामदशक्तेस्तु यथा नाशः स्वभावतः ॥  
  
एवं चैतन्यनाशो हि मोक्ष इत्युच्यते बुधैः ।  
मृतस्य नास्ति स्वर्गो वा नरको वापि कश्चन ॥ इति [क्: इति नास्ति] ।  
  
तत् चार्वाकशास्त्रम् अनेकैः आस्तिकनास्तिकसम्बन्धिभिः आगमैः तर्करूढैः   
अनुगततर्कैर्बाधितम् अतस्त्याज्यमेवेति सम्बन्धः ॥ ३६ ॥  
  
प्। ९३)  
  
यत्रात्मनाश एवार्थः प्रत्यक्षैकसमाश्रयात् ।  
तदागमाभासमेव न तद्धि महदाश्रयम् ॥ ३७ ॥  
  
अनेकागमविरोधादाभासत्वमुक्तम् । सम्प्रति सर्वानुभवविरोधाच्च   
तथात्वमाह - यत्रेति । जननमरणादिप्रवाहरूपः संसारो   
दुःखरूपत्वाद्धेयः । एतस्य [क्: एतत्सं] संसारस्य   
निमित्ताभावसम्पादनेनाभावे [क्: भावा] सति   
महासुखस्वरूपानुभवो मोक्षः परमपुरुषार्थरूपोऽत एव सर्वैरुपादेय इति   
हि मोक्षस्य पुरुषार्थत्ववादिनां मतं तर्कागमाद्यैर्व्यवस्थितम् । एवं सति   
प्रत्यक्षैकप्रमाणसमाश्रयादात्मनाश एव पुरुषार्थ इति यत्र शास्त्रे उक्तम्   
तदागमाभासमेव । अत एव तच्छास्त्रं न महतां   
सारासारविवेचकानामाश्रयं पुरुषार्थप्रयोजकत्वेनोपादेयम् । आत्मनाशः   
पुरुषार्थ इति वदन् चार्वाकः प्रष्टव्यः - किमात्मनाशो यः [क्:   
नाशोऽयं] कश्चन पुरुषार्थः ? उत तत्समुदायः ?   
आहोस्विदात्मसामान्यनाशः ? नाद्यः आत्मनस्तव मते क्षणिकत्वेन   
यत्किञ्चिदात्मनाशस्य प्राप्तत्वात् इतरयोरसम्भवात् । नापि   
स्वात्मसन्ताननाशः स्वात्मनाशकाले स्वस्यासत्त्वेन   
स्वात्मनाशस्याप्राप्तव्यत्वेनापुरुषार्थत्वात् । अप्राप्तव्यस्यापि   
पुरुषार्थत्वेऽन्यात्मनाशस्यापि पुमर्थत्वप्रसक्तेः । अथ च स्वात्मनाशः   
प्रमाणेन सिद्धोऽसिद्धो [क्: असिद्दो ॥॥॥ प्रमाणेन सिद्धः? नास्ति]   
वा पुरुषार्थ इत्युच्यते ? असिद्ध इति चेत् नरविषाणस्यापि तथात्वापत्ति । सिद्ध   
इति चेत् ? केन प्रमाणेन सिद्धः ? प्रत्यक्षं हि सन्निकर्षनिमित्तकं   
नातीतानागतयोः सम्भवति । न ततोऽन्यत् प्रमाणमनुमानाद्यभ्युपगम्यते   
त्वया । प्रत्यक्षमात्रं प्रमाणं वदता त्वया गुडोदकादौ   
मदशक्त्युद्भवादेर्दृष्टान्तत्वनिरूपणेन चैतन्याद्युद्भवादिसाधनमपि   
नास्ति [क्: तन्नास्ति] मे जिह्वेति कथनतुल्यमित्यादि ज्ञेयम् ॥ ३७ ॥  
  
प्। ९४)  
  
शुष्कतर्कैकसङ्कॢप्तं शास्त्रं तत् त्याज्यमेव हि ।  
अन्यैरप्युच्यते कैश्चिद् जगदेतत् सनातनम् ॥ ३८ ॥  
  
न तच्छास्त्रं सर्वज्ञप्रणीतमित्याह - शुष्केति । शुष्कः उपपत्तिरहितो   
यस्तर्कः । तदेकसकॢप्तं तन्मात्रमूलकमित्यर्थः । एवं   
प्रकृतपक्षप्रतिपक्षभूतं चार्वाकमतं निरस्य तथाविधमेव   
साङ्ख्यमतं निराकर्तुमनुक्रमते - अन्यैरिति । सनातनं सद्रूपमित्यर्थः   
। ते हि परिणामवादिनो जगत् कारणान्तर्भावेन सदेवेत्याहुः ॥ ३८ ॥  
  
अबुद्धिमत्कर्तृकं चेत्येतच्चाप्यसमञ्जसम् ।  
क्रियाया बुद्धिपूर्वत्वादबुद्धौ तददर्शनात् ॥ ३९ ॥  
  
अबुद्धिमदिति । गुणसाम्यावस्थात्मकं प्रकृतितत्त्वं जगन्मूलकारणम् ।   
तच्च अबुद्धिमत् [क्, घ्: बुद्धि] चितिक्रिअयारहितं जडम् । यथा हि   
मृत्पिण्डो घटात्मना परिणममानः कुलालं कर्तारमपेक्षते न तथा   
प्रकृतितत्त्वं जगद्रूपेण परिणममानं स्वातिरिक्तं कञ्चित्   
कर्तारमपेक्षते । अतो जगत्क्रियायां स्वतन्त्रमिति जगत्कर्तृभूतमित्यर्थ   
इत्येतदनीश्वरं साङ्ख्यमतम् । अत्र हि प्रकृतिः सत्त्वांशेन दर्पणतुल्येन   
स्वान्तः शुद्धचिद्रूपं पुरुषं स्वीयतमोऽशमयं च दृश्यं   
प्रतिबिम्बत्वेन गृह्णाति । एवं प्रतिबिम्बभूतद्रष्टृदृश्यसम्बन्धादेव   
प्रकृत्यविवेकमापन्नः पुरुषो घटमहं जानामिति मृषाभिमानेन   
युज्यते । अयमेव पुरुषस्य संसारः । यदा हि पुरुषो विचारेण   
प्रकृतेर्विविक्तमात्मानं जानाति तदा ज्ञातचोर इव तत्पुरुषविषये   
प्रकृतेरनुपसरणात् पुरुषप्रतिबिम्बाग्रहणेन   
मृषाभिमानाभावान्मुच्यत इति तन्मतम् । अत्र हि प्रकृतौ   
प्रतिबिम्बभूतचित्सम्बन्धाद् दृशप्रकाशोऽभ्युपगतः । तत्र प्रतिबिम्बभूता   
चित् किमाश्रयवज्जडरूपा ? उत स्वनिमित्तमुख्य(चिद्वच)चिद्रूपा   
वा? आद्ये जडस्य दृश्यप्रकाशत्वानुपपत्तिः । जडस्य   
दृश्यप्रकाशत्वाभ्युपगमे प्रकृतिसत्त्वांशसम्बन्धेनैव सर्वोपपत्तौ   
चित्प्रतिबिम्बकल्पनवैयर्थ्यापत्तेः । द्वितीयेऽपि दृश्यस्य   
मुख्यचित्सम्बन्धोपगमाच्चित्प्रतिबिम्बवैयर्थ्यमेव । न च दर्पणस्य   
घटाद्यप्रकाशकत्वेऽपि तत्प्रतिबिम्बितसौरातपस्य गौणस्य   
घटादिप्रकाशकत्ववच्चितिप्रतिबिम्बस्यैव दृश्यप्रकाशकत्वमिति वाच्यम्   
सौरातपप्रतिबिम्बस्यालोकवद् घटादिप्रकाशसहकारित्वेनाप्रकाशकत्वात् ।   
नापि प्रतिबिम्बभूतचितश्चिज्जडोभयरूपत्वमुभयविलक्षणत्वं वा [क्:   
वा नास्ति] वक्तुं युज्यते विरोधादपसिद्धान्ताच्च । अथ च   
स्वभावस्यान्यथाभावानुपपत्तेः पुरुषं प्रति प्रवृत्तिस्वभावायाः   
प्रकृतेर्विवेकज्ञानानन्तरं [ख्, ग्, घ्: नोत्तरं]   
निवृत्तिस्वभावताऽनुपपत्त्या बन्धस्य परिहार्यत्वमित्याद्यभिसन्धायाह ##-  
कुलालादिबुद्धिपूर्वत्वात् एवम्भूतं घटमेवं करोमीति   
बुद्धिमत्पूर्वकत्वाद् घटाद्युत्पत्तेरबुद्धिमत्प्रकृतिकर्तृकत्वं न जगत् इति   
भावः । अबुद्धाविति । चित्रलिखितकुलालादौ घटादिक्रियादर्शनात् ॥ ३९ ॥  
  
प्। ९५)  
  
वह्वागमोपष्टम्भाच्च कर्ताऽत्र स्याद्धि बुद्धिमान् ।  
बुद्धिमत्कर्तृकं कार्यं सर्वत्रैव हि दर्शनात् ॥ ४० ॥  
  
बह्विति । स ईक्षत लोकान्नु सृजा (ऐत० उ० १।१) इति नामरूपे व्याकरवाणि   
(छा० उ० ६।३।२) इति आदिकर्ता हि भगवानादावालोच्य वै जगत् । योगीव   
निरुपादानं प्रविविक्तमकल्पयत् ॥ इत्यादि बह्वागमः उपष्टम्भ   
आश्रयभूतोऽनुकूलो यस्यैवंविधाद् जगद् बुद्धिमत्कर्तृकं कार्यत्वाद्   
घटादिवदिति बलवत्तर्काद् बुद्धिमानेव जगत्कर्ता भवेन्नाबुद्धिमतो   
प्रकृतिरित्यर्थः । कार्यस्य बुद्धिमत्कर्तृकत्वे दृष्टान्तदौर्लभ्यं   
परिहरति - सर्वत्रैवेति [क्: सर्वत्रैवेति] । साङ्ख्यमते जडस्य   
प्रकृतितत्त्वस्य कर्तृत्वसाधने दृष्टान्तदौर्लभ्यवन्नात्रेति भावः ॥ ४० ॥  
  
प्। ९६)  
  
एवं सत्तर्कागमाभ्यां जगदेतत् सकर्तृकम् ।  
स कर्ता लौकिकेभ्यस्तु कर्तृभ्यः स्याद्विलक्षणः ॥ ४१ ॥  
  
सकर्तृकं सिद्धमिति शेषः । ननु घटादिकर्ता कुलालादिरिवादिकर्तापि पुरुषः   
कश्चन सिद्ध्यतु तस्य पुनर्न परमेश्वरत्वं सिद्ध्यतीत्याशङ्क्याह - स   
कर्तेति ॥ ४१ ॥  
  
कार्यस्याचिन्त्यरूपत्वादचिन्त्यानन्तशक्तिकः ।  
अपरिच्छिन्नसामर्थ्यः कार्यस्यानुगुणत्वतः ॥ ४२ ॥  
  
तत्र हेतुः - अचिन्त्यरूपत्वादिति । कथं जले स्थिता पृथ्वी जलं वापि कथं   
दिवि इत्यादिरीत्या कार्यस्याचिन्त्यता [क्: काय] ज्ञेया ।   
लौकिककर्तृवैलक्षण्यमेवाह - अचिन्त्येति । एवंविधा एतावतीति तच्छक्तिर्न   
चिन्त्या नापि सान्ता । एतदेव निष्कृष्याह - अपरिच्छिन्नेति । लोके कार्यानुगुण   
[क्: कार्यगुण] ज्ञेया । लौकिककर्तृवैलक्षण्यमेवाह - अचिन्त्येति ।   
एवंविधा एतावतीति तच्छक्तिर्न चिन्त्या नापि सान्ता । एतदेव निष्कृष्याह -   
अपरिच्छिन्नेति । लोके कार्यानुगुण [क्: कार्यगुण] एव कर्ता दृष्ट   
इत्यपरिच्छिन्नजगतोऽपरिच्छिन्नसामर्थ्य एव कर्तेति भावः ॥ ४२ ॥  
  
स प्रपन्नान् समुद्धर्तुं प्रभवत्येव सर्वथा ।  
अतस्तं सर्वभावेन शरणीकुरु सर्वदा ॥ ४३ ॥  
  
एवावता ग्रन्थेनेश्वरं प्रसाध्य सम्प्रति तस्य शरण्यत्वमाह - स   
प्रपन्नानिति । यत एवमतस्तं जगत्कर्तारम् । सर्वभावेन निष्कामत्वेनेत्यर्थः ।   
ये कामिनस्तेषाम् अर्धो भावोऽर्धं चित्तं काम्ये तिष्ठति अर्धमीश्वर इति   
भावः ॥ ४३ ॥  
  
निदर्शनं तेऽभिधास्ये शृणु प्रत्ययकारणम् ।  
मितेश्वरोऽप्यत्र [ग्: प्रीतेश्वरो; घ्: मितेश्वरे] लोके चाकापट्यात्   
प्रसादितः ॥ ४४ ॥  
  
सर्वभावेन शरणीकृता ते फलप्राप्तौ निदर्शनं दृष्टान्तः । प्रत्ययो   
विश्वासः । अकापट्यात् सर्वभावेन ॥ ४४ ॥  
  
प्। ९७)  
  
सर्वात्मना योजयति स्वेष्टार्थैः श्रेयसे नरम् ।  
एष लोकेश्वरो देवः सम्यग् येन प्रसादितः ॥ ४५ ॥  
  
सर्वात्मना कायवाङ्मनोभिः प्रसादित इति सम्बन्धः । श्रेयसे सुखाय ॥ ४५ ॥  
  
तस्मै किं न दिशेद् ब्रूहि भक्तलोकैकवत्सलः ।  
पुरुषा हीश्वरा लोके चानवस्था अवत्सलाः ॥ ४६ ॥  
  
तस्मै उपासकाय । इष्टं न दिशेत् किम्? अपि तु दिशेदेवेत्यर्थः । यद्वा   
किमिष्टं न दिशेदपि तु सर्वं दिशेदेव । ननु मितेश्वराणां स्वस्य   
समीहितसेव्यभावसम्पत्त्या सन्तोषादिष्टार्थप्रदानं युज्यते । परमेश्वरस्य   
[मितैश्वरस्याप्राप्तकामत्वेन कामाप्तौ सन्तोषानुभवो युज्यते   
परमेश्वरस्य तु प्राप्तकामत्वेन नैव तत्र सन्तोषस्यासन्तोस्ऽस्य वा   
सम्भावना सन्तोषानुभव एव चोपासितस्येप्सितफलदातृत्वे प्रयोजक इति   
नन्वित्यादि चेदाहेत्यन्तस्य ग्रन्थस्याशयः] प्राप्तकामत्वेन [ख्,   
ग्, घ्: आप्त] सन्तोषाभावात् कथमुपासितस्येप्सितदातृत्वमिति चेदाह   
- भक्तलोकैकवत्सल इति । तस्य भक्तेषु वत्सलस्वभावत्वादेव फलदानं   
युज्यत इति भावः । किञ्च मितेश्वरेभ्यः फलप्राप्तिरनियता परमेश्वरात्तु   
नियतेत्याह - पुरुषा इति ॥ ४६ ॥  
  
निर्दयाश्च कृतघ्नाश्च तस्मात् तत्फलमस्थिरम् ।  
परमेशो दयासिन्धुः कृतज्ञः [क्: कृतिज्ञः] सुव्यवस्थितः ॥   
४७ ॥  
  
तस्मात् अनवस्थात्वादिधर्मचतुष्टययुतत्वात् [क्: युक्तात्] । अस्थिरम्   
अनियतम् । ईश्वरस्तु नैवंविध इत्याह - परमेश इति । यत एवमतः   
फलप्राप्तिर्भवेदेवेति शेषः ॥ ४७ ॥  
  
अन्यथाऽनादिसंसारे कुतोऽनिन्द्यत्वमाप्नुयात् ।  
व्यवस्थिता जगद्यात्रा [क्: जगद्धात्रा] चापि वा स्यात् कथं वद ॥   
४८ ॥  
  
कुत एतन्निश्चितमिति चेदाह - अन्यथेति । अवत्सलत्वादिसत्त्वेऽनिन्द्यो न भवेत्   
अनवस्थश्चेत् तत्कृता लोकयात्रा व्यवस्थिता न भवेदिति भावः ॥ ४८ ॥  
  
प्। ९८)  
  
अनवस्थस्य राज्यं तु नष्टमालोक्यते यतः ।  
तस्मादेष [क्: तस्मादेव] दयासिन्धुः सुव्यवस्थश्च कीर्तितः ॥ ४९ ॥  
  
अनवस्थेति । ईश्वरस्यानवस्थितत्वे तत्सृष्टः संसारोऽकाल एव नश्येदिति   
भावः ॥ ४९ ॥  
  
तमेव सर्वभावेन भक्त्याशु शरणीकुरु ।  
श्रेयसि त्वां योजयेत् स त्वं न तत्परतां व्रज ॥ ५० ॥  
  
सर्वभावेन निष्कामत्वेन । श्रेयसि परश्रेयःसाधने । त्वं न तत्परतां   
व्रजेति । परश्रेयःसाधनस्य दुर्विज्ञेयत्वेन त्वं न तत्परो भव किन्तु त्वं   
सम्प्रतीश्वरमाराधय । त्वदाराधनेन प्रसन्न ईश्वरस्त्वां तत्र योजयेदिति   
भावः । एतेन मतभेदेषु साधनभेदसत्त्वात् किं साधनमुपादेयमिति   
शङ्का प्रक्षिप्ता ज्ञेया ॥ ५० ॥  
  
उपासनं [क्: सने] बहुविधमार्त्त्यार्थार्थित्वतोऽपि च ।  
निर्हेतुकं तु क्वाचित्कं तत् सत्योपासनं भवेत् ॥ ५१ ॥  
  
निष्कामत्वेनेश्वरभजनमेव सर्वथा फलप्रदमिति [क्: फलमिति]   
वक्तुमाह - उपासनमिति । आर्त्या रोगादिकृतपीटया अर्थार्थित्वतः   
धनादिलिप्सया वा । आभ्यां कृतमुपासनं प्रसिद्धं सर्वत्र । निर्हेतुकं   
निष्कामोपासनं सत्योपासनम् सत्यफलसहितत्वात् ॥ ५१ ॥  
  
दृष्टमेतत् सर्वतो वै चार्तेनोपासितः प्रभुः ।  
कदाचिद् दययाविष्ट वार्त्ति तस्य विमोचयेत् ॥ ५२ ॥  
  
एतदेव लौकिकदृष्टान्तेनोपपादयति - दृष्टमेतदिति ॥ ५२ ॥  
  
उपेक्षेत कदाचिद्वोपास्तेर्वै तारतम्यतः ।  
एवमेवार्थार्थिनोऽपि मितं चानियतं फलम् ॥ ५३ ॥  
  
तारतम्यत इति । उपास्तेराधिक्ये आर्ति मोचयेदन्यथोपेक्षेतेति भावः । एवमिति ।   
उपास्तितारतम्यादर्थप्राप्तिरप्राप्तिर्वा । एवं कामिनामुपासनफलमनियतं   
मितं च यदर्थमुपासनं तस्य परिमितत्वात् उपास्यस्य कृतघ्नत्वे   
फलाप्राप्तेश्चेति भावः ॥ ५३ ॥  
  
प्। ९९)  
  
निर्हेतुकोपासकस्य ज्ञात्वा निर्हेतुतां चिरात् ।  
मितेश्वरोऽप्यव्यवस्थस्तदधीनो भवत्बलम् ॥ ५४ ॥  
  
तदधीनः उपासकाधीनः ॥ ५४ ॥  
  
निर्हेतुकत्वज्ञानाय चिरं स्यादज्ञभावतः ।  
एष सर्वेश्वरो देवो हृदयेशोऽखिलस्य तु ॥ ५५ ॥  
  
मितेश्वरस्य स्वोपासकनिर्हेतुकत्वज्ञानाय [क्: उपा]   
कालविलम्बापेक्षास्ति ईश्वरस्य तु न साऽपीत्याह - एष इति ।   
अन्तर्यामित्वेनाखिलहृदयस्थितत्वाद् हृदयेशः ॥ ५५ ॥  
  
सर्वं जानाति तत्काले फलं दद्याच्च सत्वरम् ।  
आर्तमर्थार्थिनं देवस्तदर्थेनाभियोजितुम् ॥ ५६ ॥  
  
यतः सर्वमुपासकहृद्गतमपि स्वभावत एव जानाति अतस्तत्काले   
उपासनारम्भकाले एव । अत्रार्थार्थार्थिनोरपि [क्, घ्: र्तार्थि] नैव   
सत्वरं फलं प्रयच्छति किन्तु कर्मपरिपाकानन्तरमित्याह - आर्तमिति ।   
तदर्थेन कामितार्थेन ॥ ५६ ॥  
  
स्वनियत्या कर्मपाकं प्रतीक्ष्य फलमादिशेत् ।  
निर्हेतुकोपासकं स्वमनन्यशरणं विभुः ॥ ५७ ॥  
  
स्वनियतिः स्वकृत [ख्: स्वकृत] इदमित्थं भवेदिति सङ्कल्पः । तया   
युतः । तामनुल्ल्ङ्घ्येति यावत् । कर्मपाकमिति । अत्रेदमवधेयम् - कर्मणः   
पाकः फलप्रदानसामर्थ्यम् । तच्च क्वचित् कर्मणां कालविशेषकृतम् क्वचित्   
कर्मान्तरसहकारकृतम् । कर्मान्तरसहकृतमेवोत्कटं कर्मेत्युच्यते ।   
यदुक्तं शिवागमे - कर्मणः परिपाकस्तु कालात् कर्मान्तरादपि इति ।   
अन्यत्रापि - अत्युत्कटैः पुण्यपापैरिहैव फलमश्नुते इति ।   
एवंविधकर्मपाकं प्रतीक्ष्येत्यर्थः । स्वं स्वीयमित्यर्थः ॥ ५७ ॥  
  
प्। १००)  
  
ज्ञात्वा सर्वात्मना तस्य योगक्षेमवहो भवेत् ।  
अप्रतीक्ष्य [क्: अप्रतीक्ष्यं] कर्मपाकं नियतिं स्वां विधूय च ॥   
५८ ॥  
  
तं स्वीयं ज्ञात्वा । सर्वात्मना मनोवागादिभिः । योगक्षेमवहः । अप्राप्तस्य   
प्राप्तिर्योगः प्राप्तस्य रक्षणं क्षेमः । एतदुभयं तस्य स्वयमेव करोतीति   
भावः । नियतिरिति प्रारब्धोपलक्षकम् । नियतिं प्रारब्धं च विधूयेत्यर्थः ॥   
५८ ॥  
  
तत्साधनं सम्प्रसाध्य द्रुतं संयोजयेत् फले ।  
एतदेव महेशत्वं स्वातन्त्र्यमहतं तु यत् ॥ ५९ ॥  
  
तस्य निष्कामिनो यत् साधनं तद् विघ्नापनयनेन सम्यक् प्रसाध्य । ननु   
नियतिः सर्वथाऽनुल्लङ्घनीयेति चेदाह - एतदेवेति ।   
नियत्यादेरुल्लङ्घनमेवेत्यर्थः ॥ ५९ ॥  
  
प्रारब्धं नियतिर्वापि महेशविमुखे [क्: विमुखं] भवेत् ।  
एतन्मृकण्डुतनयेऽत्यन्तमीश्वरतत्परे [एका कथा पद्मपुराणे   
सृष्टिखण्डे त्रयस्त्रिंशेऽध्याये द्रष्टव्या ।] ॥ ६० ॥  
  
ननु प्रारब्धनियत्योरप्युल्लङ्घने प्रारब्धं नो नाशमियान्नियतिर्नान्यथा   
भवेत् इत्यागमविरोध इति चेदाह - प्रारब्धमिति । महेशविमुखे एव   
प्रारब्धनियत्योर्माहात्म्यमित्यागमतात्पर्यमिति भावः ।   
नैतदागमैकसिद्धम् किन्त्वैतिह्यसिद्धमपीत्याह - एतदिति ॥ ६० ॥  
  
सर्वैर्ज्ञातं महेशस्य नियत्यारब्धलङ्घनम् ।  
अत्रोपपत्तिं ते वक्ष्ये शृणु प्राणप्रियेरिताम् [क्: रितम्] ॥ ६१ ॥  
  
नियत्यारब्धयोर्लङ्घनम् । अत्र अनुल्लङ्घ्यप्रारब्धनियत्युल्लङ्घने ।   
उपपत्तिं युक्तिम् ॥ ६१ ॥  
  
यद्यप्यनुल्लङ्घनीये प्रारब्धनियती खलु ।  
तथाप्यपौरुषाणां तत् प्रारब्धमनपोहनम् ॥ ६२ ॥  
  
अपौरुषाणां पुरुषयत्नरहितानाम् ॥ ६२ ॥  
  
अत एव प्राणयमैः प्रारब्धं परिजीयते ।  
न तान् दृष्टेषु दुःखेषु प्रारब्धं योजयत्यलम् ॥ ६३ ॥  
  
कुत एतदिति चेदाह - अत एवेति । प्राणयमैः प्राणायामपरैर्योगिभिः ।   
कथमेतज्ज्ञातमिति चेत् प्रत्यक्षेणेत्याह - न तानिति ॥ ६३ ॥  
  
प्। १०१)  
  
प्रारब्धाहिनिगीर्णास्ते ये पौरुषपराङ्मुखाः ।  
एतन्नियतिसङ्कॢप्तं तथैवानुभवान्ननु [ख्: न तु] ॥ ६४ ॥  
  
कुत एवं पौरुषात् प्रारब्धपराभव इति चेत्तथैव नियतिस्वभावादित्याह -   
एतदिति । पौरुषेण प्रारब्धापोहनमित्यर्थः । तथैवेति । अनुभवानुरोधेन   
नियतेः कल्पनीयत्वादिति भावः ॥ ६४ ॥  
  
नियतिः स्यादीशशक्तिः सङ्कल्पैकस्वरूपिणी ।  
सत्यसङ्कल्प एवेशोऽनुल्लङ्घ्या ह्यत एव सा ॥ ६५ ॥  
  
अत एव सत्यसङ्कल्पत्वादेव ॥ ६५ ॥  
  
कुण्ठिता सापि भवति परमेशपरायणे ।  
अकुण्ठितापि भवति यतः सा तादृशी भवेत् ॥ ६६ ॥  
  
सापि अनुल्लङ्घ्या नियत्यपि । नन्वनुल्लङ्घ्यत्वं कुण्ठितत्वमित्युभयं   
विरुद्धमिति चेदाह - अकुण्ठितेति । यतः सा नियतिः तादृशी   
परमेशपरायणे कुण्ठितस्वभावैव । अयं भावः - प्रारब्धं हि   
फलोन्मुखं कर्म तच्च योगिना जीयत इति तथैव तन्नियत्या नियतं परिकल्प्यते ।   
प्रकृते निष्कायु(मो)पासकोऽपि कर्मयोगित्वेन योगी भवेदित्यनेनापि   
तज्जियते । तथा च प्रारब्धमयोगिन एवानुल्लङ्घ्यम् । नियतिश्च   
भगवत्सङ्कल्परूपा सा सर्वथानुल्लङ्घ्यस्वभावैव । तथापि   
भगवत्परायणे सा कुण्ठिता भवतीति च तस्याः स्वभाव एवेति सा   
सर्वत्राकुण्ठितैवेति ॥ ६६ ॥  
  
तस्मात् कुतर्कं सन्त्यज्य महेशं शरणीकुरु ।  
अहेतुकतया स त्वां नियोजयति श्रेयसि ॥ ६७ ॥  
  
यस्माद् भगवत्परे प्रारब्धनियत्योरप्यनन्तरायत्वं तस्मात् । अहेतुकतया   
निष्कामत्वेन । सः महेशः ॥ ६७ ॥  
  
एतावदेव सोपानं प्रथमं क्षेमसौधके [क्: सौधकम्] ।  
एतद्विहाय [क्: एतद्विधाय] चान्यत्र नास्तीषत्फलसम्भवः ॥ ६८ ॥  
  
एतावदेव अहेतुकत्वेनोपासनमेव । अन्यत्र साधने ॥ ६८ ॥  
  
प्। १०२)  
  
श्रुत्वेत्थं वचनं राम हेमचूडः प्रियोदितम् ।  
पप्रच्छ भूयस्तां कान्तामतिहृष्टमनास्तदा ॥ ६९ ॥  
  
प्रिये महेश्वरं ब्रूहि यः शरण्यो भवेन्मम ।  
सर्वकर्ता स्वतन्त्रात्मा यच्छक्त्या नियतं जगत् ॥ ७० ॥  
  
एवं जगदादिकर्ता परमेश्वरः सेव्य इति श्रुत्वा कर्तुर्हि शरीरवत्त्वं   
नियतमिति मत्वा शिवादिशरीरिषु ईश्वरत्वं क्व त्वया निश्चितमिति पृच्छति ##-  
  
तं विष्णुमाहुः केचिद्वै शिवमन्ये [क्: केचित् शिव] गणेश्वरम् ।  
तथा सूर्यं नृसिंहादीन् बुद्धं सुगतमेव च ॥ ७१ ॥  
  
कुतस्तवात्र शङ्केति चेत्तत्रापि शास्त्रानैक्यादित्याह - तमिति [क्:   
बुद्ध] । बुद्धं सुगतं च बौद्धैकदेशिनः ॥ ७१ ॥  
  
अर्हन्तं वासुदेवं च प्राणं सोमं च पावकम् ।  
कर्म प्रधानमणव इत्यादि बहुधा जगुः ॥ ७२ ॥  
  
अर्हन्तं जैना आहुः । वासुदेवं पाञ्चरात्राः । प्राणादीन् प्राणाद्युपासकाः ।   
कर्मादीनां कर्तृत्वं प्राक् परिहृतम् तथापि प्रसङ्गात् पुनस्तद्गणनम् ॥   
७२ ॥  
  
जगत्कारणरूपं वै विचित्रमतभेदितम् ।  
तत्र क्वेश्वरबुद्धिस्तु कर्तव्या तत् समीरय ॥ ७३ ॥  
  
एवं जगतः कारणस्य कर्तुः स्वरूपं विचित्रमतैर्भेदितम् [क्:   
मतभे] अत आह - तत्रेति ॥ ७३ ॥  
  
न ते ह्यविदितं किञ्चिद् भवेदिति हि निश्चयः ।  
यतः स भगवान् व्याघ्रपादो दृष्टपरावरः ॥ ७४ ॥  
  
व्याघ्रपादः ते पिता ॥ ७४ ॥  
  
अतस्ते योषितोऽप्येवं ज्ञानमेतद्विराजते ।  
ब्रूहि मे श्रद्दधानाय प्रियायामृतभाषिणि क्:   
प्रियामृतप्रभाषिणी] ॥ ७५ ॥  
  
अतः तत्सम्बन्धात् ॥ ७५ ॥  
  
प्। १०३)  
  
पृष्टैवं सा हेमलेखा प्रियेण प्राह हर्षिता ।  
नाथ ते सम्प्रवक्ष्यामि शृण्वीश्वरविनिर्णयम् ॥ ७६ ॥  
  
ईश्वरो हि जगज्जालप्रलयोत्पादकृद् भवेत् ।  
स विष्णुः स शिवो धाता स सूर्यः सोम एव च ॥ ७७ ॥  
  
स एव सर्वथा सर्वः सर्वैरपि निरूपितः ।  
न शिवो नापि विष्णुर्वा न धाता नान्य एव च ॥ ७८ ॥  
  
सर्वैः वैष्णवाद्यैः निरूपितः सर्वोऽपि विष्णुशिवादिः स एव   
विष्णुशिवादिमूर्तिषु सर्वत्रानुगतं पारमेश्वरं स्वतन्त्रचिद्रूपमिति   
सर्वात्मतां तस्योक्त्वा परस्परं व्यवृत्तं दृश्यं स्थूलशरीरं न तस्य   
वास्तवं रूपमिति निषेधति - न शिव इत्यादि ॥ ७८ ॥  
  
एतत्ते सम्प्रवक्ष्यामि शृण्वत्यन्तसमाहितः ।  
कर्तारं शिवमाहुस्ते पञ्चवक्त्रं त्रिलोचनम् ॥ ७९ ॥  
  
एतत् शिवो न शिवश्चेत्येतत् । ते शैवाः ॥ ७९ ॥  
  
स कर्ता घटकर्तेव चेतनः सशरीरकः ।  
लोकेऽपि चेतनः कर्ता सशरीरो हि दृश्यते ॥ ८० ॥  
  
सः स्थूलशरीरसहकृतः । कुत एवमिति चेद्विभज्याह - लोक इति । कर्ता   
कुलालादिः ॥ ८० ॥  
  
अशरीरोऽचेतनो वा न कर्ता क्वचिदीक्षितः ।  
तत्र मुख्यं हि कर्तृत्वं चेतनस्यैव सम्भवेत् ॥ ८१ ॥  
  
एवं शरीरविशिष्टचेतनस्यैव कर्तृत्वमीक्षितम् तथापि तत्र   
शरीरचेतनयोर्मध्ये ॥ ८१ ॥  
  
यतः स्वप्नेष्वयं जीवो हित्वा स्थूलं शरीरकम् ।  
चैतन्यमयदेहेन सर्वानभिमतान् सृजेत् ॥ ८२ ॥  
  
कुत एवमिति चेद् भौतिकदेहस्य व्यभिचारान्न कर्तृत्वमित्याह - स्वप्नेष्विति   
। स्वाप्नो देहो नैवंविध इत्याह - चैतन्येति ॥ ८२ ॥  
  
अतः शरीरं करणं कार्ये कर्तुश्चिदात्मनः ।  
जीवानां करणापेक्षा यतोऽपूर्णा स्वतन्त्रता ॥ ८३ ॥  
  
अतः स्थूलशरीरं विनापि कार्यसम्भवेन व्यभिचारात् । अस्तु करणत्वेऽपि स्थूलं   
चिन्मयं वा शरीरमीश्वरस्यापेक्षितमिति चेन्नेत्याह - जीवानामिति ॥ ८३ ॥  
  
प्। १०४)  
  
भगवांस्तु जगत्कर्ता पूर्णस्वातन्त्र्ययोगतः ।  
अनपेक्ष्यैव यत्किञ्चित् सृजत्यविकलं जगत् ॥ ८४ ॥  
  
जीवानामपूर्णस्वातन्त्र्येण करणाद्यपेक्षायामपि न   
पूर्णस्वातन्त्र्यस्येश्वरस्य यत्किञ्चिदपेक्षेत्याह - भगवानिति । अविकलं   
सम्पूर्णम् ॥ ८४ ॥  
  
अतः शरीरं नास्त्येव ह्येष मुख्यविनिश्चयः ।  
अन्यथा लोकवत्कर्तुरुपादानाश्रयो भवेत् ॥ ८५ ॥  
  
अतः शरीरकल्पने प्रयोजनाभावात् । अन्यथा कुलालादिवत् करणाद्यपेक्षत्वे ।   
कर्तुः ईश्वरस्य उपादानस्याप्याश्रयः अपेक्षा भवेत् ॥ ८५ ॥  
  
तथा च देशकालादिकारणप्रचयैर्युतः ।  
जगत् सृजन्महेशानो जीव एव भवेत्तथा ॥ ८६ ॥  
  
प्रचयैः समूहैः सामग्र्येति यावत् । ज्जिव एव भवेत् । ईश्वरत्वं विहन्येतेति   
भावः । तथा कुलालादिवत् ॥ ८६ ॥  
  
प्। १०५)  
  
पूर्णैश्वर्यं विहन्येत जगत्सृष्टेः पुरापि च ।  
सिद्ध्येत्तत्सर्वकर्तृत्वं विहतं स्यान्न संशयः ॥ ८७ ॥  
  
इष्टापत्तावाह - जगदिति । उपादानादिकं [क्, घ्: दिकजग]   
जगत्सृष्टेः पूर्वमपि सिद्ध्येत् । ईश्वरस्य जगत्क्रियायामुपादानाद्यपेक्षणे   
उपादानादेर्नित्यता सिद्धेति भावः । तत् उपादानादिकम्। अस्त्विति चेदाह -   
सर्वकर्तृत्वमिति । उपादानादेः सृष्टेः पूर्वं सिद्धत्वेन तं   
प्रत्यकर्तृत्वेन सर्वकर्तृत्वं विहन्येतेत्यर्थः । तथा च   
कर्तुर्निमित्तत्वेनोपादानत्वाभावेनेश्वरत्वमेव न सङ्गच्छत इति   
[क्:च्छेत] भावः । यदुक्तं क्षेमराजाचार्यैः -  
  
ये [एष श्लोकः स्पन्दप्रदीपिकायाम् (पृ० २३)   
आगमरहस्यश्लोकत्वेनोद्धृतः] त्वीश्वरं व्यपदिशन्ति निमित्तहेतुं   
दत्तस्तिलाञ्जलिरमीभिरिहेशितायै ।  
अन्याङ्गतोपगमनेन वशीकृतस्य  
कामीश्वरस्थितिममी बत सङ्गिरन्ते ॥ इति ।  
  
अथ च नहीश्वरस्य केवलनिमित्तत्वे [क्: नित्यत्वे] कार्यं   
सम्भवितुमर्हति । तथा हि सृष्टेः पुरा विशरारवः परमाणव   
ईश्वरेच्छया सङ्घटिताः कार्यारम्भका भवन्तीति ह्यारम्भवादिन आहुः ।   
नैतदुपपन्नम् लोके चेतनो ह्यन्येच्छामनुरुध्य किञ्चित् करोति नाचेतनः । तथा   
च परमाणूनामीश्वरेच्छानुरोधोऽनुपपन्न एव । नन्वीश्वरस्यैवंविधमेव   
सामर्थ्यम् यत् परमाणवोऽपि तदिच्छामनुरुध्येरन्निति । सत्यमेतत्   
ईश्वरोऽपरिच्छिन्नसामर्थ्य एव । तेनैवालौककसामर्थ्येन   
भगवानुपादानाद्यनपेक्ष्यैव जगत्क्रियासमर्थः । एवं सत्यपि भगवतो   
जगत्क्रियायां परमाण्वाद्यपेक्षाभ्युपगमो द्वैतवादश्रद्धामात्रविलास   
इति ज्ञेयम् । एतेन सेश्वरसाङ्ख्योऽपि प्रत्युक्तो ज्ञेयः ।   
अस्माकमागमैकसमाश्रयाणामभ्युपगताखिलव्यवहारसमर्थनसमर्थप्  
अरमेश्वरैश्वर्याणां नानुपपत्तिगन्धोऽपि । ननु   
वैषम्यनैर्घृण्यदोषदूरीकरणाय जगत्क्रियायां कर्म निमित्तमिति   
सर्वैरभ्युपेयम् । तथा चान्यापेक्षेश्वरस्य सिद्धेति चेदुच्यते -   
सत्यमेतदप्रतिसमाधेयमेव द्वैतवादिनाम् । अद्वैतवादिनामस्माकं तु   
दर्पणप्रतिबिम्बन्यायेन सर्वस्य जगतश्चिदेकरसत्वेन कर्मणोऽपि   
परमेश्वरस्वरूपानन्यत्वेनान्यानपेक्षणान्न दोषावकाशलेशोऽपि ।   
नन्वेवमपि घटादिकर्तृत्वस्य कुलालादिनिष्ठत्वान्नेश्वरः सर्वकर्तेति चेन्न   
कुलालात्मन ईश्वरानन्यत्वेनादोषात् । अथ च राजपुरुषकृते राजकृतत्ववद्   
ब्रहादिकृतस्यापीश्वरकृतत्वात् । तदुक्तं प्रत्यभिज्ञायाम् -  
  
तथा हि कुम्भकारोऽसावैश्वर्यैव व्यवस्थया ।  
तत्तन्मृदादिसंस्कारक्रमेण जनयेद् घटम् ॥ (१।४१) इति ॥ ८७ ॥  
  
प्। १०६)  
  
अतो हि दृश्यदेहाद्यमनपेक्ष्य जगत् सृजेत् ।  
नास्ति तस्मात् स्थूलदेहो वस्तुतः प्राणवल्लभ ॥ ८८ ॥  
  
अतः शरीराद्यपेक्षायामैश्वर्यविहतेः ॥ ८८ ॥  
  
पररूपे ह्यदेहेऽस्मिन् मुह्यन्ति स्थूलबुद्धयः ।  
भक्तुयुक्ताश्च तैर्ध्यातो यत्र यत्र यथा यथा ॥ ८९ ॥  
  
ननु यदि वस्तुतो देहो नास्ति तर्हि कुतोऽयं विष्ण्वादिदेह इति चेदाह - परेति ।   
अस्मिन् ईश्वरे । मुह्यन्ति मोहं प्राप्नुवन्ति न विदन्तीति यावत् । ये [क्: ये   
नास्ति] एवंविधा भक्तियुक्ताश्च । यत्र यत्र कैलासवैकुण्ठादिदेशे । यथा   
यथा पञ्चवक्त्रैकवक्त्रादिरूपेण ॥ ८९ ॥  
  
तथा धत्तेऽनेकरूपं भक्तचिन्तामणिः स्वयम् ।  
अतश्चेतन एवेशस्तद्देहः [क्: एतेन] स्याच्चितिः परा ॥ ९० ॥  
  
स्वयमिति । न मातृपित्राद्यपेक्षयेति भावः । अतः   
एवंविधदेहानामिच्छामात्रपरिकल्पितत्वात् । परा अपरिच्छिन्ना चितिः ॥ ९० ॥  
  
चितिरेव महासत्ता सम्राज्ञी [ख्, ग्, घ्: साम्राज्ञी]   
परमेश्वरी ।  
त्रिपुरा भासते यस्यामविभिन्नं [क्: भिन्ना] विभिन्नवत् ॥ ९१ ॥  
  
चितिरेवेति । चितिर्हि स्वरूपपरिनिष्ठिता निस्तरङ्गाब्धिकल्पा तुरीया त्रिपुआ । सैव   
यदा स्वस्वातन्त्र्याच्चितिक्रियाकर्तृत्वरूपचेतनतामासादयति तदेश्वर इत्युच्यते   
। कार्यब्रह्मेति [क्: कार्यं ब्रह्मेति] यं वेदान्तिन आहुः । सा   
चितिर्महासत्ता अपरिच्छिन्नसद्रूपा । सम्राज्ञी [ख्, ग्, घ्:   
साम्राज्ञी] स्वतन्त्रा । परमेश्वरी अनुत्तरैश्वर्यवती । त्रिपुरा तुर्या । भासते   
अविशेषात् सर्वत्र सर्वदेत्यर्थः ॥ ९१ ॥  
  
आदर्शनगरप्रख्यं जगदेतच्चराचरम् ।  
तद्रूपैकत्वतस्तत्र नोत्तमाधमभावना ॥ ९२ ॥  
  
ननु न [क्: न नास्ति] सा चितिः क्वचिद्भासते किन्तु जगदेव भासत इति   
चेदाह - आदर्शेति । यथा ह्यादर्शाऽविभिन्नमपि प्रतिबिम्बनगरमादर्शं   
भिन्नवद्भासते एवमस्यां चिति [क्: चितिश्चरा] चराचरात्मकं   
जगत्तदभिन्नमपि विभिन्नवद्भासते । यथा हि बालाः प्रतिबिम्बं पश्यन्तो   
दर्पणं न विदुरेवं मूढा जगत् पश्यन्तोऽपि न चितिं विदुः । एवं च   
विष्णुशिवादिष्वपीयमेवेश्वराख्या एका अतस्तत्र विष्णुशिवादौ   
नोत्तमाधमभावना कर्तव्या ॥ ९२ ॥  
  
प्। १०७)  
  
अपरे तु स्वरूपे हि कल्पितं [ख्: कल्पिता] मुख्यतादि हि [ख्:   
नहि] ।  
तस्मात् प्राज्ञ उपासीत परं रूपं हि निष्कलम् ॥ ९३ ॥  
  
ननु शास्त्रेषूत्तमत्वादि कथमुक्तमिति चेदाह - अपरे इति । स्थूले । तस्मात्   
यतः सा मुख्यता कल्पिता न वास्तवी । निष्कलमशरीरम् ॥ ९३ ॥  
  
असमर्थः स्थूलरूपं यद् बुद्धौ सङ्गतं दृढम् ।  
तदुपास्याहेतुतस्तु श्रेयः प्राप्नोत्यनुत्तमम् ।  
नान्यथास्य गतिः क्वापि भवेद्वै कोटिजन्मभिः ॥ ९४ ॥  
  
ननु तद्रूपं प्राज्ञेनोपासितुं शक्यमन्येन किं कर्तव्यमिति चेदाह -   
असमर्थ इति । यद् बुद्धौ दृढं सङ्गतमिति । यद्रूपे बुद्धिर्दृढानुरक्ता   
सा मूर्तिरुपास्येति भावः । अन्यथा ईश्वरमनाराध्य । गतिः   
परश्रेयःसाधनप्राप्तिः । षट्चरणः श्लोकः ॥ ९४ ॥  
  
इति श्रीमज्ज्ञानखण्डे हेमचूडोपाख्याने ईश्वरस्वरूपनिरूप   
सप्तमोध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
सप्तमोऽध्यायः ॥  
  
प्। १०८)  
  
अथ अष्टमोऽध्यायः  
  
एवं प्रियावचः श्रुत्वा ज्ञात्वा तत्त्वं महेशितुः ।  
त्रैपुरं चिन्मयं हेमलेखावाक्येन निश्चितम् ॥ १ ॥  
  
अत्राध्याये भागमितपद्यैः स्तुत्वा विरागताम् ।  
हेमलेखोक्तिगूढार्थव्याख्यानं सुनिरूप्यते ॥  
  
त्रैपुरं तुर्यम् । तद्रूपं चिन्मयमेवेश्वरस्य तत्त्वमिति परोक्षतया ज्ञात्वा ॥   
१ ॥  
  
आश्वस्तचित्तस्त्रिपुरां गुणरूपां महेश्वरीम् ।  
ज्ञात्वा गुरुभ्यः परमां माहैश्वर्यविभावितः ॥ २ ॥  
  
गुणरूपां सगुणरूपां सगुणमूर्तिम् । गुरुभ्यस्तन्मन्त्रादिकं च ज्ञात्वेति   
शेषः । माहैश्वर्यविभावितः परमेश्वरानुग्रहशक्तिविद्धः । एतदुक्तम् ##-  
  
तामेकभावानुगतो हेमचूडोऽभवद् दृढम् ।  
एवं परोपासनेन व्यतीयुः केऽपि मासकाः ॥ ३ ॥  
  
तां [क्: तां त्रिपुराम् नास्ति] त्रिपुराम् । एकभावो दृढभक्तिः ।   
अनुगतिरुपासनम् ॥ ३ ॥  
  
त्रिपुरा परमेशानी प्रसादमकरोद् हृदि ।  
विषयाद्विमुखं चित्तं विचारपरमं बभौ ॥ ४ ॥  
  
किंविधं प्रसादमकरोत्तदाह - विषयादिति । विचारपरमं   
स्वरूपविचारतत्परम् ॥ ४ ॥  
  
एतावद् दुर्लभं लोके परानुग्रहमन्तरा ।  
विचारप्रवणं चित्तं यन्मुख्यं मोक्षकारणम् ॥ ५ ॥  
  
एतावद् विषयवैमुख्यपूर्वकं विचारप्रवणत्वम् । कुत एतस्य दुर्लभता   
तदाह - यदिति ॥ ५ ॥  
  
राम यावन्न जायेत विचारपरमं मनः ।  
न तावच्छ्रेयसा योग उपायानां शतैः क्वचित् ॥ ६ ॥  
  
प्। १०९)  
  
अथ भूयः स कस्मिंश्चिद्दिने रहसि वै तया ।  
सङ्गतः प्रिययाऽत्यन्तविचारपरमानसः ॥ ७ ॥  
  
अथ विचारपरतासम्पत्त्यनन्तरम् ॥ ७ ॥  
  
आयान्तं स्वनिकेतं तं दूरात् कान्तं ददर्श सा ।  
उत्थाय तं समानीय स्वासने विनिवेश्य च ॥ ८ ॥  
  
निकेतं गृहम् ॥ ८ ॥  
  
पादप्रक्षालनाद्यैस्तं पूजयित्वा यथाविधि ।  
प्रोवाचामृतनिष्यन्दसुन्दरं परमं वचः ॥ ९ ॥  
  
प्रेष्ठ ! त्वामद्य पश्यामि चिराय ननु ते वपुः ।  
नीरुजं कच्चिदासीद्वै यतो रोगास्पदं वपुः ॥ १० ॥  
  
प्रेष्ठ अतिप्रियतम ॥ १० ॥  
  
तन्ममाचक्ष्व [क्: तन्मामा] वृत्तान्तं यतो नाहं स्मृता   
त्वया ।  
ननु मामसमालोक्य चाप्रभाष्य कदापि ते ॥ ११ ॥  
  
तत् शरीरवृत्तान्तम् [ग्: शारीरं] । कुतस्तवेयं सम्भावनेति चेदाह   
- यत इति ॥ ११ ॥  
  
नात्यगाद्दिनभागोऽपि तदेवं कुत आस्थितम् ।  
मन्येऽहं तेऽनभिमते वर्तनं नहि वर्त्मनि ॥ १२ ॥  
  
एवं मामस्मृत्वा अदृष्ट्वा [क्: अदृष्ट्वा नास्ति] वा त्वया आस्थितं   
तत् कुतः । स्वप्नेऽपि न मन्ये ॥ १२ ॥  
  
स्वप्ने वापि कुतोऽन्यत्र कुत एवमभूद् वद ।  
कथं रात्रिस्त्वया नीता चैकापि युगसम्मिता ॥ १३ ॥  
  
अन्यत्र जाग्रति कुत एतत्सम्भावनेति भावः । एवं सति कुत एवं ते स्थितिरभूत् ॥   
१३ ॥  
  
मां [क्: विना मां च क्षणो] विना प्राक् क्षणोऽप्येको युगकल्पः   
सुदुःसहः ।  
इत्युक्त्वा सा समाश्लिष्य खिन्नेवाभूत्क्षणं ततः ॥ १४ ॥  
  
मां विना क्षणोऽपि [क्: क्षणमपि सुदुःसहमिति] ॥ १४ ॥  
  
प्। ११०)  
  
सोऽपि प्रियासमाश्लिष्टो नेषद्विकृतिमाययौ ।  
प्राह प्रिये न मामेवं विमोहयितुमर्हसि ॥ १५ ॥  
  
दृढवैराग्येण नेषदपि [क्: नैषोऽपि] प्रियाश्लेषादिना विकृतिं   
प्राप्तवान् । मामियं मोहयितुं प्रवृत्तेति ज्ञात्वा आह - प्रिये इति ॥ १५ ॥  
  
ज्ञाता मयाऽसि सुदृढं नास्ति ते शोककारणम् ।  
परावरज्ञा त्वं धीरा मोहस्त्वां वै कथं स्पृशेत् ॥ १६ ॥  
  
कुतस्त्वद्वियोगे शोको न भवेत्तदाह - परावरेति ॥ १६ ॥  
  
तत्त्वां प्रष्टुं समायातो यत्तद्वक्ष्यामि संशृणु ।  
यत् प्राक् स्ववृत्तं कथितं तत् स्फुटं मे समीरय ॥ १७ ॥  
  
नाहं प्रागिव क्रीडितुं समागत इत्याह - तत्त्वामिति । महासती मे जननी   
(५।१०८) इत्यादि प्रागुक्तं स्ववृत्तम् ॥ १७ ॥  
  
का सा ते जननी प्रोक्ता सखी वा तत्पतिश्च कः ।  
तत्पुत्राद्या अपि च के मम वा ते क्व संवद ॥ १८ ॥  
  
ते जनन्यादयः ॥ १८ ॥  
  
न तनया सुविदितं न तन्मन्ये मृषोदितम् ।  
किन्तु त्वया निगदितं व्यपदेशेन सर्वथा ॥ १९ ॥  
  
तत् त्वदुक्तम् । न तन्मृषोदितम् किन्त्वन्यव्यपदेशेनोक्तम् ॥ १९ ॥  
  
तद्विविच्य प्रकथय यथा ज्ञास्ये त्वहं स्फुटम् ।  
अहं त्वां सुप्रपन्नोऽस्मि [क्, ख्: सुप्रसन्नो] छिन्धि मे हृदि   
संशयम् ॥ २० ॥  
  
एवमुक्ता हेमलेखा प्रसन्नवदनेक्षणा ।  
मत्वा सुनिर्मलधियं परानुग्रहसंयुतम् ॥ २१ ॥  
  
परायास्त्रिपुराया अनुग्रहयुतम् ॥ २१ ॥  
  
नूनमेषोऽतिविमुखो विषयेभ्योऽतिधैर्यतः ।  
विद्धः [क्: विष्णुशक्त्या] शक्त्या महेशान्या [ख्, ग्,   
घ्: महैश्वर्या] फलितः पुण्यसञ्चयः ॥ २२ ॥  
  
अनुग्रहशक्त्या ॥ २२ ॥  
  
प्। १११)  
  
कालः प्रबोधने चायं बोधयामि ततस्त्विमम् ।  
नाथ तेऽहो महाभाग्यं प्राप्तमीशकृपावशात् ॥ २३ ॥  
  
यतोऽयं बोधने कालस्तत इति मत्वा प्राहेति शेषः । ते त्वया ॥ २३ ॥  
  
अन्यथा नैव विषयवैरस्यं पश्यति क्वचित् ।  
एतल्लक्षणमीशस्यानुग्रहे ज्ञेयमादितः ॥ २४ ॥  
  
अन्यथा भाग्याभावे क्वचित् कालादौ । एतत् वक्ष्यमाणम् । लक्षणं ज्ञापकम् ।   
आदित इति । ईशानुग्रहे सत्यादावेव [ख्, ग्, घ्: वेत] तज्जायत इति   
भावः ॥ २४ ॥  
  
भोगवैरस्यमपरं विचारप्रवणं मनः ।  
हन्त ते सम्प्रवक्ष्यामि वृत्तिं प्रोक्तां सदात्मनः ॥ २५ ॥  
  
अपरं द्वितीयम् । वृत्तिं स्थितिम् सदा स्थितामिति शेषः ॥ २५ ॥  
  
परा चितिर्मे जननी सखी बुद्धिर्मता मम ।  
अविद्या त्वसती सोक्ता यया बुद्धिः सुसङ्गता ॥ २६ ॥  
  
अविद्यायास्तु सामर्थ्यं लोके स्पष्टं विचित्रितम् ।  
यद्रज्जौ सर्पमाभास्य महाभीतिं प्रयच्छति ॥ २७ ॥  
  
महामोहस्तु तत्पुत्रो मनस्तस्य सुतोऽभवत् ।  
तस्य पत्नी कल्पना स्यात्तत्सुताः पञ्च येऽभवन् ॥ २८ ॥  
  
ज्ञानेन्द्रियाणि ते पञ्च तत्स्थानं गोलकं भवेत् ।  
विषयाणां प्रमोषस्तु संस्कारो मनसो भवेत् ॥ २९ ॥  
  
तद्भोगः स्वप्नभोगः स्यात् कल्पनायाः स्वसा तु या ।  
महाशना भवेदाशा तस्या यौ तनुजावुभौ ॥ ३० ॥  
  
तद्भोगः प्रमुषितविषयभोगः ॥ ३० ॥  
  
क्रोधो लोभश्च तावुक्तौ तत्पुरं तु शरीरकम् ।  
मम यस्तु महामन्त्रः स्वरूपस्फुरणं हि तत् ॥ ३१ ॥  
  
प्राणः प्रचारः सम्प्रोक्तो मनसस्तु प्रियः सखा ।  
कान्ताराद्यास्तु नरका [क्: नवका] एवं सर्वं प्रकीर्तितम् ॥ ३२ ॥  
  
प्। ११२)  
  
मया बुद्धेः सङ्गमस्तु समाधिरभिधीयते ।  
मन्मातृलोकसम्प्राप्तिर्मोक्षः प्रिय उदाहृतः ॥ ३३ ॥  
  
एवं प्रोक्तः स्ववृत्तान्तस्त्वमप्येवंविधो [क्: विधौ] ननु ।  
तद्युक्त्यैतत् सुविज्ञाय परं श्रेयः समाप्नुहि ॥ ३४ ॥  
  
एतत् स्ववृत्तान्तम् ॥ ३४ ॥  
  
इति श्रीमज्ज्ञानखण्डे हेमचूडोपाख्याने संसाराख्यायिकाविवरणे   
अष्टमोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायाम्   
अष्टमोऽध्यायः ॥  
  
प्। ११३)  
  
अथ नवमोऽध्यायः  
  
श्रुत्वेत्थं प्रियया प्रोक्तं हेमचूडोऽतिविस्मितः ।  
हर्षगद्गदया वाचा पुनर्वक्तुं प्रचक्रमे ॥ १ ॥  
  
अत्र नोनाकपद्यैः [क्: नोनाङ्क] स्वमात्मतत्त्वं विविच्य वै ।  
हेमचूडः स्वात्मसंस्थां प्राप्त इत्येतदुच्यते ॥  
  
पुनः हेमलेखां वक्तुम् ॥ १ ॥  
  
धन्या प्रियेऽसि निपुणा अहो ते ज्ञानवैभवम् ।  
किं वर्णयामि यत् प्रोक्तमाख्यारूपतयाऽखिलम् ॥ २ ॥  
  
ज्ञानस्य वैभवं माहात्म्यम् । यत् यस्मात् ।   
स्वात्मवृत्तमखिलमन्यापदेशेनाख्यानतया प्रोक्तम् अतः किं वर्णयामि ॥ २   
॥  
  
एवंविधं स्ववृत्तं मे नाभवद्विदितं क्वचित् ।  
त्वदुक्त्याऽहं सम्प्रति तत् करामलकवत् स्फुटम् ॥ ३ ॥  
  
क्वचित् काले । तत् स्वात्मवृत्तं क्रोधलोभादिना दुःखानुभवरूपम् ॥ ३ ॥  
  
स्मराम्यनुभवाम्यन्तरहो लोकक्रियाऽद्भुता ।  
का सा परा चितिर्माता कथं तस्यास्तु नो जनिः ॥ ४ ॥  
  
स्फुटमतीतं स्मरामि वर्तमानमनुभवामि । अन्तः स्वात्मनि । लोकानां क्रिया   
व्यवहारः ॥ ४ ॥  
  
के वा वयं स्वरूपं किमस्माकं तद् ब्रवीहि मे ।  
इति पृष्टा हेमलेखा रामोवाच प्रियं प्रति ॥ ५ ॥  
  
महासती मे जननी (५।१०८) इत्याद्याख्यानेन परचितेरुपेयतोक्ता स्वस्य   
तदंशात्मत्वं चोक्तम् । तत्र का सा परा (९।४) इत्युपेयस्वरूपं   
पृष्ट्वा स्वात्मरूपं पृच्छति - के वा वयमिति । देहस्य   
पुरत्वश्रवणेन प्राणादेः परिवारत्वश्रवणेन [क्: परीवारत्व] च   
देहादेरनात्मत्वनिश्चयात् पुरुषादिसञ्ज्ञायाः सङ्घातनिष्ठत्वेन के   
इत्यात्मनः सञ्ज्ञाविषयोऽयं प्रश्नो ज्ञेयः ॥ ५ ॥  
  
प्। ११४)  
  
नाथ शृणु प्रवक्ष्यामि गूढार्थमिदमादरात् ।  
विचारयात्मनो रूपं बुद्ध्याऽत्यन्तविशुद्धया ॥ ६ ॥  
  
गूढार्थमिति । अयं प्रश्नार्थो गूढो वक्तुमशक्य एव तथापि किञ्चिदुत्तरं   
वक्ष्यामि । तदेवाह - विचारयेति । आत्मनः शुद्धस्वरूपे विदिते परा   
चितिर्विदितप्रायैवेति प्रथमप्रश्नमुपेक्ष्य द्वितीये उत्तरं क्रियत इति भावः ।   
स्वयमेव विचारय । तत्रोपायमाह - अत्यन्तविशुद्धयेति ।   
बुद्धेरन्तःकरणस्येन्द्रियादिद्वारा बहिर्मुखत्वमशुद्धिः   
तत्परित्यागेनान्तर्मुखत्वं हि शुद्धिः । तथा च वाह्यदेहादावनात्मत्वं   
निश्चित्य बुद्धेरन्तर्मुखतासम्पादनेनात्मस्वरूपं स्वयमेव ज्ञातुं   
शक्यमिति भावः ॥ ६ ॥  
  
न दृश्यं नापि तद्वाच्यमतो वक्ष्यामि तत् कथम् ।  
ज्ञाते [क्: ज्ञातस्वात्मस्वरूपो] स्वात्मस्वरूपे वै ततो ज्ञास्यसि   
मातरम् ॥ ७ ॥  
  
ननु त्वया विदितमात्मतत्त्वं कुतो नोच्यत इति चेदशक्यं वक्तुमित्याह - न   
दृश्यमित्यादि । न ज्ञेयमित्यर्थः । ज्ञेयमन्योपदेशेन [क्: मन्या]   
ज्ञातुं शक्यमिति भावः । तस्य निर्धर्मत्वेन   
वचनप्रवृत्तिनिमित्तधर्माभावान्नापि तद्वाच्यमिति तात्पर्यम् । ननु तर्हि परा   
चितिर्या माता तां वदेति चेदाह - ज्ञात इति ॥ ७ ॥  
  
नह्यादेशः [क्: देशस्व] स्वरूपेऽस्ति तत आदेष्टृवर्जितम् ।  
स्वं [ग्, घ्: स्वरूपं] रूपं स्वात्मना पश्य   
शुद्धबुद्धिसमाश्रयम् ॥ ८ ॥  
  
यतो न दृश्यं न वाच्यमात्मरूपमतस्तस्य न साक्षादुपदेश इत्याह -   
नहीति । आदेश उपदेशः । ननु तर्हि तत् कथं ज्ञेयमिति चेदाह - स्वात्मनेति ।   
शुद्धात्मरूपेण स्थितमित्यर्थः । विषयविनिर्मुक्तं शुद्धचिद्रूपेण स्थितमिति   
भावः । यद्वा स्वात्मना स्थितं दृश्याऽनात्मव्यावृत्तद्रष्टृमात्रात्मना   
स्थितमिति भावः । एवंविधं क्व पश्यामीति चेदाह - शुद्धेति ।   
शुद्धायां विषयाकाररहितायां बुद्धौ करणव्यापारानपेक्षमेव   
स्वरूपं ज्ञेयमिति भावः ॥ ८ ॥  
  
प्। ११५)  
  
देवादितिर्यगन्तानां भान्तं भानैरभासितम् ।  
भान्तं सर्वत्र सर्वस्य सर्वदा मानवर्जितम् ॥ ९ ॥  
  
नन्वदृश्यं तत् कथं पश्यामीति चेदाह - देवेति । देवः सदाशिवो   
हिरण्यगर्भः तिर्यग् [क्: तिर्यग्गति] अतिसूक्ष्मस्तम्बाख्यः कृमिः   
देवादितिर्यगन्तानामात्मत्वेन भासमानः । ननु तर्हि मम कुतो न भासत इति   
चेदाह - भानैरभासितम् । भानैः परिच्छिन्नैर्दृश्याकारैर्ज्ञानैः ।   
नास्ति भासितं यस्य । बुद्धेर्दृश्याकारैराच्छादितत्वान्नात्यन्तं भासते   
किन्तु घनाच्छन्नार्कवद्भासत [ख्, ग्, घ्: घन] एव ।   
दृश्याकाररहितायां बुद्धौ तु निरभ्रनभोगतार्कवदत्यन्तं भासत इति   
भावः । ननु बुद्धावेव भासमानत्वात् परिच्छेदः प्राप्त इति चेदाह -   
सर्वत्रेति । सर्वस्य सर्वत्र सर्वदा घटादिकं भासमानं तद्भासैव भासते ।   
सर्वत्र भासमानसूर्यालोकस्य [क्: मानसूर्यो लो]   
भित्तावत्यन्ताभिव्यक्तिवच्छुद्धबुद्धावभिव्यक्तिरिति भावः । ननु   
प्रमाणव्यापारोपरमे [क्: ब्रह्मणि] न तस्य भासनं स्यात्तत् कथं   
सर्वदेति चेदाह - मानवर्जितमिति । प्रमाणव्यापाराविषयमित्यर्थः ।   
करणव्यापारस्य [क्: कारण] कर्तर्यप्रवृत्तेरत एवादृश्यमपीति   
भावः ॥ ९ ॥  
  
कथं कुत्र कदा केन निरूप्येतापि लेशतः ।  
मन्नेत्रं दर्शयेत्येवमुक्तमेतत् प्रियाधुना ॥ १० ॥  
  
तत्र प्रमाणाप्रवृत्तेः कथं केन रूपेण कुत्र देशे कदा काले केन   
प्रमाणेन लेशतोऽपि निरूप्येत [क्: निरूप्यते] ?   
प्रमाणाविषयत्वादत्रेदानीमीदृशोऽयमिति [क्: दानीं मादृ]   
निरूपयितुमशक्य एवेति तात्पर्यम् । अत्र दृष्टान्तः - मन्नेत्रमिति । एतत्   
आत्मानं निरूपयेति [ख्, ग्: यति] ॥ १० ॥  
  
प्। ११६)  
  
नात्राचार्यस्योपयोगो यथा नयनदर्शने ।  
निपुणोऽपि महाचार्यः कथं नेत्रं प्रदर्शयेत् ॥ ११ ॥  
  
आत्मनोऽनिरूपणीयत्वादेवात्मदर्शने [क्, ख्: निरू] न   
साक्षादाचार्यस्योपयोग इत्याह - नात्रेति । निपुणः कुशलः । महान्   
तपोमाहात्म्यादियुक्तः ॥ ११ ॥  
  
अतो गुरुरुपायोऽत्र तदुपायप्रदर्शनात् ।  
तत्ते वक्ष्याम्युपायं तच्छृणु संयतमानसः ॥ १२ ॥  
  
नन्वेवं चेद् गुरुः शिष्यस्य किं कुर्यात्तदाह - अत इति ।   
निरूपणासमर्थत्वात् । उप समीपे अयति गच्छति येन सः । शिष्यस्य पराग्   
दृशोऽतिदूरायितमात्मानं प्रत्यग्दृष्ट्युत्पादनेन समीपीकरोति गुरुरिति   
तात्पर्यम् । अत्र आत्मावगमे । गुरावुपायपदं योजयति - तदुपायेति ।   
तस्यात्मदर्शनस्योपायः साधनं तस्य प्रदर्शनात् । तत्तस्माद्   
गुरोरुपायप्रदर्शकत्वात् । उपायमहं वक्ष्यामि ॥ १२ ॥  
  
यावत् त्वमात्मनि ममेत्येवं तु प्रतिपश्यसि ।  
ततः परं निजं रूपं यन्ममेति न भाति ते ॥ १३ ॥  
  
आत्मविषये यावन्ममेति पश्यसि ततः परं तेभ्यो भिन्नं यत्तव ममेति न   
भाति तन्निजं रूपं विविच्येति सम्बन्धः ॥ १३ ॥  
  
गत्वैकान्ते विविच्यैतद्यद्यद् भाति ममत्वतः ।  
तत्तत् परित्यज्य परं स्वात्मानमभिलक्षय ॥ १४ ॥  
  
एकान्तस्थाने गत्वा । एतत् मयोक्तं यन्ममेति न भाति तत् । विविच्य विवेचय । एवं   
विवेचनकाले ममत्वेन यद् यद् भाति तत्तत् परित्यज्य अनात्मेति निश्चित्य ततः परं   
यन्ममत्वाऽनाक्रान्तं तत् स्वात्मत्वेनाभिलक्षय ॥ १४ ॥  
  
यथाहं ते ममत्वेन भासनान्नात्मता मयि ।  
सम्बन्धमात्रादात्मीया न स्वरूपगता [ख्: तास्म्य] ह्यहम् ॥ १५ ॥  
  
एतदेव विविच्योपपादयति - यथेति । न स्वरूपगता न स्वरूपान्तर्भूता ॥ १५ ॥  
  
प्। ११७)  
  
ममार्थमखिलं त्यक्त्वा यत्त्यक्तुं नैव शक्यते ।  
तमात्मानं समालक्ष्य परं श्रेयः समाप्नुहि ॥ १६ ॥  
  
एवं ममेति भासमानमखिलमर्थं नाहमिति निश्चयेन त्यक्त्वा यत्त्यक्तुः   
स्वरूपं केवलचित्प्रकाशरूपमखिलत्यागावधिभूतं त्यक्तुं न शक्यते ॥ १६   
॥  
  
इत्युक्तः प्रियया हेमचूड उत्थाय वै द्रुतम् ।  
ययावश्वं समारुह्य तत्क्षणे नगराद् बहिः ॥ १७ ॥  
  
उद्यानं नन्दनसमं प्रविश्य क्षणमात्रतः ।  
वनान्तः सौधमुन्नम्रं स्फाटिकं प्रविवेश ह ॥ १८ ॥  
  
उद्यानं क्रीडावनम् । उन्नम्रमुच्चम् ॥ १८ ॥  
  
विसृज्यानुचरान् सर्वान् द्वारपालानशासयत् ।  
न कोऽप्यत्र प्रविशतु मय्येकान्तविचारणे ॥ १९ ॥  
  
अत्र मत्समीपे । एकः अद्वितीयः अन्तः सर्वनिषेधावधिभूत आत्मा तस्य   
विचारणं विवेचनम् । तत्परे मयि सतीति यावत् ॥ १९ ॥  
  
राजामात्याश्च गुरवो राजा वाऽप्यत्र सङ्गतः ।  
अप्रवेश्या एव यावदहमाज्ञां दिशामि वः ॥ २० ॥  
  
इत्युक्त्वारुह्य सौधाग्र्यं नवमीं भूमिमाविशत् ।  
तत्र वातायने चित्रे सर्वलोकावलोकने ॥ २१ ॥  
  
उपर्युपरि विद्यमानभूमिषु नवमीं भूमिम् । सर्वलोकानामवलोकनं यत्र ।   
अत्युच्चामिति यावत् ॥ २१ ॥  
  
आसने मृदुतूलाढ्ये विवेशान्यविवर्जितः ।  
मनः समाधाय दृढं विचारमकरोत्तदा ॥ २२ ॥  
  
नूनमेते जनाः सर्वे कथमेवं विमोहिताः ।  
नैकोऽप्यत्र [क्: न को] विजानाति स्वात्मानं लेशतोऽपि वै [क्:   
च] ॥ २३ ॥  
  
प्। ११८)  
  
सर्वोऽपि स्वात्मनो हेतोः करोति विविधाः क्रियाः ।  
केचित् पठन्ति शास्त्राणि साम्नायाङ्गानि [क्: यानि च] नित्यशः ॥ २४ ॥  
  
स्वत्मनः सुखहेतोः । आम्नायो वेदः ॥ २४ ॥  
  
केचिद्धनान्यर्जयन्ति केचिच्छासति चावनिम् ।  
अन्ये युध्यन्ति रिपुभिरन्ये भोगैकलम्पटाः ॥ २५ ॥  
  
कुर्वन्त्येतत् स्वार्थमेते स [क्, घ्: स्वस्वात्मा] कतमो भवेत् ।  
नैनं जानाति कोऽप्यत्र कुत एवमयं भ्रमः ॥ २६ ॥  
  
अहो यथावदात्मानमविदित्वैव वै कृतम् ।  
व्यर्थं स्वप्ने कृतमिव तदद्य विमृशामि तम् ॥ २७ ॥  
  
मया कृतम् । यस्मादज्ञानात् कृतं व्यर्थं तत् तस्मात् ॥ २७ ॥  
  
गृहधान्यराज्यधनयोषित्पश्वादि [घ्: धान्यं; क्: दिकञ्च न]   
किञ्चन ।  
न मे स्वरूपं भवति त्वनहन्ताश्रयत्वतः ॥ २८ ॥  
  
विमर्शनप्रकारमाह - गृहेत्यादि । अनहन्तेति ।   
अहमित्यभासनेनाहन्ताश्रयत्वाभावात् ॥ २८ ॥  
  
मदर्थं भूतताहेतोर्देहोऽहं स्यां हि सर्वथा ।  
नूनं क्षत्रियदायादो गौराङ्गोऽहं न संशयः ॥ २९ ॥  
  
मदर्थेति । अहमित्यस्मत्प्रत्ययविषयभूतत्वाद्धेतोर्देहोऽहं स्याम् । एतदेव   
द्रढयति - नूनमिति ॥ २९ ॥  
  
अहन्तया समाक्रान्तास्तथैतेऽपि जनाः परे ।  
इति निश्चित्य दध्यौ तं देहं राजकुमारकः ॥ ३० ॥  
  
एतेषां जनानामप्यात्मा [क्: प्यात्मदेह] देह एवेति सम्भावयति -   
अहन्तेति । तथैते देहात्मान एव । देहमात्मत्वेन दध्यौ चिन्तयामास ॥ ३० ॥  
  
अथ देहस्य चात्मत्वं प्रतिषेद्धुं प्रचक्रमे ।  
अहो कथं देह एष ममतायाः समाश्रयः ॥ ३१ ॥  
  
अथ ध्यानानन्तरम् । देहस्वभावमुपलभ्य ममताश्रयस्याऽनात्मत्वमिति   
हेमलेखोक्तं स्मृत्वाह - अहो इति ॥ ३१ ॥  
  
प्। ११९)  
  
रुधिरास्थ्यादिसङ्घातः प्रतिक्षणविकारवान् ।  
मम रूपं भवेन्नूनं छिन्नमेतत्तु लक्ष्यते ॥ ३२ ॥  
  
कथं मम रूपं भवेत् । हेत्वन्तरमप्याह - छिन्नमिति ॥ ३२ ॥  
  
काष्ठलोष्टसमत्वेन स्वप्नादौ चान्यथा स्थितः ।  
नाहं देहोऽन्य एव स्यां प्राणोऽप्येष तथाविधः ॥ ३३ ॥  
  
देहैकदेशरूपं हस्ताद्यङ्गं छिन्नं सदहन्तानाश्रयत्वेन   
काष्ठलोष्टसमत्वेन यस्माल्लक्ष्यते अतो मम रूपं देहः कथम् ? अथ च   
स्वप्नादौ अन्यथैवायं देहः स्थितो लक्ष्यते । अनुसन्धानेन   
जाग्रत्स्वप्नयोरेकात्मत्वनिश्चयाद्देहस्य पृथग्रूपत्वान्नात्मत्वमिति भावः   
। आदिपदेन सुषुप्तिर्जन्मान्तरं वा । तथाविधो ममत्वाद्याश्रयः ॥ ३३ ॥  
  
मनो बुद्धिश्च नाहं स्यां यत एतन्ममेरितम् ।  
अतो देहादिबुद्ध्यन्तादन्य [क्: द्ध्यन्तस्त] एव न संशयः ॥ ३४ ॥  
  
ममेरितं ममत्वेनोक्तम् । अतो देहादेर्ममत्वाश्रयत्वात् ॥ ३४ ॥  
  
अहं कदाचिन्नास्मीति भासनाभावहेतुतः ।  
सर्वदाऽहं भासमानः स्थित एव न संशयः ॥ ३५ ॥  
  
देहादीनां ममत्वाश्रयत्वेनाऽनात्मत्वादन्यस्याऽनुपलम्भात् सुषुप्तौ   
शून्योपलम्भाच्च शून्यमात्मेति प्राप्ते आह - अहमिति । अहं नास्मीति   
कदाचिदपि भासनाभावाद्धेतोः सर्वदा भासमानोऽहं स्थित एव सद्रूप एव   
न शून्यरूप इत्यर्थः । सुषुप्तावपि नास्मीति न प्रामाणिकः प्रत्ययः ।   
तदाऽनुभवितुरभावे व्युत्थितस्य न किञ्चिदवेदिषम् इति   
दृश्यसामान्यादर्शनस्मृत्यनुपपत्तेः । तथा चात्माऽशून्यरूपः   
सर्वदाऽस्मीति भासत एव । कदाचिदपि नाहमस्मीति भासनाभावादिति भावः ॥ ३५   
॥  
  
भासमानस्य तु मम केन भानमिति स्फुटम् ।  
नहि जानामि तत् कस्मादेतन्न विदितं मया ॥ ३६ ॥  
  
केन हेतुना । घनाच्छन्नार्कवत् सामान्येन भासमानस्य केन विशेषहेतुना   
स्फुटं भानमयमहमस्मीति विज्ञानं स्यादिति नहि जानामि तदेतत्   
कस्मान्निमित्तान्न विदितम् ॥ ३६ ॥  
  
प्। १२०)  
  
घटादिकं चक्षुराद्यैर्भासते भुवि नान्यतः ।  
प्राणस्त्वचा विभात्येष मनो ज्ञानेन चोहितम् ॥ ३७ ॥  
  
ज्ञानेन ज्ञानात्मककार्यहेतुना । ऊहितं कार्यकारणत्वेनानुमितम् ॥ ३७ ॥  
  
एवं बुद्धिः केन च मे भासनं नाविदं त्विदम् ।  
अथैषां भासनादेव नात्मा भासेत मे यदि ॥ ३८ ॥  
  
एवं बुद्धिः कार्येणानुमितेत्यर्थः । मे मम । अथेति   
निमित्तसम्भावनाद्योतकम् । यथा हि प्रतिबिम्बभासनकाले शुद्धदर्पणो न   
भासते एवमेषामनात्मना भासनादात्मा न भासत इति सम्भावयति -   
एषामिति ॥ ३८ ॥  
  
तर्हि नो विमृशाम्येतांस्ततो मे भासनं भवेत् ।  
इति निश्चित्य मनसा जहौ मानसगोचरम् ॥ ३९ ॥  
  
एवं दृश्यभासनसामान्या भावमात्मविज्ञाने [घ्: सामान्य]   
निमित्तं निश्चित्याह - तर्हीति । यद्यनात्मभासनादात्मा न भासते   
तर्ह्येताननात्मभावान्न विमृशामि । नह्येते स्वतो भासन्ते   
अविमृष्टानामभासनात् । यथा हि घटविमर्शनकाले ततोऽन्यन्न भासते   
तथा अनात्मविमर्शनकाले [क्: अन्त्य] आत्मा न भासत इति ।   
अन्याविमर्शने [क्: विमर्शनेन] आत्मभासनं भवेदिति भावः ।   
विमर्शः अयमीदृश इत्यादि मानसोल्लेखः । मनसा मननात्मकेन   
सूक्ष्मबुद्धिरूपेणान्तःकरणेन मानसगोचरं [क्: सोऽगोचरः]   
मानसोल्लेखम् [क्: ल्लेखः] ॥ ३९ ॥  
  
अथाऽपश्यदन्धकारं गाढं तत् क्षणमात्रतः ।  
इदं ममात्मनो रूपमिति निश्चितमानसः ॥ ४० ॥  
  
अथ यत्किञ्चिद्भावमात्रानुल्लेखानन्तरम् तत् तमः तदिदमात्मनो रूपमिति   
योजना । क्षणमात्रतः अन्धकारदर्शनोत्तरक्षणे । निश्चितमानसः निश्चितं   
मानसं मनोविकारात्मक तमो येन ॥ ४० ॥  
  
प्। १२१)  
  
प्रहर्षमतुलं [क्, घ्: तुमुलं] लेभे चाथ भूयो व्यचिन्तयत् ।  
नूनं पुनः प्रपश्यामीत्येवं चित्तं रुरोध वै ॥ ४१ ॥  
  
प्रहर्षम् आत्मा दृष्ट इति भ्रमजनितम् [क्: श्रम] ॥ ४१ ॥  
  
चञ्चलं हठयोगेन निरुद्धं [घ्: निरुद्धे] समवैक्षत ।  
तेजःपुञ्जमनाद्यन्तं भास्वरं क्षणमात्रतः ॥ ४२ ॥  
  
चञ्चलं मनो हठयोगेन किञ्चिदनुल्लिखामीति   
दृढसङ्कल्परूपाभिनिवेशमात्रेण न तु [क्, ख्, ग्: ननु]   
प्राणायामनिरोधाद्यभ्यासेन । भास्वरं प्रकाशैकनिबिडम् ॥ ४२ ॥  
  
प्रबुद्धश्चिन्तयामास किमेतदिति विस्मितः ।  
अहो पश्यामि विविधं किमात्मानं कथं त्विदम् ॥ ४३ ॥  
  
क्षणमात्रतः प्रबुद्ध्य [क्: प्रबुद्धः] निरोधात् परावृत्त्य ।   
एतत्तमस्तेजश्च [क्: एतन्मे तेज] इदं विरुद्धरूपत्वमात्मनः कथमिति   
विस्मितः ॥ ४३ ॥  
  
भूयः पश्यामि चेत्येवं रुरोध स्वमनस्तदा ।  
विलीनं निद्रया चित्तं बभौ चिरतरं दृढम् ॥ ४४ ॥  
  
तदा रोधानन्तरम् [घ्: रोधना] निद्रया   
परिपक्वकर्मसामान्याभावरूपया [ख्: सामान्य] । हेतौ तृतीया ।   
निद्राहेतुना चित्तं विलीनम् ॥ ४४ ॥  
  
तत्रापश्यत् स्वप्नजालं विचित्रानेकदर्शनम् ।  
अथ प्रबुद्धोऽत्यन्तं वै चिन्तां प्राप महत्तराम् ॥ ४५ ॥  
  
किमहं निद्रयाच्छन्नः स्वप्नान् समवलोकयम् ।  
तमस्तेजश्चापि दृष्टमहो स्वप्नात्मकं [क्: त्मको] भवेत् ॥ ४६ ॥  
  
तमः प्रमुखं दृष्टमपि स्वप्नात्मकमेव स्यादिति सम्भावयति - तम   
इति ॥ ४६ ॥  
  
प्। १२२)  
  
स्वप्नस्तु मानसोल्लासस्तदेतं वर्जये कथम् ।  
भूयो निगृह्य पश्यामीत्येवं निश्चित्य वै दृढम् ॥ ४७ ॥  
  
मनो निग्रहीतुं प्रवृत्तस्य मे मानसं प्रसरत्येव तत् कथमत्र कर्तव्यमिति   
चिन्तयति - स्वप्न इति । एतं स्वप्नम् ॥ ४७ ॥  
  
रुरोध चित्तं तु हठात्तदेतदभवत् स्थिरम् ।  
तदानन्दसमुद्रान्तर्निमग्न इव सोऽभवत् ॥ ४८ ॥  
  
चित्तं दृढं रुरोधेत्यन्वयः । तदा रोधानन्तरम् । ईषत् किञ्चित्कालं चित्तं   
स्थिरमभवत् । तदा निरुद्धचित्तदशायाम् ॥ ४८ ॥  
  
पुनश्चित्तप्रचलनात् प्रबुद्धोऽभवदञ्जसा ।  
किमेष मेऽभवत् स्वप्नश्चाऽथवा चित्तविभ्रमः ॥ ४९ ॥  
  
प्रबुद्धः निरोधच्युतः । निरोधकालिकं सुखमात्ररूपं स्वात्मानमविदन्   
[क्: दन्निव कल्प] विकल्पयति - किमेष इति ॥ ४९ ॥  
  
आहोस्वित् सत्य एष स्यादविचिन्त्यं विभाति मे ।  
नाऽन्वभूवं किञ्चिदपि सुखमाप्तं कथं मया ॥ ५० ॥  
  
विषयानुभवेन सर्वत्र सुखानुभवः तत् कथं किञ्चिदप्यननुभूय   
निरोधकाले सुखानुभव इति शङ्कते - नान्वभूवमिति ॥ ५० ॥  
  
अहोऽस्य सुखलेशस्य तुल्यं नास्त्यत्र किञ्चन ।  
अहं सुषुप्तवन्मूढः कथमेतत् सुखं स्थितम् ॥ ५१ ॥  
  
किञ्चन सुखम् । सुषुप्तवत् बाह्यान्तराग्रहणेन मोहग्रस्तोऽहं स्थितः । तत्र   
कथमेष सुखानुभवः ॥ ५१ ॥  
  
नात्र हेतुं कञ्चिदपि लक्षये तत् कथं भवेत् ।  
आत्मावगमनायाहं प्रवृत्तोऽप्यद्य नाविदम् ॥ ५२ ॥  
  
अत्र सुखोपलब्धौ तत् सुखं हेतुं विना कथं भवेत् ॥ ५२ ॥  
  
आत्मानमन्यच्चान्यच्च पश्यामि किमिदं भवेत् ।  
प्रकाशो वान्धकारो वा सुखं वान्यदथापि वा ॥ ५३ ॥  
  
आत्मानं नाविदमित्यन्वयः । अन्यच्चान्यच्च तमःप्रकाशादिरूपम् । अपिरेवार्थे   
। अथ प्रकाशादिभ्योऽन्यदेव वेत्यर्थः ॥ ५३ ॥  
  
प्। १२३)  
  
आत्मा भवेन्मम तथा क्रमिकैतत्स्वरूपकः ।  
नान्तमेम्यत्र भूयस्तां पृच्छामि विदुषीं प्रियाम् ॥ ५४ ॥  
  
अथवा तथाऽनुभूततमःप्रभृतिभावक्रमयुक्तसङ्घस्वरूपक आत्मा   
भवेत् । अत्रान्तं निश्चयं नैमि न प्राप्नोमि ॥ ५४ ॥  
  
इति निश्चित्य द्वारेशमाहूयाज्ञां समादिशत् ।  
स्वसन्निधानमानेतुं हेमलेखां नृपात्मजः ॥ ५५ ॥  
  
अथ प्राप्ता मुहूर्तेन द्वारिकस्य निदेशतः ।  
आरुरोह महासौधं मेरुमिन्दुप्रभेव सा ॥ ५६ ॥  
  
अथापश्यद् राजसुतं प्रियं शान्तात्ममानसम् ।  
निश्चलं निर्विकारं च संहृतेन्द्रियमण्डलम् ॥ ५७ ॥  
  
हेमलेखा अपश्यत् । शान्तं निश्चेष्टम् । आत्मा शरीरं मानसञ्च । चलनं   
[ख्, ग्, घ्: चलः] प्राणचारः । विकारः कामादिः ॥ ५७ ॥  
  
समीपमुपसृत्याशु तद्विष्टरमुपारुहत् ।  
एकासनोपविष्टायां तस्यां स निमिषार्द्धतः ॥ ५८ ॥  
  
भर्तृसमीपम् । तस्यां हेमलेखायां स हेमचूडः ॥ ५८ ॥  
  
उन्मील्य नयने पार्श्वे समालोकयदास्थिताम् ।  
आलोकिता प्रियं शीघ्रं प्रणयात् परिषस्वजे ॥ ५९ ॥  
  
प्रियां समालोकयत् । आलोकिता सा ॥ ५९ ॥  
  
ततः प्राहामृतस्यन्दि सुन्दरं वचनं प्रिया ।  
नाथ किं भवताहूता कच्चित्ते नीरुजं तनौ ॥ ६० ॥  
  
वदाहूतौ कारणं मे यदर्थमहमागता ।  
एवं प्रियानुयुक्तः स बभाषे स्वात्मनः प्रियाम् ॥ ६१ ॥  
  
प्रिये त्वयानुशिष्टोऽहं विविक्तेऽत्र समास्थितः ।  
विचारपरमः स्वात्मरूपलक्षणहेतवे ॥ ६२ ॥  
  
विचारः परम उपादेयो यस्य तत्पर इति यावत् । स्वात्मरूपस्य लक्षणं   
विज्ञानम् तद्धेतुर्यय मोक्षस्य तदर्थं विचारपरम इति सम्बन्धः ॥ ६२ ॥  
  
प्। १२४)  
  
तत्परेणापि चित्रं तु लक्षितं तत् पृथक् किमु ।  
आत्मनः सर्वदा प्राप्तेर्भासमानत्वतोऽपि च ॥ ६३ ॥  
  
तत्परेणापि अनन्यमानसेनापि । चित्रम् अनेकविधम् । पृथग् अत्यन्तभिन्नम्   
प्रकाशान्धकारादिरूपम् । स्वेन यथा विचारितं तदाह - आत्मन इति ।   
आत्मत्वादेव प्राप्तत्वम् प्रकाशरूपत्वाद्भासमानत्वम् ॥ ६३ ॥  
  
असम्यग् भासनं चान्यभासनस्य निमित्ततः ।  
इति मत्वा निरुध्यान्यभासनं सुव्यवस्थितः ॥ ६४ ॥  
  
एवंविधस्याप्यसम्यग्भासनमन्यभासननिमित्तात् । अन्येषां भासनं   
भासनकरणमिन्द्रियादि [क्: दिनिरुक्तम्] निरुद्ध्य ॥ ६४ ॥  
  
अपश्यमन्धकारं च प्रकाशमन्यदेव च ।  
क्वचित् सुखं महत् प्राप्तं किमेतद्वद मे प्रिये ॥ ६५ ॥  
  
इदमेवात्मनो रूपमथवाऽन्यद् भवेत् क्वचित् ।  
सम्यग् विविच्य कथय यथा तमभिलक्षये ॥ ६६ ॥  
  
इदमेव प्रकाशान्धकाराद्यन्यतमम् । अन्यत् प्रकाशान्धकारादिभ्यः । क्वचित्   
समाधेरन्यत्र ॥ ६६ ॥  
  
इत्युक्ता साऽब्रवीद् हेमलेखा ज्ञातपरावरा ।  
शृणु प्रिय प्रवक्ष्यामि समाहितधियाऽखिलम् ॥ ६७ ॥  
  
यस्त्वया बाह्यसंरोधे व्यवसायः समेधितः ।  
स शुभः सम्मतः सर्वैः सुमुख्यश्चात्मवेदिभिः ॥ ६८ ॥  
  
व्यवसायः यत्नः । शुभफलप्रदत्वाच्छुभः । अनन्तरसाधनत्वात्   
सुमुख्यः ॥ ६८ ॥  
  
विना तेन न तत् प्राप्तं केनापि कुत्रचित् क्वचित् ।  
न तत् कारणतामेति तत्प्राप्तौ प्राप्तभावतः ॥ ६९ ॥  
  
तेन निरोधेन । तत् अद्वैतात्मविज्ञानम् । कुत्रचित् काले क्वचिद्देशे ।   
नन्वेवमात्मज्ञानस्य साधनसाध्यत्वेन घटादिज्ञानतुल्यत्वे   
घटवदात्मनो जडत्वमनात्मत्वञ्च स्यादित्यत आह - न तदिति । तत्   
निरोधनम् । तत्प्राप्तौ आत्मविज्ञानप्राप्तौ । प्रकृते आत्मरूपमेव विज्ञानं   
विवक्षितम् न त्वात्मनो विज्ञानम् । अतस्तस्य प्राप्तत्वमिति भावः ॥ ६९ ॥  
  
प्। १२५)  
  
अप्राप्तावात्मता न स्यादात्मत्वेऽनाप्तता कुतः ।  
अप्राप्यः सर्वथैवात्मा प्राप्तिस्तस्य न विद्यते ॥ ७० ॥  
  
एतदेव साधयति - अप्राप्ताविति ॥ ७० ॥  
  
अप्रातस्य भवेत् प्राप्तिरात्मत्वान्नाप्तिरस्त्यतः ।  
तन्निरोधोऽपि नाप्त्यर्थस्त्वत्र पश्य निदर्शनम् ॥ ७१ ॥  
  
तन्निरोधः मनोनिरोधः । निदर्शनं दृष्टान्तम् ॥ ७१ ॥  
  
अन्धकारसमाच्छन्नं किञ्चित् तस्य निरोधतः ।  
दीपाद्यैराप्यते प्राप्तमिव लोके यथा तथा ॥ ७२ ॥  
  
किञ्चित् घटादि । तस्य अन्धकारस्य दीपसूर्यादिभिर्निरोधतः परिहारतः   
घटाद्याप्यते । अत्र स्थितमपि घटादि यथा तमोनिरोधात् प्राप्तमिव भवति   
तथा स्वप्रकाशचिदेकरूपमात्मतत्त्वं वासनोद्भूतविकल्पैराच्छन्नमिव   
स्थितं विकल्पनिरोधेन प्राप्तमिव भवति । तथा च निरोधस्य न   
स्वरूपप्रापकत्वमिति भावः ॥ ७२ ॥  
  
यथा कश्चिद् भ्रान्तचित्तः क्वचिद्विस्मृतनिष्ककः [क्: कश्चि] ।  
अन्यचिन्तानिरोधेन समाहिततया पुनः ॥ ७३ ॥  
  
नात्रान्धकारवत् स्वरूपातिरिक्तमाच्छादकं सम्भवतीत्याशयेन   
दृष्टान्तान्तरमाह - यथेति । निष्कं सुवर्णम् ॥ ७३ ॥  
  
आसादयति तन्निष्कं नष्टं प्राप्तं यथा तथा ।  
न निरोधोऽत्र हेतुः स्यान्निष्काप्तौ तु यथा तथा ॥ ७४ ॥  
  
प्राप्तं यथा प्राप्तमिवेति द्वितीयं यथापदं योजनीयम् । अत्र यथा अनष्टं   
निष्कं नष्टं प्राप्तमिति चोच्यते तथा अप्राप्त आत्मा प्राप्तो भवति । अत्र   
यथाऽन्यचिन्तानिरोधो न निष्कप्राप्तौ हेतुस्तथा प्रकृतेऽपि निरोधो न हेतुः ॥ ७४ ॥  
  
प्। १२६)  
  
आत्मलाभे न हेतुः स्यान्निरोधो बाह्यवस्तुनः ।  
त्वया न लक्षितः स्वात्मा तत्र व्युत्पत्तिवर्जनात् ॥ ७५ ॥  
  
बाह्यवस्तुनो निरोधः । ननु तर्ह्यात्मा मया निरोधेनापि कुतो न लक्षित इति चेदाह   
- तत्रेति । व्युत्पत्तिः वस्तुपरिचयः ॥ ७५ ॥  
  
यथा प्रकाशेऽव्युत्पन्नो रात्रौ राजसभां गतः ।  
पश्यन् सभ्यांश्च दीपांश्च न जानाति प्रकाशकम् ॥ ७६ ॥  
  
अव्युत्पत्त्या दृश्यमानमपि नोपलक्षयतीत्यत्र दृष्टान्तमाह - यथेति ।   
अव्युत्पन्नः प्रकाशो हि प्रदीपप्रसृतो भास्वररूपवान् भावावभासक इति   
परिचयहीनः । एवं त्वया न लक्षित इति योज्यम् ॥ ७६ ॥  
  
शृणु प्रिय निरोधान्ते ह्यन्धकारो विलोकितः ।  
अन्धकारावलोकादौ शेषभावस्तव स्थितः ॥ ७७ ॥  
  
एवं स्वरूपानुपलक्षणेऽव्युत्पत्तिं निमित्तङ्क्त्वा तद्व्युत्पत्त्यर्थमाह -   
शृण्विति । निरोधो ह्यविकल्पदशा ।   
तत्रान्धकारावलोकनरूपविकल्पासम्भवान्निरोधान्ते इत्युक्तम् ।   
तादृशान्धकारावलोकनस्यादौ [ख्, ग्, घ्: लोकस्यादौ]   
पूर्वदशायां निर्विकल्परूपायाम् । यस्तव शेषभावः स्थितः परिशिष्टं   
रूपं स्थितम् । तथा [क्: यथा] हि देहाद्यतिरिक्तं ज्ञानमात्मनो रूपम्   
तच्च विकल्पकाले दृश्यसंवलितमेव [क्, ख्: दृश्यं सं]   
प्रकाशते । निरोधकाले दृश्यपरिच्युतौ यद् ज्ञानमात्रं स्थितं   
तत्परिशिष्टं रूपं शेषभाव इत्युच्यते । न च तादृशशेषभावोऽपह्नोतुं   
शक्यः स्वप्रकाशत्वेन तस्य प्रकाशमानत्वात् व्युत्थितस्य तस्यैतावन्तं   
कालं किञ्चिदविदन्नासमित्यनुसन्धानाच्चेति ॥ ७७ ॥  
  
तं भावं भावय सदा परमानन्ददायकम् ।  
अत्र सर्वे महामोहग्रहग्रस्ताः पराग्दृशः ॥ ७८ ॥  
  
तं भावं शेषभावम् दृश्यरहितदृङ्मात्ररूपम् । सदा अहमस्मीति   
भावय अनुसन्धिपरो भव । दुःखमूलद्वैताभासवैधुर्येण [क्:   
दृश्य-; क्: भासन]   
दुःखादिरूपानन्दाच्छादकाभावादभिव्यक्तपरमानन्दरूपत्वेन [क्:   
दृश्या-; क्: व्यक्तदृश्यप] प्रकाशमानत्वात्   
परमानन्ददायकमिति । अत्र एवंविधे स्वरूपे सर्वं शास्त्रज्ञा योगिनश्च ।   
पराग्दृशः [क्: यः सदृशः] बहिर्मुखान्तःकरणाः [क्:   
करण] पश्यामीति परिच्छिन्नाभिनिवेशपरा [क्: पर] इति यावत् ।   
यदुक्तम् - पश्यामीति पराग्दृष्टेरलभ्यं तत् परं पदम् इति ॥ ७८ ॥  
  
प्। १२७)  
  
अन्विष्यान्विष्य विहता न तां प्रापुश्च भावनाम् ।  
सन्ति लोके शास्त्रविदः कुशलाश्च सुतार्किकाः ॥ ७९ ॥  
  
यतः सर्वे तत्र महामोहग्रस्ताः अत आह - अन्विष्येति । तद्भावाप्राप्त्या   
विहताः श्रान्ताः । तां भावनां शेषभावानुसन्धिरूपाम् । ननु मास्त्वेषा   
भावना शास्त्राभयसतर्कादिभिरेव लब्धपुरुषार्था भवाम इति चेन्नेत्याह   
- सन्तीति । शास्त्रविदः श्रवणपराः । कुशलाः तार्किका मननपराः ।   
एवंविधा अपि पराग्दृशो निदिध्यासनराहित्येन पुरुषार्थाप्राप्त्या   
शोचन्त्येवेति भावः ॥ ७९ ॥  
  
अविदित्वा भावममुं शोचन्त्येव दिवानिशम् ।  
शब्दार्थशिल्पमात्रेण नहि तत्पदमाप्यते ॥ ८० ॥  
  
शब्दार्थे श्रुतार्थे शिल्पो मननं तन्मात्रेण ॥ ८० ॥  
  
यावदन्वेषणं कुर्याद्विचारं वापि पण्डितः ।  
तावन्न प्राप्यते तद्वै यतो न ग्राह्यमेव तत् ॥ ८१ ॥  
  
नन्वतिसूक्ष्मोऽपि शास्त्रार्थो भूयः श्रवणमननाभ्यां चित्तमुपारोहति   
एवमेष भावोऽपि श्रवणमननाभ्यामेव भूयःकृताभ्यां चित्तारूढो   
भवेत् किं रोधरूपनिदिध्यासनेनेति चेन्नेत्यह - यावदिति । अन्वेषणं   
श्रवणम् [क्: श्रवणम् नास्ति] विचारं मननम् । कुत एवमिति चेदाह   
- यत इति । अस्याग्राह्यत्वेनालौकिकत्वान्न केवलश्रवणमननाभ्यां   
चित्तारूढतेति भावः ॥ ८१ ॥  
  
प्। १२८)  
  
गत्वा दूरं न तत् प्राप्यं स्थित्वा प्राप्तं हि सर्वदा ।  
न तद्विचार्य विज्ञेयमविचाराद् विभासते ॥ ८२ ॥  
  
अलौकिकत्वमेव तस्याह - गत्वेति [क्: यत इति] । अत्र   
गमनमिन्द्रियप्रसारः । स्थितिस्तदप्रसारः । विचारश्चिन्तनं चित्तप्रसारः   
[ख्: प्रसादो] अविचारस्तदभावः । पराग् वस्तु हि   
बाह्यमिन्द्रियव्यापारेण आन्तरं विचारेण ज्ञातुं शक्यम् अस्य तु   
प्रत्यग्रूपत्वेनेन्द्रियमनोनिरोधमन्तरा दुर्विज्ञेयत्वमिति भावः ॥ ८२ ॥  
  
धावन् स्वमूर्धच्छायेव न प्राप्यं क्रियया क्वचित् ।  
यथा हि निर्मलादर्शे प्रतिबिम्बसहस्रकम् ॥ ८३ ॥  
  
सव्यापारेण न प्राप्यमित्यत्र दृष्टान्तमाह - धावन्निति ।   
प्रमाणव्यापारस्य प्रमातर्यप्रसर इति तात्पर्यम् । वस्तुन्यव्युत्पन्नेन   
निरोधवतापि तद् दुर्विज्ञेयमिति वस्तुव्युत्पत्तये भूयः सदृष्टान्तं   
निरूपयति - यथेति ॥ ८३ ॥  
  
पश्यन् बालोऽपि नादर्शं पश्यत्येवं जनः खलु ।  
पश्यन् स्वात्ममहादर्शे प्रतिबिम्बं हि जागतम् ॥ ८४ ॥  
  
बालः आदर्शेऽव्युत्पन्नः पश्यन्नपीति सम्बन्धः । न पश्यति एष आदर्श इति न   
विजानाति । दार्ष्टान्तिके योजयति - एवं जन इति । जागतं जगत्सम्बन्धि   
प्रतिबिम्बम् ॥ ८४ ॥  
    
स्वात्मानं न विजानाति तद्व्युत्पत्तिविवर्जनात् ।  
यथा परिचिताकाशः पश्यन्नाकाशसंश्रितम् ॥ ८५ ॥  
  
चित्तसमारोहाय दृष्टान्तरमाह - यथेति । व्युत्पत्तिहि वस्तुपरिचयः । यथा   
ह्याकाशमवकाशात्मकमिति कथञ्चित् परिचिताकाशः पुरुषः सर्वत्र जगत्   
पश्यन् [क्, ख्: पश्येत्] तदाश्रयमाकाशं च पश्यति ।   
कथञ्चिदप्यपरिचिताकाशस्तु सर्वमाकाशाश्रितं जगत् पश्यन्नपि नाकाशं   
पश्यति । एवमपरिचितात्मस्वरूपः स्वात्मप्रतिबिम्बितं जगत् पश्यन्नपि   
नात्मानं पश्यतीति भावः ॥ ८५ ॥  
  
प्। १२९)  
  
जगन्नावैति चाकाशं तथा स्वात्मस्वरूपकम् ।  
नाथ सूक्ष्मदृशा पश्य ज्ञानज्ञेयात्मकं जगत् ॥ ८६ ॥  
  
अव्युत्पत्त्या निरोधेनाप्यात्मा नोपलक्षित इति तत्र व्युत्पादनाय शेषभावस्तव   
स्थितः (९।७७) इत्याद्युक्तम् तथापि तत्र प्रियस्याव्युत्पत्तिमालक्ष्य   
प्रकारान्तरेण तत्र व्युत्पादयितुं भूय आह - नाथेति । जगदस्तीति शेषः ॥   
८६ ॥  
  
तत्र ज्ञानं स्वतः सिद्धं तदभावे न किञ्चन ।  
प्रमाणानां प्रमाणं तदप्रमाणं स्वतो भवेत् ॥ ८७ ॥  
  
अनेकविधमपि जगत् सङ्क्षेपेण ज्ञानं ज्ञेयमिति द्विरूपम् । तत्र ज्ञेयं   
प्रत्यक्षादिप्रमाणैः सिद्धमनात्मरूपं [ख्, घ्: स्वरूपं] चेति   
तन्निरूपणमप्रयोजकमिति ज्ञानमेव निरूपयति - तत्रेति । तयोर्मध्ये   
इत्यर्थः । स्वतः प्रमाणमनपेक्ष्य । तदभावे न किञ्चिद् भायात् [क्,   
ख्: भूयात्; घ्: भायादिति तात्पर्यम्] अतस्तदपह्नोतुमशक्यमिति तात्पर्यम् ।   
ननु तदभावे न किञ्चनेत्यनुपपन्नम् प्रमाणैः [क्: प्रमाणं]   
प्रमेयस्य सिद्धत्वादित्याशङ्क्य प्रमाणानां प्रमाणत्वे सिद्धे प्रमाणैः   
प्रमेयं सेत्स्यति प्रमाणत्वं च प्रमेये   
व्यावृत्ति(पृति)क्रियामन्तरा [क्: अव्या] न सिध्यति तस्यां च   
क्रियायां न [ख्, ग्: न नास्ति] प्रमाणस्य स्वातन्त्र्यम् करणत्वात्   
कुठारवत् । अतः प्रमाणानां प्रमातारमन्तरा प्रमाणत्वासिद्धौ प्रमेयं   
न सिध्यतीति तात्पर्येणाह - प्रमाणानामिति । प्रमाणानां प्रमाणं   
स्वरूपसाधकमित्यर्थः । ननु प्रमाणं प्रमितं ह्यस्ति तथा च प्रमातरि   
प्रमाणापेक्षायां तत्रापि प्रमात्रन्तरापेक्षायामनवस्थानं   
स्यादित्याशङ्क्याह - अप्रमाणमिति । न प्रमाणं यस्य तत् [क्, ख्:   
तम्] । ननु तर्हि कथं तदस्ति ? तदाह - स्वत इति ।   
स्वसत्तायामनन्यापेक्षमिति भावः ॥ ८७ ॥  
  
प्। १३०)  
  
यतः प्रमाणानपेक्षमादिसिद्धमतस्तु तत् ।  
सिद्धिसाधकभावेन [ग्: सिद्ध] न तत्सिद्धिः कदाचन ॥ ८८ ॥  
  
कुत एवमिति चेदाह - यत इति । प्रमाणानपेक्षमिति । प्रमातु श्चिद्रूपत्वेन   
सदा प्रकाशमानत्वात् नहि वैकर्तनं ज्योतिर्दीपालोकमपेक्षते (प्० प्०   
१२) इति रीत्याऽप्रकाशितप्रकाशकप्रमाणस्य तत्रानुपयोग इति तात्पर्यम् । अतः   
साधनानपेक्षणात् । सिद्धिसाधकेति [क्: सिद्ध] । सिद्धिरुत्पत्तिर्ज्ञप्तिर्वा   
[क्: स्तत्प्रति] साधकं तयोः साधनम् उत्पत्तिसाधनं ज्ञप्तिसाधनं   
वेत्यर्थः । सिद्धिसाधकस्य भावः सत्त्वम् । उत्पत्त्यादिसाधकसत्त्वेन   
कदाचिदपि न तत्सिद्धिः चिदात्मन उत्पत्तिर्ज्ञप्तिर्वा न साधनान्तरेण युज्यत इति   
भावः । चिदात्मन उत्पत्तौ ज्ञप्तौ वा कर्तृकरणयोरपेक्षास्ति । तथा च   
चितिभेदासम्भवेनैक्यात् स्वस्य स्वसिद्धिकर्तृत्वकरणत्वानुपपत्तिः । अचिदात्मा   
तु चितिमन्तरा स्वयमेवासिद्धः कथं परसिद्धिं कुर्यादिति तात्पर्यम् । एतच   
श्रीप्रत्यभिज्ञायां कर्तरि ज्ञातरि (१।२) इति सूत्रेण [क्, घ्:   
सूत्रे] वितानितम् ॥ ८८ ॥  
  
तत्र विप्रतिपन्नस्य न प्रश्नो नापि चोत्तरम् ।  
अनपह्नवनीयं तन्महादर्शतलं भवेत् ॥ ८९ ॥  
  
तत्र ज्ञानस्वरूपे । विप्रतिपन्नस्य नास्ति ज्ञानमित्याक्षेपपरस्य । न प्रश्नो   
नापि चोत्तरम् । सिध्यतीति शेषः । ज्ञेयस्य जडस्य   
स्वरूपमात्रपरिनिष्ठितस्वभावस्यान्यत्रास्ति नास्तीति विकल्पनसामर्थ्याभावात् ।   
ज्ञानाधीनत्वादखिलसिद्धेस्तदाक्षेपे न प्रश्नादिकं सिद्ध्यतीति तात्पर्यम्   
यतस्तदपह्नवेऽस्ति नास्ति वेति प्रश्नाद्यसिद्धिरत आह - अनपह्नवनीयमिति ।   
ननु ज्ञानं ज्ञेयमिति वस्तुद्वयम् तत्र ज्ञानापह्नवे ज्ञेयस्य प्रकाश   
एवोपहतः स्यात् न तु ज्ञेयस्वरूपस्योपहतिः तथा च तदभावे न किञ्चनेति   
कथमित्याशङ्क्य ज्ञेयं ज्ञानान्न पृथगिति वक्तुमाह -   
तन्महादर्शेति ॥ ८९ ॥  
  
प्। १३१)  
  
तत्र सर्वं भासते वै दर्पणप्रतिबिम्बवत् ।  
देशेन वापि कालेन परिच्छित्तिर्न विद्यते ॥ ९० ॥  
  
तत्र महादर्शतलनिभे ज्ञानात्मनि । यथा हि दर्पणं विना प्रतिबिम्बं न   
किञ्चित् एवं ज्ञानं विना ज्ञेयं न किञ्चिदिति भावः । ननु न तदन्तः सर्वं   
भासते येन सर्वं प्रतिबिम्बात्मकं भवेत् ।   
देशकालयोस्तत्परिच्छेदकयोस्तदनन्तर्गतत्वादित्याशङ्क्य नेत्याह -   
देशेनेति ॥ ९० ॥  
  
तदन्तर्भासमानत्वात् कथं ताभ्यां परिच्छिदिः ।  
परिच्छेदस्य भानं तु गगने वस्तुभिर्यथा ॥ ९१ ॥  
  
देशकालाभ्यां ज्ञातस्य [घ्: ज्ञानस्य] कुतो न परिच्छित्तिरिति चेदाह   
- तदन्तरिति । यथा हि दीपेन प्रकाशमानो घटादिर्दीपप्रकाशान्तर्निमग्न   
एव यावान् [क्: यावान् नास्ति] घटादेरंशो   
दीपप्रकाशाव्याप्तस्तावान्न प्रकाशमानः तथा ज्ञानेन प्रकाशमानं   
ज्ञानान्तर्निमग्नमेव निखिलं ज्ञेयम् । एवं घटाकारं   
ज्ञानमित्याद्यनुभवादपि भासमानो घटाद्याकारो ज्ञानान्तर्गत एव । नहि   
ज्ञानान्तर्भाअमानघटाद्याकारादन्यो घटादिर्ज्ञानाद् बहिरभ्युपेयते   
प्रमाणाभावात् प्रयोजनाभावाच्च   
प्रतिबिम्बानुमितबिम्बात्मकघटादेरनुमितिज्ञानभास्यत्वेन   
तदन्तर्निमग्नत्वेन ज्ञानान्तर्गतत्वसिद्धेश्च । तथा च देशकालयोरपि   
ज्ञेयत्वेन ज्ञानान्तर्गतत्वे सिद्धे स्वान्तर्गतेन न स्वपरिच्छेद इति भावः ।   
परिच्छिदिः परिच्छित्तिः । ननु कथं तर्ह्यवेदानीमेतदज्ञानमिति   
परिच्छेदभानमिति चेद् व्यापकस्या परिच्छिन्नस्याकाशस्य [क्:   
परिच्छिन्नस्या नास्ति] स्वान्तर्निमग्नैर्घटाद्यैरिव परिच्छेदाभास   
एवेत्याह - परिच्छेदस्येति । वस्तुभिः घटाद्यैः ॥ ९१ ॥  
  
प्। १३२)  
  
राजपुत्र ! सूक्ष्मदृशा तल्लक्षय निजं वपुः ।  
यत्र सामान्यचैतन्ये जगदेतद् विराजते ॥ ९२ ॥  
  
एवमखण्डमपरिच्छिन्नं स्वप्रकाशञ्ज्ञानं निष्कृष्य तदेव समाधौ   
लक्षणीयं तव निजं वपुरित्याह - राजपुत्रेति । सूक्ष्मदृशेति   
विषयाकाररहितयाऽन्तर्मुख्येत्यर्थः । यथा हि घटादेः स्थूलं   
रूपमाकारः सूक्ष्मं तु निखिलपार्थिवविकारानुस्यूतं पृथिवीसामान्यम्   
एवं तत्तदाकाराखिलदृगनुस्यूता सामान्यचितिः सामान्यचैतन्यं तद्रूपं   
निजं वपुर्लक्षय । जगदिति । समाधौ सामान्यचिद्रूपं यत् प्रकाशते व्युत्थाने   
विकल्पदशायां तदेव प्रतिबिम्बानां दर्पणवद् जगदाश्रयमिति भावः ॥ ९२   
॥  
  
तत्समावेशसंसिद्ध्या सर्वकर्तृत्वमाप्नुयात् ।  
तस्योपलब्धिं वक्ष्यामि यतः प्राप्नोषि [क्: प्राप्नोति] तत्पदम् ॥ ९३ ॥  
  
नन्वेवं महता प्रयासेन स्वरूप उपलक्षितेऽपि न किञ्चित् फलं दृश्यत इति   
चेदाह - तत्समावेशेति । तस्य   
जगत्प्रकाशाधिष्ठानसामान्यचैतन्यस्योपलक्षितस्य समावेशः   
सोऽहमस्मीत्यविच्छेदेनानुसन्धानम् निदिध्यासनमिति यावत् । तस्य सिद्धिः   
परिपाकः अयत्नेनानुवृत्तिरित्येतत् । सर्वकर्तृत्वं परमेश्वरतन्मयत्वम् ।   
यदुक्तम् [घ्: तदुक्तम्] -   
ख्यातिमपूर्णाम्पूर्णख्यातिसमावेशदार्ढ्यतः क्षपय । सृज भुवनानि   
यथेष्टं [यथेच्छं स्थाप्य हर तिरय भासय च इति   
मुद्रितग्रन्थपाठः] भज शम्भुं भव गुरुर्जगतः ॥ (वि० प०   
५२) इति । ननु सामान्यचैतन्यमित्यपि सुषुप्तिवद्दशाविशेषः तत् कथं तस्य   
सर्वदशानुस्यूतत्वमिति चेत्तस्य [क्: चित्तस्य] सर्वत्रोपलब्धिरस्तीत्याह   
- तस्येति । सामान्यचैतन्यस्येत्यर्थः । उपलब्धिम् उपलब्धिस्थानम् । यतः   
यस्माद् मद्वचनात् । तत्पदं सामान्यचैतन्यस्थानम् ॥ ९३ ॥  
  
प्। १३३)  
  
निद्राजाग्रन्मध्यभागे संविद्भेदान्तरे तथा ।  
मध्ये संविद्वेद्ययोश्च सूक्ष्मबुद्ध्याऽभिलक्षय ॥ ९४ ॥  
  
तदेवाह - निद्रेत्यादि । सामान्यचैतन्यं नाम विषयाकाररहितं   
निर्विकल्पं ज्ञानम् तच्च निद्राजाग्रन्मध्यभागे स्थितमभिलक्षयेति   
सम्बन्धः । निद्रा सुषुप्तिः । जाग्रद् विकल्पज्ञानधारा । अन्तःकरणात्   
पृथग्भृतैः स्थूलैरिन्द्रियैर्जाग्रति विषयग्रहणम् स्वप्ने तु [क्:   
अनु] मनोऽन्तःप्रविष्टैः प्राप्ततदैक्यकल्पैर्जलनिमग्नकरकासदृशैः   
संस्कारात्मकमानसविषयग्रहणम् । सुषुप्तौ पुनरिन्द्रियविशिष्टं मनः   
स्वयोनौ प्रकृतौ विलीयते । प्रकृतिश्च तदोन्मिषत्तमोऽंशेन सत्त्वांशं   
रजोऽंशं चाच्छाद्य तिष्ठति । तदा घनच्छन्नार्कवदात्मापि   
तमसाच्छन्नः स्वयं मन्दं प्रकाशते । तथा च   
जाग्रत्सुषुप्त्योर्मध्यक्षणे मनसो विलयाभिमुखत्वान्न विषयग्रहणम् ।   
प्राकृततमसोऽत्यन्तमनुन्मेषान्न स्वरूपाच्छादनमिति चिदात्मा   
विषयाकारमप्राप्तः [क्: समाप्तः] प्रकाशमानः   
सामान्यचैतन्यरूपः । एवं संविद्भेदान्तरे संविदां भेदो घटाकारता   
पटाकारतेत्यादि । एवं भिन्नसंविदामन्तरे मध्ये नहि ज्ञानस्य   
घटाकारतैव [क्, ग्: तैव] पटाकारता तद्भेदस्य प्रसिद्धत्वात् ।   
सिद्धे च तद्भेदे घटाद्याकारशून्या शुद्धान्तरालदशाऽनिवार्यैव । एवं   
संविद्वेद्ययोर्मध्ये संविदित्यहङ्कारात्मा द्रष्टा । यथा मुक्तद्वारं   
[क्: द्वारेण] तडाकोदकं कुल्याद्वारा केदारोदकेनैकीभवति तथा   
विषयग्रहणकाले द्रष्टृसंविद् दृश्यसंवित्पर्यन्तं करणद्वारैकीभवति   
। तत्र द्रष्टृ स्थाने शरीरादि (दौ) द्रष्ट्राकारं चैतन्यम् नभसि   
दृश्ये सूर्यमण्डले च तदाकारम् मध्ये तु शुद्धमाकारवर्जितमिति ।   
विषयाकारवर्जितं चैतन्यमात्मनो वास्तवं रूपम् ।   
तस्योअपलब्धिस्थानान्येतानीति भावः ॥ ९४ ॥  
  
प्। १३४)  
  
एतत्पदं निजं रूपं यत् प्राप्य न विमुह्यति [क्, ग्: ह्यसि] ।  
एतदज्ञानमात्रेण प्रवृत्तं जगदीदृशम् ॥ ९५ ॥  
  
नन्वेतदात्मोपलब्धिस्थानम् तथा च [क्: च तत्रोपलभ्य नास्ति]   
तत्रोपलभ्य आत्मा कीदृश चेदाह एतदिति । एतत्पदमेव निजं रूपम् न   
ततोऽतिरिक्तं किञ्चित् । परित्यक्तदृश्याकारं शुद्धचैतन्यमेव   
द्रष्टुर्वास्तवं रूपमिति भावः । यत् प्राप्य अहमस्मीति दृढमुपलभ्य ।   
एतदज्ञानमात्रेण अहमस्मीत्यनुपलम्भनेन । ईदृशं महादुःखमयम् ।   
शुद्धचैतन्यं वास्तवमात्मनो रूपमिति ज्ञाते तत्तदाकारस्य दर्पणे   
प्रतिबिम्बवत् कल्पितत्वनिश्चये प्रतिबिम्बव्याघ्रादेर्यथा न दुःखदत्वमेवं   
दृश्याभासस्यापीति भावः ॥ ९५ ॥  
  
नात्र रूपं रसो वापि न गन्धस्पर्शशब्दनम् [क्: कम्] ।  
न दुःखं न सुखं वा तु न ग्राह्यं ग्राहकं च न ॥ ९६ ॥  
  
यत एवंविधदशासूपलभ्यं [घ्: दृशा सूप]   
शुद्धचैतन्यमेवात्मनो वास्तवं रूपमतो विषयाकाराभासदशायामपि   
दर्पणे प्रतिबिम्बवत् स्वरूपातिरिक्तं न किञ्चिदित्याह - नेति । अत्र आत्मनि ।   
शब्दनं शब्दः । न ग्राह्यमिति विशेषरूपेण निषिद्धानां रूपादीनां   
सामान्यरूपेण निषेधः । ग्राहकमिन्द्रियादि ॥ ९६ ॥  
  
सर्वाश्रयं सर्वरूपमपि सर्वविवर्जितम् ।  
एष सर्वेश्वरो धाता विष्णुरीशः सदाशिवः ॥ ९७ ॥  
  
प्रतिबिम्बानां दर्पण इव सर्वस्य दृश्यस्याश्रयम् तथा सर्वरूपम् ।   
एवमपि वस्तुतः सर्वविवर्जितम् । दर्पणस्य यथा सर्वप्रतिबिम्बाश्रयादित्वेऽपि   
वस्तुतः सर्ववर्जितत्वं तथेति भावः । का सा परा चितिर्माता (९।४) इति के   
वा वयम् (९।५) इति च पृष्टम् । ततः ज्ञाए स्वात्मस्वरूपे वै ततो   
ज्ञास्यसि मातरम् (९।७) इत्युत्तरमुक्तं प्राक् । तत्र पुनः पृष्टा   
हेमलेखा महता प्रबन्धेन स्वात्मरूपं विविच्य प्रोवाच ।   
सम्प्रत्येवंविधं शुद्धं स्वात्मरूपमेव परचिदात्मकं   
मातृरूपमित्युपदिशति - एषेति । शुद्धः सामान्यचैतन्यरूप   
आत्मेत्यर्थः । सर्वेषां ब्रह्मादीनाम् ईश्वरस्तुर्य ईशस्तिरोधानक्रिय ईशो   
रुद्रः । सदाशिवः पञ्चमोऽनुग्रहकारी । यथा हि दर्पणे   
तत्तत्प्रतिबिम्बपरिच्छिन्नदर्पणांशानां तत्तद्रूपेण भेदेऽपि   
दर्पणसामान्यरूपेणाऽखिलदर्पणानुस्यूतता तस्य तथा [क्: यथा]   
प्रतिबिम्बकल्पतत्तद्देहाद्यवच्छिन्नचैतन्यरूपेण भेदेऽपि   
समाध्याद्युपलब्धसामान्यचैतन्यरूपेण सर्वानुस्यूतत्वादेष एव   
सर्वेश्वरादिरिति भावः ॥ ९७ ॥  
  
प्। १३५)  
  
पश्येषदन्तः संरुध्य स्वात्मानं स्वात्मना सता ।  
त्यक्त्वा बहिःप्रसरतामन्तःप्रसरणोद्यतः ॥ ९८ ॥  
  
एवंविधमात्मतत्त्वं मदुपदेशैर्व्युत्पन्नस्य तव [क्, ख्: तव   
नास्ति] न दुर्लक्ष्यमित्याह - पश्येति । ईषदिति न चिरं संरोधापेक्षा   
किन्तु क्षणं दृश्याकारानुल्लेखेन मनः संरुध्य तद्रूपं पश्येति   
भावः । तद्रूपस्यादृश्यत्वात् कथं पश्यामीति चेदाह - स्वात्मना सतेति ।   
नहि तदिदमीदृशमिति द्रष्टुं शक्यम् किन्तु   
निरोधावधिभूतस्वात्माभिन्नसामान्यसद्रूपेण सद्यो   
जनितशिशोर्जडव्यावर्तकान्तरुल्लसत्स्वरूपाभिन्नविशेषवदस्मीति   
सामान्याभ्युपगमरूपेणेति भावः । कथं मनः संरोद्धव्यं तदाह ##-  
उद्यमवान् सन्नित्यर्थः । अत्रान्तःप्रसरणं बहिःप्रसरणत्यागस्य   
दृढावष्टम्भरूपोऽभिनिवेश एव नान्यद् व्यापारान्तरम् स्वरूपे   
[क्, ख्: स्वरूपं] व्यापारानुपपत्तेः ॥ ९८ ॥  
  
त्यक्त्वा पश्यामीति भावमन्धवन्निश्चलात्मना ।  
दर्शनादर्शने त्यक्त्वा योऽसि सोऽसि द्रुतं भज ॥ ९९ ॥  
  
एवमप्यहं मां पश्यामीत्यभिनिविशतः स्वरूपं दुर्लक्ष्यमित्यत आह ##-  
निश्चलात्मना वृत्तिसामान्यशून्यरूपेण स्थितं पश्येति सम्बन्धः ।   
यदुक्तम् - पश्यामीत्यपि यावत्ते द्रष्टृभावो विजृम्भते ।   
तावद्यत्नशतैश्चापि न पश्यस्यात्मवैभवम् ॥ इति । एतदेव विविच्य पुनराह ##-  
सुषुप्तिरूपं मूढत्वम् तदुभयं व्यावृत्तरूपं त्यक्त्वा नाहमस्मीति   
दृढं निश्चित्य स्थितस्त्वं योऽसि यद्रूपोऽसि   
परिशेषादवस्थात्रयानुगतयादृश[क्: तया दृशा   
सा]सामान्यचैतन्यतुर्य[घ्: तुर्य नास्ति]रूपोऽसि सोऽसि तद्रूप एवासि   
तमेवात्मत्वेन भज । अवस्थात्रयसाक्षितुर्यरूपमात्मत्वेन   
कालविलम्बमपहाय द्रुतं भजेति भावः ॥ ९९ ॥  
  
प्। १३६)  
  
इत्युक्तः प्रियया हेमचूड आलक्ष्य तत् [ख्, ग्, घ्: तं] पदम्   
।  
चिरं विश्रान्तिमालभ्य बहिर्विस्मरणं ययौ ॥ १०० ॥  
  
तथा कृत्वा तत् [ख्, ग्, घ्: तं] पदमालक्ष्य । विश्रान्तिः   
निर्विकल्पसमाधिः ॥ १०० ॥  
  
इति श्रीत्रिपुरारहस्ये ज्ञानखण्डे हेमचूडविश्रान्तिर्नाम   
नवमोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
नवमोऽध्यायः ॥  
  
  
प्। १३७)  
  
अथ दशमोऽध्यायः  
  
अथाऽपश्यद्धेमलेखा प्रियं प्राप्तपरस्थितिम् ।  
न चालयत् परपदात्ततः सोऽपि मुहूर्ततः ॥ १ ॥  
  
अत्राध्याये धातुपद्यैः प्रियया बोधितः पुनः ।  
प्राप्य बाह्यसमाधिं स जीवन्मुक्तोऽभवद् दृढम् ॥  
  
प्राप्ता परस्मिन् सामान्यचिद्रूपे स्थितिर्येन । न चालयत् नोद्वोधयत् ॥ १ ॥  
  
प्रबुद्ध उन्मील्य नेत्रे अपश्यत् सप्रियं जगत् ।  
भूयस्तत्पदविश्रान्तिमीहमानोऽतिवेगतः ॥ २ ॥  
  
सप्रियं प्रियासहितम् । तत्पदविश्रान्तिः समाधिः ॥ २ ॥  
  
नेत्रे नि(न्य)मीलयद्यावदब्रवीत्तावदेव सा ।  
प्रियं हस्ते समादाय सुधासुन्दरभाषिणी ॥ ३ ॥  
  
सा हेमलेखा ॥ ३ ॥  
  
नाथ किं ते व्यवसितं ब्रूहि नेत्रनिमीलनात् ।  
उन्मीलनाद्वा किं स्यात्ते लाभालाभौ समीरय ॥ ४ ॥  
  
व्यवसितं निश्चितम् । निमीलनादिना यद्भवेद् लाभोऽलाभो वा तौ समीरय ॥ ४ ॥  
  
उन्मील्य न प्राप्यते किं निमील्य प्राप्यते च किम् ।  
तन्मे ब्रूहि प्रियतम श्रोतुमिच्छामि ते स्थितिम् ॥ ५ ॥  
  
एतस्यैव विवेचनम् - उन्मील्येति । स्थितिम् अभ्युपगमम् ॥ ५ ॥  
  
एवं पृष्टस्तया प्राह मदमत्त इवालसः ।  
अनिच्छन्नपि वक्तुं तामालस्यभरमन्थरः ॥ ६ ॥  
  
मन्थरः मन्दव्यवहारः ॥ ६ ॥  
  
प्रिये विश्रान्तिमत्यन्तं प्राप्तवानस्मि वै चिरात् ।  
न बाह्ये दुःखभूयिष्ठे विश्रमोऽस्ति क्वचिन्मम ॥ ७ ॥  
  
विश्रान्तिं विश्रमणं दुःखासम्भिन्नसुखमित्येतत् । बाह्ये व्यवहारे ॥ ७ ॥  
  
प्। १३८)  
  
अलमृजीषरोमन्थप्रायव्यवहृतैर्बहिः [ग्, घ्:   
हृतेर्बहिः] ।  
दौर्भाग्यान्धो नाद्य यावदविदं स्वात्मसत्सुखम् [घ्: स्वात्मनः   
सुखम्] ॥ ८ ॥  
  
ऋजीषं हृतरसेक्षुखण्डांशः । रोमन्थः चर्वितचर्वणं पशुषु   
प्रसिद्धम् । तदेवान्नं च पानं च प्रियाङ्गं मोहकं च तत् । एतदास्वादनं   
नूनं पशुरोममन्थवत् सदा ॥ इत्युक्तरीत्या नह्यपूर्वं किञ्चिदिति भावः ।   
अनन्धोऽपि दौर्भाग्येनान्धप्रायः । स्वात्मसम्बन्धि सत्सुखम् । न तु   
वैषयिकसुखवदसत् क्षणिकमिति भावः ॥ ८ ॥  
  
यथा कश्चिदटन् भिक्षां निधानं स्वं न वेद वै ।  
तथाऽहं स्वसुखाम्भोध्मविदित्वा पुनः पुनः ॥ ९ ॥  
  
स्वात्मसम्बन्धिसुखाम्भोधिम् ॥ ९ ॥  
  
सुखं वैषयिकं श्रेष्ठं दुःखसङ्घाभिसम्प्लुतम् ।  
विद्युद्विलयनं मत्वा स्थिरं तत्परतावशात् ॥ १० ॥  
  
श्रेष्ठं स्थिरं च मत्वेति योजना । विद्युद्विलयनं विद्युदिव क्षणमात्रेण   
विलयनं नाशो यस्य । तत्परता तदाश्रयणम् ॥ १० ॥  
  
दुःखैरभिहतो नूनं विश्रान्तिं न तु लब्धवान् ।  
अहो जना दुःखसुखविवेकज्ञानवर्जिताः ॥ ११ ॥  
  
विश्रान्तिं दुःखासम्भिन्नसुखम् । जनास्तु दुःखेषु सुखाभिमानाद्   
दुःखमेवानुभवन्तीत्याह - अहो इति ॥ ११ ॥  
  
सुखार्थिनो दुःखसङ्घं सञ्चिन्वन्ति मुधा सदा ।  
तदलं दुःखभोगेन स्वयत्नासादितेन वै ॥ १२ ॥  
  
दुःखसङ्घं दुःखसाधनजालं धनगृहादिकम् ॥ १२ ॥  
  
प्रिये कृपां मयि कुरु प्रार्थयामि कृताञ्जलिः ।  
विश्रान्तिमभिवाञ्छामि चिरं स्वस्मिन् सुखात्मनि ॥ १३ ॥  
  
विश्रान्तिं प्रोक्तसुखात्मकस्वस्वरूपावस्थानात्मकं समाधिम् ॥ १३ ॥  
  
अहो दैवहता भासि ज्ञात्वापि त्वमिदं पदम् ।  
तद्विश्रान्तिं परित्यज्य मुधा दुःखाय चेष्टसे [ख्, ग्, घ्:   
चेष्टसि] ॥ १४ ॥  
  
चेष्टसे [ख्, ग्, घ्: चेष्टसि] व्यवहारपरासि ॥ १४ ॥  
  
प्। १३९)  
  
इत्युक्ता सा प्रियं प्राह स्मयित्वेषन्मनीषिणी ।  
नाथ ते तन्न विदितं पदं परमपावनम् ॥ १५ ॥  
  
स्मयित्वा स्मितं कृत्वा । तत् अपरिच्छिन्नं सामान्यसंविद्रूपम् । न विदितम्   
अहमस्मीति न प्रत्यभिज्ञातम् । परमपावनं द्वैतमललेशरहितम् ॥ १५ ॥  
  
यत्र स्थिता न मुह्यन्ति पण्डिताः पावनाशयाः ।  
तत्पदं दूरतस्तेऽस्ति भूस्थस्येव नभस्तलम् ॥ १६ ॥  
  
यत्र अद्वैतचिद्रूपे पूर्णे पदे । स्थिताः अहमस्मीति दृढाभिनिवेशं गताः ।   
न मुह्यन्ति नेत्रोन्मीलननिमीलनाभ्यां स्वरूपे विशेषं नाधिगच्छन्तीति   
भावः । पावनाशयाः द्वैतवासनोत्क्रान्तचित्तः । तत्पदं पण्डितासादितम् ॥ १६   
॥  
  
त्वया किञ्चित् सुविदितं भवेदविदितोपमम् ।  
निमील्योन्मील्य वा नेत्रे तत्पदं न समीक्ष्यते ॥ १७ ॥  
  
त्वया निरोधपरतन्त्रेण किञ्चित् परिच्छिन्नं विदितमपि तत्र   
परिच्छेदस्यावस्तुत्वेन शुद्धं न विदितमित्यविदितोपममेव । कुत एवमिति   
चेदाह - निमील्येति ॥ १७ ॥  
  
अकृत्वा वापि कृत्वा वा न तल्लभ्येत कर्हिचित् ।  
अगत्वा चापि वा गत्वा न तदासादयेत् पदम् ॥ १८ ॥  
  
अकृत्वेति । स्वप्रकाशत्वान्नित्यसत्त्वात् [क्: नित्यत्वात्] सर्वगतत्वाच्च ।   
तत्स्वरूपे निमीलनकरणगमनादिभिर्न विशेष इति भावः ॥ १८ ॥  
  
निमील्य कृत्वा गत्वा वा प्राप्तं पूर्णं कथं भवेत् ।  
यवाष्टकमितेनैव पक्ष्मणोन्मीलितेन तु ॥ १९ ॥  
  
अन्यथा पूर्णत्वादिहानिरित्याह - निमील्येति । पूर्णमिति स्वप्रकाशं   
नित्यमित्यनयोरुपलक्षणम् । पूर्णस्य नेत्रोन्मीलनेन तिरोहितताऽत्यन्तविरुद्धेति   
सोपहासमाह - यवाष्टकेति ॥ १९ ॥  
  
प्। १४०)  
  
अन्तर्हितं यदि तदा ननु पूर्णं भवेत्पदम् ।  
अहो ते मोहमाहात्म्यमाश्चर्यं किमहं ब्रुवे ॥ २० ॥  
  
अन्तर्हितत्वे पूर्णं भवेत् ! नन्विति सावहेलं वाक्यम् । एतदेव स्पष्टमाह -   
अहो इति ॥ २० ॥  
  
यस्मिन् ब्रह्माण्डकोटीनां कोटयः कोणसंस्थिताः ।  
पक्ष्मणोऽङ्गुलिमानस्योन्मीलनात्तत्तिरोहितम् ॥ २१ ॥  
  
यस्मिन् सामान्यचिद्रूपे आत्मनि । तिरोहितमित्याश्चर्यमिति सम्बन्धः ॥ २१ ॥  
  
शृणु राजकुमारैतत् तत्त्वसारं वदामि यत् ।  
यावत् ग्रन्थिविभेदो न न तावत् सुखमृच्छति ॥ २२ ॥  
  
एवं मोहे हेतुं वक्तुमाह - शृण्विति । तत्त्वसारमिति । तत्त्वस्य   
सामान्यसंविदात्मनः सारं निष्कृष्टं रूपम् । यदेतद्वदामि   
तच्छृण्विति सम्बन्धः । ग्रन्थिभेदाभावाद्विदितमप्यविदितप्रायमित्याह ##-  
  
ग्रन्थयः कोटिशः सन्ति मोहरज्जुविवर्तिताः ।  
तत्र स्वरूपासंवित्तिर्मोहरज्जुरुदीरिता ॥ २३ ॥  
  
रज्ज्वादिविवर्तनेनोद्ग्रथिता ग्रन्थिरित्युच्यते । प्रकृतग्रन्थयस्तु   
मोहरज्जोर्विवर्तनोद्ग्रथनात्मिकाः । कतमा सा [क्, ग्: सा नास्ति]   
मोहरज्जुरिति चेदाह - तत्रेति ॥ २३ ॥  
  
यत्र ता ग्रन्थयः सन्ति विपरीतग्रहात्म(त्मि)काः ।  
तत्राद्या देहमुख्येषु भवेदात्मत्वनिश्चयः ॥ २४ ॥  
  
यत्र यस्यां मोहरज्जौ । तत्र तासु ग्रन्थिषु मध्ये । देहमुख्येषु   
देहेन्द्रियादिषु । देहादावात्मत्वनिश्चयस्य स्वरूपाज्ञानमूलकत्वेन   
तदाश्रयत्वम् । यथा सुदृढग्रन्थेः स्वाश्रयरज्जुच्छेदनमन्तरा न   
विस्रंसनम् एवं स्वरूपाज्ञानरज्जुच्छेदनमन्तरा देहाद्यात्मभावो   
दुष्परिहर इत्यस्य ग्रन्थित्वं ज्ञेयम् ॥ २४ ॥  
  
यद्वशादेष संसार आततो दुष्प्रतिक्रियः ।  
तथा जगत्यनात्मत्वबुद्धिर्भानसमाश्रये ॥ २५ ॥  
  
यद्वशात् देहाद्यहं भाववशात् । एस्ऽ प्रसिद्धः । संसारः [ख्, घ्:   
संसारः नास्ति] सुखदुःखानुभवप्रवाहः । द्वितीयां ग्रन्थिमाह तथेति   
। दर्पणप्रतिबिम्ब [क्: बिम्बाद्भा] वद्भानसमाश्रये   
भानमात्रात्मके जगति । अनात्मबुद्धिर्द्वितीयेत्यर्थः ।   
देहाद्यात्मकद्रष्टृभासनपूर्वकत्वादनात्मदृश्यभासनस्य   
द्वितीयग्रन्थित्वं ज्ञेयम् ॥ २५ ॥  
  
प्। १४१)  
  
एवं जीवेशभेदादिनिश्चया ग्रन्थयो मताः ।  
एतच्चिरात् समुद्भूतं भूयः संवर्तितं च वै ॥ २६ ॥  
  
आदिना जीवपरस्परभेदनिश्चयादिः । एतत् स्वरूपाज्ञानम् । चिरात् अनादिकालात् ।   
भूयः संवर्तितं ग्रन्थिरूपं समापन्नमिति सम्बन्धः । तथा रज्जुरेव   
भूयःसंवर्तनेन ग्रथिता ग्रन्थिरित्युच्यते एवं स्वरूपाज्ञानमेव   
देहाद्याश्रयचिदात्मप्रदेशसंवर्तनेन परिच्छेदाद्याभासत्वेन ग्रथितं   
ग्रन्थिरित्युच्यत इति तात्पर्यम् ॥ २६ ॥  
  
ग्रन्थिरूपं समापन्नं पुरुषः पाशितस्ततः ।  
तद्ग्रन्थिविस्रंसनतो बन्धान्मुक्तिः समीरिता ॥ २७ ॥  
  
ततोऽज्ञानरज्ज्वा यथा रज्जुग्रन्थिविस्रंसनतः पाशिताः पशवो मुक्ताः एवं   
पुरुषा अपीति भावः ॥ २७ ॥  
  
यत्त्वं निमील्य नेत्रे स्वे पदमासादयस्यलम् ।  
तत्पदं निजरूपं ते शुद्धसंविदनुत्तरम् ॥ २८ ॥  
  
ननु केयं ममाज्ञानग्रन्थिर्या विस्रंसनीयेत्याशङ्क्यान्तःकरणानिरोधे   
मम न स्वरूपविश्रान्तिरित्येषैव भ्रमरूपेति वक्तुमाह - यत्त्वमिति । अलं   
पर्याप्तं पूर्णं पदमित्यर्थः । तदेव पदं ते निजरूपम् । अनुत्तरं   
सर्वनिषेधावधिभूतम् ॥ २८ ॥  
  
तदेवाखिलसंसारचित्रादर्शतलं महत् ।  
कदा क्व केन रूपेण नास्ति तन्मे निरूपय ॥ २९ ॥  
  
चित्रस्यादर्शतलम् । महत् अपरिच्छिन्नम् । कदा क्व केनेति   
कालदेशाकारपरिच्छेदनिरासः ॥ २९ ॥  
  
प्। १४२)  
  
यदा यद्रूपतो यस्मिन्नेति ब्रूयाः स्वसंविदम् ।  
तर्हि तत्कालदेशादेर्वन्ध्यापुत्रत्वमेव हि ॥ ३० ॥  
  
कुत एवमिति चेदाह - यदेति । स्वसंविदं सामान्यचितिम् ।   
इदानीमत्रैतद्रूपेण संविन्नास्तीति यदि ब्रूयास्तर्हि तत्कालादीनां   
वन्ध्यापुत्रत्वमेव । यस्मिन् काले देशे वा यदाकारेण संविन्नास्ति तत्कालादिकं   
प्रकाशते न वा ? आद्ये कालादीनां जडत्वेनास्वप्रकाशानां   
संवित्तादात्म्यमृते प्रकाशानुपपत्तेः सिद्धा संवित् ।   
द्वितीयेऽप्रकाशमानानां तुच्छत्वं दुरपोहमित्यभिसन्धिः ॥ ३० ॥  
  
प्रतिबिम्बो निरादर्शो यथा नाथ तथैव तत् ।  
तस्मात्तत्पदसन्त्यागान्नास्ति कुत्रापि किञ्चन ॥ ३१ ॥  
  
संवित्तादात्म्यरहितानां कालादीनां निरादर्शप्रतिबिम्बवदसत्त्वमेवेत्याह   
- प्रतिबिम्ब इति । तत्पदं सामान्यचैतन्यम् ॥ ३१ ॥  
  
तत्ते नेतोर्न्मीलनेन किमन्तरिततामियात् ।  
यावदेवं विजानामीत्येवं ग्रन्थिर्दृढा भवेत् ॥ ३२ ॥  
  
तत् तस्मात् संविदात्मनोऽपरिच्छिन्नत्वादित्यर्थः । एवं क्रियया आत्मानं   
विजानामि इत्येवमभिमानरूपा ग्रन्थिः ॥ ३२ ॥  
  
तावन्न तत्पदं प्राप्तं यत्प्राप्तं स्यान्न तद्भवेत् ।  
निमील्योन्मील्य वा नेत्रे यत्प्राप्तं मन्यसे पदम् ॥ ३३ ॥  
  
प्राप्तं न भवति । नन्वनुभूयमानस्य कथमपलाप् इति चेदाह -   
यत्प्राप्तमिति । न तद्भवेदिति । सर्वत्रानुपलभ्यमानस्य परिच्छिन्नत्वेन   
सामान्यचैतन्यात्मकपूर्णपदत्वाभावादिति [क्: भावत्वा] तात्पर्यम् ।   
एतदेव विशदयति - निमील्येति ॥ ३३ ॥  
  
तन्न पूर्णपदं यस्मात् परिच्छेदात् क्रियादितः ।  
कुत्र नाथ महासंविन्नास्ति कालानलप्रभा ॥ ३४ ॥  
  
क्रिया निरोधरूपा । आदिना कालः । निरोधक्रियया तत्काले बाह्ये भासमानत्वेन   
परिच्छेद इति भावः ॥ ३४ ॥  
  
प्। १४३)  
  
स्वात्मीकरोति याऽनल्पकल्पनेन्धनसञ्चयम् ।  
न ते कर्तव्यसंशेषो विज्ञाय परमं पदम् ॥ ३५ ॥  
  
कालानलत्वमेव निरूपयति - स्वात्मीति । यथा कालानलः स्वात्मनि पतितं   
सर्वं स्वात्मीकरोति तथा स्वात्मनि तादात्म्येन भासमानमखिलं स्वात्मीयं   
करोतीति भावः । मनो निरोद्धव्यमिति योऽयं भ्रमः स परिहर्तव्य इत्याह -   
न त इति । शेषो भवेदिति शेषः ॥ ३५ ॥  
  
त्यज ग्रन्थिं सन्निरुध्य पश्यामीति हृदि स्थिताम् ।  
इदं नाहमिति ग्रन्थिमुन्मूलय परां दृढाम् ॥ ३६ ॥  
  
सन्निरुध्यैव स्वरूपं पश्यामि नान्यथेति भ्रमरूपां ग्रन्थिं त्यज ।   
एतद्ग्रन्थिमूलभूतामपरां ग्रन्थिं त्यजेत्याह - इदमिति । यथा   
निरोधकाले भासमानं दृश्यासम्भिन्नमात्मरूपम् एवमनिरोधकाले   
भासमानमपि विषयसम्भिन्नरूपं स्वात्मन एव रूपम् । तच्चापि शुद्धमेव   
दृश्यस्य प्रतिबिम्बतुल्यत्वादिति भावः ॥ ३६ ॥  
  
पश्य सर्वत्र चात्मानमखण्डानन्दबृंहितम् ।  
पश्यात्मन्यखिलं लोकं दर्पणप्रतिबिम्बवत् ॥ ३७ ॥  
  
एतदेवोपपादयति - पश्येति । सर्वत्र दृश्यावभासजाले   
अभासमानस्यासिद्धेर्भासमानस्य [क्, ख्: आभास] सर्वस्य   
भानव्याप्तत्वाद् भानस्यैवात्मत्वादिति भावः । ननु सर्वत्र भानात्मा भासते   
तथाप्ययं निरोधे [ग्: निरोधे नास्ति] भासमान इव नानन्दैकरूप इति   
चेदाह - अखण्डानन्दबृंहितमिति । अपरिच्छिन्नानन्देन बृंहितं   
भरितमित्यर्थः । इदमत्राकूतम् - स्वात्मनः संविद्रूपतैवानन्दरूपता   
नातिरिक्ता द्वैतापत्तेः । अखण्डैकवस्तुन्यात्मनि निर्धर्मके   
जडात्मत्वव्यावृत्तये यथा संविच्छब्दव्यवहारः तथा   
दुःखरूपताव्यावृत्तये आनन्दशब्दव्यवहारः । यश्च निरोधकाले   
आनन्दानुभवः स न स्वरूपविशेषकृतः स्वरूपस्य निर्विशेषत्वात् । अपि तु   
काम [ख्, ग्, घ्: कामा] एव महद् दुःखं निष्कामस्य कुतस्तु   
तत् इति नीत्या कामवासनाऽनन्तसन्ततिसमाक्रान्तस्वभावो दावाग्निसङ्कीर्ण इव   
दुःखभागयं जनः । निरोधकाले पुनरयमेव   
द्वैतभासाभावात्तन्मूलककामवासनानामनुन्मेषान्मस्तकन्यस्तभारत्याग्  
अ इव सविशेष एव सुखी संवृत्तो भवति । तथा च कामवासनाहानमूलैव   
निरोधे सुखात्मतानुभूतिरित्यनिरोधेऽपि कामवासनाहाने प्रजहाति यदा कामान्   
(भ्० गी० २।५५) इति भगवदुक्तनीत्या आनन्दरूपतानुभूतिरनिवार्यैवेति ।   
नन्वनिरोधे कामवासनामूलस्य द्वैतभासस्यानपोह्यत्वेन   
कामवासनानामुन्मेषावश्यम्भावात्तन्निमित्तं दुःखं कथं न   
भवेदित्याशङ्क्याह - पश्येति । अनिरोधे भासमानमखिलं द्वैतं न   
स्वात्मनः पृथगस्ति दर्पणप्रतिबिम्बवदित्यर्थः । यथा हि प्रतिबिम्बत्वेन   
दृष्टे वस्तुनि न कामवासनोदयः तथा निखिलस्य दृश्यस्य   
स्वात्मादर्शप्रतिबिम्बत्वनिश्चये सति न कामवासना नापि दुःखमिति भावः ॥   
३७ ॥  
  
प्। १४४)  
  
सर्वत्राखिलमात्मानमिति भूयो न भावयन् ।  
शेषमभ्युपगम्यान्तः स्वस्थो भव निजात्मना ॥ ३८ ॥  
  
ननु सर्वमात्मनि प्रतिबिम्बात्मकं चेत् सर्वत्राखिलमात्मानमेव पश्यामीति   
मन्वानं प्रत्याह - सर्वत्रेति । आन्तरे बाह्ये चेत्यर्थः । अखिलमिति ।   
भासमानमखिलं सुखादिकं घटादिकं चेत्यर्थः ।   
सर्वत्राखिलमात्मानं पश्यामीति शेषः । तथा च सर्वत्र   
भासमानमखिलमात्मानं पश्यामीति प्रथमं निश्चित्य । भूयः सर्वत्र   
अखिलमात्मानमित्याद्यंशं न भावयन् । शेषं रूपं भाव्यांशरिक्तं   
भावकरूपं सामान्यचैतन्यम् अहमस्मीत्यन्तरभ्युपगम्य ।   
चेत्यातिरिक्तचितिमात्ररूपोऽहमस्मीति संस्कारशेषः सन्निति भावः । एवंविधेन   
निजात्मना अकृत्रिमस्वस्वरूपेण स्वस्थो भव ।   
एवंविधस्वस्वरूपावष्टम्भादप्रच्युतो भवेत्यर्थः । यदाह वसिष्ठः ##-  
ज्ञात्वा नानुशोचति ॥ (यो० वा० ३।७।९) इति ॥ ३८ ॥  
  
प्। १४५)  
  
इति प्रियोदितं श्रुत्वा हेमचूडःसिताशयः ।  
विदित्वा पूर्णमात्मानं सर्वत्र भ्रान्तिवर्जितः ॥ ३९ ॥  
  
सिताशयः सर्वभ्रान्त्यपगमाच्छुद्धान्तःकरणः । पूर्णमात्मानं   
निरोधेतरदशयोरेकरूपेण भासमानम् । निरोध एव शुद्धात्मा भासत इति   
भ्रान्तिविवर्जितः ॥ ३९ ॥  
  
क्रमात् पूर्णसमावेशासादनात् स्थिरभावनः ।  
विहरन् सर्वदा हेमलेखादियुवतीगणैः ॥ ४० ॥  
  
प्रोक्तरूपाहम्भावभावनाक्रमात् पूर्णे प्रोक्तरूपे समावेशो   
निष्प्रकम्पाभिमानः । प्राक्स्थितदेहसमावेशवत् । यदाहुः -   
देहात्मज्ञानवज्ज्ञानं देहात्मज्ञानबाधकम् । आत्मन्येव भवेद्यस्य स   
नेच्छन्नपि मुच्यते ॥ इति । स्थिरभावन इति । समावेशसिद्ध्युत्तरं   
स्थिरतत्संस्कार इत्यर्थः । विहरन् भुवि स्थित इति दूरस्थेन सम्बन्धः ॥ ४० ॥  
  
शासन् राज्यं समृद्धं स्वं जित्वा शत्रुगणं रणे ।  
शास्त्राणि श्रावयन् शृण्वन्नर्जयन् धनसञ्चयम् ॥ ४१ ॥  
  
अश्वमेधराजसूयाद्यैर्यजन् क्रतुमुख्यकैः ।  
वर्षाणामयुते द्वे वै जीवन्मुक्तो भुवि स्थितः ॥ ४२ ॥  
  
जीवन्मुक्तदशासंस्थं निशाम्य तनयं नृपः ।  
मुक्ताचूडश्च तद्भ्राता मणिचूडोऽप्यचिन्तयत् ॥ ४३ ॥  
  
हेमचूडपिता मुक्ताचूडो नृपः ॥ ४३ ॥  
  
किमयं पूर्ववन्नेह लक्ष्यते सर्वथा किल ।  
सुखे न हृष्यत्यत्यन्तं दुःखे नोद्विजते तथा ॥ ४४ ॥  
  
तच्चिन्तनप्रकारमाह - किमयमिति । अयं हेमचूडः ॥ ४४ ॥  
  
लाभालाभौ शत्रुमित्रे साम्यात् पश्यति वै कुतः ।  
करोति राजकार्याणि नटवद् रङ्गमण्डले ॥ ४५ ॥  
  
नटवच्छन्नान्तरभिप्रायः ॥ ४५ ॥  
  
प्। १४६)  
  
कापिशायनपायीव सदा मत्तोऽभिलक्ष्यते ।  
सदान्यत्र गतस्वान्त इव कृत्यं करोत्यलम् ॥ ४६ ॥  
  
कापिशायनं मद्यम् ॥ ४६ ॥  
  
तत्केन हेतुना चेति तमासाद्य रहः क्वचित् ।  
अपृच्छतां हेमचूडं कुत एवं भवानिति ॥ ४७ ॥  
  
तं हेमचूडम् । मुक्ताचूडमणिचूडावपृच्छताम् ॥ ४७ ॥  
  
ततः स्वस्थितिमाचख्यौ हेमचूडस्तयोः क्रमात् ।  
तावुभौ भ्रातृपितरौ हेमदूडेन बोधितौ ॥ ४८ ॥  
  
तयोः पितृभ्रात्रोः ॥ ४८ ॥  
  
आसादितपरन्तत्त्वौ [क्: परतत्त्वौ] जीवन्मुक्तौ बभूवतुः ।  
अथ मन्त्रिगणोऽप्येवं राज्ञः श्रुत्वा जगद्गतिम् ॥ ४९ ॥  
  
जगद्गतिं जगत आत्माऽव्यतिरिक्तरूपत्वेन स्थितिम् ॥ ४९ ॥  
  
विचार्य स्वात्मनो भावं ज्ञातज्ञेयोऽभवत्तदा ।  
एवं विशालनगरे क्रमेणैव परस्परम् ॥ ५० ॥  
  
आत्मनस्तादृशं भावं विचार्य निश्चित्य । परस्परमुपदेशाद्विदुरिति   
सम्बन्धः ॥ ५० ॥  
  
उपदेशाद् विदुः सर्वे तत्त्वमाबालगोपकाः ।  
नरा नार्यो बालवृद्धा दासा दासीगणा अपि ॥ ५१ ॥  
  
तत्त्वं वस्तुयाथात्म्यम् ॥ ५१ ॥  
  
ज्ञातज्ञेयास्त्यक्तदेहाहम्भावा अभवन् खलु ।  
न तत्र कस्यचित् कामः क्रोधो वा लोभ एव वा ॥ ५२ ॥  
  
ज्ञातं ज्ञेयं शास्त्रेषु मुख्यज्ञेयत्वेनाभिमतं यैः । लोभ एव वा   
अनाहृतो नास्तीति सम्बन्धः ॥ ५२ ॥  
  
अनाहृतोऽस्ति बालस्य स्थविरस्यापि वा क्वचित् ।  
आहृतैः क्रोधकामाद्यैर्व्यवहारपरायणाः ॥ ५३ ॥  
  
बालस्येति । बालवृद्धयोरविचारस्वभावयोः प्रायः सदा   
क्रोधादिसम्भवस्तथापि सम्यक्तत्त्ववेदनमाहात्म्येन   
कामादिमूलदेहाहम्भावस्योन्मूलितत्वान्न तन्मूलकामादिरनाहृतोऽस्तीति   
तात्पर्यम् । किमर्थं कामादेराहरणमिति चेद् व्यवहारार्थमित्याह -   
आहृतेति । यथा हि नटानामाहृतकामाद्यैः प्रासङ्किको नाट्यव्यवहारः   
एवं तत्र सर्वेषामिति भावः ॥ ५३ ॥  
  
प्। १४७)  
  
बालं माता खेलयति अरतत्त्वस्य वार्तया ।  
दासा दास्यः स्वामिनं स्वं सदा परिचरन्ति वै ॥ ५४ ॥  
  
ननु सदा व्यवहारपराणां केषाञ्चिदपरिपक्वचित्तानां तत्त्वानुसन्धानं   
शिथिलीभवेदित्याशङ्क्य तद्व्यवहारस्य तत्त्वानुसन्धानानुकूलत्वान्नेत्याह   
- बालमित्यादि । परतत्त्वस्य वार्तया । मा रुद त्वं महेश्वरोऽसि न ते वस्तुतो   
दुःखमित्यादिरूपया । एवमग्रेऽपि ज्ञेयम् ॥ ५४ ॥  
  
परतत्त्वपरैर्वाक्यैर्व्याहरन्तः परस्परम् ।  
नटा नाट्यं वितन्वन्ति पात्रैस्तत्त्वप्रसङ्गजैः ॥ ५५ ॥  
  
तत्त्वप्रसङ्गजैः पात्रैः विवेकमोहादिवेषैः ॥ ५५ ॥  
  
विवेकवार्तापरमं वचो गायन्ति गायकाः ।  
विदूषका दूषयन्ति लोकव्यवहृतिं सदा ॥ ५६ ॥  
  
शास्त्राणि पाठयन्ति स्म विद्वांसः पाठकान् जनान् ।  
परतत्त्वविचारार्हैरुदाहरणमण्डलैः ॥ ५७ ॥  
  
एवं तत्र नरा नार्यो दासा दास्यो नटा विटाः ।  
भृत्या भटा मन्त्रिणश्च शिल्पिनो वारयोषितः ॥ ५८ ॥  
  
सर्वे वेदितवेद्यान्ते विशालनगरेऽभवन् ।  
प्राक्संस्कारबलेनैव व्यवहारपरायणाः ॥ ५९ ॥  
  
ननु सर्वेषां तत्र विदितवेद्यत्वे कथं तत्र भूपालादेः सर्वो   
राज्यादिव्यवहार इत्याशङ्क्याह - प्रागिति । यथा हि मदिरामत्तः शूरः   
प्राक्संस्कारमात्रेण शस्त्रवर्त्मस्वस्खलन् युध्यति तथेति भावः ॥ ५९ ॥  
  
प्। १४८)  
  
न संस्मरति संवृत्तं शुभं वाप्यशुभं तथा ।  
भविष्यद् नानुसन्धत्ते हर्षशोकादिसाधनम् ॥ ६० ॥  
  
ननु तत्रत्यजनस्य कथं संस्कारमात्राद् व्यवहारः कीदृशश्चेति चेदाह   
- न संस्मरतीति । संवृत्तम् अतीतम् दुःखादिसाधनं प्राप्तं दृष्ट्वा   
भविष्यशोकादि नानुसन्धत्ते ॥ ६० ॥  
  
वर्तमाने स्मयन् हृष्यन् खिद्यन् क्रुध्यन्निवान्वहम् ।  
मधुक्षीब इवात्यन्तं व्यवहारपरो जनः ॥ ६१ ॥  
  
वर्तमाने हर्षसुखादौ ॥ ६१ ॥  
  
एवंविधं तन्नगरमृषयः सनकादयः ।  
प्रसिद्धविद्यानगरमित्याख्यमूचुरागताः ॥ ६२ ॥  
  
सनकादयः सनकवामदेवाद्याः । नगरमागता इति सम्बन्धः ॥ ६२ ॥  
  
यत्र कीराः पञ्जरस्था अपि वाचो वदन्ति वै ।  
चितिरूपं स्वमात्मानं भजध्वं चेत्यवर्जितम् ॥ ६३ ॥  
  
यत्रेत्यादिश्लोकचतुष्टयं चतुर्थाध्यायान्तगतं प्राग् व्याख्यातम् ॥ ६३ ॥  
  
नास्ति चेत्यं चितेरन्यद् दर्पणप्रतिबिम्बवत् ।  
चितिश्चेत्यं चितिरहं चितिः सर्वं चराचरम् ॥ ६४ ॥  
  
यतः सर्वं चितिमनु भाति सा तु स्वतन्त्रतः ।  
अतश्चितिं जनाः सर्वभासिनीं सर्वसंश्रयाम् ॥ ६५ ॥  
  
भजध्वं भ्रान्तिमुत्सृज्य चितिमात्रं सुदृष्टयः ।  
तिर्यञ्चोऽप्येवमत्यन्तं यत्र वाचो वदन्ति वै ॥ ६६ ॥  
  
प्रसिद्धविद्यानगरं तदद्यापि प्रचक्षते ।  
एवं तत्र पुरा हेमलेखया खलु बोधितः ॥ ६७ ॥  
  
हेमचूडोऽभवद् विद्वान् जीवन्मुक्तस्तथेतरे ।  
स्त्रीबालप्रमुखाः सर्वे जाता ज्ञातपरावराः ॥ ६८ ॥  
  
प्। १४९)  
  
तस्माच्छ्रेयोनिदानं तु सत्सङ्गः प्रथमं भवेत् ।  
तस्माच्छ्रेयोवाञ्छने तु सत्संश्रयपरो भवेत् ॥ ६९ ॥  
  
यस्माद्धेमलेखासङ्गात् सर्वे मुक्ता जातास्तस्मात् सज्जनसंश्रयपरः ॥ ६९ ॥  
  
इति श्रीत्रिपुरारहस्ये ज्ञानखण्डे हेमचूडोपाख्यानसमाप्तिर्नाम   
दशमोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
दशमोऽध्यायः ॥  
  
  
प्। १५०)  
  
अथ एकादशोऽध्यायः  
  
श्रुत्वैवं हेमचूडस्य कथामत्यद्भुतां तदा ।  
भार्गवः सन्दिग्धमनाः प्रष्टुं समुपचक्रमे ॥ १ ॥  
  
अत्राध्याये मोदपद्यैर्दत्त आह भृगूद्वहम् ।  
उपलब्ध्युपपत्तिभ्यां चेत्यं नान्यच्चितेरिति ॥  
  
ते त्वया । ज्ञानं शुद्धाद्वयात्मरूपम् । विषमं सर्वानुभवविरुद्धम् ।   
सर्वतः साधनैरसाध्यं च ॥ १ ॥  
  
भगवन् श्रीगुरो यत्ते प्रोक्तं ज्ञानं महाद्भुतम् ।  
भाति मे विषमं ह्येतदसाध्यं चापि सर्वतः ॥ २ ॥  
  
कथमेतज्जगद् दृश्यं चितिमात्रस्वरूपकम् ।  
अदृष्टं केवलं ह्येतच्छ्रद्धोपेयं न चान्यथा ॥ ३ ॥  
  
विषमत्वमेवाह - कथमिति । दृग्दृश्ययोर्द्वित्वस्य प्रामाणिकत्वेन   
चितिमात्रत्वमदृष्टम् । एतच्च श्रद्धामात्रेणाङ्गीकर्तव्यं   
नोपलब्ध्युपपत्तिभ्यामिति तात्पर्यम् ॥ ३ ॥  
  
चितिश्चेत्यविनिर्मुक्ता नानुभाव्या कथञ्चन ।  
नोपपन्नं सर्वथैतत् कथं चित्तं समारुहेत् ॥ ४ ॥  
  
उपलब्ध्यभावमेवाह - चितिरिति । कथञ्चन केनापि प्रमाणव्यापारेण ।   
नानुभाव्या नानुभवविषयीकार्या । एवंविधा चितिरस्तीति सर्वथा नोपपन्नं न   
युक्तियुक्तम् । कथमिति । एवं चैवंविधा चितिरस्तीति कथं निश्चेतव्यमिति भावः   
॥ ४ ॥  
  
कृपया बोधनीयोऽहमत्र सर्वात्मना खलु ।  
इत्यापृष्टो दत्तगुरुरवदद् भार्गवं प्रति ॥ ५ ॥  
  
एवमाक्षेपेण स्वस्मिन् गुरोर्धार्ष्ट्यशङ्का भवेदिति मत्वाह - कृपयेति ।   
अत्र शुद्धचितिविषये ॥ ५ ॥  
  
प्। १५१)  
  
शृणु राम प्रवक्ष्यामि दृश्यतत्त्वं यथास्थितम् ।  
एतद् दृश्यमशेषं तु दृशिमात्रं न चेतरत् ॥ ६ ॥  
  
चेत्यस्य [ख्: चैत्य] चिदतिरेकेण नरशृङ्गप्रायत्वात् चेत्यनिर्मुक्ता   
[ख्: चैत्य] चितिरुपपन्नैवेति वक्तुं दृश्यतत्त्वं निरूपयति -   
शृण्विति । दृश्यस्य चेत्यस्य तत्त्वं स्वरूपम् । यथास्थितम् अनन्यथेत्यर्थः ।   
तदेवाह - एतदिति ॥ ६ ॥  
  
अत्रोपपत्तिं वक्ष्यामि शृणु सम्यक् समाहितः ।  
एतद् दृश्यं कार्यभूतमुत्पत्तेरुपलम्भतः ॥ ७ ॥  
  
अत्र दृश्यस्य चितिमात्रत्वे [ग्, घ्: दृशि] । उपपत्तिं युक्तिम् ।   
उपलब्धिप्रकारस्य हेमचूडोपाख्यानेन सम्यगुक्तत्वेन प्रकृते   
उपपत्तिरेवोच्यत इति ज्ञेयम् । तत्रादौ दृश्यस्य दृक्कार्यतां साधयति -   
एतदिति । कार्यं कर्तृव्यापारविषयम् ॥ ७ ॥  
  
उत्पत्तिर्नूतनाभासः प्रतिक्षणमिदं जगत् ।  
नूतनत्वेनैव भाति तत्क्षणोत्पत्तिमज्जगत् ॥ ८ ॥  
  
ननु केयमुत्पत्तिरिति चेदाह - नूतनाभास इति । नूतनत्वेनाभासनमित्यर्थः   
। लोके हि नूतनत्वेनाभासमानमेवोत्पन्नमित्युच्यते । यस्मादिदं   
जगन्नूतनत्वेनैव प्रतिक्षणं भाति तस्मादित्यर्थः । एतच्चाग्रे भविष्यति ॥ ८ ॥  
  
केचित् प्राहुर्जगदिदमखण्डैकक्षणोद्भवम् ।  
अन्ये पदार्थसङ्घातमयं स्थिरचरात्मकम् ॥ ९ ॥  
  
ननु घटादिदृश्यसमुदायो हि जगदिति व्यवह्रियते समुदायातिरिक्तं न   
किञ्चिदेकं वस्तु जगदित्याशङ्क्य विज्ञानवाद्यभ्युपगतां जगतः   
क्षणिकैकरूपतां स्वाभिमतां प्रदर्शयति - केचिदिति । अत्र   
विज्ञानवादिनामयमभ्युपगमः क्षणिकविज्ञानसन्तानरूपाः प्रमातारः   
पूर्वपूर्वसंस्कारजन्य एवोत्तरोत्तरविज्ञाने दृश्याकाराः । घटाकारं   
ज्ञानं पटाकारं ज्ञानमित्याद्यनुभवेन   
विज्ञानेष्वाकारस्यावश्याभ्युपेयत्वेन तावतैव व्यवहारोपपत्तौ बाह्यं   
नाभ्युपेयम् । यस्मिन् ज्ञाने हि यावान् देशकालवस्त्वाकारो भासते   
तावानखण्डैकरसस्तत्क्षणे । कुण्डक्षणो बदरक्षणः कुण्डबदरक्षण इति   
क्रमेण जगत् क्षणिकं तत्तत्कालदेशाकारात्मकमखण्डैकरसं   
विज्ञानमेवेति । अन्ये हि काणादप्रभृतयः पदार्थसङ्घात एव जगत्   
तच्चाकाशादिरूपं स्थिरं नित्यम् घटादिरूपं चरमनित्यम् ।   
स्थिरचरोभयवस्तुसमुदाय एव जगदित्याहुः । अत्र   
काणादप्रमुखैर्वादिभिर्बाह्यार्थे न किञ्चित् प्रमाणं वक्तुं शक्यम्   
सर्वव्यवहारस्यावश्याभ्युपेयज्ञानाकारमात्रपर्यवसितत्वात् । एवमपि   
कथञ्चिद् व्यवहारास्पृष्टं बाह्यं कल्पितमजागलस्तनायितमेव   
[क्, ख्: मेवाह] । विज्ञानवादिमतं तु चिदात्मनि   
जगत्प्रतिबिम्बवादिनः स्वस्यानुकूलम् अंशेन प्रतिक्षणपरिणामिनो   
[प्रतिक्षणपरिणामिनो हि सर्वे एव भावाः ऋते चितिशक्तेः इति   
साङ्ख्यतत्त्वकौमुदीस्थितः पाठः । द्रष्टव्या - सां० का० ५] हि   
भावा ऋते चितिशक्तिम् इत्याद्यन्यमताविरुद्धं चेति तस्य   
प्रथममुपपादनमिति ध्येयम् ॥ ९ ॥  
  
प्। १५२)  
  
सर्वथा तु समुत्पत्तिमदित्येव विनिश्चितम् ।  
तत्र स्वभाववादस्तु नोचितोऽतिप्रसङ्गतः ॥ १० ॥  
  
अन्यैर्यथेच्छमुक्तमपि जगद् दृश्यत्वहेतुकानुमानेन   
वह्वागमानुकूलेनोत्पत्तिमदेव सिद्ध्यतीत्याह - सर्वथेति । स्थिरं   
क्षणिकमित्युभयथा [क्: भयं यथा] स्थितमपीत्यर्थः । दृश्यस्य   
नित्यत्वपक्षव्यावर्तकस्तुशब्दः । जगतो नरविषाणतुल्यतां सम्पादयितुं   
प्रवृत्तस्य तत्क्षणिकत्वाक्स्ऽणिकत्वसाधनं वध्यमण्डनतुल्यमिति   
तदुपेक्षणं सर्वथेत्यनेन सूचितम् । अथ जगतो न किञ्चिदुपादानं प्रमाणेन   
सिध्यतीति निरुपादानैन्द्रजालिकसृष्टभावतुल्यतां वक्तुमादौ जगतः   
सत्यत्वं सोपादानत्वं च वदतां मतं क्रमेण प्रतिक्षेप्तुमुपक्रमते -   
तत्रेति । जगतः [क्: जगतः नास्ति] कार्यत्वे सिद्धे [क्: सिद्धेति] सति ।   
स्वभाववाद इति । कारणमनपेक्ष्यैव कार्यमुत्पद्यते तथा स्वभावात्   
कार्यस्योत्पत्तेः पूर्वं कार्यस्यासत्त्वादेव कः कमपेक्षेत । उत्पन्नश्च   
स्वयंसिद्धोऽन्यं किमित्यपेक्षेत । तस्माद्यथा कारणस्य कार्यानपेक्षत्वं   
स्वाभाविकमुच्यते एवं कार्यस्यापीति हि चार्वाकः स्वभाववादमाह । तं   
दूषयति - नोचित इति । न युक्त इत्यर्थः । अतिप्रसङ्गत इति । कारणमनपेक्ष्य   
जायमानो घटः पटोऽपि भवेदिति भावः । मम तु   
घटपटकारणयोर्वैचित्र्यान्न घटः पटो भवेत् । ननु घटकारणमेव   
पटकारणं कुतो न भवेदिति चेत् स्वकारणवैचित्यादिति गृहाण ॥ १० ॥  
  
प्। १५३)  
  
अन्वयव्यतिरेकाभ्यां कार्यकारणनिश्चयात् ।  
संवादतः प्रवृत्तीनां कथमाकस्मिकं भवेत् ॥ ११ ॥  
  
ननु कपालः कार्यं घटः कारणमिति कुतो न भवेदिति चेदाह - अन्वयेति ।   
अन्वयो हि कार्ये समग्रकारणव्याप्तिः । व्यतिरेकस्तु कारणाभावे   
कार्याभावव्याप्तिः । एतज्ज्ञानेन कार्यकारणयोर्नियतरूपतानिश्चयात् ।   
नन्वन्वयव्यतिरेकयोर्ज्ञानस्य भ्रमत्वसम्भवात् कथमुक्तनिश्चयः   
प्रमाणं स्यादिति चेदाह - संवादत इति । तज्ज्ञानस्य भ्रमत्वे   
कारणमुपादाय कार्यार्थं प्रवृत्तो विसंवाद्येतेति भावः । तस्मात्   
कार्यमाकस्मिकं निष्कारणं कथं भवेत् ॥ ११ ॥  
  
क्वचित्तु कारणेऽदृष्टेऽप्यदृष्टं कल्प्यमेव तत् ।  
बहूनामनुरोधो हि न्याय्यः सर्वैरुदाहृतः ॥ १२ ॥  
  
नन्वाकस्मिकदुःखादिसमागमे न किञ्चित् कारणं दृष्टमिति चेदाह -   
क्वचिदिति । अदृष्टं कारणम् । ननु दृष्टकारणदृष्टान्तेनादृष्टकारणे   
कारणं कल्पनीयम् अथवा दृष्टकारणाभावेनाकारणकमेव [क्:   
कारणमेव] कार्यं [क्, ख्, ग्: कारणं] कल्पनीयमिति   
[वेति इति सार्वत्रिकः पाठः । स चानावश्यकः] चेदाह - बहूनामिति   
॥ १२ ॥  
  
भूयो दृष्टं सपूर्वं हि कार्यं क्वचिददर्शने [घ्: नम्] ।  
दृष्टवत् परिकल्प्यं स्यादन्यथा सार्वलौकिकी ॥ १३ ॥  
  
ननु कस्य बहुत्वमिति चेदाह - भूय इति । बहुश इत्यर्थः । प्रायः सर्वं हि   
जगद् दृष्टकारणकमेवेति भावः । विपरीते दोषमाह - अन्यथेति ।   
आकस्मिकत्वाभ्युपगम इत्यर्थः । सार्वलौकिकी सम्प्रवृत्तिरित्यन्वयः ॥ १३ ॥  
  
प्। १५४)  
  
सम्प्रवृत्तिर्विरुध्येत तस्मात् सर्वं सकारणम् ।  
अत एव कार्यहेतोः किञ्चित्कारणतत्परः ॥ १४ ॥  
  
कार्यार्थं [क्, ख्: कार्यार्थ] कारणोपादाने समीचीना   
फलपर्यवसायिनी प्रवृत्तिर्विरुद्ध्येत विसंवाद्येत । नियमेन   
फलपर्यवसायिनी न भवेदिति यावत् । क्वचित् प्रवृत्तेः फलापर्यवसानं तु   
समग्रकारणवैकल्यादिति तात्पर्यम् । यस्मात् प्रवृत्तेः फलपर्यवसानं   
तस्मात् । कार्यार्थं कारणे प्रवृत्तिं निदर्शयति - अत एवेति । तत्परो [क्:   
तत्परा] दृश्यत इति सम्बन्धः ॥ १४ ॥  
  
सर्वत्र दृश्यते लोकस्तस्मादेतन्न किञ्चन ।  
केचिदाहुरसत्कल्पैरणुभिः कार्यमुद्यतम् ॥ १५ ॥  
  
एतच्चार्वाकाभ्युपगतं न किञ्चन विचारासहमित्यर्थः । अथात्र   
काणादमतमुत्थापयति निराकर्तुम् - केचिदिति । असत्कल्पैरदृष्टैः । उद्यतम्   
उत्पन्नम् ॥ १५ ॥  
  
तेभ्योऽत्यन्तं विभिन्नं चाप्यसदत्यन्ततो भवेत् ।  
असत्सतोरेकता हि विरुद्धा [कुतो न विरुद्धा भवेदित्यन्वयः । विरुद्धा   
भवेदेवेति तात्पर्यम्] न कुतो भवेत् ॥ १६ ॥  
  
तेभ्यः अणुभ्यः । विभिन्नं कार्यम् । परमाणवो हि   
जालमरीच्युपलब्धत्रसरेणोरारम्भकद्व्यणुककारणभूताः कार्यस्य   
द्व्यणुकस्य सावयवत्वहेतुनानुमिताः । तत्रायं सृष्टिक्रमः -   
परिपक्वप्राण्यदृष्टसहकृतेश्वरेच्छया विशरारुषु स्थिरेषु परमाणुषु   
क्रियोत्पद्यते ततः क्रमेण परमाणुद्वयं संयुज्यते । तस्मात् संयुक्ताद्   
द्व्यणुकम् । पुनरीश्वरेच्छयैव द्व्यणुकेषु क्रिया ततः क्रमेण   
त्रिभिर्द्व्यणुकैः संयुक्तैस्त्रसरेणुरिति रीत्या घटाद्यन्तकर्योत्पत्तिः ।   
द्व्यणुकादिकार्यं च परमाण्वादिकारणेभ्योऽत्यन्तभिन्नम् नाशानन्तरं   
चात्यन्तमसद् नरशृङ्गतुल्यमिति तन्मतम् । एतन्निराकरोति - असदिति ।   
नह्येक एव घट उत्पत्तेः पुरा असत् ततः सन्नाशोत्तरमसन्निति युक्तम्   
सत्त्वासत्त्वयोर्विरोधात् ॥ १६ ॥  
  
प्। १५५)  
  
नहि पीतमपीतं च प्रकाशं चाप्रकाशकम् ।  
एकं भवेद् विरुद्धत्वात् साङ्कर्यादिप्रसक्तितः ॥ १७ ॥  
  
ननु सत्त्वासत्त्वयोर्भावाभावत्वेऽपि संयोगतदभावयोरिव न विरोध   
इत्याशङ्क्याह - नहीति । संयोगस्याव्याप्यवृत्तित्वान्न तदभावविरोधः ।   
सत्त्वं तु घटादौ समवायेन सत्तावत्त्वम् । तच्च व्याप्यवृत्तीति   
स्वाभावविरुद्धमेव [क्: स्वभाव] । पीतमिति । अत एव पीतमपीतं   
चैकं न भवेदिति भावः । ननु वस्तुस्वभावो ह्यनुभवानुरोधेन कल्पनीयः   
तथा च समवायिनामवयविनां दैशिकव्याप्यवृत्तित्वेऽपि घटोऽस्ति   
नास्तीत्यनुभवानुरोधात् कालिकाव्याप्यवृत्तित्वमिष्यत इति चेदाह -   
प्रकाशमिति । अप्रकाशकमिति स्वार्थं कः । प्रकाशमप्रकाशं च वस्तु   
नैकं भवेत् । अन्यथाऽनुभवमात्रानुरोधेनैकस्य   
विरुद्धोभयरूपत्वाभ्युपगमे नीलं तमश्चलतीत्यनुभवानुरोधेन तमसो   
द्रव्यत्वे एकस्मिन्नेव द्रव्ये भास्वरशुक्लरूपोत्पत्त्या प्रकाशत्वं   
कृष्णरूपोत्पत्त्या तमस्त्वमिति वक्तुं शक्यत्वेन   
तमःप्रकाशयोरैक्यप्रसङ्ग [क्: ङ्गादिति] इति भावः । पीतमपीतं   
प्रकाशमप्रकाशं च वस्तु नैकं भवेद्विरुद्धत्वादिति सम्बन्धः ।   
तस्माद्भावाभावयोः कालदेशभेदेनापि विरोध इति सिद्धम् । ननु तमसो   
द्रव्यत्वे द्रव्यचाक्षुषमालोकसहकृतमिति नियमभङ्गप्रसङ्ग इति चेन्न   
अनुभवानुरोधेन नियमस्यैवान्यथा कल्पयितुं युक्तत्वात् । अथ चावयविवादे   
दूषणान्तराण्यप्याह - साङ्कर्यादिप्रसक्तित इति ।   
सत्त्वासत्त्वादिरूपविरुद्धधर्माध्यासात्मकसाङ्कर्यप्रसक्तेरित्यर्थः । आदिना   
परमाणोरवयवसिद्धिः तत्संयोगस्याव्याप्यवृत्तित्वभङ्ग   
इत्यादिदोषोऽवसेयः । नौ प्रोक्तसाङ्कर्यादिदोषाणां सर्वमतसाधारण्येन   
नेदृशैर्दोस्ऽइरहमेव पर्यनुयोज्य इति चेत् सत्यमुक्तम् । अत [घ्: एत] एव   
द्वैतसत्यत्ववादिनः सर्वानधिक्षेप्तुमेवाणुवादनिरसनमिषेणेमानि   
दूषणान्युक्तानि [क्: न्युक्तानि॥॥॥डूषणानि नास्ति] दत्तगुरुणा ।   
द्वैतानुपपत्त्यन्वेषणपराणामद्वैतिनां पुनरिमानि दूषणानि वासुदेवस्य   
भगदत्तप्रयुक्तवैष्ऽवास्त्रवद् [भगदत्तप्रयुक्तं वैष्णवास्त्रं   
वासुदेवस्योरसि वैजयन्तीरूपेण परिणतमित्येषा कथा महाभारते द्रोणपर्व।इ   
२९ अध्याये द्रष्टव्या] भूषणान्येवेति [क्: ददूषणा] ज्ञेयम्   
[ग्, घ्: ध्येयम्] ॥ १७ ॥  
  
प्। १५६)  
  
ईश्वरेच्छादितो वापि कथमादिक्रियोद्भवः ।  
गुणसाम्यप्रकृतिकं जगदित्यप्यसम्भवि ॥ १८ ॥  
  
एवं परैः साधितं जगदभ्युपगम्य साङ्कर्यादिभिर्दूषयित्वा सम्प्रति   
जगदुत्पत्तिरेव न सम्भवतीति मूलच्छेदकं दूषणमाह - ईश्वरेति ।   
ईश्वरेच्छया हि परमाणुषु कथमादौ क्रियोद्भवः क्वचिदपि कस्यचिदिच्छया   
कस्मिंश्चिदचेतने क्रियोत्पत्त्यदर्शनात् । यदि प्रभोरिच्छामचेतना   
अनुरुद्ध्येरन् तर्हि भटान् विना राजेच्छामनुरुध्य शस्त्रण्येव   
शत्रुभिर्युध्येरन् । तस्मान्नैष आरम्भवादो युक्त इति भावः ।   
एवमारम्भवादं प्रतिक्षिप्य [क्: प्रक्षिप्य]   
परिणामवादमधिक्षेप्तुं तन्मतमनुवदति - गुणसाम्येति । अनीश्वराः   
साङ्ख्यास्तु सत्त्वरजस्तमोगुणानां साम्यावस्था प्रकृतिः स्वत एव   
गुणवैषम्यद्वारा जगदाकारेण परिणमत इत्याहुः । एतन्मतमप्यसम्भवि ॥   
१८ ॥  
  
वैषम्यहेतोर्मृग्यत्वात् साम्यहेतोश्च हीनतः ।  
चेतनेनानधिष्ठानाद् दृष्टान्तानुपलम्भतः ॥ १९ ॥  
  
कुत इति चेदाह - वैषम्येति । प्रकृतिर्हि प्रलये गुणसाम्यरूपा । प्रलयान्ते च   
निर्हेतुकं तद्गुणवैषम्यमयुक्तम् [क्, ख्: वैषम्ययुक्तम्] । नापि   
प्रकृतेरन्यत् प्रलये किञ्चिदस्ति यद्गुणवैषम्ये हेतुतामियात् ।   
कथञ्चिद्विषमगुणायाः प्रकृतेः पुनः सृष्ट्यन्ते   
प्रलयनिमित्तसाम्यहेतोरसम्भवश्च । नन्वस्ति हेतुर्गुणानां साम्ये वैषम्ये   
च यद्धि सेश्वरैः परैरीश्वरस्य वैषम्यनैर्घृण्यपरिहाराय   
कर्माभ्युपगतं तदेव गुणवैषम्यादौ हेतुरिति चेदाह - चेतनेति ।   
चेतनेनानधिष्ठानात् प्रकृतेः परिणामो नोपपद्यत इति शेषः । सर्वत्र   
चेतनव्यापारमन्तरा जडेषु क्रियाऽदर्शनात् स्वतः प्रकृतेर्जगद्रूपेण   
परिणतिः बन्धाय पुरुषं प्रति प्रवृत्तिः मोक्षाय निवृत्तिश्च नोपपद्यते ।   
चेतनप्रेरणं विना जडेष्वदृष्टमात्रेण प्रवृत्तिर्निवृत्तिर्वा न क्वचिद्   
दृष्टेति दृष्टान्ताभावान्नानुमानेनाप्येतत्सिद्धिरित्याह - दृष्टान्तेति ॥   
१९ ॥  
  
प्। १५७)  
  
तस्माज्जागतकार्यस्य कारणं नोपलभ्यते ।  
अदृष्टे तु श्रुतिर्मूलं नान्यमानस्य [क्, ख्: मानसुस]   
सङ्गमः ॥ २० ॥  
  
यस्मादेवं जगतः कारणनिरूपणं नोपपद्यते तस्मादुपपन्नमुपादानं   
कारणं नोपलभ्यते । ननु जगद्रूपं कार्यं   
प्रमाणसिद्धमनपह्नवनीयम् तस्याकारणकत्वाभ्युपगमे   
परमतप्रवेशः तस्मात् कारणोपपादनं [क्: पादने]   
चास्मदुक्तमार्गेणैव भवतिअव्यमिति चेदाह - अदृष्टे त्विति । परोक्षे विषय   
इत्यर्थः । श्रुति आगमः । मूलं निश्चायकं प्रमाणमित्यर्थः । कुत एवमिति   
चेदाह - नान्येति [क्: नान्येति नास्ति] । अन्यस्य प्रत्यक्षादेर्नसङ्गमो   
[क्, ख्: क्षादिर्न] न प्रवृत्तिरित्यर्थः ॥ २० ॥  
  
प्रमातॄणामपूर्णत्वात् प्रमाणस्यानवस्थितेः ।  
कार्यकर्त्रवियोगस्य [क्, ख्: कर्तृ] भूयोदर्शनहेतुतः ॥ २१ ॥  
  
कुत एवमिति चेदाह - प्रमातॄणमिति । इन्द्रियसन्निकृष्टे हि प्रत्यक्षं   
प्रमाणम् तथा च प्रमातॄणां परिछिन्नत्वेनापूर्णत्वात् स्वर्गेन्द्रादौ   
तदिन्द्रियसन्निकर्षासम्भवान्न प्रत्यक्षप्रवृत्तिः । अनुमानस्य   
प्रत्यक्षमूलकत्वादेव नित्यपरोक्षे न प्रवृत्तिः । कथञ्चित्   
प्रवृत्त्युपपादने वाऽनुमानप्रमाणस्य   
बुद्धिकौशल्यायत्तत्वेनान्यथाप्यनुमानप्रवृत्त्याऽनवस्थितेर्न   
किञ्चिदनुमानेन प्रकृतं सेत्स्यति । दृश्यते च [क्, ख्: च नास्ति]   
तर्कमात्रसाधितेऽर्थे तैर्थिकानां पृथगभ्युपगम इत्यभिप्रेत्याह -   
प्रमाणस्येति । अनुमानस्येत्यर्थः । नन्वागमो हि शब्दः । सोऽपि   
परिच्छिन्नप्रमातृप्रयुक्तः स्वर्गादिपरोक्षे कथं प्रमाणमित्याशङ्क्य   
नादृष्टेऽर्थं शब्दमात्रस्य प्रामाण्यमुच्यते किन्त्वैश्वरस्यैव   
श्रुत्यादेरित्यभिप्रेत्य तस्यागमस्य प्रमाणेषु श्रेष्ठत्वं वक्तुं   
प्रसङ्गादीश्वरं साधयति कार्येति [क्: कार्येति नास्ति] । कार्यं   
कर्त्रविनाभूतमिति भूयोदर्शनाज्जगत् सकर्तृकमित्यर्थः ॥ २१ ॥  
  
प्। १५८)  
  
सकर्तृकं जगदिदं सम्भवाच्चेतनो हि सः ।  
कार्यस्याचिन्त्यरूपस्य कर्ता साधारणः कथम् ॥ २२ ॥  
  
सकर्तृकमिति । नन्वनुमानेनेश्वरसाधनमनुपपन्नम् अनुमानं हि   
नित्यपरोक्षासाधकमित्यनुपदमुक्तत्वादिति [क्: परोक्ष] चेदुच्यते -   
कार्यस्य नोपादानाविनाभूतत्वनियमः योगिनिर्मितकार्यं व्यभिचारात् । ननु   
तत्रापि योगीच्छया झटिति सङ्घटितपरमाणव एवोपादानतां भजेरन्निति   
चेन्न नियतशिवकस्तूपककापालिकाकपालात्मकक्रमोल्लङ्घनेन   
व्यभिचारानपोहात् । नियतशिवकादिक्रमोल्लङ्घनं   
योगसामर्थ्यजनितमनपह्नवनीयम् । तेनैव सामर्थ्येन कार्यनिर्वाहे   
परमाणुसङ्घटनकल्पनस्य [क्, ख्: अपर] निर्युक्तिकत्वात् ।   
प्रसिद्धकारणादिक्रमेणैव घटं निर्मिमाणो योगी कुलाल एव भवेदिति च   
ज्ञेयम् । नहि कर्यस्य कर्त्रविनाभूतत्वानियमः अव्यभिचारात् । तस्मात् कार्यस्य   
सकर्तृकत्वानुमानं नानवस्थितम् । एवं साधितोऽपि कर्ता न जडः उपादान   
[क्, ख्: दाना] गोचरापरोक्षजाञादिमत्त्वरूपकर्तृत्वस्य   
जडेऽसम्भवादित्याह - सम्भवादिति ॥ २२ ॥  
  
तस्मादचिन्त्यशक्तिः स आगमस्तद्विमर्शनम् ।  
पूर्णस्य त्वप्रतिहतं प्रमाणं सर्वतोऽधिकम् ॥ २३ ॥  
  
यस्मादचिन्त्यरूपकार्यस्य प्राकृतः कर्ता न सम्भवति   
तस्मादचिन्त्यशक्तिर्जगत्कर्ता । तदिति लुप्तषष्ठ्यन्तं तस्य   
पूर्णस्याचिन्त्यशक्तेः । जगत्कर्तुर्विमर्शनं तत्त्वावगमको व्याहारात्मा   
व्यापार आगमः । अस्याचिन्त्यशक्तित्वादेवाशरीरिणोऽपि व्याहारात्मा व्यापार इति   
ज्ञेयम् । यस्मादेवंविधोऽयमागमः [क्, ख्: तस्मा]   
तस्मादप्रतिहतं सर्वथान्यैरबाधितं प्रमाणम् । अत एव सर्वतः   
प्रमाणेभ्योऽधिकं श्रेष्ठं प्रब्लमित्येतत् ॥ २३ ॥  
  
प्। १५९)  
  
तत्रैकस्तु महेशानः पुरा सृष्टेरुदाहृतः ।  
स्वतन्त्रो ह्यनुपादानः स्वातन्त्र्यभरवैभवात् ॥ २४ ॥  
  
दृश्यं दृशिमात्रमिति अत्रोपपत्तिं वक्ष्यामि (११।७) इति प्रतिज्ञाय   
महता प्रबन्धेनागमस्य प्रमाणमूर्धन्यत्वं संसाध्य   
प्रतिज्ञातार्थनिर्वाहायागमोक्तार्थमनुवदति श्लोकदशकेन - तत्रेति ।   
आगमे इत्यर्थः । उपादानरहित इत्युदाहृतः । तथा चागमः - आत्मा वा   
इदमेक एवाग्र आसीन्नान्यत्किञ्चन मिषत् (ऐत० उ० २।१।१) नासदासीन्नो   
सदासीत्तदानीम् (ऋ १०।१२९।१) निरुपादानसम्भारः स्वात्मभित्तौ हि   
लीलया । जगच्चित्रं समुल्लिख्य क्रीडत्येष महेश्वरः ॥ इत्यादिः । स्वातन्त्र्यस्य   
भर उत्कर्षः तस्य वैभवान्माहात्म्यादवभासयदित्यन्वयः ॥ २४ ॥  
  
स्वात्मभित्तौ जगच्चित्रं विलासायावभासयत् ।  
यथा स्वप्नमनोराज्ये कल्पितं स्वेन केवलम् ॥ २५ ॥  
  
विलासाय क्रीडनाय । यथा स्वप्ने मनोराज्ये वा [क्: वा नास्ति] स्वेन   
केवलमुपादानाद्यनपेक्ष्य परिकल्पितं देहम् ॥ २५ ॥  
  
अहन्त्वेनैव गृह्णाति देहं तद्वद्यं जगत् ।  
न ते रूपं यथा देहः स्वप्नव्यावृत्तिहेतुतः ॥ २६ ॥  
  
तत्कालेऽहन्त्वेन गृह्णाति तद्वद् अयम् ईश्वरः स्वपरिकल्पितं जगदहन्त्वेनैव   
गृह्णाति । यदुक्तम् - स्वाङ्गभूतेषु [स्वाङ्गरूपेषु इति तत्रत्य   
पाठः] भावेषु प्रमाता कथ्यते पतिः (ई० प्र० ३।१४) इति । न त इति ।   
यथा हि मनोराज्यपरिकल्पितदेहो न ते स्वरूपम् स्वप्नादौ व्यावृत्तेः ॥ २६ ॥  
  
प्। १६०)  
  
तथास्य न जगद्देहो व्यावृत्तेः प्रलये ननु ।  
देहादिव्यतिरिक्तस्त्वं यथा केवलचिन्मयः ॥ २७ ॥  
  
दार्ष्टान्तिके योजयति - तथेति । अस्य ईश्वरस्य । अहन्त्वेन गृहीतमपि जगन्न   
देहः प्रलये जगतो व्यावृत्तेः । यथा जाग्रदाद्यवस्थास्वनुवृत्तस्य   
चिदात्मनस्तवावस्थाननुवृत्तदेहादिव्यतिरिक्तत्वम् [क्: स्तता]   
एवमीश्वरोऽपि प्रलयाननुवृत्तजगद्व्यतिरिक्तशुद्धचिन्मय इत्याह -   
देहादीति ॥ २७ ॥  
  
एवं देवो जगच्छून्यचिदेकवपुरव्ययः ।  
तेनेदं स्वात्मनि जगच्चित्रमुन्मीलितं ननु ॥ २८ ॥  
  
अव्यय इत्यनित्यजगद्व्यतिरिक्तत्वनिर्वाहकं विशेषणम् । तेन चिदेकवपुषा   
ईश्वरेण ॥ २८ ॥  
  
क्वोन्मीलयेज्जगच्चित्रं स्वान्यस्य क्वाप्यसम्भवात् ।  
ऋते चितिं कदाचिद्वा क्व किं भवितुमर्हति ॥ २९ ॥  
  
पूर्णस्य त्वप्रतिहतम् (११।२३) इत्युक्तं पूर्णत्वं साधयति - क्वेति ।   
स्वस्मादन्यस्य दृश्यस्य क्वापि स्वस्मादन्यत्रासम्भवाज्जगच्चित्रं   
क्वोन्मीलयेदित्यर्थः । कुतः क्वापि स्वान्यस्यासम्भव इति चेदाह - ऋत इति ।   
कदा क्व मिमिति कालदेशाकारप्रतिषेधः ॥ २९ ॥  
  
यत्राभावश्चितेर्ब्रूयात् स देशो नैव सिध्यति ।  
अभावश्च चितेः केन सिध्येत्तस्माच्चितिः परा ॥ ३० ॥  
  
यत्रेति । यत्र चिदभावस्तद्देशप्रकाशासम्भवान्न सिद्ध्येत् सिद्धेः   
प्रकाशायत्तत्वादिति भावः । अभावश्चेति । चितः सर्वप्रकाशकत्वेन   
तदभावः केन सिध्येदिति भावः । तस्मात् चिदभावस्यासिद्धेः । परा अनिषेध्या   
निषेधावधिभूतत्वात् ॥ ३० ॥  
  
महासत्ता जगद्ग्रासशीला पूर्णाऽवभासते ।  
समुद्रमन्तरा भङ्गा दिवानाथं विना प्रभाः [ख्, ग्:   
भा] ॥ ३१ ॥  
  
अत एव महासत्ता । महती अपरिच्छिन्ना सत्ता यस्याः । अत एव जगतस्तया   
व्याप्तत्वाज्जगतो ग्रसनं शीलं यस्याः । अत एव पूर्णा । अत एव तदविनाभूतं   
जगदिति सदृष्टान्तमाह - समुद्रमिति ॥ ३१ ॥  
  
प्। १६१)  
  
यथा न सन्ति तद्वद् वै संविद्रूपं विना जगत् ।  
तस्मादेष महादेवः शुधचैतन्यविग्रहः ॥ ३२ ॥  
  
यथा हि समुद्राद्यविनाभूतास्तरङ्गादयस्तथा [क्, ख्:   
समुद्रावि] संविद्रूपाविनाभूतं जगत् । यस्मात्संविदविनाभूतं जगत्   
तस्माच्छुद्धचैतन्यविग्रहो दृश्यलेशरहित आसीदिति सम्बन्धः ॥ ३२ ॥  
  
आसीत् सृष्टेः पुरा तस्मादुत्पन्नं तत्र संस्थितम् ।  
तस्मिन् विलीयते चान्ते जगदेतच्चराचरम् ॥ ३३ ॥  
  
तस्मात् महादेवात् यथा हि समुद्रादेरुत्पत्त्यादिमतां तरङ्गादीनां   
समुद्रादिमात्राद्यात्मत्वम् एवं जगतश्चिन्मात्रात्मत्वमिति भावः ॥ ३३ ॥  
  
इत्यागमप्रसिद्धोऽर्थस्तन्न विप्रतिपद्यते ।  
अदृष्टार्थेषु संवादात् प्रमाणं ह्यागमो भवेत् ॥ ३४ ॥  
  
इतीति । तत्रैकस्तु (११।२४) इत्यादिश्लोकदशकोक्तः । तत् आगमोक्तम् । न   
विप्रतिपद्यते संशयविषयतां न प्राप्नोति । कुत एवमिति चेदाह - अदृष्टेति   
। यत्प्रमाणं हि क्वचिद्विसंवादि तत्प्रमितोऽर्थो विप्रतिपद्यते । यत्प्रमाणं   
सर्वत्राविसंवादि तत्प्रमितोऽर्थो न विप्रतिपद्यत इति नियमः । आगमस्त्वदृष्ट   
एव प्रमाणं न क्वचिद्विसंवादि अतो न तत्सिद्धोऽर्थो विप्रतिपद्यते । अतः सर्वथा   
आगमः प्रमाणमेव भवेदिति भावः ॥ ३४ ॥  
  
दृश्यन्ते मणिमन्त्रादिसिद्धयः सर्वतो यतः ।  
नाल्पप्रज्ञो विजानीयाद् मणिमन्त्रमहाफलम् ॥ ३५ ॥  
  
ननु वेदाद्यागमो नेश्वरोक्तः प्रमाणाभावादिति चेदाह - दृश्यन्त इति ।   
मणिमन्त्रौषधानामागमोक्तानां सिधयः फलोत्पत्तयः सर्वतः [क्:   
सर्वत्र] साधकेषु यतो दृश्यन्ते तस्मादागमः सर्वज्ञगदित इति   
सम्बन्धः । यतो मण्यादिफलमीश्वरादन्योऽल्पप्रज्ञो ज्ञातुं [क्:   
दातुं] न समर्थ इत्याह - नेति ॥ ३५ ॥  
  
प्। १६२)  
  
तस्मात् सर्वज्ञगदितो ह्यागमः सर्वदर्शनः ।  
तत्रोक्तो देव एवादौ सृष्टेर्जगत आस्थितः ॥ ३६ ॥  
  
सर्वदर्शन इति । दृश्यतेऽनेनेति दर्शनं प्रमाणव्यापारः [क्, ख्:   
प्रमाणं] सर्वत्र दर्शनं यस्य । दृष्टादृष्टविषय इति यावत् ।   
देवश्चिन्मात्रमूर्तिरीश्वरः एवकारेण प्रधानादिव्यावृत्तिः ॥ ३६ ॥  
  
निरुपादान एवादौ सृष्टवानखिलं जगत् ।  
यस्माद् [क्: अस्मा] महेश्वरः पूर्णस्वच्छस्वातन्त्र्यसंयुतः ॥   
३७ ॥  
  
आदौ स्वयमेकोऽपि सृष्टिकाले उपादानं कुतश्चित् सम्पादयतीति चेन्नेत्याह ##-  
घटादिकार्यमवभासयति ईश्वरो निरुपादानश्चेत् कथं क्वावभासयेदिति   
चेदाह - यस्मादिति । पूर्णमपरिच्छिन्नं स्वच्छमकृत्रिमं सहजं   
स्वातन्त्र्यम् तेन युतः ॥ ३७ ॥  
  
चिदात्मभित्तावखिलं चित्रमुन्मीलयेद् [क्, ख्, घ्: लय] जगत्   
।  
न तज्जगत् सम्भवति बहिः क्वचिदवस्थितम् ॥ ३८ ॥  
  
चिदात्मेति । यस्मात् स्वस्य पूर्णत्वेन स्वान्यस्यासम्भवः   
पूर्णस्वातन्त्र्ययुतश्च तस्मात् स्वस्मिन् चिदात्मरूपभित्तौ अखिलं   
जगच्चित्रमुन्मीलयेदिति भावः । नन्वात्मभित्तावुन्मीलयतीति कुत एतदिति चेदाह ##-  
  
पूर्णत्वादीश्वरस्येह स्थानमन्यन्न विद्यते ।  
अन्यस्थानस्थितं तच्च कथञ्चिन्नैव सिध्यति ॥ ३९ ॥  
  
कुतो न सम्भवतीति चेदाह - पूर्णत्वादिति । व्रीहिभिः पूर्णे घटेऽन्यस्य   
स्थानाभाव इव दिगादिनामात्मना पूर्णत्वेन नान्यस्य स्थानमस्तीत्यर्थः ।   
आत्मनोऽपूर्णत्वाभ्युपगमेऽपि [ख्, ग्: आत्मनः पू] न तदन्यत्र   
जगत्सिद्ध्यति चित्प्रकाशबहिर्गतस्याप्रकाशादित्याह - अन्यस्थानेति ॥ ३९ ॥  
  
प्। १६३)  
  
तथा च दर्पणाभोगे प्रतिबिम्बवदेव हि ।  
जगदुन्मीलितं देवे चैवं सर्वं समञ्जसम् ॥ ४० ॥  
  
नन्वेतदसमञ्जसम् अन्यस्वरूपान्तरन्यावभासादृष्टेश्चिदात्मस्वरूपे   
जगदवभासानुपपत्तेरित्याशङ्क्याह - तथा चेति । दर्पणेति ।   
दर्पणस्वरूपान्तः प्रतिबिम्बावभासवद् देवे चिदात्मस्वरूपे   
जगदुन्मीलितमवभासत इत्येवमभ्युपगमात् [क्: इत्येवाभ्यु] सर्वं   
समञ्जसमिति भावः ॥ ४० ॥  
  
जगदादेर्हि देवस्य योगीव जगतः क्रियाः ।  
सङ्कल्पनगरप्रख्या सृष्टिर्देवस्य सम्मता ॥ ४१ ॥  
  
ननु निरुपादानानस्य कर्तुः कार्यक्रिया न क्वचिद् दृष्टेति चेदाह -   
जगदादेरिति । जगत्कर्तुरित्यर्थः । ननु तर्हि योगिनिर्मितवज्जगदपि   
स्वनिर्मातुर्भिद्येत । तथा च कथमुक्तं चिदतिरिक्तं जगन्नास्तीति चेदाह -   
सङ्कल्पेति । देवस्य जगत्कर्तुः सङ्कल्पनगरवत् कर्तुरनतिरिक्ता सृष्टिरिति   
भावः ॥ ४१ ॥  
  
राम ते मानसी सृष्टिर्मनोमय्येव केवला ।  
अनेकमातृमेयादिप्रचुरा ह्यवभासते ॥ ४२ ॥  
  
ननु सङ्कल्पनगरमपि कर्तुर्भिन्नमेवेति चेन्नेत्याह - रामेत्यादि । मानसी   
सृष्टिः सङ्कल्पनगरप्रचुरा याऽवभासते सा मनोमयीति सम्बन्धः ॥ ४२ ॥  
  
अनेकभेदभिनापि मनसोऽन्या नहि क्वचित् ।  
उत्पना मनसस्तत्र स्थिता तत्रैव लीयते ॥ ४३ ॥  
  
एतदेव साधयति - अनेकेति । भेदैर्व्यावृत्तधर्मैर्भिन्नापि मानसी   
सृष्टिर्यतो मनस्युत्पन्ना तत्रैव स्थिता लीना च ततो मनसो नह्यन्येति   
सम्बन्धः ॥ ४३ ॥  
  
सा केवलमनोरूपा यथा तद्वज्जगच्छिवात् ।  
  
सेति । मानसी सृष्टिः । यथा मनस उत्पत्त्यादिना मानससृष्टेर्मनोमयत्वम्   
तथा चिदात्मनः शिवादुत्पत्त्यादिमज्जगच्चिन्मयमित्यर्थः । ननु   
शिवादुत्पन्नस्य जगतः शिवरूपतैव न चितिरूपतेति चेदाह - स इति । ननु   
चितेः कुलालवद्विग्रहः स्यादित्याशङ्क्य नेत्याह - अविग्रहेति । नास्ति   
चिदतिरिक्तो विग्रहो देहो यस्याः ॥ ४४ ॥  
  
प्। १६४)  
  
त्रिपुरानन्तशक्त्यैक्यरूपिणी सर्वसाक्षिणी ।  
सा चितिः सर्वतः पूर्णा परिच्छेदविवर्जनात् ॥ ४५ ॥  
  
सा चितिरेव प्रकरणप्रतिपाद्या त्रिपुरेत्याह - त्रिपुरेति । शक्तयोऽस्य   
[शक्तिश्च शक्तिमांश्चैव पदार्थद्वयमुच्यते । शक्तयोऽस्य जगत्सर्वं   
शक्तिमांस्तु महेश्वरः ॥ इत्ययं श्लोकः   
परमार्थसारस्याभिनवगुप्तकृतेर्योगराजकृतविवृतौ (पृ० १०)   
श्रीसर्वमङ्गलाशास्त्रश्लोकत्वेनोद्धृतः ।] जगत्सर्वम् इत्युक्तनीत्या   
घटाद्याभासरूपा अनन्ता याः शक्तयः तासामैक्यं सङ्घट्टः तद्रूपिणी   
। यथा हि दर्पणे प्रतिभासमानप्रतिबिम्बानां दर्पण एव सङ्घट्टमयं   
रूपम् तथेति भावः । ननु तर्हि दर्पणवच्चितेर्जडरूपत्वमपि स्यादिति चेदाह ##-  
ज्ञानशक्तिरूपं न जडस्य सम्भवतीति भावः । प्रागुक्तमपि पूर्णत्वं   
सम्यक् साधयितुमुपक्रमते - सा चितिरिति ॥ ४५ ॥  
  
कालो देशश्च लोकेऽस्मिन् परिच्छेदकरः स्मृतः ।  
तत्राकारमयो देशः कालस्तु स्यात् क्रियामयः ॥ ४६ ॥  
  
ननु कथं परिच्छेदवर्जितेति चेदाह - काल इति । कालदेशयोरेव   
परिच्छेदकत्वं [क्: कत्वम् ॥॥॥। परिच्छेद नास्ति] लोके प्रसिद्धमिति   
भावः । ननु परिच्छेदकाभिमतयोर्देशकालयोः किं रूपमिति चेदाह -   
तत्रेति । तयोर्मध्ये इत्यर्थः । इहेदानीं घटः इत्यत्र इहेति गृहादिरूपो देशः   
इदानीमिति प्रातरादिरूपः कालश्च भासते । तत्र गृहादिरूपो देशः   
पृथिव्यादेः संस्थानविशेषात्माकार एव । कालस्तु सूर्यादिपरिस्पन्दादिरूपा   
क्रियैव । यदुक्तं श्रीप्रत्यभिज्ञायाम् - मूर्तिवैचित्र्यतो   
देशक्रममाभासयत्यसौ । क्रियावैचित्र्यनिर्भासात् कालक्रममपीश्वरः ॥   
(२।५) इति । तथा कालः सूर्यादिसञ्चारस्तत्तत्पुष्पादिजन्मैवेति च ।   
नह्याकारक्रियाभ्यां देशः कालो वान्य उदयगिर्यादिरूपेण   
सूर्यादिक्रियारूपेण वोपाधिनोपहितोऽखण्डः सम्भवति यतः   
सर्वव्यवहारस्योपाधिनैव निर्वाहात्तत्कल्पने प्रमाणप्रयोजनयोरभावात् ॥ ४६   
॥  
  
प्। १६५)  
  
यां चितिं समुपाश्रित्य स्यादाकारः क्रियापि वा ।  
तस्याः परिच्छेदकत्वमनयोः स्यात् कथं वद ॥ ४७ ॥  
  
एवं देशकालयोः स्वरूपं विविच्य ताभ्यां परिच्छेदाभावं चिदात्मनः   
साधयति - यामिति । लोके हि शतायुषो गृहस्थस्य पुरुषस्य ततो महतः   
कलियुगात्मककालस्य जम्बूद्वीपात्मकदेशस्यैकांशेन शतवर्षकालेन   
गृहरूपदेशेन च परिच्छेद एतावत्कालं स्थित एतद्देशे स्थित इति प्रसिद्धः ।   
प्रकृते चिदात्मैकदेशाश्रयेण सतोर्देशकालयोराकारक्रियारूपयोः   
कथञ्चिदात्मपरिच्छेदकत्वमित्यर्थः ॥ ४७ ॥  
  
कस्मिन् देशे च काले च चितिर्नास्तीह तद्वद ।  
यत्र न स्याच्चितिः सोऽपि कथं स्यादिति वै भवेत् ॥ ४८ ॥  
  
ननु न [क्, ख्, ग्: न नास्ति] चिदात्माश्रितौ देशकालौ   
यतस्तयोर्महत्तरयोरेकदेशस्थो [क्, ख्: यस्त] घटादिवच्चिदात्मेति   
चेदाह - कस्मिन्निति । यत्रेति । देशे काले चेत्यर्थः [ख्, घ्:   
वेत्यर्थः] । सोऽपीति देशः कालोऽपीत्यर्थः । यथा हि घटशरावादिकं   
मृदविनाभूतं मृदाश्रितं मृदं विना न भवति यथा [क्, ख्:   
तथा] च दर्पणाविनाभूतं प्रतिबिम्बवस्तु दर्पणाश्रितं दर्पणं विना   
न भवति तथा चिदविनाभूतौ देशकालौ न तां विना स्त इति तदाश्रितावेवेति   
भावः ॥ ४८ ॥  
  
प्। १६६)  
  
अस्तिता हि पदार्थानां प्रकाशो नापरः खलु ।  
प्रकाशस्तु चितिः प्रोक्ता नाचितेः स्यात् [क्: नाचितः] प्रकाशता ॥ ४९ ॥  
  
ननु सौरालोकवच्चितिर्वस्तुप्रकाशिका तथा च यथा सौरालोकरहितो   
घटादिरन्धकारेऽस्ति तथा चितिं विनापि देशादिभावोऽप्यस्त्विति चेदाह -   
अस्तितेति । सत्त्वमित्यर्थः । वस्तूनां सत्त्वं हि प्रकाशनमेव नेतरत् ।   
सत्त्वात्मकप्रकाशो हि चितिरेव । नास्ति चितिर्यस्य सोऽचितिः चिदविषय इति तात्पर्यम् ।   
तस्याचितेः [क्: नाचितः] प्रकाशता यतो नास्ति ततश्चितिरेव प्रकाश   
इत्यर्थः । तथा च सौरालोकं विनाऽन्धकारे   
घटादेर्भासनादालोकादन्यदस्तित्वं घटादेः । चित्प्रकाशं [क्, ख्:   
अतश्चि] विना घटादेः कथञ्चिदपि व्यवहाराभावाच्चित्प्रकाश   
एवास्तित्वमिति भावः ॥ ४९ ॥  
  
प्रकाशस्तु सुमुख्यः स्याद्यः स्वतन्त्रः प्रकाशते ।  
जडा न स्वप्रकाशा हि चितियोगप्रकाशनात् ॥ ५० ॥  
  
नन्वस्तु भावानां सत्त्वं प्रकाश एवेति तथापि घटः प्रकाशते चितिः   
प्रकाशत इति व्यवहारसाम्यात् कथं चितिर्घटादेर्दृश्यस्याश्रयभूतेति   
चेदाह - प्रकाश इति । यः स्वतन्त्रः अन्यानपेक्षः प्रकाशते तस्य प्रकाश   
एव सुमुख्यः [घ्: मुख्यः] । जडा इति । जडाश्चिदात्मभिन्ना न   
स्वप्रकाशाः अन्यानपेक्षप्रकाशा न भवन्तीत्यर्थः । हि यस्मात् । चितियोगेन   
चिद्विषयतापत्त्या प्रकाशनात् । चित्तादात्म्यमप्राप्तानामप्रकाशनान्न   
जडानां स्वतन्त्रः प्रकाश इति भावः ॥ ५० ॥  
  
अन्यानपेक्षणेनैव चितिः स्वस्मिन् प्रकाशते ।  
जडाश्चितिं समाश्रित्य प्रकाशन्ते न चान्यथा ॥ ५१ ॥  
  
चितिस्तु न तथेत्याह - अन्येति । स्वस्मिन् अन्यतादात्म्यमनुपगते स्वस्वरूपे   
[क्, ख्: स्वरूपे] समाध्यादिदशासु प्रकाशते । तस्माच्चिज्जडयोः   
प्रकाशवैषम्याच्चितिमाश्रित्यैव जडाः प्रकाशन्ते न स्वातन्त्र्येणेत्यर्थः ॥   
५१ ॥  
  
प्। १६७)  
  
अप्रकाशेऽपि वस्तूनामस्तिता चेत्तदा शृणु ।  
अस्ति नास्तीति लोकेऽस्मिन् व्यवस्था नहि सेत्स्यति ॥ ५२ ॥  
  
अस्तु भावानामाकाशाश्रितत्ववच्चिदाश्रितत्वम् तथाप्यस्ति प्रकाशते   
चेत्यादिव्यवहारादस्तिता प्रकाशाद् [क्: काशवद्] भिन्नैवेति चेदाह ##-  
[क्: सम॥॥।आद्ये नास्ति] वा ? आद्ये   
समनियतयोर्घटत्वकलशत्वयोरिवाभेदः सिद्ध एवेति मत्वा द्वितीये   
दूषणमाह - अस्तीति । यद्यप्रकाशेऽप्यस्तित्वं घटादेस्तर्हि अयं   
नास्त्यप्रकाशमानत्वात् इत्यादि व्यवस्था न सेत्स्यतीति भावः । ननु तर्ह्ययं   
प्रकाशतेऽस्ति च यतः प्रकाशते ततोऽस्तीत्यादिव्यवहारः कथमिति चेदुच्यते   
दृश्यः प्रत्यक्षत्वादित्यादिवन्नेय इति ॥ ५२ ॥  
  
तस्माद्वस्त्वस्तिता लोके चित्प्रकाशो न चापरः ।  
यथा हि प्रतिबिबिम्बानां सत्त्वं दर्पण एव हि ॥ ५३ ॥  
  
तस्मादिति । प्रकाशास्तित्वयोः समनियतत्वादित्यर्थः । अत्र दृष्टान्तः -   
अथेति । धर्मधर्मिणोस्तादात्म्याभिप्रायेणोक्तम् - दर्पण एवेति ।   
दर्पणसत्त्वमेव प्रतिबिम्बानां सत्त्वमित्यर्थः ॥ ५३ ॥  
  
तथा चितिर्जगत्सत्ता ततः सर्वं चितिर्भवेत् ।  
अधिकं भासते यत्तु तन्नैर्मल्यमहित्त्वतः [क्: महत्त्वतः] ॥ ५४ ॥  
  
एवं चित्प्रकाशयोस्तादात्म्यात् चितिर्जगत्सत्तेति सर्वं जगत् । ननु चितिरेव सर्वं   
चेत्तर्हि चितिरित्येव भासेत घटः पट इत्यधिकांशभासनं कथमिति चेदाह   
- अधिकमिति । तन्नैर्मल्येति । तस्याश्चितेर्नैर्मल्यस्य महित्त्वतो [क्:   
महत्त्वतः] माहात्म्यादित्यर्थः ॥ ५४ ॥  
  
प्। १६८)  
  
काठिन्यनिर्मलत्वाभ्यां प्रतिबिम्बावभासनम् ।  
तयोस्तु तारतम्येन प्रतिबिम्बः स्फुटोऽस्फुटः ॥ ५५ ॥  
  
ननु दर्पणेऽधिकावभासः प्रतिबिम्बविधया भवेत् प्रकृते चिदात्मनि   
कथमधिकावभास इति चेत्प्रतिबिम्बविधयैवेति वक्तुं प्रतिबिम्बनिमित्तं   
विवेचयति - काठिन्येति । काठिन्यमरिक्तात्मत्वम् [क्, ख्:   
काठिन्यभरितात्मत्वम्] प्रतिबिम्बावभासनं भवेदिति शेषः । तयोः   
काठिन्यनिर्मलत्वयोः । तारतम्येन न्यूनाधिकभावेन ॥ ५५ ॥  
  
दर्पणे च जले चापि स्पष्टमेतद्धि लक्ष्यते ।  
जडत्वाद् दर्पणादेस्तु स्वातन्त्र्यपरिवर्जनात् ॥ ५६ ॥  
  
काठिन्यनिर्मलत्वयोराधिक्येन दर्पणे स्फुटः प्रतिबिम्बः न्यूनत्वेन   
जलेऽस्फुटः प्रतिबिम्बः । एतच्च सर्वैः स्पष्टं लक्ष्यते । भित्तौ   
नैर्मल्याभावादाकाशे काठिन्याभावाच्च न प्रतिबिम्बावभास इति भावः ।   
ननु चितेः स्वान्तः [क्: स्वतः] प्रतिबिम्बावभासने   
दर्पणवद्बिम्बापेक्षापि स्यादिति चेदाह - जडत्वादिति । परिवर्जनाद्   
बिम्बापेक्षेति सम्बन्धः ॥ ५६ ॥  
  
बिम्बापेक्षा चितेः स्वच्छस्वातन्त्र्यादनपेक्षता ।  
निर्मलत्वं स्वतःसिद्धं चितेर्मालिन्यवर्जनात् ॥ ५७ ॥  
  
स्वच्छं [क्: स्वच्छ] परिच्छेदमलरहितं सार्वत्रिकं यत् स्वातन्त्र्यं   
तस्मात् चितेर्बिम्बानपेक्षता । यदुक्तम् -  
  
अन्तर्विभाति सकलं जगदात्मनीह  
यद्वद्विचित्ररचना मुकुरान्तराले ।  
बोधः [परं निज इति तन्त्रसारस्थः (पृ० १९)   
ईश्वरप्रत्यभिज्ञाविवृतिविमर्शिनीस्थश्च (भा० २ पृ० २०३) पाठः   
। परमार्थसारयोगराजविवृतौ (प्। ३९) तु मूलस्थित एव पाठो   
दृश्यते ।] पुनर्निजविमर्शनसारयुक्त्या [वृत्त्या इति तन्त्रसारस्थः   
पाठः]   
विश्वं परामृशति नो मुकुरस्तथा तु ॥ इति । (त० सा० पृ० १९)  
  
ननु जलादेः कतकादिना नैर्मल्यं सम्भवति चितेः कथमिति चेदाह -   
निर्मलत्वमिति । आकाशवदसङ्गत्वेन मालिन्यवर्जनात् ॥ ५७ ॥  
  
प्। १६९)  
  
अनेकरसतैव स्याद् मालिन्यं तत् [ग्, घ्: सा] चितेर्नहि ।  
ऐकात्म्यरूप्याच्चिच्छक्तेरखण्डत्वाच्च सर्वथा ॥ ५८ ॥  
  
जलादिगतं मालिन्यं किम् ? यच्चितिरूपे नास्तीत्युच्यते इत्याशङ्क्याह -   
अनेकेति । अनेकरसत्वं वस्त्वन्तरसम्मिलितत्वम् । यथा पार्थिवरजःसम्मिलितत्वं   
जले मालिन्यम् । यथा च दर्पणे काचान्यांशसम्मिलितत्वम् । नन्वेवंविधं   
मालिन्यं चितेः कुतो नेति चेदाह - ऐकात्म्यरूप्यादिति । अवयविनां   
स्वावयवान्तरालेषु स्वातिरिक्तांशमेलनान्मालिन्यसम्भवः । चिदात्मनो   
निरवयवत्वेनैकरूप्यान्न मालिन्यमिति भावः । एवं नैर्मल्ये निमित्तमुक्त्वा   
काठिन्येऽपि निमित्तमाह - अखण्डेति । अखण्डत्वादरिक्तात्मभावहेतोरिति   
सम्बन्धः । रिक्तात्मत्वमवकाशात्मत्वम् । अवकाशवत्त्वमिति यावत् । लोके   
ह्यवयवसंश्लेषतारतम्येन काठिन्यतारतम्यं दृष्टम् । यदवयवानां   
संश्लेषाधिक्यम् तत्र काठिन्याधिक्यम् । संश्लेषन्यूनत्वे काठिन्यन्यूनता ।   
दृष्टं चैतत्पाषाणजलयोः । संश्लेषे आधिक्यं चावयवांशानां   
सम्बन्धाधिक्यनिमित्तम् । तथाहि - यस्माद्यस्यावयवांशा   
यावन्तोऽधिकाः संयुक्तास्तस्य तावदधिकः संश्लेषस्तावदधिकं   
काठिन्यं च [क्, ख्, ग्: च नास्ति] तथा यस्य यावदवयवांशा   
असंयुक्तास्तस्य तावदंशावच्छेदेनान्तरवकाशवत्त्वाद्रिक्तात्मत्वाच्च   
तस्यानधिककाठिन्यवत्त्वमिति । चितेस्तु   
निरवयवत्वेनाखण्डत्वादरिक्तात्मत्वमिति भावः ॥ ५८ ॥  
  
अरिक्तात्मभावहेतोर्नैर्मल्यं सर्वतोऽधिकम् ।  
अस्वतो भासमानस्य भानमन्यानुषङ्गतः ॥ ५९ ॥  
  
अरिक्तात्मभावहेतोश्चितेर्नैर्मल्यं सर्वतोऽधिकम् । प्रकृते नैर्मल्यमिति   
काठिन्यस्याप्युपलक्षणम् । तथा च चितेर्नैर्मल्यं काठिन्यं च सर्वतो   
दर्पणादेरधिकमित्यर्थः ।   
अवयविनामवयवांशेष्ववकाशतारतम्यसम्भवात्तदवकाशेषु   
वस्त्वन्तरप्रवेशतारतम्यसम्भवाच्च काठिन्यनैर्मल्यतारतम्यम्   
चितेरखण्डत्वेन सर्वथा रिक्तात्मत्वाद्धेतोर्नैर्मल्यं काठिन्यं च   
सर्वतोऽधिकमिति भावः । ननु जगतः प्रतिबिम्बत्वे प्रमाणाभावान्न   
प्रतिबिम्बत्वमिति चेत् प्रतिबिम्बलक्षणयोगात् प्रतिबिम्बत्वमिति वक्तुं   
प्रतिबिम्बलक्षणमाह - अस्वत इति । अन्यासम्बन्धेऽभासमानत्वे   
सत्यन्यसम्बन्धेन भासमानत्वं प्रतिबिम्बत्वम् [क्: अन्यप्रति] । यथा   
प्रतिबिम्बघटो दर्पणं विनाऽभासमानो दर्पणसम्बन्धेनैव भासते एवं   
चितिं विनाऽभासमानं चितिसम्बन्धेनैव भासत इति जगत् प्रतिबिम्बात्मकमेव ॥   
५९ ॥  
  
प्। १७०)  
  
प्रतिबिम्बस्वरूपज्ञाः प्रतिबिम्बं प्रचक्षते ।  
जगदेतादृशं सर्वं सर्वैः समभिलक्षितम् ॥ ६० ॥  
  
प्रतिबिम्बमिति । प्रतिबिम्बत्वमित्यर्थः । एतादृशं प्रतिबिमलक्षणवत् ॥ ६० ॥  
  
स्वतो न भासते क्वापि भासते च चिदाश्रयात् ।  
अतो जगत् स्यादादर्शप्रतिबिम्बसुसम्मितम् ॥ ६१ ॥  
  
लक्षणं जगति योजयति - स्वत इति । सुसम्मितं समम् ॥ ६१ ॥  
  
चितिर्विचित्राऽन्यभावैरुपरक्तापि भासिनी ।  
स्वरूपादप्रच्युतैवादर्शवल्लेशतोऽपि हि ॥ ६२ ॥  
  
एवं जगतः प्रतिबिम्बलक्षणयोगात् प्रतिबिम्बत्वमुपपाद्य   
चितेर्दर्पणतुल्यतां वक्तुं प्रतिबिम्बग्राहिणो लक्षणं चिति योजयति - चितिरिति ।   
अन्यस्वरूपोपरक्तत्वेन भासमानत्वे [क्: मानेत्यप्र]   
सत्यप्रच्युतस्वरूपत्वं प्रतिबिम्बग्राहित्वम् । भासिनीति । भासनमात्ररूपा । अत   
एव लेशतोऽप्यप्रच्युतेत्यन्वयः ॥ ६२ ॥  
  
दर्पणप्रतिबिम्बानां दर्पणानन्यता यथा ।  
चिदात्मप्रतिबिम्बानां चिदात्मानन्यता तथा ॥ ६३ ॥  
  
एवं महता प्रयत्नेन जगतः प्रतिबिम्बत्वे साधिते फलितमाह - दर्पणेति ॥   
६३ ॥  
  
प्। १७१)  
  
दर्पणे प्रतिबिम्बो हि बिम्बहेतुर्निरूपितः ।  
चितिः(ति) स्वातन्त्र्यहेतुः स्यात् प्रतिबिम्बो हि जागतः ॥ ६४ ॥  
  
स्वच्छस्वातन्त्र्यादनपेक्षता (११।५७) इति चिति प्रतिबिम्बने [क्,   
ख्, ग्: प्रतिबिम्बे] न बिम्बापेक्षेत्युक्तम् तन्निर्वाहयितुमुपक्रमते -   
दर्पण इति । बिम्बं हेतुर्यस्य स बिम्बहेतुः । स्वातन्त्र्यं हेतुर्यस्य स जागतः   
प्रतिबिम्बः ॥ ६४ ॥  
  
स्वसङ्कल्पाद्राम पश्य स्वात्मनि प्रतिबिम्बितान् ।  
भावान् बिम्बविनाभूतान्निर्निमितावभासनान् ॥ ६५ ॥  
  
बिम्बं विना प्रतिबिम्बने दृष्टानमाह - स्वसङ्कल्पेति । स्वात्मनि   
अन्तःकरणपरिछिन्नचैतन्ये । निर्गतं निमित्तं यस्य निर्निमित्तमवभासनं   
येषाम् दर्पणप्रतिबिम्ब इव नालोकादिनिमित्तापेक्षापीति भावः ।   
सङ्कल्पान्मनोराज्ये भासमाना भावाः प्रतिबिम्बलक्षणयोगात्   
प्रतिबिम्बभूताः तेषामवभासनं बिम्बाद्यनपेक्षमेव प्रसिद्धम् एवं   
परचिति जगत्प्रतिबिम्बनमिति भावः ॥ ६५ ॥  
  
सङ्कल्प एव स्वातन्त्र्यं चितेरुच्छूनमीर्यते ।  
असङ्कल्पदशायां सा चितिः स्वच्छैकरूपिणी ॥ ६६ ॥  
  
सङ्कल्पपदार्थ विवृणोति - सङ्कल्प इति । चिदात्मनो यत्स्वातन्त्र्यं नाम   
शक्तिः तस्य शक्तित्वादेव चिदात्मानतिरेकत्वं सूक्ष्मरूपत्वं च ।   
तद्यदोच्छूनं पुष्टं भवति दृश्याकारत्वेन स्थूलतां प्राप्नोतीति यावत्   
तदा तत्स्वातन्त्र्यमेव सङ्कल्प इतीर्यते [क्: इतीर्यते॥॥षङ्कल्प नास्ति] ।   
यथा हि तव स्वातन्त्र्यमेव सङ्कल्परूपम् । स [क्, ख्:   
तत्वमप्यनेक] त्वय्यनेकभावान् प्रतिबिम्बत्वेनावभासयति   
एवमेवेश्वरस्य स्वातन्त्र्यमपि जगदवभासयतीति भावः । असङ्कल्पकाले च   
यथा तवात्मभूता [क्, ख्: तथा चात्म] चितिः प्रतिबिम्बवर्जनेन   
स्वच्छैकचिन्मात्ररूपिणी ॥ ६६ ॥  
  
प्। १७२)  
  
एवं चितेर्विशुद्धैकरूपायाः सृष्टितः पुरा ।  
बृहत् स्वातन्त्र्यमभवत् सङ्कल्पात्मकमेव तत् ॥ ६७ ॥  
  
एवं सृष्टेः पुरा प्रलये विशुद्धैकरूपा या परा चितिस्तस्या यद्   
बृहदपरिच्छिन्नं स्वातन्त्र्यं तदेव सृष्ट्यादौ सङ्कल्पात्मकमभवत् ।   
शुद्धचिद्दशायां स्वातन्त्र्यस्य तदेकरूपत्वेन स्थितस्य सृष्ट्यादौ   
जगद्रूपतापत्तिरेव सङ्कल्पत्वमिति भावः ॥ ६७ ॥  
  
तत एतत्समाभातं प्रतिबिम्बात्मकं जगत् ।  
बृहत्सङ्कल्पसुस्थैर्याच्चिरमेतद् विभासते ॥ ६८ ॥  
  
ततः सङ्कल्पादेतज्जगत्प्रतिबिम्बात्मकं समाभातं भवति । ननु   
यथाऽस्मत्सङ्कल्पभासितभावानामस्थिरत्वम्   
एवमीश्वरसङ्कल्पभासितस्याप्यस्थैर्यं कुतो नेति चेदाह - बृहदिति ।   
बृहतः सङ्कल्पस्य स्थिरत्वेनैतज्जगच्चिरं भासते सङ्कल्पजावभासस्य   
सङ्कल्पान्यूनकालत्वनियमादिति भावः ॥ ६८ ॥  
  
साधारणं जगद् भाति पूर्णस्वातन्त्र्यहेतुतः ।  
अन्येषां तदपूर्णत्वाद् भात्यसाधारणात्मना ॥ ६९ ॥  
  
ननु तथापि स्वसङ्कल्पजातं स्वात्मन एव भासते नान्यस्य ।   
ईश्वरसङ्कल्पजातजगतः कथं सर्वसाधारण्येन भसनमिति [घ्:   
भान] चेदाह - साधारणमिति । ईश्वरस्य पूर्णस्वातन्त्र्यात्   
सर्वस्वातन्त्र्याद्धेतोरित्यर्थः । तदपूर्णत्वात् स्वातन्त्र्यापूर्णत्वात्   
सर्वस्वातन्त्र्याभावादित्यर्थः । ईश्वर इदमीदृशं जगत्   
प्रमात्रन्तरदृश्यमिति सङ्कल्पयति ततस्तथा भासते । जीवेन तथा   
सङ्कल्पितेऽपि जगति प्रमात्रन्तरदृश्यमित्यंशेऽस्वातन्त्र्यान्न सोऽंशो भासत   
इति भावः ॥ ६९ ॥  
  
अभ्यासान्मणिमन्त्राद्यैः स्वातन्त्र्यं तु यथा यथा ।  
त्यजेत् सङ्कोचमात्मस्थं तथा तत्र हि भासनम् ॥ ७० ॥  
  
जीवानामपूर्णं स्वातन्त्र्यमिति तत्सङ्कल्पितानामसाधारण्यमुक्तम् । तस्यैव   
स्वातन्त्र्यस्योपायैर्यावत् सङ्कोचहानिस्तावत् पूर्णत्वमित्याह - अभ्यासादिति ।   
अभ्यासः शुद्धचिदात्मतत्त्वस्याहमित्यविच्छिन्नानुसन्धानम् । मणिमन्त्रौ   
प्रसिद्धौ । आदिनौषधिः । एतैः साधितैः । तत्र तत्स्वातन्त्र्यकल्पिते ॥ ७० ॥  
  
प्। १७३)  
  
पश्यैन्द्रजालिकं राम निरुपादानयोगतः ।  
भासयन्तं जगच्चित्रं सङ्कल्पादेव सर्वतः ॥ ७१ ॥  
  
अत्रोदाहरणमाह - पश्येति । ऐन्द्रजालिको हि   
साधितमणिमन्त्राद्यैर्गजतुरगादिरूपं चित्रं जगदुपादानमनपेक्ष्यैव   
सङ्कल्पमात्रेण सर्वतो भासयतीति भावः । यद्वा   
मानससृष्टेरसाधारणमस्थैर्यमर्थक्रियाभावश्चेति [क्:   
सृष्टमसा-] बाह्यसृष्टिवैसादृश्याद् दृष्टान्तान्तरमाह ##-  
  
साधारणं स्थिरं स्वार्थक्रियार्हं भूय एव तु ।  
स्वात्मन्युपसंहरेच्च जगदेवं विभसते ॥ ७२ ॥  
  
स्वीया याऽर्थक्रिया घटादेरुदकाहरणादिरूपा तदर्हम् । एवंविधं   
जगदैन्द्रजालिकः सृष्ट्वा भूयः स्वात्मनि स्वसृष्टं सर्वमुपसंहरेच्च ।   
एवमीश्वरसृष्टमपि जगद्विभासते ॥ ७२ ॥  
  
योगिनः पश्य सृष्टिं तां पूर्णस्थैर्यसमावृताम् ।  
योगिनस्तु मितत्वेन सृष्टिर्बाह्या विभाविता ॥ ७३ ॥  
  
नन्वेवमप्यैन्द्रजालिकसृष्टेरतिस्वल्पकालस्थायित्वेन वैसादृश्यमेवेति   
मत्वाह - योगिन इति । विश्वामित्रादेर्योगिनो   
नक्षत्रादिसृष्टिमाप्रलयस्थायित्वरूपपूर्णस्थैर्यसमावृतां   
पश्येत्यर्थः । ननु तथापि योगिनः सृष्टिरीश्वरसृष्टिवत् स्वस्वरूपे कुतो नेति   
चेदाह - योगिनस्त्विति । साधारणयोगिन ईश्वरापेक्षया परिच्छिन्नत्वेन   
परिमितस्वरूपत्वेन बहिःस्थानलाभात् परिमितशक्तित्वाच्च बाह्या   
सृष्टिर्विभावितेत्यर्थः । यस्तु पूर्णयोगी स बाह्यमनपेक्ष्य श्रीकृष्णादिवत्   
[क्, ख्: श्रीकृष्णादिः] स्वस्वरूपे   
एवाऽखिलविश्ववैचित्र्यमवभासयितुं समर्थ इति ध्येयम् ॥ ७३ ॥  
  
प्। १७४)  
  
अमितत्वात् सृष्टिरियं चिन्नाथस्यान्तरेव हि ।  
अत एव चिदात्मत्वव्यतिरेकादसत्यता ॥ ७४ ॥  
  
नैवमीश्वर इत्याह - अमितत्वादिति । अत एव अन्तःसृष्टत्वादेव ।   
अन्यान्तरन्यावभासनं प्रतिबिम्बतुल्यमेवेति [क्: प्रतिबिम्बतुल्यमेवेति   
नास्ति] प्रतिबिम्बस्य [ग्: प्रति नास्ति]   
दर्पणात्मत्वव्यतिरेकेणासत्यत्ववज्जगतोऽपि चिदात्मत्वव्यतिरेकादसत्यतामाह   
- [क्, ख्: चिदात्मव्य] चिदात्मत्वेति ॥ ७४ ॥  
  
जगतः प्रतिबिम्बस्यादर्शात्मत्वं विना यथा ।  
अत एव विचारेणासत्यतां याति नान्यथा ॥ ७५ ॥  
  
असत्यता जगत इत्यन्वयः । अत एवेति । प्रतिबिम्बरूपत्वादेवेत्यर्थः । नान्यथेति ।   
प्रतिबिम्बात्मकमेतज्जगदिति विचारे कृते न सत्यतां प्राप्नोतीत्यर्थः ॥ ७५ ॥  
  
सत्यं स्वभावं नो मुञ्चेदसत्यं तं परित्यजेत् ।  
जगत् पश्य भार्गवैतत् स्वभावादतिचञ्चलम् ॥ ७६ ॥  
  
एवं प्रतिबिम्बत्वेनासत्यत्वं प्रसाध्यासत्यलक्षणवत्त्वादपि जगतोअसत्यतां   
वक्तुं प्रसङ्गात् सत्यासत्यलक्षणमाह - सत्यमिति ।   
अव्यभिचरितस्वभावं सत्यम् अन्यदसत्यमिति तदर्थः । एतत् प्रत्यक्षं जगत् ।   
अतिचञ्चलं क्षणिकम् ॥ ७६ ॥  
  
सत्यासत्ये विभागेन भासेते सर्वतोऽखिलम् ।  
प्रतिबिम्बादर्शभानमिव तत्प्रविचारय ॥ ७७ ॥  
  
कथमयं निश्चय इति चेद्विचारेण भवेदित्याह - सत्येति । सर्वतः सर्वत्र ।   
अखिलं तज्जगत् प्रविचारय । कथमिति चेदाह - प्रतिबिम्बादर्शभानमिवेति ।   
प्रतिबिम्बादर्शयोरनियतनियतरूपत्वेन [ग्: नियत नास्ति] भानवद्   
जगच्चिदात्मनोर्भानं भवेदिति प्रविचारयेति भावः ॥ ७७ ॥  
  
प्। १७५)  
  
आदर्शो ह्यचलस्तत्र चलं हि प्रतिबिम्बकम् ।  
तथा जगच्चलं संविदचला सर्वभाविता ॥ ७८ ॥  
  
एतदेव दृष्टान्ते विचारपूर्वकं दार्ष्टान्तिके योजयति - आदर्श इति ।   
यावत्प्रतिबिम्बेषु वादर्शस्याव्यावृत्तत्वेनापरित्यक्तस्वभावत्वेन सत्यता   
घटप्रतिबिम्बस्यपटादिप्रतिबिम्बकाले व्यावृत्तत्वेन परित्यक्तस्वभावत्वाद   
सत्यतेति भावः । तथेति । घटादेर्जगतः परस्परं व्यावृत्तेः संविदः   
सर्वत्राऽव्यावृत्तेर्जगदसत्यं संवित् सत्येति ज्ञेयम् ।   
जगत्संविदोश्चलाचलत्वं सर्वैर्ज्ञातमित्याह - सर्वेति ॥ ७८ ॥  
  
अत एव हि भावानां विचारासहरूपता ।  
तथा हि सूर्यालोको हि वस्तूनामवभासकः ॥ ७९ ॥  
  
अत एव असत्यत्वादेव । यद्धि असत्यं तन्मरुतोयकेशोड्रकादिवदविचारसहमेव   
। विचारेणेदमीदृशमिति निर्णीतं न [क्, ख्: न नास्ति] भवेदिति   
भावः । विचारासहत्वमेवोपपादयति भावेषु तथा हीति ॥ ७९ ॥  
  
उलूकादिदिवान्धानां विपरीतोऽन्धकारवत् ।  
प्रकाशत्वान्धकारत्वे न विविक्तेऽनयोः [विविक्तेऽनयोः इत्यत्र   
सन्धिरार्षः] स्फुटे ॥ ८० ॥  
  
विपरीतः अनवभासकः । न विविक्ते विवेकमप्राप्ते । अनयोः सौरालोकतमसोः ।   
वस्त्ववभासकत्वं प्रकाशत्वम् अनवभासकत्वं प्रकाशविरुद्धत्वं   
वान्धकारत्वम् । एवं च सौरालोकस्य मनुष्यादीन् प्रत्यवभासकत्वेन   
उलूकादीन् प्रत्यनवभासकत्वेन [क्: कत्वं नैवं] एवं तमसोऽपि   
मनुष्यादीन् प्रत्यनवभासकत्वेनोलूकादिन् प्रत्यवभासकत्वेन कस्य   
प्रकाशत्वं कस्य वान्धकारत्वमिति विवेक्तुमशक्यत्वेन विचारासहत्वमिति   
भावः ॥ ८० ॥  
  
प्। १७६)  
  
एवं विषं कस्यचित् स्यादविषं कस्यचिद् भवेत् ।  
मनुष्यादेः प्रतिघातकरी भीतिर्हि लक्ष्यते ॥ ८१ ॥  
  
एवमन्येषामपि स्वभावानवस्थितिमाह - एवमिति । विषं   
वत्सनाभादिर्मनुष्यादेर्मारकं स्यात् तदुत्पन्नकृम्यादेरविषममारकम् ।   
प्रतीघातो गमनप्रतिबन्धः ॥ ८१ ॥  
  
योगिनां गुह्यकादीनामप्रतीघातलक्षणा ।  
कालो देशश्च दीर्घो यो मनुष्यादिप्रभावितः ॥ ८२ ॥  
  
अप्रतीघातो लक्षणं यस्याः । प्रतीघातकरी न भवतीति तात्पर्यम् । यः कालो   
देशश्च मनुष्यादिभिर्दीर्घत्वेन ज्ञातः स एव देवादीनामदीर्घ इत्याह -   
काल इति ॥ ८२ ॥  
  
स एव विपरीतो वै देवानां योगिनामपि ।  
दर्पणे भासमानस्य दूरादेर्दूरता यथा ॥ ८३ ॥  
  
कथमेकस्यैव दूरत्वमदूरत्वं चेति चेत् सदृष्टान्तमाह - दर्पण इति ॥   
८३ ॥  
  
तथैवास्य स्वभावोऽपि विचारे [क्, ख्, घ्: विचारो न   
स्थिरीभवेत्] न स्थिरो भवेत् ।  
अत आश्रयरूपेण विना नास्ति हि किञ्चन ॥ ८४ ॥  
  
तथैवेति । दर्पणे दृश्यमानो यः सुदीर्घोऽपि देशस्तस्य दर्पणानतिरिक्तत्वेन   
यथा न दीर्घत्वम् एवमेवात्र चिति भासमानालोकादीनामप्रकाशत्वादिकं   
विचारितं सद् न स्थिरं [ग्: अस्थिरं] भवतीत्यर्थः । अतः   
प्रतिबिम्बात्मकत्वाज्जगत आश्रयरूपेण चिदात्मना विना नास्तीत्यर्थः ॥ ८४ ॥  
  
प्। १७७)  
  
यदस्तीति भाति तत्तु चितिरेव महेश्वरी ।  
एवं जगच्चिदेकात्मरूपं ते सम्यगीरितम् ॥ ८५ ॥  
  
यदिति । यथा दर्पणेऽस्तीति भासमानानां प्रतिबिम्बानां दर्पण एव स्वरूपम्   
एवं चिदात्मनि यदस्तीति भाति तत्सर्वं चितिरेव महेश्वरीति स्वस्मिन्   
प्रतिबिम्बात्मकवैचित्र्यभासने स्वैश्वर्यमेव निमित्तम् न तु दर्पणस्येव   
बिम्बमिति [क्, ख्: प्रतिबिम्ब] सूचितम् । अध्यायादौ यत्पृष्टं   
कथं चितेरन्यच्चेत्यं [क्, ख्: चैत्यं] नास्तीति तदियता [क्,   
ख्: तदीयता] ग्रन्थेनोपपाद्योपसंहरति - एवमिति ॥ ८५ ॥  
  
इति श्रीत्रिपुरारहस्ये ज्ञानखण्डे जगत्तत्त्वनिरूपणे एकादशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायाम्   
एकादशोऽध्यायः ॥  
  
प्। १७८)  
  
अथ द्वादशोऽध्यायः  
  
एवं दत्तात्रेयमुखाद् जगत्तत्त्वं निशम्य तु ।  
पप्रच्छ भार्गवो भूयः सन्देहकलिलान्तरः ॥ १ ॥  
  
अत्राऽध्याये चाधिपद्यैर्जगत्सत्यत्वभासनम् ।  
दृढभावनयेत्युक्तं शैलाख्यानेन वै स्फुटम् ॥  
  
एवं चितिरेवेति । सन्देहेन कलिलं [क्: कलिकलु] कलुषितमान्तरं मनो   
यस्य ॥ १ ॥  
  
भगवन् संश्रुतं प्रोक्तं भवता जागतं ननु ।  
यथा ब्रवीषि भगवंस्तत्तथैव न चाऽन्यथा ॥ २ ॥  
  
जागतम् स्वरूपमिति शेषः । तथैव चितिमात्ररूपमेव ॥ २ ॥  
  
तथापि कुत एतद्धि भाति सत्यात्मकं सदा ।  
कुतो वाऽन्यैर्बुद्धिमद्भिः सत्यत्वेन विनिश्चितम् ॥ ३ ॥  
  
तथापि असत्यमपि । कुतः कस्मात् कारणात् । सदा सत्यात्मकं भाति ।   
रज्जुसर्पादेरसत्यस्य कदाचिदसत्यत्वेन भानं दृष्टम् इदं हि जगत् कथं   
सदा सत्यात्मकं भातीति भावः । नन्वेतद् गगननैल्यतुल्यं मूढैरेव   
सत्यत्वेन विदितमिति चेदाह - कुतो वेति । अन्यैः परैर्द्वैतवादिभिः ।   
बुद्धिमद्भिस्तर्कनिपुणैः ॥ ३ ॥  
  
त्वत्तः श्रुतं चापि भूयो भाति मे सत्यवत् कुतः ।  
ब्रूह्येतत् कृपया नाथ यथा नश्येदयं भ्रमः ॥ ४ ॥  
  
अथ च त्वत्तः गुरोराप्ततमाद् असत्यमिदमिति सोपपत्तिकं श्रुतमपि भूयः कुतो   
मे जगत् सत्यत्वेन भाति एतद् ब्रूहि ॥ ४ ॥  
  
इत्यापृष्टो भार्गवेण दत्तात्रेयो महाशयः ।  
जगत्सत्यभ्रान्तिमूलं प्रवक्तुमुपचक्रमे ॥ ५ ॥  
  
महाशय इति । महान् अपरिच्छिन्नः चिदात्माकार आशयश्चित्तं यस्य । जगत्   
सत्यमिति या भ्रान्तिः तन्मूलं तन्निमित्तम् ॥ ५ ॥  
  
प्। १७९)  
  
शृणु राम जगद्भ्रान्तेर्मूलमेतत् सनातनम् ।  
वस्त्वविद्यापूर्वकं यद् दृढभावनमेव [घ्: दृढा; क्:   
हृदा] तत् ॥ ६ ॥  
  
एतद्वक्ष्यमाणम् । सनातनम् अनादि । तदेवाह - वस्त्विति । वस्तुनोऽविद्या   
अयथावद्ग्रहणम् एतत्पूर्वकं यद्वस्तुनोऽन्यरूपेण दृढभावनम् ।   
भावनाया [घ्: नायां] दृढत्वं श्रद्धावत्त्वम् । तत्   
प्रोक्तभ्रमनिमित्तम् ॥ ६ ॥  
  
पश्यात्मानमविज्ञाय स्वात्मबुद्धिं शरीरके ।  
क्व मांसरुधिरास्थीनि क्व चिदात्मातिनिर्मलः ॥ ७ ॥  
  
अत्रोदाहरणमाह [क्: तत्रो] पश्येति ।   
आत्मानमपरिच्छिन्नचिद्रूपमविज्ञाय अयथावत् परिच्छिन्नत्वेन विज्ञाय ।   
शरीरमात्मेति दृढभावनादिति शेषः । स्वात्मबुद्धिमिति । शरीरमात्मेति   
बुद्धिम् । शरीरं कुतो नात्मेति चेदाह - क्वेति । अतिनिर्मलः चिदेकरसः ॥ ७ ॥  
  
केवलं भावनादार्ढ्याच्चिदात्मा देहकोऽभवत् ।  
ज्ञातेऽप्यात्मनि चिद्रूपे भूयो भ्रान्तिः शरीरके ॥ ८ ॥  
  
आत्मत्वेन दृढभावनाद् देहात्मत्वनिश्चयः [क्: देहात्मनि] । एवं   
भावनादेव आत्मा चिद्रूपो न देह इत्युपपत्त्युपलब्धिभ्यां ज्ञातेऽपि   
पुनर्भ्रान्तिः ॥ ८ ॥  
  
एवमेव भावनया सत्यं भाति जगत् खलु ।  
विपरीतं भावयन् वै दृढभ्रान्तिं निवर्तयेत् ॥ ९ ॥  
  
एवमेवेति । अनात्मनि देहे भावनयात्मबुद्धिवदेवेत्यर्थः ।   
दृढसत्यत्वभावनया असत्यमिति सम्यग् ज्ञातमपि जगत् सत्यमिति भाति ।   
नन्वेवं सति जगति सत्यत्वबुद्धिरनिवार्यैवेति चेन्नेत्याह - विपरीतमिति ।   
एतज्जगद् असत्यमिति सदा विपरीतं दृढं भावयन् सत्यत्वभ्रान्तिं निवर्तयेत्   
॥ ९ ॥  
  
यो यथा भावयेदेतज्जगत्तस्य तथा भवेत् ।  
योगिनां धारणाध्यानैः पश्य तद्रूपसङ्गतिम् ॥ १० ॥  
  
कुत एवमिति चेदेवमेव भावनासामर्थ्यमित्याह - यो यथेति । क्वैतद्   
दृष्टमिति चेदाह - योगिनामिति । धारणा ध्यानं च   
भावनापरिपाकविशेषः । बहुवचनं धारणादेरवान्तरभेदाभिप्रायम् ।   
तद्रूपसङ्गतिं जगतो भावनानुरूपताप्राप्तिम् ॥ १० ॥  
  
प्। १८०)  
  
अत्र ते वर्तयिष्यामि पुरावृत्तं [क्: पुनरावृत्तमद्भु]   
महाद्भुतम् ।  
अस्ति वङ्गे सुन्दराख्यं पुरं परमपावनम् ॥ ११ ॥  
  
अत्र जगतो भावनानुरूपताप्राप्तौ । वर्तयिष्यामि उपक्रमिष्यामि ।   
परमपावनं तीर्थभूतम् ॥ ११ ॥  
  
तत्रासीन्नृपतिर्धीमान् सुषेण इति विश्रुतः ।  
तस्य भ्राता महासेनो यवीयान् प्रियकृत् सदा ॥ १२ ॥  
  
यवीयान् कनिष्ठः । भ्रातुः [क्: भ्राता] प्रियकृत् ॥ १२ ॥  
  
शशास राज्यं नृपतिर्धर्मतः सर्वसम्मतः ।  
कदाचिदश्वमेधैः सोऽयजद् देवं महेश्वरम् ॥ १३ ॥  
  
तत्र राजकुमारास्तु महाबलप्राक्रमाः ।  
महत्या सेनया यज्ञाऽश्वं सर्वे ह्यनुसंययुः ॥ १४ ॥  
  
तत्र यज्ञे । अश्वचर्यायामश्वमनुगताः ॥ १४ ॥  
  
अश्वस्य रोधकान् सर्वान् विजित्य बलिनो बलात् ।  
ययुरैरावतीतीरमन्वश्वं नृपतेः सुताः ॥ १५ ॥  
  
रोधकान् शत्रून् । ऐरावती नदी । अन्वश्वम् अश्वपृष्ठतः ॥ १५ ॥  
  
ददृशुस्तत्र राजर्षि तङ्गणाख्यं तपोनिधिम् ।  
बलोद्धता अवज्ञाय तमसङ्गम्य ते ययुः ॥ १६ ॥  
  
तत्र ऐरावतीतीरे । अवज्ञाप्रकार [क्: ज्ञाकार] एव असङ्गम्येति ।   
प्रणामादिपूर्वकं समीपमगत्वेत्यर्थः । ते राजकुमाराः ॥ १६ ॥  
  
तद्वीक्ष्य तङ्गणसुतः पित्रवज्ञां रुषान्वितः ।  
जग्राहाश्वं यज्ञियं तं राजपुत्रन् हि भर्त्सयन् ॥ १७ ॥  
  
प्। १८१)  
  
अथ राजकुमारास्ते रुरुधुः सर्वतो हि तम् ।  
तावत्तङ्गणपुत्रोऽपि गण्डशैलं पुरः स्थितम् ॥ १८ ॥  
  
तं मुनिपुत्रम् ॥ १८ ॥  
  
विवेशाश्वं समादाय पश्यत्सु राजसूनुषु ।  
साश्वं शिलाविलीनं तं दृष्ट्वा राजकुमारकाः ॥ १९ ॥  
  
तं मुनिपुत्रम् ॥ १९ ॥  
  
विभिदुर्गण्डशैलं तं शस्त्रैरुच्चावचैः पृथक् ।  
चूर्णिताद् गण्डशैलात् स महत्या सेनया वृतः ॥ २० ॥  
  
उच्चावचैरुत्तमैरधमैश्च । चूर्णितात् चूर्णितैकदेशात् ॥ २० ॥  
  
निर्गत्य तङ्गणसुतो जिगाय युधि तान् क्षणात् ।  
निहत्य सेनां सौषेणीं बद्ध्वा राजकुमारकान् ॥ २१ ॥  
  
तान् राजकुमारान् ॥ २१ ॥  
  
प्रविवेश गण्डशैलं भूयस्तङ्गणसम्भवः ।  
अथ सेनाभटाः शिष्टा गत्वा राज्ञे न्यवेदयन् ॥ २२ ॥  
  
सुन्दरपुरं गत्वा ॥ २२ ॥  
  
साश्वराजकुमाराणां हरणं गण्डशैलके ।  
सुषेणो विस्मितोऽत्यन्तमुवाचावरजं स्वकम् ॥ २३ ॥  
  
तच्छ्रुत्वा विस्मितः ॥ २३ ॥  
  
वत्साशु गच्छ तं देशं यत्रास्ते तङ्गणो मुनिः ।  
तपस्विनोऽचिन्त्यवीर्या अजेया देवमानुषैः ॥ २४ ॥  
  
यतोऽजेयाः अतः प्रसाद्य । अश्वमेधस्य कालः ॥ २४ ॥  
  
तं प्रसाद्य सुतानश्वं चासाद्यायाहि सत्वरम् ।  
न कालोऽतिव्रजेदेष वसन्तो यज्ञसम्मतः ॥ २५ ॥  
  
अभिमानो न कर्तव्यस्तपस्विषु कदाचन ।  
क्रुद्धास्तपस्विनो लोकान् भस्मीकुर्युः क्षणेन वै ॥ २६ ॥  
  
अतः प्रसादनपरो भूत्वा स्वार्थं प्रसाधय ।  
इत्यादिष्टो महासेनस्तं देशं शीघ्रमाययौ ॥ २७ ॥  
  
स्वार्थम् अश्वादिमोचनम् । तं देशं तङ्गणेनास्तितम् ॥ २७ ॥  
  
प्। १८२)  
  
अपश्यत्तङ्गणं तत्र समाहितमतिं दृढम् ।  
काष्ठकुड्यात्मतां प्राप्तं शान्तेन्द्रियमनोधियम् ॥ २८ ॥  
  
दृढं यथा तथा सम्यक् स्वात्मन्यप्रकम्पतया आहिता स्थापिता मतिर्येन ।   
अत एव काष्ठेत्यादि(ना)देहचाञ्चल्याभावः शान्तेत्यादिना   
बाह्यान्तःकरणयोश्चाञ्चल्याभाव उक्तो ज्ञेयः ॥ २८ ॥  
  
निर्विकल्पदशाम्भोधिनिलीनस्वात्मभावनम् ।  
प्रणम्य दण्डवद् भूयः कृताञ्जलिपुटस्तदा ॥ २९ ॥  
  
निर्विकल्पदशा निर्गता विषयाकारैः परिच्छेदात्मिका विकल्पदशा   
यस्याश्चितेस्तस्या अपरिच्छिन्नत्वेनाम्भोधिरूपता तत्र नितरां लीनं   
सूक्ष्मत्वेन स्थितमात्मनो भावनमहन्त्वेन स्फुरणं यस्य ।   
निर्विकल्पस्वरूपस्यापि व्युत्थानानुरोधेन सूक्ष्माहंविमर्शनाभ्युपगम इति   
ध्येयम् । एवंविधं तङ्गणं प्रणम्य ॥ २९ ॥  
  
तुष्टाव विविधैः स्तोत्रैर्महासेनो मुनीश्वरम् ।  
तथा तस्य संस्तुवतो ह्यत्यगाद्वै दिनत्रयम् ॥ ३० ॥  
  
अथाजगाम तत्पुत्रः सन्तुष्टः पितृसंस्तवात् ।  
प्रोवाच तं महासेनं राजंस्तुष्टोऽस्मि संस्तवात् ॥ ३१ ॥  
  
अथ चतुर्थ दिने ॥ ३१ ॥  
  
ब्रूहि किं तेऽभिलषितं साधयाम्यविलम्बितम् ।  
अहं पुत्रोऽस्म्यस्य विभोस्तङ्गणस्य महामुनेः ॥ ३२ ॥  
  
नैतस्य मे पितुः कालो भाषणे शृणु भूमिप ।  
समाहितस्वान्त एष द्वादशाब्दादनन्तरम् ॥ ३३ ॥  
  
अनन्तरं समुत्तिष्ठेदित्यन्वयः ॥ ३३ ॥  
  
समाधितः समुत्तिष्ठेत्तत्र पञ्चाब्दका गताः ।  
सप्तावशेषा एवं हि समयोऽस्य पुरातनः ॥ ३४ ॥  
  
समयः सङ्केतः सङ्कल्प इति यावत् । अस्य मे पितुः ॥ ३४ ॥  
  
प्। १८३)  
  
तत्तेऽभिवाञ्छितं ब्रूहि यदस्मात्तत् करोम्यहम् ।  
न मां बालं विजानीहि पितृतुल्यं तपस्विनम् ॥ ३५ ॥  
  
तत् तस्मात् । यदस्मात्तेऽभिवाञ्छितं तदहं करोमि । अत्र बाल मामसमर्थं   
न विजानीहि ॥ ३५ ॥  
  
नासाध्यं विद्यते लोके योगिनां हि तपस्विनाम् ।  
श्रुत्वा मुनिकुमारोक्तं महासेनोऽतिबुद्धिमान् ॥ ३६ ॥  
  
अतिबुद्धिमानिति । बालानामनवस्थितत्वज्ञ इति भावः ॥ ३६ ॥  
  
प्राह तं तङ्गणसुतं प्रणम्य च कृताञ्जलिः ।  
मुनिपुत्र ! प्रियं मेऽद्य करोषि यदि सत्यतः ॥ ३७ ॥  
  
त्वत्पितुस्तेऽद्य वाञ्छामि समाधेर्व्युत्थितस्य वै ।  
सह सम्भाषणं किञ्चिदेतदत्यन्तवाञ्छितम् ॥ ३८ ॥  
  
पितुरित्यादि षष्ठ्यन्तं तृतीयया विपरिणेयम् सहयोगात् [उत्तरार्धस्थितेन   
सहशब्देन योगादित्यर्थः ।] ॥ ३८ ॥  
  
अनुकम्प्यो यद्यहं ते द्रुतमेतत् प्रसाधय ।  
श्रुत्वैतद्वचनं राज्ञः प्राह तापसजः पुनः ॥ ३९ ॥  
  
राजन्नसाध्यं ह्येतत्ते वाञ्छितं सर्वथा भवेत् ।  
तथापि ते करोमीति प्रतिश्रुत्यान्यथा कथम् ॥ ४० ॥  
  
कथं ब्रवीमीति सम्बन्धः ॥ ४० ॥  
  
ब्रवीमि भूयस्तत् किञ्चित् प्रतीक्षस्वाभियाचितः ।  
मुहूर्तमात्रं मे पश्य सामर्थ्यं योगसम्भवम् ॥ ४१ ॥  
  
एष मेऽद्य गुरुः शान्तपदे परमपावने ।  
संस्थितस्तं बाह्ययत्नैरपि को वै प्रबोधयेत् ॥ ४२ ॥  
  
शान्तपदे निर्विकल्परूपे ॥ ४२ ॥  
  
पश्याहं बोधयाम्येनं योगयुक्त्यैव सूक्ष्मया ।  
इत्युक्त्वाथ समाविश्य समाहृत्येन्द्रियाण्यलम् ॥ ४३ ॥  
  
सर्वथाऽशक्यं चेत् त्वमेनं कथं बोधयिष्यसीति चेदाह - सूक्ष्मयेति ।   
मादृशस्य सूक्ष्मयोगयुक्तिविदो नाशक्यमिति भावः । समाविश्य उपविश्य ।   
अलमत्यन्तमिन्द्रियाणि समाहृत्य संरुद्ध्य ॥ ४३ ॥  
  
प्। १८४)  
  
प्राणेऽपानं सुसंयोज्य मुख्यप्राणेन निर्गतः ।   
देहं पितुः प्रविश्याशु प्रलीनं तस्य मानसम् ॥ ४४ ॥  
  
प्राणो बहिर्निर्गच्छन्नान्तरो वायुः तस्मिन् । अपानं बाह्यमन्तर्गच्छन्तं   
वायुम् । सुसंयोज्य एकीकृत्य । अपानं निरुद्ध्य निःशेषेण   
प्राणवायुविरचनानन्तरं बाह्यकुम्भकं [घ्: बाह्यं] कृत्वेति   
भावः । मुख्यप्राणोऽहङ्कारात्मान्तःकरणम् । तेन रूपेण देहान्निर्गतः ।   
तस्य पितुः । मरणे ह्यन्तःकरणं प्रलीनं संस्कारमयं [क्, ख्:   
मयप्रा] प्राणेन सह निर्गच्छति तदान्तःकरणस्य [क्: तदन्तः]   
लीनत्वादेव स न किञ्चिज्जानाति । परकायप्रवेशे [घ्: प्रवेशने] तु   
नान्तःकरणस्य विलयः किन्तु बाह्यकुम्भकाभ्यासपरिपाकेन स्वेच्छयैव   
प्राणमवष्टभ्यान्तःकरणं तेन सह स्वनिर्गमादिकं विदन्नेव   
निर्गच्छतीति ज्ञेयम् ॥ ४४ ॥  
  
बोधयामास चाकृष्य प्रबोध्याशु विनिर्गतः ।  
देहं स्वमाविशद् यावत्तावत् स बुबुधे मुनिः ॥ ४५ ॥  
  
पितुरात्मनि प्रलीनं निरुद्धं मन आकृष्य बोधयामास । अन्तःकरणस्य   
तमोमयत्वसम्पत्तिर्लयः रजोमयत्वसम्पत्तिः प्रबोधः   
सत्त्वमयतासम्पत्तिर्निरोध इत्यन्तःकरणस्य सुषुप्तिजाग्रत्समाधिषु   
दशात्रयं ज्ञेयम् । यद्यप्यन्तःकरणस्यातीन्द्रियत्वेन तदाकर्षणमशक्यम्   
तथापि योगिनामतीन्द्रियज्ञानं योगसामर्थ्यादिति ज्ञेयम् ।   
पितृदेहाद्विनिर्गतः । सः तङ्गणः ॥ ४५ ॥  
  
अपश्यदग्रगं भूपं स्तुवन्तं प्रणतं तदा ।  
किमेतदिति सञ्चिन्त्य सर्वं योगदृशाऽविदत् ॥ ४६ ॥  
  
सर्वं पुत्रादिचेष्टितम् ॥ ४६ ॥  
  
प्रसन्नचित्त आमन्त्र्य पुत्रं प्राह सुशान्तधीः ।  
वत्स ! नैवं पुअः कार्यं क्रोधस्तु तपसो रिपुः ॥ ४७ ॥  
  
प्रसन्नचित्त इति । शान्तबुद्धित्वाद् राज्ञि पुत्रे वा न तस्य क्रोध इति भावः । एवं   
क्रोधेनाश्वहरणादिकम् ॥ ४७ ॥  
  
प्। १८५)  
  
राज्ञा हि रक्षिते लोके तपो निर्विघ्नमेधते ।  
यज्ञविघ्नक्रिया दैत्यस्वभावो न मुनेः क्वचित् ॥ ४८ ॥  
  
राजाऽस्माकमुपकारी तस्यापकरणेनास्माकं कृतघ्नता स्यादित्याह -   
राज्ञेति । अनुपकारिणोऽपि यज्ञे विघ्नोऽयुक्त इत्याह - यज्ञेति ॥ ४८ ॥  
  
प्रयच्छाश्वं राजपुत्रानप्यस्मै सुमना द्रुतम् ।  
शीघ्रं यात्वेष यज्ञस्य न कालतिक्रमो भवेत् ॥ ४९ ॥  
  
सुमना इति । रोषं [क्: शेषं] त्यक्त्वेत्यर्थः । एष राजभ्राता ॥ ४९ ॥  
  
इत्युक्तो गण्डशैलं स प्रविश्य क्षणमात्रतः ।  
साश्वान् राजसुतांस्तस्मै ददौ प्रीत्या गतक्रुधः ॥ ५० ॥  
  
सः मुनिपुत्रः । तस्मै महासेनाय ॥ ५० ॥  
  
ततः साश्वान् भ्रातृपुत्रान् सम्प्रेष्य नगरं प्रति ।  
महासेनस्तङ्गणं तं प्रणम्यात्यन्तविस्मितः ॥ ५१ ॥  
  
अपृच्छत् प्राञ्जलिर्भूत्वा प्रसाद्य मुनिपुङ्गवम् ।  
भगवन् ज्ञातुमिच्छामि साश्वा मे भ्रातृनन्दनाः ॥ ५२ ॥  
  
कथं गण्डशैलगर्भे संस्थितास्तत् समीरय ।  
एवं राज्ञाऽनुयुक्तोऽथ तङ्गणः प्राह भूपतिम् ॥ ५३ ॥  
  
कथमिति । गण्डशैलस्य सघनत्वादित्यर्थः ॥ ५३ ॥  
  
शृणु राजन् प्रवक्ष्यामि पुराऽहं पृथिवीपतिः ।  
समुद्रवलयां पृथ्वीमन्वशासं चिरं खलु ॥ ५४ ॥  
  
महादेवप्रसादेन ज्ञात्वा चितिमधीश्वरीम् ।  
त्रिपुरां लोकसंस्थानं नीरसं विमृशंस्ततः [क्, ख्:   
तथा] ॥ ५५ ॥  
  
आत्मरूपां चितिम् । लोकस्य दृश्यस्य संस्थानं स्थितिम् । नीरसमिति ।   
चितिप्रतिबिम्बत्वेन निस्तत्त्वभूतत्वात् ॥ ५५ ॥  
  
प्। १८६)  
  
निर्विण्णो लोकयात्राया न्यस्य राज्यं सुतेष्वथ ।  
प्राविशं वनमेतद् वै भार्या मामन्वगात् सती ॥ ५६ ॥  
  
निर्विण्णो जातालम्बुद्धिः । लोकयात्राया व्यवहृतेः ॥ ५६ ॥  
  
तस्याभितप्यतो मेऽद्य ययुरर्बुदवत्सराः ।  
भार्यापि मत्सेवनेन परां सिद्धिमुपागता ॥ ५७ ॥  
  
परां सिद्धिं मोक्षम् ॥ ५७ ॥  
  
कदाचिदथ भाव्यर्थगौरवान्मे प्रिया सती ।  
समाधावेव कामार्तमानसाऽभूत्ततस्तु सा ॥ ५८ ॥  
  
भाव्यर्थगौरवात् भवितव्यस्यानपोह्यत्वात् [क्: स्याबोधत्वात्] ।   
समाधावेव निरुद्धं मनः कामकारेण प्रोद्बुद्धमिति भावः ॥ ५८ ॥  
  
मां दृष्ट्वा रतिमिच्छन्ती समाधिस्थं स्थिरान्तरम् ।  
असहन्ती कामवेगं भावयामास मद्रतिम् ॥ ५९ ॥  
  
स्थिरान्तरं झटित्युद्बोधयितुमशक्यम् । मया कृतां रतिं भावयामास ॥   
५९ ॥  
  
गाढभावनया प्राप्य सम्भोगं तु मया सह ।  
दधार गर्भं सुषुवे पुत्रमेनं पुरः स्थितम् ॥ ६० ॥  
  
पुत्रं न्यस्य मदुत्सङ्गे मां समाधेः प्रबोध्य च ।  
देहं भूतेषु सात्कृत्य परव्योमात्मतां ययौ ॥ ६१ ॥  
  
एवं कामविहता देहेऽपि जातनिर्वेदा देहं त्यक्तवतीत्याह - पुत्रमिति ।   
सात्कृत्य संयोज्य । परव्योम परं ब्रह्म ॥ ६१ ॥  
  
अथ दृष्ट्वोत्सङ्ग एनं ज्ञात्वा तस्या गतिं पराम् ।  
दयाक्रान्तमना जातस्तेनायं वर्द्धितो मया ॥ ६२ ॥  
  
तस्याः पत्न्याः । अयं सुतः ॥ ६२ ॥  
  
श्रुत्वा कदाचिन्मत्तोऽयं राज्यशास्तिं पुरा कृताम् ।  
राज्यशासनकामोऽभूत् प्रार्थयामास मामनु ॥ ६३ ॥  
  
अयं पुत्रः । मया कृताम् ॥ ६३ ॥  
  
प्। १८७)  
  
ततो मदुपदेशेन प्राप्य योग्र्द्धिमुत्तमाम् ।  
निर्माय भावनायोगाद् लोकमस्मिन् महाश्मनि ॥ ६४ ॥  
  
योगर्द्धि योगैश्वर्यम् । अस्मिन् पुरः स्थिते ॥ ६४ ॥  
  
समुद्रवलयां पृथ्वीं शास्ति नित्यं सुतस्त्वयम् ।  
तल्लोकेऽश्वः सुता राज्ञो निरुद्धास्ते हि मोचिताः ॥ ६५ ॥  
  
इत्येतत्ते समाख्यातं गण्डशैलेऽवरोधनम् ।  
इति श्रुत्वा मुनिवचो भूयः पप्रच्छ भूपतिः ॥ ६६ ॥  
  
श्रुतं त्वदुक्तमेतद्वै महाश्चर्यकरं परम् ।  
तं लोकं द्रष्टुमिच्छामि कृपया मे प्रदर्शय ॥ ६७ ॥  
  
इति सम्प्रार्थितो राज्ञा मुनिः पुत्रं समादिशत् ।  
वत्सास्मै दर्शय स्वीयं लोकं सर्वं यथेप्सितम् ॥ ६८ ॥  
  
इत्युक्त्वा तङ्गणो भूयः प्रविवेश समाहितिम् ।  
अथ तं तङ्गणसुतः समासाद्य नृपं ययौ ॥ ६९ ॥  
  
समाहितिं समाधिम् ॥ ६९ ॥  
  
गण्डशैलं प्रति ततः प्राविशन्मुनिदारकः ।  
प्रवेष्टुं नाशकद् भूप आह्वयन्तं मुनेः सुतम् ॥ ७० ॥  
  
गण्डशैले प्राविशत् । आह्वयन्तं राजानं मुनिपुत्रस्याह्वानकर्तारमिति   
भावः ॥ ७० ॥  
  
सोऽपि गण्डशिलान्तःस्थो राजानं समुपाह्वयत् ।  
अथ भूयो विनिष्क्रम्य प्राह भूपं मुनेः सुतः ॥ ७१ ॥  
  
सोऽपि मुनिपुत्रोऽपि ॥ ७१ ॥  
  
नृपैष लोकस्तेऽसाध्यः प्रवेष्टुं खल्वयोगिनः ।  
अयोगाद् गण्डशैलोऽयं घनः सप्रतिघोऽभवत् ॥ ७२ ॥  
  
अयोगात् भावनायोगसिद्धिं विना । घनः निबिडः । सप्रतिघः   
प्रवेशप्रतिबन्धकः ॥ ७२ ॥  
  
नेतव्यस्त्वं [क्: तेन व्यस्तं] सर्वथैव पितुर्वचनगौरवात् ।  
तदत्र देहं विन्यस्य कोटरे तृणसंवृते [ग्: सङ्कुले] ॥ ७३ ॥  
  
यस्मादवश्यं नेतव्यः तत् तस्मात् । कोटरे भूबिले ।   
शरीरोपघातककाकादिभ्यो रक्षणाय तृणसंवृत इति ॥ ७३ ॥  
  
प्। १८८)  
  
मनोमात्रशरीरः सन् शैलं विश मया सह ।  
इत्युक्तः प्राह नृपतिरशक्तो देहनिर्गमे ॥ ७४ ॥  
  
देहान्निर्गमे ॥ ७४ ॥  
  
कथं मुने देहमिममुत्सृजामि समीरय ।  
उत्सृजामि यदि बलान्नाशमेष्यामि सर्वथा ॥ ७५ ॥  
  
बलात् श्वासप्रतिरोधजिह्वोत्पाटनादिना [क्: रोधक] ॥ ७५ ॥  
  
एवं वदन्तं नृपतिं प्रहस्याह मुनेः सुतः ।  
अहो योगानभिज्ञोऽसि चास्तु नेत्रे निमीलय ॥ ७६ ॥  
  
इत्युक्त्वा मीलिताक्षं तं प्रविश्य निमिषार्धतः ।  
आकृष्य तल्लिङ्गतनुं क्षिप्त्वा श्वभ्रे च तत्तनुम् ॥ ७७ ॥  
  
तं राजदेहम् । तत्तनुं राज्ञः स्थूलतनुम् ॥ ७७ ॥  
  
योगसामर्थ्यतः शैले निविश्य नृपसंयुतः ।  
सुषुप्तं देहवैकल्यात् स्वसङ्कल्पोत्थदेहके ॥ ७८ ॥  
  
स्थूलदेहवैकल्यात् । स्थूले स्वसङ्कल्पोत्थान्यदेहके ॥ ७८ ॥  
  
संयोज्य बोधयामास प्रबुद्धो नृपतिस्तदा ।  
गृहीतं मुनिना।पश्यत् स्वं महागगने तदा ॥ ७९ ॥  
  
लिङ्गदेहं संयोज्य । ननु प्राग् राजपुत्रादयः कथं स्थूलदेहयुता नीता इति   
चेदुच्यते - ते हि सुषुप्ता एव शैललोके नीताः । जाग्रतः   
स्वाभाविकस्थूलदेहवतोऽयोगिनस्तल्लोकावलोकनमशक्यमित्येव   
तद्योगसामर्थ्यमिति पूर्वोत्तरग्रन्थार्थसिद्धोऽभिप्रायो ज्ञेयः ॥ ७९ ॥  
  
ऊर्ध्वं विष्वक् च सम्पश्यन् नभो भीममनन्तकम् ।  
भीतः प्राह मुनेः पुत्रं मुने मां न परित्यज ॥ ८० ॥  
  
विष्वक् परितः ॥ ८० ॥  
  
परित्यक्तो विनश्यामि पतिष्येऽहं निराश्रये ।  
इति भीतं नृपं दृष्ट्वा प्रहस्याह मुनेः सुतः ॥ ८१ ॥  
  
प्। १८९)  
  
परित्यज भयं भूप नोत्सृजामि निशामय ।  
एनं शैलान्तरस्थानं लोकं धैर्येण सर्वतः ॥ ८२ ॥  
  
निशामय पश्य । लोकं प्राणिसमुदायम् ॥ ८२ ॥  
  
अथ धैर्यं समालम्ब्य नृपः समवलोकयत् ।  
अधो दूरे सनक्षत्रमभ्रमन्धतमोवृतम् ॥ ८३ ॥  
  
अथ मुनिवाक्यश्रवणानन्तरम् । अभ्रमाकाशम् । अन्धतमोवृतमिति ।   
नक्षत्रलोकोपर्यन्धकारस्य सर्वबाह्यस्य विद्यमानत्वादिति भावः ॥ ८३ ॥  
  
प्रविश्य तं देशमपि ततोऽधस्तात् प्रपश्यत [अडभावः   
पदव्यत्ययश्चार्षः] ।  
चन्द्रमण्डलमास्फीतं तत्रागत्य जडीकृतः ॥ ८४ ॥  
  
तं देशं नक्षत्रदेशम् । तत्र [क्: तत्र ॥॥॥ भवत् नास्ति]   
चन्द्रमण्डलसमीपे आगत्य राजा शीतेन जडीकृतोऽभवत् ॥ ८४ ॥  
  
चन्द्रमण्डलशीतेन मुनिपुत्रेण रक्षितः ।  
अथ प्राप्य सूर्यलोकं तत्करैरभितापितः ॥ ८५ ॥  
  
मुनिपुत्रेण योगेन शिशिरीकृतदेहकः ।  
अपश्यल्लोकमखिलं स्वर्लोकप्रतिबिम्बवत् ॥ ८६ ॥  
  
प्रतिबिम्बवत् स्थितम् ॥ ८६ ॥  
  
अथ शृङ्गे हेमगिरेर्मुनिना सह संस्थितः ।  
मुनिप्रदर्शितं सर्वमपश्यत् पृथ्वीपतिः ॥ ८७ ॥  
  
दूरान्तरावलोकाय [क्: देशा] मुनिदत्तशुभेक्षणः ।  
अपश्यद्वल्यात्मानं लोकालोकाख्यपर्वतम् ॥ ८८ ॥  
  
दूरसान्तरयोर्देशयोरवलोकनाय [ख्: दूरतरयोः]   
शुभेक्षणोऽप्रतिहतनेत्रः [क्: हृतनेत्रः] ॥ ८८ ॥  
  
तद्बहिर्ध्वान्तसन्दोहमन्तः सौवर्णमेदिनीम् ।  
समुद्रान् सप्तद्वीपांश्च नदीगिरिसमाकुलान् ॥ ८९ ॥  
  
तद्वहिः लोकालोकबहिः । अन्तः लोकालोकान्तः ॥ ८९ ॥  
  
प्। १९०)  
  
भुवनान्यपि सर्वाणि चेन्द्राद्यान् विबुधोत्तमान् ।  
दैत्यान् मनुष्यान् रक्षांसि यक्षकिम्पुरुषादिकान् ॥ ९० ॥  
  
तत्रापश्यत् सत्यलोके वैकुण्ठे राजते नगे ।  
मुनिपुत्रं स्वमात्मानं ब्रह्मविष्णुशिवात्मना [ख्, ग्, घ्:   
विधि] ॥ ९१ ॥  
  
विभज्य संस्थितं सर्वलोकसृष्ट्यादिहेतवे ।  
अथाऽपश्यद् भूविभागे कृत्वा रूपान्तरं तथा ॥ ९२ ॥  
  
भूविभागे भूलोके ॥ ९२ ॥  
  
प्रशासनपरो भूमेः सार्वभौमत्वमास्थितः ।  
एवं मुनिकुमारस्य दृष्ट्वा योगर्द्धिमुत्तमाम् ॥ ९३ ॥  
  
योगर्द्धि योगैश्वर्यम् ॥ ९३ ॥  
  
विस्मितोऽभून्महासेनस्ततः प्राह मुनेः सुतः ।  
राजन्नेतल्लोकजातं पश्यतः काल अत्यगात् ॥ ९४ ॥  
  
ततः स्वर्लोकप्रदर्शनानन्तरम् ॥ ९४ ॥  
  
अर्बुदानां द्वादशकमितोऽप्यत्र दिनात्मकः ।  
गच्छावो बाह्यलोकं तं यत्रास्ते जनको मम ॥ ९५ ॥  
  
बहिर्लोके द्वादशार्बुदवर्षमितोऽप्यत्र लोके एकदिनात्मकः ॥ ९५ ॥  
  
इत्युक्त्वा भूभृता तेन सह भूयः खमाप्लुतः [क्: समागतः] ।  
पूर्ववत् तद्गण्डशैलान्निर्गत्याभ्याययौ बहिः ॥ ९६ ॥  
  
भूभृता राज्ञा ॥ ९६ ॥  
  
इति श्रीत्रिपुरारहस्ये ज्ञानखण्डे गण्डशैललोकावलोकने   
द्वादशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
द्वादशोऽध्यायः ॥  
  
प्। १९१)  
  
अथ त्रयोदशोऽध्यायः  
  
मुनिपुत्रः पुनः शैलाद् महासेनं [क्: सेने] विनिर्गमे [क्:   
र्गते] ।  
विधाय मूर्च्छितं लिङ्गदेहं संस्कारमात्रकम् ॥ १ ॥  
  
अत्राऽध्याये योधपद्यैः स्वप्नजागरयोः समा ।  
स्थितिर्दृश्यं भावनैकसिद्धं चेति निरूप्यते ॥  
  
स्थूलेन्द्रियाद्यभावात् सुषुप्ताविव संस्कारमात्रकम् ॥ १ ॥  
  
समादाय विनिर्गत्य प्राक्षिपत्तच्छरीके ।  
उत्थाप्यामास तु तं जीर्णदेहसुसङ्गतम् ॥ २ ॥  
  
शैलाद् विनिर्गत्य । तच्छरीरके प्राक् तृणकोटरन्यस्ते । तं राजानम् ॥ २ ॥  
  
अथोत्थितो महासेनो बाह्यलोकं समीक्ष्य तु ।  
भुवं जनांस्तरून् स्रोतोह्रदादींश्चापि नूतनान् ॥ ३ ॥  
  
नूतनान् परिणामान्तरं गतान् ॥ ३ ॥  
  
बभूव विस्मितोऽत्यन्तं पप्रच्छ मुनिनन्दनम् ।  
कतमो वै महाभाग ! लोकोऽयं मे प्रदर्शितः ॥ ४ ॥  
  
शैलान्तरेवेदं [शैलान्तः शैलमध्ये एवेदं लोकान्तरम्]   
लोकान्तरमिति मत्वा पृच्छति - कतम इति । महान् भागो भाग्यं   
योगसम्पद्यस्य ॥ ४ ॥  
  
पुरादृष्टादपूर्वोऽयं समाचक्ष्वैतदद्भुतम् ।  
इत्यापृष्टो मुनिसुतो महासेनमुवाच ह ॥ ५ ॥  
  
शृणु राजन्नयं लोकः पूर्वं योऽस्माभिरास्थितः ।  
स एव चिरकालेन परिणामान्तरं गतः ॥ ६ ॥  
  
शैललोकगतानां नो दिनमेकं यदत्यगात् ।  
तावतैवात्र कालेन द्वादशार्बुदवत्सराः ॥ ७ ॥  
  
कुतः परिणामान्तरं गत इति चेदाह - शैलेति ॥ ७ ॥  
  
प्। १९२)  
  
अतिक्रान्त्रा अतो लोकस्त्वयं रूपान्तरं गतः ।  
भिन्नां व्यवहृतिं पश्य भाषां चापि समन्ततः ॥ ८ ॥  
  
अतः बहुकालात्ययात् ॥ ८ ॥  
  
एवमेव जनानां तु कालेन भिद्यते स्थितिः ।  
एवं मया तु बहुधा दृष्टा भिन्ना जगत्स्थितिः ॥ ९ ॥  
  
पश्यैष मे स [क्, ख्: पश्यैवमेष] भगवान् समाहितमतिः   
पिता ।  
सोऽयं देशो यत्र पूर्वं त्वया मे संस्तुतः पिता ॥ १० ॥  
  
एनं पश्य महाशैलं यत्र मे लोक ईक्षितः ।  
त्वद्भ्रातुर्वशपुरुषा अतिक्रान्ताः सहस्रशः ॥ ११ ॥  
  
यत्ते पुरं वङ्गदेशे सुन्दराख्यं स्थितं पुरा ।  
तत्राभूत् सम्प्रति वनं व्याप्तं श्वापदमण्डलैः ॥ १२ ॥  
  
तत्र तत्प्रदेशे ॥ १२ ॥  
  
त्वद्भ्रातृवंशजः [क्: भ्रातुर्वंशजः] सद्यो वीरबाहुरिति   
श्रुतः ।  
मालवेशो विशालाख्ये क्षिप्रातीरे पुरेऽस्ति हि ॥ १३ ॥  
  
त्वद्वंश्योऽपि सुशर्माख्यो द्राविदेष्वभवन्नृपः ।  
वर्धने नाम नगरे ताम्रपर्णीसरित्तटे ॥ १४ ॥  
  
लोकस्थितिरियं चेत्थं सर्वदा परिवर्तते ।  
अल्पकालेनैवमेतद्भवद् नूतनं जगत् ॥ १५ ॥  
  
परिवर्तते परिणामान्तरं प्राप्नोति ॥ १५ ॥  
  
इतोऽपि चिरकालेन नगा नद्यो ह्रदा भुवः ।  
अन्यथाभावमायान्ति एवमेव जगद्गतिः ॥ १६ ॥  
  
इतोऽपि द्वादशार्बुदसङ्ख्यातकालादपि । नगाः पर्वताः ॥ १६ ॥  
  
गिरयो निम्नतां यान्ति निम्नदेशा महोच्चताम् ।  
मरुदेशास्त्वनूपाः स्युः पर्वता वालुकामयाः ॥ १७ ॥  
  
एतदेवाह - गिरय इति । गिरयोऽत्युच्चपर्वताः । अनूपाः उदकप्रचुराः ॥ १७ ॥  
  
प्। १९३)  
  
कठिना भूः शिलाप्राया भवेदत्यन्तकोमला ।  
कोमला भूरपि भवेत् पाषाणसदृशी क्वचित् ॥ १८ ॥  
  
ऊषरा भूरुर्वरा स्यूदुर्वरोषररूपिणी ।  
रत्नानि शर्कराः [क्: कर्कराः] स्युर्वै रत्नात्मानस्तु शर्कराः ॥   
१९ ॥  
  
उर्वरा सस्यवती ॥ १९ ॥  
  
क्षारं जलं स्वादुरसं मधुरं क्षारतां गतम् ।  
कदाचिन्नरबाहुल्यं कदाचित् पशुसञ्चयम् ॥ २० ॥  
  
कदाचित् कृमिकीटादिप्रचुरं जगदीक्षितम् ।  
एवमेतज्जगत् कालभेदात् परिणतं पृथक् ॥ २१ ॥  
  
परिणतं भवतीति शेऽः ॥ २१ ॥  
  
तस्मादयं पुरास्माकं लोक एवेदृशः स्थितः ।  
इत्याकर्ण्य मुनिसुतवाक्यं स च महीपतिः ॥ २२ ॥  
  
तस्मात् परिणामान्तरप्राप्तेः । ईदृशः अपूर्ववत् ॥ २२ ॥  
  
महासेनोऽत्यन्तशोकाविष्टो मूर्च्छामुपागतः ।  
मुनिपुत्रसमाश्वस्तः प्रज्ञामासाद्य भूपतिः ॥ २३ ॥  
  
अत्यन्तशोकसंविष्टो विललाप सुदीनवत् ।  
भ्रातरं भ्रातृपुत्रांश्च दारान् स्वात्मन एव च ॥ २४ ॥  
  
स्वात्मनोऽपि पुत्रादीनिति सम्बन्धः ॥ २४ ॥  
  
पुत्रादींश्च पृथक् स्मृत्वा विललापातिदुःखितः ।  
अथ तं मोहतो भ्रातृमुखान् शोचन्तमञ्जसा ॥ २५ ॥  
  
तं राजानम् ॥ २५ ॥  
  
मुनिपुत्रो वचः प्राह बुबोधयिषया नृपम् ।  
राजंस्त्वं बुद्धिमान्नूनं कं [क्: तत्कि] किमर्थं हि शोचसि ॥   
२६ ॥  
  
बुबोधयिषया बोधयितुमिच्छया ॥ २६ ॥  
  
प्। १९४)  
  
बुद्धिमन्तो हि विफलं जातु कुर्वन्ति कर्म नो ।  
अविमृश्य फलं यस्तु कर्म कुर्यात् स बालिशः ॥ २७ ॥  
  
शोचितस्य फलं कुतः पृच्छसीति चेदाह - बुद्धिमन्त इति । फलं किञ्चित्   
स्यादेवेति चेदाह - अविमृश्येति ॥ २७ ॥  
  
तत्त्वं शोचसि कं ब्रूहि किमर्थं वा हि शोचनम् ।  
इत्युक्तः प्राह तं भूपो [ख्, घ्: भूयो] महासेनोऽतिदुःखितः   
॥ २८ ॥  
  
तत् तस्मात् ॥ २८ ॥  
  
किं न पश्यसि शोकस्य स्थानं मम महामुने ।  
सर्वं यस्य हतं [क्: हृतं] तस्य कारणं पृच्छसीह किम् ॥   
२९ ॥  
  
एकस्मिन्नपि शोकः स्याद्धते लोकस्य सर्वथा ।  
कुतस्त्वं पृच्छसि पुनः सर्वनाशे ह्य्पस्थिते ॥ ३० ॥  
  
शोकस्य कारणं कुतः पृच्छसि मम सर्वनाशप्राप्तौ । ३० ॥  
  
इत्युक्तो मुनिपुत्रोऽपि भूयः प्राह हसन्निव ।  
राजन् ब्रूहि किमेतत्ते कुलधर्मः सनातनः ॥ ३१ ॥  
  
एतत् स्वजने नष्टे शोचितव्यमिति । सनातनः परम्परागतः ॥ ३१ ॥  
  
यच्छोचनमकृत्वा तु प्रत्यवायो महान् भवेत् ।  
अथवा शोचिते नष्टं प्राप्यते भूय एव तत् ॥ ३२ ॥  
  
यस्मात् कुलधर्माकरणे प्रत्यवायो भवेदतः शोचसि किम् ? तत् नष्टम् ॥ ३२   
॥  
  
राजन् विमृश धैर्येण शोचिते किं फलं भवेत् ।  
नष्टेषु बन्धुषु यदि शोचितव्यं तदा शृणु ॥ ३३ ॥  
  
नष्टं न प्राप्यते किन्तु शिष्टाचारत्वाच्छोचितस्य सफलत्वमिति चेदाह -   
विमृशेति । लोके शोचद्भिः किं फलं प्राप्तं यद् मम भवेदिति   
विमृशेत्यर्थः । फलं नास्ति अपि तु कुलधर्म एवेति चेदाह - शृण्विति ॥   
३३ ॥  
  
अतीता बन्धवो नष्टाः पितामहमुखाः खलु ।  
तत् सर्वदा शोचितव्यं कुतः पूर्वं [क्: सर्वं] न शोचितम् ॥ ३४ ॥  
  
सर्वदेति अनन्तानां बन्धूनां मृतत्वेन तच्छोचनसम्मितं तवायुरेव न   
भवेदिति तात्पर्यम् ॥ ३४ ॥  
  
प्। १९५)  
  
अथ ते बन्धवः कस्य बन्धुत्वं वा कुतस्तव ।  
मातापित्रोः स्वस्य वापि पुरीषकृमयो हि ये ॥ ३५ ॥  
  
ते भ्रात्रादयः । तद्बन्धुत्वं तव कुतो हेतोः । एकगर्भवासादिना   
भ्रात्रादिबन्धुत्वं ममेति चेदाह - मातेति ॥ ३५ ॥  
  
असङ्ख्याताः स्वदेहोत्था देहसम्बन्धिनोऽपि च ।  
न ते स्युर्बन्धवः कस्मात् कुतो वा ते न शोचिताः ॥ ३६ ॥  
  
राजन् विमृश कस्त्वं वै कान् विनष्टान् प्रशोचसि ।  
देहस्त्वं देहभिन्नो वा देहः सङ्घातरूपकः ॥ ३७ ॥  
  
देह एवाहमिति चेदाह - देहः सङ्घातरूपक इति ॥ ३७ ॥  
  
सङ्घातस्यैकदेशस्य वा नाशान्नाश उच्यते ।  
प्रतिक्षणं त्वेकदेशनाशो देहस्य भावितः ॥ ३८ ॥  
  
सङ्घातरूपदेह एवाहं नष्टान् देहात्मकान् बन्धूनेव शोचामीति चेदाह ##-  
तदेकदेशनाशे वा त्वयोच्यत इति विकल्प्य द्वितीये [क्: द्वितो] दूषणमाह   
- प्रतिक्षणमिति ॥ ३८ ॥  
  
मूत्रोच्चारश्लेष्मनखकेशादेः सन्ततं क्षयः ।  
सर्वात्मना तु सङ्घातनाशो नहि विभाव्यते ॥ ३९ ॥  
  
कुतः प्रतिक्षणं नाश इति चेदाह - मूत्रेति । उच्चारो विट् । यतः सन्ततं   
क्षयो दृश्यते अतः प्रतिक्षणं नाशः सिद्धः । प्रथमपक्षं दूषयति ##-  
  
भ्रात्रादेस्तव देहांशः स्यात् पृथिव्यादिषु स्फुटम् ।  
अन्ततो देहगगनमविनाश्यस्ति केवलम् ॥ ४० ॥  
  
कुत इति चेदाह - भ्रात्रादेरिति । पृथिव्यादिरूपदेहांशः स्यादेवेति   
स्फुटं सर्वानुभवसिद्धम् । देहपृथिव्याद्यंशो नष्ट एव स्यादिति चेदाह   
- अन्तत इति । देहांशपृथिव्यादिनाशाङ्गीकारेऽप्यन्ततः   
पर्यवसानेऽविनाशिनो गगनस्य केवलस्य शुद्धस्य नाशो दुरुपपाद इत्यर्थः ॥   
४० ॥  
  
प्। १९६)  
  
न त्वं देहः किन्तु देही मद्देह इति भाषसे ।  
यथा मद्वस्त्रमित्येवं स देहस्त्वं कथं वद ॥ ४१ ॥  
  
अथ च तव महानयं व्यामोह इत्याह - न त्वमिति । देहसम्बन्धी देहादन्य   
एवेत्यर्थः । कुत इति चेदाह - मद्देह इति । यतो मद्देह इति भाषसे । ननु   
मद्देह इति भाषणेन किं जातमिति चेदाह - यथेति । मद्वस्त्रमित्यादि   
मत्प्रत्ययविषयवस्त्राद्यं यथा त्वं न भवसि तथा [क्: तथा नास्ति]   
मत्प्रत्ययविषयधोऽपि [क्: तत्प्रत्यय] त्वं न । एवं सति कथं स   
देहस्त्वमित्यर्थः ॥ ४१ ॥  
  
यदि त्वं देहभिन्नोऽसि सम्बन्धः कोऽन्यदेहकैः ।  
यथा भ्रात्रादिवासोभिर्नास्ति सम्बन्धलेशकः ॥ ४२ ॥  
  
इति श्रुत्वा सत्यमहं देहभिन्नोऽस्मीति वदन्तं प्रत्याह - यदीति ।   
देहभिन्नस्यापि मे भ्रात्रादिदेहैः कुतो न सम्बन्ध इति चेदाह - यथेति ।   
यथा भ्रात्रादिवासोभिस्तव सम्बन्धो नास्ति ॥ ४२ ॥  
  
अविशेषात्तच्छरीरैर्विनष्टैस्ते [क्: ष्टैस्तः] कथं शुचा ।  
मच्छरीरं मदक्षाणि मत्प्राणो मन्मनस्त्विति ॥ ४३ ॥  
  
अविशेषादिति । शरीरवस्त्रयोर्ममत्वस्य तुल्यत्वाद् भ्रात्रादिवस्त्रनाशे   
शोकाभावाद् वस्त्रतुल्यदेहनाशे कथं शुचा शोक इत्यर्थः । अथ च   
मच्छरीरमित्यादि वदतः शरीरादिभिन्नस्य ते किं रूपमिति पृच्छति -   
मच्छरीरमिति । अक्षाणि इन्द्रियाणि ॥ ४३ ॥  
  
वदन् भवान् किंस्वरूपो वद मे पृच्छते नृप ।  
एवमुक्तो महासेनो मुहूर्तं सुविचार्य तु ॥ ४४ ॥  
  
एवं कस्त्वमित्यादि ॥ ४४ ॥  
  
प्। १९७)  
  
अप्राप्यान्तं [क्: अप्राप्य तं] मुनेः प्रश्ने प्राह दीनतरस्ततः ।  
न जाने भगवन् कोऽहमिति सर्वात्मनाप्यहम् ॥ ४५ ॥  
  
अन्तं निश्चयम् । दीनतर इति । बन्धुनाशेन दीनः   
स्वात्मानमविदन्नात्मनाशमपि प्राप्त इव दीनतर इत्यर्थः । ततः   
प्राहेत्यन्वयः । सर्वात्मना विचारपरोऽप्यहं न जाने ॥ ४५ ॥  
  
स्वभावतस्तु शोचामि कारणं तत्र नाविदम् ।  
प्रपन्नस्त्वामहं दीनः किमिदं भगवन् वद ॥ ४६ ॥  
  
शोचनेऽपि निमित्तमविदन्नाह - स्वभावत इति । यथा   
क्षुधातृषादिकमदृष्टहेतुकमेवं मम शोकोऽपीति भावः । हतबन्धुः   
प्रायो हतात्माहं दीनस्त्वां प्रपन्नः । अतः किमिदं शोकादिकं   
सकारणमुत निष्कारणं वेति वद ॥ ४६ ॥  
  
सर्वे शोचन्ति यत् कस्मिन्नपि बन्धौ मृते सति ।  
न स्वात्मानं विजानन्ति नान्यं शोचन्ति चैव हि ॥ ४७ ॥  
  
किमिदमिति सामान्यतः पृष्टमेव विवृणोति - सर्व इति । कस्मिन्नपि बन्धौ   
मृते सति सर्वे शोचन्तीति यत् तत्कुत इति शेषः ॥ ४७ ॥  
  
एतन्मे ब्रूहि भगवन् शिष्याय तव वै स्फुटम् ।  
इति पृष्टो मुनिसुतो महासेनमथाब्रवीत् ॥ ४८ ॥  
  
एतत् मृतबन्धुशोचनादिनिमित्तम् । तव शिष्याय मे । अथ प्रश्नानन्तरम् ॥ ४८ ॥  
  
राजन् शृणु महादेव्या मायया मोहिता जनाः ।  
स्वात्मानमविदित्वैव व्यर्थं शोचन्ति सर्वदा ॥ ४९ ॥  
  
त्रिपुरामायया मोहितत्वेनात्मानमविदित्वा शोचन्तीत्याह - राजन्निति । तथा च   
शोके आत्माज्ञानं हेतुः आत्माज्ञाने च चिदात्मन ईश्वरस्य मायाख्यं   
स्वातन्त्र्यमेव हेतुरित्युक्तं भवति । औपनिषदमतेऽपि मूलाज्ञानं   
भगवच्छक्तिर्माया तदंशत्वात्तद्धेतुकत्वं जीवावरकतूलाज्ञानस्येति   
ज्ञेयम् ॥ ४९ ॥  
  
प्। १९८)  
  
यावन्न विदितं स्वात्मसत्तत्त्वं [क्: सतत्त्वं] तावदेव वै ।  
जनाः शोचन्ति विज्ञाय भूयः शोचन्ति न क्वचित् ॥ ५० ॥  
  
एवमज्ञानस्याखिलानर्थहेतुत्वमुक्त्वा तन्निवर्तकमात्मविज्ञानमेवेत्याह   
- यावदिति । सत्तत्त्वं [क्: सतत्त्वं] स्वरूपम् । भूयः पुनः ।   
विज्ञानानन्तरं पूर्ववन्न शोचन्तीति भावः ॥ ५० ॥  
  
यथा निद्रामोहितात्मा स्वमविज्ञाय शोचति ।  
ऐन्द्रजालिकमन्त्रोत्थमायया मोहितो नरः ॥ ५१ ॥  
  
अत्र दृष्टान्तमाह - यथेति । स्वमात्मानं पर्यङ्के सुप्तमविज्ञाय   
स्वप्ने क्वचिन्मार्गे स्वाप्नचोराद्यैर्हृतसर्वस्वः शोचति   
एवमैन्द्रजालिकमायया मोहितो मोहितमात्मानमज्ञात्वा   
तन्निर्मितसर्पादेर्भीत्या शोचतीत्यन्वयः ॥ ५१ ॥  
  
तत्प्रकल्पितसर्पादिभीत्या यद्वद्धि शोचति ।  
तथैव मायया मुग्धः स्वमज्ञात्वा प्रशोचति ॥ ५२ ॥  
  
मुग्धो मूढः । स्वमात्मानम् ॥ ५२ ॥  
  
यथा स्वप्नात् प्रबुद्धो वा ज्ञातैन्द्रजालिकागमः ।  
न शोचति क्वचिच्चान्यान् शुचायुक्तान् हसत्यपि ॥ ५३ ॥  
  
ज्ञानिनः शोको नास्तीत्यत्र दृष्टान्तमाह - यथेति । यथा स्वप्नात्   
प्रबुद्धः सन् पर्यङ्कस्थमात्मानं विदन् चोराद्यैः सर्वस्वहरणं   
वितथं मत्वा शोकमवधूय भूयस्तन्निमित्तं न शोचति अन्यान् तथा शोचतो   
हसत्यपि । ऐन्द्रजालिकस्यगमो मन्त्रः स मोहको ममेति ज्ञातो येन ॥ ५३ ॥  
  
एवं स्वात्मविदो मायामुक्ताः शोचन्ति न क्वचित् ।  
शोचतस्त्वादृशान् मायामूढान् प्रविहसन्ति च ॥ ५४ ॥  
  
दार्ष्टान्तिके योजयति - एवमिति ॥ ५४ ॥  
  
तत् त्वं विज्ञायात्मतत्त्वं मायामुत्तीर्य दुर्गमाम् ।  
जहि शोकं महाबाहो मोहोत्थं सद्विमर्शनात् ॥ ५५ ॥  
  
तत् तस्मात् । शोकस्याज्ञानमूलत्वादित्यर्थः । त्वमात्मतत्त्वं विज्ञाय   
मायामज्ञानरूपेण परिणतां दुर्गमामतिक्रम्य गन्तुमन्यैरशक्याम्   
उत्तीर्य मायावरणान्निर्गत्य सत आत्मतत्त्वस्य विमर्शनाद् भूयोऽनुसन्धानाद्   
जहि ॥ ५५ ॥  
  
प्। १९९)  
  
इत्युक्तः पुनरप्याह महासेनो मुनीश्वरम् ।  
भगवन् यस्त्वया प्रोक्तो दृष्टान्तो विषमः स हि ॥ ५६ ॥  
  
दृष्टान्तः स्वप्नेन्द्रजालादिरूपः ॥ ५६ ॥  
  
स्वाप्नो वा मायिको वापि शून्यात्मा भासते परम् ।  
अयं जाग्रत्प्रपञ्चस्तु सत्यः सर्वार्थसाधकः ॥ ५७ ॥  
  
वैषम्यमेवोपपादयति - स्वाप्न इति । मायिकः ऐन्द्रजालिकोद्भावितः   
चोरसर्पादिः । शून्यात्मा असद्रूपः । परं केवलं भासत [क्: भास   
इत्येव] एव तद्भासनं वस्त्वविषयमिति तात्पर्यम् । अयमिति ।   
सर्वानुभवसिद्ध इत्यर्थः । सर्वार्थसाधकत्वेन सर्वानुभवसिद्धत्वात् सत्य   
इत्यर्थः ॥ ५७ ॥  
  
अबाधितः स्थिरश्चापि कथं स्वाप्नसमो भवेत् ।  
इत्युक्तः पुनराचख्यौ मुनिपुत्रोऽतिबुद्धिमान् ॥ ५८ ॥  
  
अबाधित इति । सर्वार्थसाधकत्वेनाबाधितत्वेन स्थिरत्वेन च   
सर्वानुभवसिद्धत्वाज्जाग्रत्प्रपञ्चः सत्यः एतद्विपरीतत्वात्   
स्वाप्नादिप्रपञ्चोऽसत्य इति भावः ॥ ५८ ॥  
  
शृणु राजन् यत्त्वयोक्तं दृष्टान्तो विषमस्त्विति ।  
एष मोहो द्वितीयस्ते स्वप्ने स्वाप्नस्य यादृशः ॥ ५९ ॥  
  
एष इति । दृष्टान्तो विषम इति निश्चय इत्यर्थः । द्वितीय इति । दृश्यं   
द्रष्टुर्विभिन्नं सत्यात्मकमस्तीत्याद्यो मोहः भ्रमः [क्: समः] ।   
तत्र दृश्येषु स्वाप्नादिरसत्य इति द्वितीयो भ्रमः । स्वप्नदशायां   
स्वाप्नपुरुषस्य रज्जौ सर्पभ्रमसदृश इत्यर्थः ॥ ५९ ॥  
  
स्वाप्नवृक्षोऽपि तत्काले किं न साधयते हितम् [ग्: तीहितम्] ।  
पान्थानां किं न हरति ताप्रं छायाप्रदानतः ॥ ६० ॥  
  
जाग्रत्प्रपञ्चवत् स्वाप्नस्यापि सर्वार्थसाधकत्वादिकं   
त्वदुक्तहेतुत्रयमस्तीत्युदाहरति - स्वाप्नेति । तत्काले स्वप्नकाले । यथा   
जाग्रद्वृक्षो जाग्रत्यर्थसाधकोऽबाधितः स्थिरश्च एवं स्वाप्नवृक्षोऽपि   
स्वप्नकाले [क्, ख्: प्रभात] सर्वार्थसाधकोऽबाधितः   
स्थिरश्चेत्यर्थः ॥ ६० ॥  
  
प्। २००)  
  
फलाद्यैः स्वाप्नमर्त्यादीन्न तर्पयति किं वद ।  
स्वप्ने क्व बाधितः स्वाप्नः क्वास्थिरश्चोपलक्षितः [क्: क्व स्थिर] ॥   
६१ ॥  
  
अखिलं बाधितं जाग्रद्दशायामिति चेच्छृणु ।  
जाग्रत्प्रपञ्चोऽपि सर्वः सुषुप्तौ किं न बाधितः ॥ ६२ ॥  
  
अखिलमिति । स्वाप्नवृक्षाद्यखिलं जाग्रत्यभासनाद्बाधितमिति   
चेज्जाग्रत्प्रपञ्चोऽपि सुषुप्तावभासनाद् बाधित एवेत्याह [क्: इत्याह] ##-  
  
न बाधितः परदिनेऽप्यनुवृत्तेस्तथेति चेत् ।  
स्वाप्नस्यापि परदिने नानुवृत्तिः क्व वा वद ॥ ६३ ॥  
  
ननु बाधो नाम नानवभासनम्   
किन्तूत्तरकालसम्बन्धरूपानुवृत्त्यभावः [क्: नुवृत्त्यभावः ॥॥।   
हेतुना इत्यस्य स्थाने नुवृत्त्याद्यनुसन्धानहेतुता इति पाठः] । तथा च   
जाग्रत्प्रपञ्चस्य परदिने सोऽयमित्याद्यनुसन्धानहेतुनाऽनुवृत्तिसत्त्वान्न   
बाध [क्: बाधते न इत्या] इत्याशङ्कते - न बाधित इति । तथा   
[घ्: तथा] स्वप्नवन्न बाधित इति चेदित्यन्वयः ।   
स्वाप्नस्याप्येतत्तुल्यमित्याह - स्वाप्नस्येति ॥ ६३ ॥  
  
नानुवृत्तिर्भाति स्वप्ने इति चेन्नृपते शृणु ।  
जाग्रत्यपि क्वानुवृत्तिभासो नव्यावभासके ॥ ६४ ॥  
  
स्वाप्नस्यानुवृत्तिर्नानुभूयत इति चेज्जाग्रत्यपि तुल्यमित्याह - जाग्रतीति । कुत   
एतदिति चेदसम्भवादित्यभिप्रायेणाह - नव्यावभासक इति । जाग्रति हि   
प्रतिक्षणं वस्तु नव्यमवभासते एवं सति कथमनुवृत्तिसम्भव इति   
भावः ॥ ६४ ॥  
  
नव्येऽनुवृत्त्यभानेऽपि भायन्यत्रेति चेच्छृणु ।  
तथा स्वप्नेऽपि भात्येवानुवृत्तिः स्थिरभासने ॥ ६५ ॥  
  
ननु क्रियादिक्षणिकभावानां नव्यानामननुवृत्तावप्यन्येषां   
पृथ्वीगिरिसमुद्रादीनामनुवृत्तिरनिवार्यैवेति चेदेतच्च स्वप्नेऽपि तुल्यमित्याह   
- तथेति । स्थिरभासन इति । स्थिरं वर्षादिरूपचिरकालस्थायि भासनं यस्य   
स्वप्नस्य । दीर्घस्वप्ने पुत्रकलत्रादीनामनुवृत्तेः सर्वानुभवसिद्धत्वादिति   
भावः ॥ ६५ ॥  
  
प्। २०१)  
  
मृषानुवृत्तिस्तत्रेति चेज्जाग्रत्यपि सा तथा ।  
सूक्ष्मबुद्ध्या विमृश तद्वस्तु जाग्रति संस्थितम् ॥ ६६ ॥  
  
स्वाप्नपुत्रकलत्रादीनामसत्यत्वेन तदनुवृत्तिभासनं भ्रमरूपमिति   
चेत्तुल्यमेतत्तवापीत्याह - जाग्रतीति । सा अनुवृत्तिः । अथा मृषेत्यर्थः ।   
जाग्रत्यप्यनुवृत्तिभासनं भ्रमरूपमेवेति भावः । कथमेतत् प्रत्येयमिति   
चेदाह - सूक्ष्मेति । अन्धपरम्परागतस्थिरत्वाभिमानवर्जितबुद्ध्येति   
भावः ॥ ६६ ॥  
  
देहवृक्षनदीदीपादिकं क्षणविभेदितम् ।  
कथं तदनुवृत्तिर्वै भवेदवितथात्मिका ॥ ६७ ॥  
  
देहेति । आदिना मेघमण्डलादि । देहादीनां सर्वैः सुस्पष्टं क्षणिकत्वेन   
ज्ञातानां [क्, घ्:: ज्ञानानां] कथमनुवृत्तिरवितथा   
भवेदित्यर्थः ॥ ६७ ॥  
  
अचलानामपि नहि द्वितीयक्षणसङ्गतम् ।  
रूपमस्ति सर्वदैव निर्झरैर्भेदितात्मनाम् ॥ ६८ ॥  
  
ननु देहादेरनुवृत्त्यभावेऽपि पर्वतादीनामनुवृत्तिः सम्भवेदिति चेदाह ##-  
निर्झरैरिति । अनवरतं निर्झरैर्भिद्यमानानां द्वितीयक्षणसङ्गतं रूपं   
नाचलानामस्तीत्यर्थः ॥ ६८ ॥  
  
मूषकैरुपदीकाभिः सूकरैर्निर्झरादिभिः ।  
सर्वतस्तु विभिद्यन्ते पर्वताः सर्वदैव हि ॥ ६९ ॥  
  
ननु निर्झराणां पर्वतभेदकत्वं न ग्रीष्मादिष्विति चेदाह -   
मूषकैरित्यादि । उपदीकाः येषां लालासम्बन्धेन काष्ठादीनि [क्:   
काष्थादिर्मृ] मृत्तिकात्वमापद्यन्ते [क्: द्यते] ते   
कृमिविशेषाः [दीमक इत्याख्यया भाषायां प्रसिद्धाः] । आदिना   
वनगजादिभिः [क्: दयः] ॥ ६९ ॥  
  
प्। २०२)  
  
पर्वताम्बुधिभूमुख्या [क्: पर्वता बुद्धि] अप्येवं   
क्षणभेदिनः ।  
अथ ते सम्प्रवक्ष्यामि पश्य सूक्ष्मधिया नृप ॥ ७० ॥  
  
भूः भूमिः [क्: भूःर्भूमीति] । पर्वताम्बुधिभुवो [क्: तानां   
बुद्धिभुवो] मुख्याः [क्: मुख्यानां] स्थिरत्वेनाभिमतानां   
येषां देवलोकादीनाम् । अम्बुधेर्नदीतोयमेलनाद् भुवो नद्यादिभिर्भेदनात्   
क्षणिकत्वम् । प्रकारान्तरेण जाग्रत्स्वप्न भावयोरनुवृत्तिसाम्यं [ख्:   
स्वाप्न] वक्तुमाह - अथेति । पश्य विचारय ॥ ७० ॥  
  
परिच्छिन्नानुवृत्तिर्हि समैव स्वाप्नजाग्रतोः ।  
अपरिच्छिन्नाऽनुवृत्तिः कार्येष्वत्यन्तदुर्लभा ॥ ७१ ॥  
  
परिच्छिन्नेति । जाग्रद्भावस्यानुवृत्तिः कालपरिच्छिन्ना न वा ? आद्ये   
परिच्छिन्नानुवृत्तिः स्वाप्नजाग्रतयोः [क्: ग्रतोः] समैव । द्वितीये   
दृश्यत्वेन कार्यात्मना   
सिद्धजाग्रद्भावस्यापरिच्छिन्नानुवृत्तिर्दुर्लभैवेत्यर्थः ॥ ७१ ॥  
  
अनुवृत्तिः कारणेन रूपेणास्ति हि सर्वदा ।  
इति चेत् [क्: तत्] कारणं रूपं पृथिव्यादिमयं किल ॥ ७२ ॥  
  
ननु कार्यस्य कारणादत्यन्तभिन्नत्वमारम्भवाद्यभ्युपगतम् तत्र हि   
प्रोक्तदोषावकाशो भवेत् । परिणामवादाश्रये तु न कोऽपि दोषः ।   
जाग्रद्भावस्य कार्यरूपेण व्यावृत्तावपि   
कारणरूपेणानुवृत्तेरित्याशङ्क्य समाधातुमाह - इति चेदिति ।   
पृथिव्यादिती । कारणरूपं पृथिव्यादिमयम् भौतिकानां   
महाभूतकार्यत्वात् । यद्वा पृथिव्यादिमयं   
पृथिव्यादिनिखिलकार्यप्रचुरं प्रधानतत्त्वमित्यर्थः । कार्यमात्रस्य   
कारणे सूक्ष्मरूपेणावस्थानादिति भावः ॥ ७२ ॥  
  
तच्चानुवृत्तं [क्: वृत्तस्व] स्वप्नेऽपि पृथिव्यादेर्हि भासनात् ।  
अथ स्वाप्नस्य बाधो हि जाग्रति ह्यनुभूयते ॥ ७३ ॥  
  
एवमपि स्वाप्नभावानां तुल्यतेत्याह - तच्चेति । कारणरूपमित्यर्थः ।   
स्वप्नेऽपि प्रत्यहं पृथिव्यादिकारणरूपस्य   
भासमानत्वादनुवृत्तिरस्तीत्याह - अनुवृत्तमिति । यद्वा पृथिवीति   
कार्योपलक्षकम् । तथा च पृथिव्यादिकार्यस्यादिभूतं कारणं यत्प्रधानम्   
तस्य सुखदुःखमोहात्मकगुणत्रयमयस्य स्वप्ने भासनादिति [क्, घ्:   
भासमाना] । प्रकारान्तरेण पुनराशङ्कते - अथेति ।   
स्वाप्नभावानां बाधो जाग्रति सर्वैरनुभूयत इत्यर्थः ॥ ७३ ॥  
  
प्। २०३)  
  
न जागरस्य बाधस्तु भासते कस्यचित् क्वचित् ।  
इति चेच्छृणु वक्ष्यामि बाधो ह्यनवभासनम् ॥ ७४ ॥  
  
न जागरस्येति । जागरभावस्य बाधस्तु न क्वचिदवस्थायां कस्यचित्   
प्रमातुर्भासत इत्यर्थः । समाधत्ते - शृण्विति । अनवभासनमिति ।   
अवभासनाभाव इयर्थः । यद्यपीदं रजतमित्यादौ नेदं   
रजतमित्यादिर्विपरीतग्रह एव बाध इत्युच्यते तथाप्यवभासमानमेव सदिति   
नियमादनवभासनस्यासत्त्वनियमाच्चानवभासनमेवासत्त्वप्रयोजकमिति   
बाध इत्युच्यत इति ज्ञेयम् ॥ ७४ ॥  
  
सुषुप्तौ सर्वजगतोऽप्यनुभूतं ह्यभासनम् ।  
अथ बाधो ह्यप्रमाणदर्शनं चेत्तदा शृणु ॥ ७५ ॥  
  
सुषुप्ताविति । अविशेषेण सर्वस्य जगतोऽनवभासनं [क्, ख्:   
भासनसर्वा] सर्वाऽनुभूतं बाधो भवत्येवेत्यर्थः । ननु   
नह्यनवभासनं बाधः घटावभासनप्राक्कालिकघटानवभासनस्य   
बाधत्वप्रसक्तेः । किन्त्वन्यदेवेत्याह - अथेति । अप्रमाणदर्शनमिति ।   
अप्रमाणमिति भावप्रधानो निर्देशः । अप्रामाण्यदर्शनं बाध इत्यर्थः ।   
प्रबुद्धस्य स्वाप्नदर्शने नेदं प्रमाणमिति ज्ञानं सर्वजनीनम् । एतदेव   
भादः । नह्येवंविधबाधो जाग्रत्यस्तीति भावः ॥ ७५ ॥  
  
अप्रमाणदृशिर्नास्ति [क्: सदृशी नास्ति] भ्रान्तानं   
त्वादृशां [क्: त्वदृशां] खलु ।  
ज्ञातविज्ञेयतत्वानामप्रमाणदृशिः स्फुटा ॥ ७६ ॥  
  
यथा हि स्वाप्नप्रमातुः स्वाप्नेष्वप्रामाण्यदर्शनं नास्ति   
एवमज्ञातज्ञेयतत्वानामेव जाग्रत्यप्रामाण्यदर्शनं नास्तीत्याह -   
अप्रमाणेति । जाग्रत्यप्रमाणदृशिः । ज्ञेयस्य तु परं तत्त्वं चितिरेव न   
चेतरत् इति नीत्या ज्ञातविज्ञेयतत्त्वानां जाग्रति स्फुटाऽप्रमाणदृशिः ॥ ७६ ॥  
  
प्। २०४)  
  
तस्मादिदं दृश्यजालं स्वाप्नदृश्यसमस्थिति ।  
दीर्घकालोऽपि च स्वप्ने भासते निर्विशेषतः ॥ ७७ ॥  
  
तस्मादिति । स्वाप्नभावानामर्थक्रियादिसत्त्वेनावैषम्यादित्यर्थः । ननु   
जाग्रद्भावो दीर्घकालो भासते न तु स्वाप्न इति चेदाह - दीर्घकाल इति ।   
निर्विशेषत इति । जाग्रत्कालवदविशेषाद् [क्: दसत] भासत इत्यर्थः ॥ ७७ ॥  
  
तस्मादबाधितो ह्यर्थर्क्रियाकारी स्थिरोऽपि च ।  
स्वाप्नभावस्तेन तुल्यो जाग्रभावोऽपि सर्वशः ॥ ७८ ॥  
  
तस्मादिति । प्रोक्तदिशा वैषम्याभावादित्यर्थः । स्वस्वकालेऽबाधितत्वादेः   
सत्त्वात् स्वाप्नजाग्रद्भावयोः सर्वांशेन तुल्यत्वमिति भावः ॥ ७८ ॥  
  
यथा जाग्रति जाग्रत्त्वं गृहीतं जागरे स्फुटम् ।  
स्वप्नेऽपि जागरत्वं तु गृहीतं तद्वदेव हि ॥ ७९ ॥  
  
जन्वेवमपि जाग्रतो जाग्रत्त्वं [क्: त्वं विनैवं] भाति नैवं स्वप्नस्य   
जाग्रत्त्वं भातीत्यस्ति वैषम्यमित्याशङ्क्य परिहरति - यथेति । अथ जाग्रति   
स्वाप्नानुसन्धानं स्वाप्नस्य स्वाप्नत्वग्रहः नैवं स्वप्ने   
जागरानुसन्धानादिरित्यस्ति वैषम्यमिति चेत् सत्यम् आपातदर्शिनामस्त्येव   
वैषम्यम् । सम्यग्दर्शिनां तु न तल्लेशोऽपि । तथा हि - स्वप्ने   
किमखिलजाग्रदनुसन्धानं नास्ति उत यत्किञ्चिज्जाग्रदनुसन्धानं   
नास्तीत्युच्यते । उभयथाऽपि न दोस्ऽः । जाग्रत्यपि निखिलस्वाप्नानुसन्धानस्य   
यत्किञ्चित्तदनुसन्धानस्य वाऽभावः सर्वानुभवसिद्ध एव । न च   
यत्किञ्चित्स्वप्नानुसन्धानमस्ति जाग्रति नैवं स्वप्न इति वाच्यम् अनुसन्धानं   
हि स्मृतिः तथा च पूर्वदिने [क्, घ्: दिनेऽनेन; ख्: दिने तेन] न   
मयेत्थं भाषितमित्यादिजाग्रद्व्यवहारस्मृतेरानुभविकत्वात् । एवं स्वप्ने   
सेयं जाग्रदासीदिति जागरस्य जाग्रत्त्वग्रहादिकं सर्वमप्रतिहतमेवेति   
सूक्ष्मविमर्शिभिर्ज्ञेयम् ॥ ७९ ॥  
  
प्। २०५)  
  
एवं स्थिते कुतो राजन् विशेषः स्वप्नजाग्रतोः ।  
तत्स्वाप्नान्निजबन्धूंस्त्वं नहि शोचसि वै कुतः ॥ ८० ॥  
  
एवं [क्: एवं नास्ति] सर्वसाम्ये स्थिते । तत् तस्मात् स्वप्नजाग्रतोरविशेषात्   
॥ ८० ॥  
  
केवलं भावनामात्रात् सत्यता जगति स्थिता ।  
शून्यताभावनेनापि शून्यं निष्प्रतिघं भवेत् ॥ ८१ ॥  
  
नन्वेवं स्वप्नजाग्रतोः [क्, ख्: स्वाप्न] साम्ये सर्वेषां जगति   
सत्यताभासनं कुत इति चेदाह - केवलमिति । सत्यं जगदिति   
भावनानुसन्धानम् तन्मात्रात् । तदेकनिमित्ता सत्यतेत्यर्थः । केवलमिति ।   
असत्यमिति विपरीतभावनानन्तरितमित्यर्थः । स्थिता दृश्यत इति शेषः । अत एव   
शून्यत्वभावने इदमेव जगत् शून्यमभावप्रत्ययविषयं भवेत् ।   
निष्प्रतिघमाकाशवदप्रतिरोधकं च ॥ ८१ ॥  
  
भावना ह्यप्रमाणत्ववैधुर्येण स्थिरीकृता ।  
भवेत्तदात्मभावेन सत्यमेतद् महीपते ॥ ८२ ॥  
  
ननु मया सम्प्रति शून्यत्वेन भाव्यमानमपि जगत् कुतो न शून्यात्मतां   
यातीत्याशङ्क्य ते [क्: शङ्कते] भावनाऽसिद्धा तस्मान्न   
शुन्यात्मतासम्पत्तिरिति वक्तुं भावनायाः सिद्धिप्रकारमाह [क्: सिद्ध;   
ख्: असिद्धिः] भावनेति । भावना इदमीदृगिति प्रत्ययसन्तानः । तस्याः   
स्थैर्यमेव सिद्धिः । स्थैर्यं चाप्रमाणत्वनिश्चयेनोन्मूलनाभावः । यथा   
शुक्ताविदं रजतमिति भावना [क्, ख्: भावने] नेदं रजतमिति   
ज्ञानेनाप्रमाणत्वेन निश्चिते उन्मूलिता भवति छिन्नसन्ताना भवति । सेयं   
भावना असिद्धा । या त्वप्रमाण्यनिश्चयवैधुर्येण स्थिरीकृता अनुन्मूलिता   
स्यात्तदा तदात्मभावेन भावितवस्तुरूपेण सा भावनैव भवेत् । भावितं   
सर्वसाधारणं भायादित्यर्थः । स्वेनानुभूतत्वादाह - सत्यमेतदिति ॥ ८२   
॥  
  
प्। २०६)  
  
निदर्शनं त्वत्र [घ्: तत्र] चेदं मज्जगद् दृष्टमेव ते ।  
इमं शैलं परिक्रम्य चैहि [क्: यौ हि] पश्याव सम्प्रति ॥ ८३ ॥  
  
निदर्शनमुदाहरणम् । ते त्वया । शैलान्तस्तावान् प्रदेशः स्यादिति तव शङ्का   
भवेदत इमं शैलं परिक्रम्य पश्यावेत्याह - इममिति ॥ ८३ ॥  
  
इत्युक्त्वा नृपतिं हस्ते गृहीत्वा परिचक्रमे ।  
परिक्रम्य गण्डशैलं राज्ञा सह समेत्य तु ॥ ८४ ॥  
  
शैलं परिचक्रमे । राज्ञा सह परिक्रम्य ततः समेत्य स्वस्थानमागत्य ॥ ८४ ॥  
  
पुनः प्राह महासेनं मेधावी मुनिनन्दनः ।  
राजन् दृष्ट एष शैलः पादगव्युतिमात्रकः ॥ ८५ ॥  
  
मेधावी शिष्यबोधनेऽतिकुशलः । गव्यूतिः क्रोशयुगम् ॥ ८५ ॥  
  
दृष्ट एवास्य गर्भे ते लोकः सुविततः स्फुटः ।  
एष जाग्रदुत स्वप्नः सत्यो मिथ्यात्मकोऽपि वा ॥ ८६ ॥  
  
स्फुटः जाग्रत्सदृशः । एष मल्लोकावभासः [क्: शैला] । सत्यो   
मिथ्यात्मक एव वा व्वेचयेति शेषः ॥ ८६ ॥  
  
शैललोके यद् दिनैकं तदत्र द्वादशार्बुदाः ।  
वत्सरास्त्वनुभूतास्ते सत्यासत्ये विवेचय ॥ ८७ ॥  
  
पादगव्यूतिपरिमितशैलेऽनन्तदेशस्य विरुद्धत्वान्नैतद्विवेचयितुं शक्यम्   
एवं कालस्यापि विरुद्धत्वादित्याह - शैललोक इति । बहिः पादगव्यूतिमात्रो   
देशो द्वादशार्बुदमितश्च कालः अन्तरनन्तो [क्, ख्: रनन्तरो]   
देशो दिनैकात्मकः कालश्चेति परस्परविरुद्धस्वरूपयोर्मध्ये । सत्यासत्ये   
विवेचय ॥ ८७ ॥  
  
प्। २०७)  
  
विवेचनं नास्य भवेत् स्वप्नयोर्भिन्नयोरिव ।  
अस्मादेतद्विद्धि जगद् भावनामात्रसारकम् ॥ ८८ ॥  
  
ननु बाह्यविरुद्धमान्तरमसत्यमिति चेदुभयोर्भासनस्य   
तुल्यत्वेनान्तरविरुद्धं बाह्यमप्यसत्यमिति वक्तुं शक्यमिति नैतन्निर्णयः   
शक्यक्रिय इति सदृष्टान्तमाह - विवेचनमिति । भावनामात्रसारकं   
स्वप्नवद् भावनामात्रस्वरूपम् न ततोऽधिकं किञ्चिदित्यर्थः ॥ ८८ ॥  
  
अभाव्यमानं चैतत्तु लीयेत क्षणमात्रतः ।  
तस्माच्छोकं जहि नृपावेत्य [क्: वेक्ष्य] स्वाप्नसमं जगत् ॥ ८९ ॥  
  
मया अभाव्यमानमेतच्छैलजगत् क्षणमात्रेण लीयेत [क्, घ्: यते]   
एवं ब्रह्मणाऽभाव्यमानं बाह्यजगदपीति तात्पर्यम् । तस्मात्   
भावनामात्रसारत्वाज्जगतः ॥ ८९ ॥  
  
स्वाप्नचित्रभित्तिभूतं स्वात्मानं संविदात्मकम् ।  
दर्पणप्रतिमं मत्वा संस्थितोऽसि यथा तथा ॥ ९० ॥  
  
कथं शोकं त्यजामीति चेदाह - स्वाप्नेति । स्वाप्ना ये भावास्ते हि   
चित्रसदृशाः । चित्रस्य भासमानस्य न [क्: नासत्यातिरिक्तं]   
भित्त्यतिरिकं स्वरूपमस्तीत्यविवादः । तथा च स्वाप्नचित्रभित्तिभूतं   
संविदात्मकं स्वात्मानं दर्पणप्रतिमं मत्वा यथा संस्थितोऽसि   
स्वाप्नबन्धुनाशे [क्, ख्, घ्: नाश] राज्यलाभे [ख्:   
भयोर्य] वा यथा न शोचसि न प्रहृष्यसि च ॥ ९० ॥  
  
प्। २०८)  
  
जागच्चित्रदर्पणं चावेह्यात्मानं चिदात्मकम् ।  
परमानन्दितस्वान्तो भव शीघ्रं महीपते ॥ ९१ ॥  
  
तथाऽवेहीत्यन्वयः । स्वप्नजाग्रतोरत्यन्तसाम्यात् [क्, घ्: स्वाप्न]   
स्वाप्नभाववज्जाग्रद्भावा अपि चिदात्मदर्पणप्रतिबिम्बरूपा एवेति निश्चित्य   
स्वाप्नशोकाद्यैरस्पृष्ट इव जाग्रच्छोकाद्यैरस्पृष्टः । अत एव   
निखिलवासनाप्रहाणमात्रेण निःसारितोदघटान्तरभिव्यक्ताकाशवद्   
वासनारिक्तस्वान्ताभिव्यक्तात्मानन्दो [क्: नातिरि] भवेति भावः ॥ ९१ ॥  
  
इति श्रीत्रिपुरारहस्ये ज्ञानखण्डे शैललोकदर्शनं नाम   
त्रयोदशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
त्रयोदशोऽध्यायः ॥  
  
  
प्। २०९)  
  
अथ चतुर्दशोऽध्यायः  
  
इत्याकर्ण्य मुनिवचो विचार्य शुभया धिया ।  
जगत्स्थितिं स्वाप्नसमां ज्ञात्वा शोकं जहौ द्रुतम् ॥ १ ॥  
  
अत्राध्याये साधुपद्यैर्भावनामात्रकं जगत् ।  
भावनायाः सिद्धिमपि प्राह तत्त्वान्यपि क्रमात् ॥  
  
जगद् भावनामात्रसारमित्याकर्ण्य शुभया सत्तर्कयुतया धिया ॥ १ ॥  
  
धैर्यमालम्ब्य निःशोको भूयोऽपृच्छन्मुनेः सुतम् ।  
मुनिपुत्र महाबुद्धे त्वं परावरदर्शनः ॥ २ ॥  
  
जगतः स्वाप्नसाम्यज्ञानेऽपि वासनादार्ढ्याद् भूयः शोक आपतति अत आह ##-  
स्वप्न] । परावरदर्शनः सेन्द्रियातीन्द्रियज्ञः ॥ २ ॥  
  
न [क्: ततो] तेऽप्यविदितं किञ्चिन्मन्ये स्यादिति लेशतः ।  
पृच्छामि यदहं तन्मे कृपया वक्तुमर्हसि ॥ ३ ॥  
  
अत एवाह - न [क्: तत] त इति । लेशतोऽप्यविदितमिति योजना ॥ ३ ॥  
  
भावनाप्रभवं ह्येतत् सर्वं वदसि तत् कथम् ।  
मया भूयो भावितं [क्, ग्, घ्: भाविते] च न बहिः सर्वथा   
भवेत् ॥ ४ ॥  
  
सर्वं जगत् । तज्जगन्मया भूयो भावितमपि बहिः सर्वसाधारणं सर्वथा न   
भवेत् तत् कथमिति योजना ॥ ४ ॥  
  
त्वया तु भावनासिद्ध्या शैले [क्: शैललोकः] लोकः प्रकल्पितः ।  
अथापि देशः कालश्च युगपद् विविधः कथम् ॥ ५ ॥  
  
त्वया तु भावनासिद्धया कल्पितः । कथंविधा सा भावाअसिद्धिरिति   
पूर्वाध्याये सङ्क्षेपेणोक्तस्य सिद्धिहेतोर्विस्तरप्रश्न इति तात्पर्यम् ।   
प्रश्नान्तरम् - अथापीति । युगपदिति । एकस्मिन्नेव काले एक एव देशः कालश्च   
विविधः कथमित्यर्थः ॥ ५ ॥  
  
प्। २१०)  
  
तत्रातस्यमन्यतरत् कतमं तममेरय ।  
इति पृष्टो मुनिसुतः प्रवक्तुमुपचक्रमे ॥ ६ ॥  
  
तत्र दीर्घादीर्घत्वाभ्यां भासमानयोर्मध्ये । यद्यपि पूर्वाध्याये [क्:   
पूर्वपूर्वा] द्वयोः स्वाप्नतुल्यत्वमुक्तम् तथापि जाग्रत्प्रपञ्चे   
सत्यवासनाविष्टो भूयः पृच्छति - अन्यतरत् सत्यं भवेदिति ॥ ६ ॥  
  
सङ्कल्पो भावना प्रोक्ता सिद्धाऽसिद्धेति सा द्विधा ।  
सिद्धिर्विकल्पाऽसम्भेदो विकल्पस्त्वेकनिष्ठितेः [अविकल्पसुत् इत्यपि पाठो   
व्याक्यातष्टीकायाम्] ॥ ७ ॥  
  
क्रमेणोत्तरमाह - सङ्कल्प इति भावना हि सङ्कल्पः । सङ्कल्पो   
नामेदमीदृशमित्यादिर्मानस उल्लेखः । सा भावना । तस्याः केयं सिद्धिरिति   
चेदाह - सिद्धिरिति । इदमीदृगिति सङ्कल्पधारामध्ये नेदमीदृगिति   
विरुद्धकल्पनया असम्भेदः अयोगः । एवं विकल्पासम्भेदसम्पादनाय   
विकल्पकारणमाह - विकल्पस्त्विति । एकनिष्ठितेः भवेदिति शेषः । एकत्र   
निष्ठितेः सत्यत्वग्रहादित्यर्थः । अयं भावः - बाह्यसृष्टौ   
सत्यत्वग्रहात् स्वमानससृष्टावसत्यत्वविकल्पोदयः यावदेवं   
विकल्पसम्भेदो भावनायास्तावन्न सिद्धिरिति । यद्वा विकल्पासम्भेदे उपायं   
वक्तुमाह - अविकल्पस्त्विति । नास्ति विकल्पो यस्य सः सङ्कल्प इत्यर्थः ।   
एकनिष्ठितेः एकत्र सङ्कल्पविषयमात्रे नितरां मनसः स्थितेः ।   
सङ्कल्पविषयान्मनसोऽप्रचलनेऽविकल्पः [ख्: लने विक] सङ्कल्पो   
भवेदिति भावः ॥ ७ ॥  
  
ब्रह्मभावनया पश्य जातं जगदिदं ननु ।  
एतत् सर्वैः सत्यरूपं भावितं सुदृढत्वतः ॥ ८ ॥  
  
तथा [क्, ख्: यथा] चाविकल्पसङ्कल्पात्मकसिद्धभावनाभावितं   
[क्: वा विक] सर्वसाधारणं भासेत [क्: भासते] । तत्र च यः   
कश्चिन्नेदं सत्यमित्यविकल्पसङ्कल्पपरो भवेत्तं प्रति तद् दृश्यं तथैव   
भवेत् । अत एवाह - ब्रह्मेति । ब्रह्मणश्चतुर्मुखस्य सिद्धभावनयेदं   
जगज्जातम् । एतज्जगत् सर्वैः प्रमातृभिरनेकजन्माभ्यासात् सुदृढत्वतः   
सत्यरूपं भावितम् अतः सर्वसाधारणं सत्यत्वेन भासत इति शेषः ॥ ८ ॥  
  
प्। २११)  
  
तथा स्वसङ्कल्पभवे नास्ति कस्यापि भावना ।  
विकल्पसम्भेद एषोऽसिद्धा तस्माद्विभावना ॥ ९ ॥  
  
तथा ब्रह्मसृष्टे इव । तव स्वसङ्कल्पभवे जगति सत्यत्वभावना न कस्यापि ।   
एष तावक एव नेदं सत्यमिति यो विकल्पस्तत्सम्भेदोऽस्ति । तस्मात्ते भावनाऽसिद्धा   
॥ ९ ॥  
  
भावनायाः सिद्धिरत्र बहुधा संस्थिता भवेत् ।  
जन्मना मणिना तद्वदौषधेन च योगतः ॥ १० ॥  
  
कथं भावनासिद्धिर्ब्रह्मादीनामिति चेदाह - भावनाया इति । अत्र जगति ॥ १०   
॥  
  
तपसा मन्त्रसिद्ध्या च वरेण च भवेन्नृप ।  
जन्मना ब्रह्मणः सा वै मणिना यक्षरक्षसाम् ॥ ११ ॥  
  
कस्य कीदृशी भावनासिद्धिरित्येतदाह - जन्मनेति । सा भावनासिद्धिः ॥ ११   
॥  
  
औषधेन तु देवानां योगिनां योगतो भवेत् ।  
तपसा तापसानां सा मान्त्रिकाणां तु मन्त्रतः ॥ १२ ॥  
  
औषधेन अमृतेन ॥ १२ ॥  
  
विश्वकर्ममुखानां च वरप्राप्त्या हि साऽभवत् [ख्: भवेत्] ।  
सङ्कल्पितं तथा भाव्यं पूर्वविस्मरणे सति ॥ १३ ॥  
  
विश्वकर्ममुखा विश्वकर्ममयप्रभृतयः [क्: मय नास्ति] ।   
भावनासाधनप्रकारमाह - सङ्कल्पितमिति । सङ्कल्पनमित्यर्थः । तथा   
भाव्यं तथा कर्तव्यम् । पूर्वविस्मरणे सति यथा स्थिरं भवेदिति शेषः ।   
सङ्कल्पस्य पूर्वमारम्भः यस्य मया सङ्कल्प इत्थं कृत इत्यस्य   
विस्मरणे सति सङ्कल्पनं स्थिरं भवेत् । एवं सङ्कल्पनं कर्तव्यमिति   
भावः ॥ १३ ॥  
  
प्। २१२)  
  
स्थिरं तावद्भवत्येव यावत् पूर्वं नहि स्मरेत् ।  
एवमेव निर्विकल्पभावना यदि सुथिरा ॥ १४ ॥  
  
एवं पूर्वविस्मरणमेव भावनासिद्धिसम्पादकमित्याह - स्थिरमिति ।   
पूर्वं न स्मरन् सङ्कल्पमेवानुवर्तयेत् । एवं चिराभ्यासेन यावत् पूर्वं   
[घ्: सर्वं] न स्मरेत् तावद् भावनं स्थिरं भवतीति भावः । एवमेव   
निरन्तराभ्यासेनैव निविकल्पभावना विरुद्धविकल्पासम्भिन्न भावना यदि   
सुस्थिरा तदा महाफलं साधयेदिति व्यवहितेन सम्बन्धः ॥ १४ ॥  
  
अनिच्छया विकल्पस्य यावत् सम्भेदनं नहि ।  
तावत् सा भावना सिद्धा साधयेद्वै महाफलम् ॥ १५ ॥  
  
ननु कियत्कालं सुस्थैर्येण भावना सिद्धा स्यादित्याशङ्क्याह -   
अनिच्छयेति । विरुद्धविकल्पसम्भेदोऽनिच्छया नैव भवेदिति सुस्थिरा यदि [क्:   
यदा] तदा भावना सिद्धेत्यर्थः । अनिच्छया यावद्विकल्पसम्भेदो नास्ति   
तावत् सिद्धा भावना महाफलं ब्रह्माण्डादिकं सर्वसाधारणं साधयेत्   
॥ १५ ॥  
  
सम्भेदात्तु विकल्पेन न सिद्धा तव भावना ।  
भावनां साधय क्षिप्रं यदि स्रष्टुं समीहसि ॥ १६ ॥  
  
तव तु विकल्पसम्भेदाद् भावना न सिद्धेत्याह - सम्भेदादिति ॥ १६ ॥  
  
शृणु राजन् देशकालद्वैविध्यं वदतो मम ।  
अव्युत्पन्नोऽसि लोकस्य व्यवहारे [क्: हारैह्यत] ततस्तव ॥ १७ ॥  
  
एवं प्रथमप्रश्नोत्तरमुक्त्वा द्वितीयप्रश्नोत्तरमाह - शृण्विति ।   
तवैतच्चित्रं भासत इति सम्बन्धः ॥ १७ ॥  
  
एतच्चित्रं भासते वै शृणु सम्यग् ब्रवीमि ते ।  
जगद्भावस्वभावोऽयं विविधत्वेन भासनम् ॥ १८ ॥  
  
एतत् एकदैव देशकालयोर्दीर्घत्वं ह्रस्वत्वं च । अत्र कारणं ब्रवीमि ।   
भावस्य विरुद्धत्वेन भासनं स्वभाव एव ॥ १८ ॥  
  
प्। २१३)  
  
एक एव हि सूर्यस्य [क्: सर्वस्य] प्रकाशो द्विविधः स्थितः ।  
दिवान्धानामन्धकार इतरेषां तु भासकः ॥ १९ ॥  
  
कुत एवं विदितमिति चेद् भूयो दर्शनादिति वक्तुं कांश्चित्तादृशान्   
भावानुदाहरति - एक एवेति । द्वैविध्यमेवाह - दिवान्धानामिति ॥ १९ ॥  
  
जलं मनुष्यपश्वादेः श्वासस्य प्रतिरोधकम् ।  
मत्स्यादीनां बहिः श्वासप्रतिरोधो जले नहि ॥ २० ॥  
  
स्वस्मिन्निमग्नमनुष्यपश्वादेः । बहिः निर्जले देशे ॥ २० ॥  
  
अग्निर्दहति मर्त्यादींस्तं भक्षयति तित्तिरिः ।  
वह्निर्नश्यति तोयेन स जले ज्वलति क्वचित् ॥ २१ ॥  
  
तित्तिरिर्भक्षयति तं न दहति । क्वचित् वडवानलकुण्डादौ ॥ २१ ॥  
  
एवं सर्वे जागतास्तु भावा द्वैरूप्यतः स्थिताः ।  
एवं सेन्द्रियवृत्तान्तास्त्वन्ये केऽपि निरिन्द्रियाः ॥ २२ ॥  
  
विरुद्धद्विरूपतया [ख्: तायां] सर्वे भावाः स्थिताः । तत्र केचित्   
प्रसिद्धाः । अन्येऽप्यप्रसिद्धा भूम्यादयो मर्त्यानां प्रतिरोधकाः   
पिशाचादीनामप्रतिरोधका बुद्धिमद्भिर्ज्ञेयाः । सेन्द्रियाः अपरोक्षाः   
निरिन्द्रियाः परोक्षाः भावानां विरुद्धस्वभावाः ॥ २२ ॥  
  
स्वभावतो विरुद्धा वै शतशोऽथ सहस्रशः ।  
अत्रोपपत्तिं वक्ष्यामि समाहितमनाः शृणु ॥ २३ ॥  
  
निरिन्द्रियाः सेन्द्रियाश्च भावा अन्येऽपि विरुद्धद्विस्वभावाः [क्: द्व   
नास्ति] सन्तीत्याह - स्वभावत इति । कथमेकस्य विरुद्धोभयरूपतेति   
चेदुपपत्तिपूर्वकं वक्तुमुपक्रमते - अत्रेति ॥ २३ ॥  
  
एते हि चाक्षुषा भावाश्चक्षुर्विकृतिमात्रकाः ।  
न चाक्षुषादंशतोऽन्यद् दृश्यमस्ति क्वचिद् बहिः ॥ २४ ॥  
  
भावानां बहिरसत्त्वान्नास्ति विरोध इति वदति - एत इति ॥ २४ ॥  
  
प्। २१४)  
  
यथा पित्तप्रदुष्टाक्षो बहिः पीतं प्रपश्यति ।  
यथा तैमिरिकोऽन्यस्तु पश्यत्येकं द्विधा स्थितम् ॥ २५ ॥  
  
अत्र दृष्टान्तः - यथेति । तैमिरिकः तिमिरदोषोपहतनेत्रः ॥ २५ ॥  
  
एवं विचित्रदुष्टाक्षाः पश्यन्ति विविधं जगत् ।  
अस्ति पूर्वसमुद्रस्य मध्ये कारण्डकाह्वयः ॥ २६ ॥  
  
एवमन्येऽपि दृष्टिदोषवैचित्र्याद् विविधं जगत् पश्यन्तीति सोदाहरणमाह ##-  
  
द्वीपस्तत्र जना भावान् रक्तान् पश्यन्ति वै सदा ।  
एवं रमणकद्वीपे सदा पश्यन्ति वै जनाः ॥ २७ ॥  
  
सर्वभावान् रक्तान् पश्यन्ति ॥ २७ ॥  
  
व्यत्यस्तमूर्ध्वाधरतो निखिलं भावमण्डलम् ।  
एवमन्येषु द्वीपेषु विविधं [क्: विविधा] भावमण्डलम् ॥ २८ ॥  
  
व्यत्यस्तम् अधोमस्तकमूर्ध्वपादमित्यादि ॥ २८ ॥  
  
जना नेत्रस्वभावेन पश्यन्ति खलु सर्वदा ।  
तत्र तेसामन्यथा तु दृश्यते यदि कुत्रचित् ॥ २९ ॥  
  
तन्नेत्रस्य न स दोषः किन्तु स्वभाव एवेत्युपपादयति - तत्रेति । तेषु द्वीपेषु   
तेषां जनानां यद्यरक्तमव्यत्यस्तं वा दृश्यते तदा तैः (ते)   
स्वनेत्रमौषधैरञ्जनाद्यैरदुष्टं संसाध्य प्राग्वद्रक्तं व्यत्यस्तं च   
पश्यन्तीत्यर्थः ॥ २९ ॥  
  
नेत्रं सुसाध्यौषधेन पश्यन्ति प्राग्वदेव हि ।  
अतस्तु चक्षुषा यावद् दृश्यते जगतीतले ॥ ३० ॥  
  
तावद् भवेच्चाक्षुषोऽंशः पीतवत् पित्तचक्षुषः ।  
एवं घ्राणादीन्द्रियाणामंशा गन्धादयोऽपि हि ॥ ३१ ॥  
  
पित्तचक्षुषो यथा दृश्यमानः पीतवर्णश्चाक्षुषोऽंशस्तथा पुरुषस्य   
चक्षुषा यावद् दृश्यते तावत् सर्वमपि चाक्षुषोऽंश एव । एवं   
चक्षुर्विषयस्य तदंशत्वं प्रसाध्यान्येन्द्रियविषयेप्येतदतिदिशति -   
एवमिति । येनेन्द्रियेण यत् प्रकाशते तस्य तदिन्द्रियांशत्वमिति भावः ॥ ३१ ॥  
  
प्। २१५)  
  
मानसाश्च मनोमात्रास्तथैवाखिलजागताः [ख्: सङ्गताः] ।  
क्रमोऽप्यक्षस्वभावोत्थस्ततः [क्: भावस्थ] किञ्चिद् बहिर्नहि ॥ ३२   
॥  
  
एवं मनोविषयाणामपि मनोऽशत्वमित्याह - मानसाश्चेति । तथा च   
देशक्रमस्य कालक्रमस्य क्रिअयक्रमस्य च चाक्षुषत्वाच्चक्षुरंशत्वमित्याह   
- क्रमोऽपीति । क्रमः पौर्वापर्येणावस्थितत्वम् । तथा च द्रव्यक्रमो हि दिक् ।   
प्रयागात् काशी पूर्वेति पूर्वव्यवहारविषयः [घ्: पूर्वस्य] क्रम एव ।   
एवं क्रियागतः क्रमः कालः । कासाञ्चित् क्रियाणां   
पौर्वापर्यावस्थितत्वरूपक्रमस्यैव घटिकादिकालव्यवहारविषयत्वं   
ज्ञेयम् । एवं च यद्यत्काले [क्: काले नास्ति] देशः कालो वा यथा यथा   
महत्त्वेनाल्पत्वेन वा भासते स सर्वोऽपि तत्तत्कालिकचाक्षुषोऽंश एव विभिन्न इति   
नैकस्य विरुद्धोभयरूपतादोष इति भावः ॥ ३२ ॥  
  
शृणु राजन् बहिरिति यल्लोके भाति केवलम् ।  
तदाद्यं सर्वजगतां जगच्चित्रस्य भित्तिवत् ॥ ३३ ॥  
  
एवं पित्तादिदुष्टाक्षाणां भासमानपीतादिवर्णदृष्टान्तेन [क्, ख्:   
पित्ता] दृश्यं बहिर्नास्तीति प्रसाध्य   
बहिर्वस्त्वंश(र्वस्त्व)सम्भवादपि तन्नास्तीति साधयितुमुपक्रमते   
- शृण्विति । चित्रस्य भित्तिरिव बहिःपदार्थो जगच्चित्रस्याश्रयत्वात्   
कारणत्वच्चाद्यमित्यर्थः ॥ ३३ ॥  
  
तस्य बाह्यस्य वक्तव्यमपादानं ध्रुवं ननु [ख्: न तु] ।  
शरीरं स्यादपादानं नेतरद् भवितुं क्षमम् ॥ ३४ ॥  
  
तस्य प्रोक्तस्य बाह्यस्य बहिःपदार्थस्य ध्रुवमवधिभूतमपादानं   
वक्तव्यम् । कस्मात् ? बहिरित्यपादानस्याकाङ्क्षितत्वात् । घटादेः   
शरीरादन्यस्यापि बाह्यत्वेनापादानत्वासम्भवाच्छरीरमेवापादानं स्यादिति   
सम्भावयति - शरीरमिति ॥ ३४ ॥  
  
प्। २१६)  
  
तस्यापि बहिराभासादपादानं [क्: दुपा] कथं नु तत् ।  
पर्वताद् बहिरित्युक्ते पर्वतो न बहिर्भवेत् ॥ ३५ ॥  
  
शरीरस्यापि बहिष्ठत्वेनाभासनान्नापादानतेत्याह - तस्यापीति । अत्र   
दृष्टान्तः - पर्वतादिति । पर्वतो न बहिष्ठो भवेदित्यर्थः ॥ ३५ ॥  
  
यथा घटो भासते हि बहिस्तद्वच्छरीरकम् [क्, ख्: प्राहु] ।  
भासकाद् बहिरित्येवं वक्तुं वापि न सम्भवेत् ॥ ३६ ॥  
  
शरीरस्य बहिष्ठत्वे दृष्टान्तमाह - यथेति । अथ   
घटादिशरीरान्तर्भासक आत्मैवापादानमिति शङ्कते - भासकादिति ।   
इत्येवं वा वक्तुमिति योजना ॥ ३६ ॥  
  
दीपसूर्यालोकबहिर्गतानां [क्: र्गतान्तं] नहि भासनम् ।  
अतस्तु भासकस्यान्तर्भास्यमस्तीति युज्यते ॥ ३७ ॥  
  
ननु यदि भासकोऽपादानं तर्हि सूर्यालोकाद्   
बहिर्गतानामन्धकारस्थानामभासनमिव भासकाद् बहिष्ठानां   
भासनमेव न भवेदतो भासकान्तरेव भास्यमभ्युपेयम् । तथा च   
बहिष्ठानां भासक आत्मा नापादानमित्याह - दीपेत्यादि ॥ ३७ ॥  
  
भासकं तु न देहादिर्भास्यत्वात् पर्वतादिवत् ।  
न सर्वथा यत्तु भास्यं तद्धि युज्यते ॥ ३८ ॥  
  
एतावता बहिःपदार्थस्यापादानानिरूपणाद्दर्पणेऽतिविततगगनाभासवद्   
भासकान्तरेव बहिःपदार्थावभास इति सिद्धम् । अथ भासकमात्रात्मता   
भास्यस्येति हेतोश्च भास्यस्य बहिःपदार्थस्य न भासकमपादानमिति वक्तुं   
भासकस्वरूपं विवेचयति - भासकं त्विति । नन्वस्तु स्थूलोऽहं   
पश्यामीत्यनुभवाद्देहस्य भास्यत्वं भासकत्वं चेति चेदाह - न   
सर्वथेति ॥ ३८ ॥  
  
भासकस्यापि भास्यत्वे भासकस्यानवस्थितिः ।  
स्वस्यैव भासकत्वं च भास्यत्वं नहि युज्यते ॥ ३९ ॥  
  
ननु भास्यस्य भासकत्वे का हानिरिति चेत् यदि एक एव देहः स्वात्मनः   
स्वयंवेद्यो [क्: स्वयबोधो] वेदकश्चेति चेदेकस्य   
कर्तृकर्मत्वविरोधः देहान्तरस्य [क्: न्तरस्थभा] भास्यो   
भासकश्चेति चेत् [क्: चेत् नास्ति] स्वस्याभासमानस्य   
भासकत्वासिद्धेर्भासकदेहानां परम्परया   
भासकान्तरापेक्षणान्मूलक्षतिकरी भासकानवस्थेत्याह - भासकस्येति ।   
नहि युज्यत इति । कर्तृकर्मत्वविरोधादिति शेषः ॥ ३९ ॥  
  
प्। २१७)  
  
अतस्तु भासकं शुद्धं भासकैकस्वरूपकम् ।  
तच्च भारूपमेवेह पूर्णमेकरसात्मकम् ॥ ४० ॥  
  
अतः अनवस्थादिदोषात् । शुद्धम् अभास्यमित्यर्थः [ख्: अभास्य; क्, घ्:   
आभास्य] । एतस्यैव स्पष्टोक्तिः - भासकैकस्वरूपकमिति । ननु   
भासकं भासनक्रियावत् क्रिया चानित्यो धर्मः तथा च भासकत्वस्य   
कालपरिच्छिन्नत्वात् कथं भासकैकस्वरूपकमिति चेदाह - तच्चेति ।   
भासकमित्यर्थः । भारूपमेवेहेति । लोकवदिह न कर्तृक्रिययोर्भेदः किन्तु   
क्रियात्मक एव कर्तेत्यर्थः । दर्पणप्रतिबिम्बवत् कार्यस्य   
स्वस्वरूपानतिरिक्तत्वेन स्वरूपातिरिक्तक्रियानुपयोग इति तात्पर्यम् । अत एव   
पूर्णमेकरसात्मकं च । एकरसः वस्त्वन्तरासम्भिन्न आत्मा यस्य ॥ ४० ॥  
  
तेन व्याप्ता देशाकाला भासनात्तस्य पूर्णता ।  
अभारूपस्य चाभानाद् भारूपैकरसं हि तत् ॥ ४१ ॥  
  
तेन भारूपभासकेन । कुत इति चेदाह - भासनादिति । सर्वत्र   
भासनाद्देशकाला व्याप्ता इत्यर्थः । अत एव तस्य पूर्णता । नहि घटपटयोरिव   
भासकभास्ययोर्भासनम् किन्तु दर्पणप्रतिबिम्बयोरिव । तथा च दर्पणस्य   
प्रतिबिम्बव्यापकत्वमिव भासकस्य भास्यव्यापकत्वमिति भावः । ननु   
दर्पणप्रतिबिम्बन्यायेन भास्यस्य [क्: भास्यभास]   
भासकानन्यत्वमलौकिकं कुतः कल्प्यत इति चेदाह - अभारूपस्येति ।   
भारूपतादात्म्यानापन्नस्येत्यर्थः । अभानादिति । यदि भास्यस्य   
भारूपभासकानन्यत्वं नोच्यते तदा तस्य भानमेव न स्यादित्यर्थः । अतो   
भास्यं भारूपैकरसमेव । अयमत्राऽभिप्रायः - यदि भास्यं   
भारूपबहिर्गतं तर्हि कथं तस्य भासनमुपपद्यते । नहि भासनं   
नीलादिरिव भास्यधर्मः सर्वदा भासनप्रसक्तेः मम भासत इति   
व्यवहारानुपपत्तेश्च । अन्यथा हि मम नील इति व्यवहारोऽपि स्यात् । ननु घटादौ   
सौरालोकवद् भास्ये भासनमन्यत उपनिपतितम् । तथा   
चान्यभासनसम्बन्धाद्भास्यभासनमुपपद्यत इति । स्यादेतद्   
घटसौरालोकयोः संयोग इव भस्यभासकयोस्तृतीयः सम्बन्धो यदि भवेत् ।   
स एव न सम्भवति । तथा हि - किं स सम्बन्धो भास्यात्मकः उत   
भासकात्मकः आहोस्विदुभयात्मकः अथवाऽनुभयात्मकः ?   
भास्यात्मकत्वे तद्भासनाय सम्बन्धान्तरापेक्षायामनवस्था ।   
भासकात्मकत्वे भासकस्य भानमात्ररूपत्वेन भानस्वरूपे [क्, ख्:   
भासन] भेदानुपपत्तेर्भूयो निरूपितत्वात् स्वस्य स्वसम्बन्धताऽनुपपत्तिः   
[क्: स्व नास्ति] । नोभयात्मकत्वम्   
भासनभास्ययोश्चिच्चिज्जडात्मत्वेनैकस्य तदुभयरूपताविरोधात् ।   
नाप्यनुभयात्मकत्वम् अपसिद्धान्तात् । अनुभयात्मकं ह्यनिर्वचनीयम् ।   
अनिर्वचनीयवादिनो हि भानात्मकब्रह्मरूपादन्यन्न किञ्चिदभ्युपगच्छन्ति ।   
ते हि पूर्णे ब्रह्मणि   
दृश्यमनिर्वचनीयमाभासमानमभ्युपगच्छन्तो(न्ति) [क्:   
सादृश्य] दृश्यस्य दर्पणप्रतिबिम्बतुल्यताभ्युपगतैव । यदाहुः ##-  
इति । तस्माद्दर्पणे प्रतिबिम्बवद्भानान्तरेव भास्यं भासत इति तज्जगदपि   
दर्पणैकरसात्मकप्रतिबिम्बवत् भारूपैकरसमिति सिद्धम् ॥ ४१ ॥  
  
प्। २१८)   
  
अन्तर्बहिर्वा यत् किञ्चिद् भारूपोदरसंस्थितम् ।  
अतस्तन्नापादानं स्यात् शृङ्गस्येव हि पर्वतः ॥ ४२ ॥  
  
अन्त इति । अन्तःपदार्थो बहिःपदार्थो वा यत्किञ्चिदपि भानान्तर्गतमेवेति हेतोः ।   
तद् भासकमात्मरूपम् । यथा पर्वतान्तर्गतशृङ्गविशेषस्य पर्वतो   
नापादानं तथेति ॥ ४२ ॥  
  
प्। २१९)  
  
एवंविधं हि भारूपं ग्रस्तसर्वप्रपञ्चकम् ।  
भाति स्वतन्त्रतः स्वस्मिन् सर्वत्रापि च सर्वदा ॥ ४३ ॥  
  
एवमखिलजगच्चित्रभित्तिभूतबहिःपदार्था(र्थोऽ)पादानासिद्ध्याऽसिद्ध   
इति भित्त्यसिद्धौ चित्रासिद्धिरिव देशकालादिभास्यरूपासिद्धावज्ञातरज्जोः   
[क्, ख्: रज्जौ] सर्पजलधाराभूच्छिद्रत्वादिरूपवद् [क्:   
च्छिद्रादि] भासकस्यैव भानात्मनो महदल्पदेशकालादिरूपतेति   
संसाध्य सम्प्रति गगनान्तर्भासमानभिन्नभाववद्भानान्तरमपि   
भास्यं भिन्नमेव कुतो न भवेदित्याशङ्कां [क्: शङ्क्य]   
शमयितुमुपक्रमते - एवंविधमिति । सर्वं स्वोदरे कृत्वा   
स्थितमित्यर्थः । तदेवाह - ग्रस्तेति । भातीति । सर्वत्र देशे सर्वदा काले   
स्वतन्त्रतोऽन्यानपेक्षं सदेवंविधं [क्: सदैवं] भाति ॥ ४३ ॥  
  
एतत् परा चितिः प्रोक्ता त्रिपुरा परमेश्वरी ।  
ब्रह्मेत्याहुर्वेदविदो विष्णुं [घ्: विष्णुर्वै] वैष्णवसत्तमाः ॥ ४४   
॥  
  
सर्वेषु शास्त्रेष्वेतदेव मुख्यत्वेन प्रतिपादितमित्याह - एतदिति ।   
एतद्भारूपमेव परा चितिरपरिच्छिन्ना चिच्छक्तिस्त्रैपुरे शास्त्रे त्रिपुरा   
परमेश्वरीत्युच्यते ॥ ४४ ॥  
  
शिवं शैवोत्तमाः प्राहुः शक्तिं शक्तिपरायणाः ।  
एतद्रूपादृते किञ्चिद् यदि ब्रूयुस्तदल्पकम् ॥ ४५ ॥  
  
शक्तिपरायणाः शाक्ताः । ननु नीलमेघश्यामादिमूर्तिं वैष्णवाद्या   
मुख्यत्वेनाहुरिति चेदाह - एतदिति । परचितिरूपं [क्: परा] विना   
यद्यन्यत् किञ्चिन्मुख्यं ब्रूयुस्तर्हि तदल्पकं कालदेशपरिच्छिन्नमेव भवेत्   
। तस्मात् त्रिपुरादिनाम्नाप्येतदेव मुख्यमिति वक्तव्यमिति भावः ॥ ४५ ॥  
  
तया व्याप्तं तु चिच्छक्त्या दर्पणप्रतिबिम्बवत् ।  
तस्य भास्यकृतं भासकत्वं च न स्वतः स्थितम् ॥ ४६ ॥  
  
ननु ग्रस्तसर्वप्रपञ्चकमित्युक्त्या जगद्व्याप्तिराकाशस्येव [क्: स्यैव]   
स्यादिति चेन्नेत्याह - तयेति । ननु सर्वस्य जगतः स्वस्वरूपाव्यतिरिक्तत्वेऽपि   
चितेर्भासकत्वं घटादेर्नीलादिवद्विभिन्न एव धर्मः स्यात् । तथा च   
भारूपस्य चाभानमिति भासकत्वस्याभानप्रसक्तिरिति चेदाह - तस्येति ।   
भानस्येत्यर्थः । तस्य भास्यकृतत्वेनौपाधिकत्वात्   
स्फटिकस्थजपाकुसुमलौहित्यवत् तदपि प्रतिबिम्बात्मकमेवेति भावः ॥ ४६ ॥  
  
प्। २२०)  
  
भास्यं तु भाननिर्मग्नमादर्शे नगरादिवत् ।  
दर्पणे नगरं यद्वद् दर्पणान्नातिरिच्यते ॥ ४७ ॥  
  
तस्मादादर्शे नगरादिवत् सर्वं भास्यं भाननिर्मग्नमेवेत्याह -   
भास्यं त्विति । दर्पणे भासमाननगरादेर्दर्पणानन्यत्ववच्चिति भासमानस्य   
प्रपञ्चस्य चिदव्यतिरिक्तत्वमित्याह - दर्पण इति ॥ ४७ ॥  
  
तथा चिति जगद् भाति यत्तन्नैवातिरिच्यते ।  
दर्पणात्मनि सम्पूर्णे निबिडे चैकरूपिणि ॥ ४८ ॥  
  
तथा प्रतिबिम्बत्वेन चिति [क्: चितिवज्ज] यज्जगद्भातीत्यन्वयः । ननु   
दर्पणप्रतिबिम्बवदेव चिति जगद्भासनमिति कोऽयं निर्बन्धः गगने   
जगद्भासनवदेव कुतो नाभ्युपेयत इति चेदाह - दर्पणेति । सम्पूर्णे   
छिद्ररहिते निबिडे अशिथिलावयवे एकरूपिणि वस्त्वन्तरासम्भिन्ने । सच्छिद्रे हि   
पृष्ठतः स्थितं भासते शिथिलावयवे ह्यवयवसन्धिसन्निविष्टं   
वस्त्वन्तरं भासते वस्तुसमुदाये च समुदितं विचित्रं भासते दर्पणस्य   
त्वनैवंविधत्वाद्दर्पऽनदिभिन्नस्य तत्र भानं नोपपद्यत इति भावः ॥ ४८ ॥  
  
यथा हि भिन्नं नगरं सर्वथा नोपपद्यते ।  
तथा पूर्णे [क्: पूर्णेऽस्तु] सुनिबिडे चैकरूपे चिदात्मनि ॥ ४९ ॥  
  
यथा नोपपद्यते तथोपपत्तिं न समश्नुत इत्यन्वयः । ननु दर्पणे न   
प्रतिबिम्ब इति कश्चन विशेषः किन्तु दर्पणप्रतिरुद्धैः   
परावृत्तैश्चाक्षुषरश्मिभिर्बिम्बस्यैव ग्रहणमिति चेन्न भित्तिप्रतिरुद्धैरपि   
तैर्मुखग्रहणप्रसङ्गात् । न च नैर्मल्यं हि प्रतिरोधे तन्त्रमिति वाच्यम्   
सौरालोकादौ भित्त्यादिप्रतिरोधदर्शनेन प्रतिरोधे काठिन्यस्यैव   
नियामकत्वस्य कॢप्तत्वात् रसासम्पृक्तेन निर्मलेनाऽपि दर्पणेन   
प्रतिरोधादर्शनाच्च दर्पणपार्श्वन्यस्तहस्तस्य प्रतिबिम्बेन सह   
युगपद्ग्रहणानुपपत्तेश्च   
प्रतिबिम्बमुखादेर्दर्पणाश्रयत्वसम्मुखत्वावभासानुपपत्तेश्च [घ्:   
श्रयत्वा] । न च चाक्षुषरश्मीनां दर्पणसम्पर्कदोषादेव मुखे   
दर्पणाश्रयत्वादेः पार्श्वन्यस्तहस्ते द्वित्वस्य च भ्रान्त्याभासः सम्भवति   
प्रतिबिम्बे यादृशदर्पणादिधर्मस्य निमित्तत्वं तादृशधर्मस्यैव   
चाक्षुषरश्मिप्रतिरोधनियामकत्वं चेति सर्वं समञ्जसमिति वाच्यम्   
दर्पणसामर्थ्यात् स्वसम्पृक्तचाक्षुषरश्मीनांहस्तमुखादौ   
द्वित्वदर्पणाद्याश्रयत्वावभासकत्वकल्पनातो दर्पणे प्रतिबिम्बकल्पनस्यैव   
युक्तत्वात् । एवं च मुखानुकारोऽयं दर्पण इत्याद्यभ्रान्तप्रत्यया   
अप्यनुगृहीता भवेरन्नि(युरि)ति ध्येयम् ॥ ४९ ॥  
  
प्। २२१)  
  
जगत् सर्वात्मना नैव ह्य्पपत्तिं समश्नुते ।  
आकाशस्त्ववकाशात्मा शून्यरूपत्वहेतुतः ॥ ५० ॥  
  
जगदित्यस्य चिदात्मनो भिन्नमित्यादिः । आकाशस्य   
चिदात्मवैसादृश्यान्नैवमित्याह - आकाशस्त्विति । तुरिति   
सादृश्यव्यावर्तकः । अवकाशो रिक्त आत्मा यस्य । कुत इति चेदाह -   
शून्यरूपेति । अभावरूपत्वादित्यर्थः । पृथिव्यादिचतुष्टयाभाव एवाकाश   
इति तात्पर्यम् ॥ ५० ॥  
  
द्वैतं जगत् प्रसहते सर्वत्रैव हि सर्वदा ।  
सती चितिरशून्यात्मरूपिण्येकरसा कथम् ॥ ५१ ॥  
  
अत एव सर्वकाले सर्वत्र स्वदेहे द्वैतं स्वस्माद्भिन्नं जगत् प्रसहते । चिदात्मा   
त्वनैवंविधत्वात् स्वान्तर्द्वैतं कथं प्रसहेदित्याह - सतीति ।   
सद्रूपत्वादेवाशून्यात्मरूपत्वम् । एकरसत्वं निबिडस्वरूपता ॥ ५१ ॥  
  
प्। २२२)  
  
द्वितीयलेशं प्रसहेदादर्शात्मवदञ्जसा ।  
तस्मादादर्शवत् संवित् स्वातन्त्र्यभरवैभवात् ॥ ५२ ॥  
  
आदर्शो यथा सद्रूपत्वेनाशून्यात्मा अशिथिलावयवत्वेनैकरसो यथा द्वितीयं   
स्वान्तर्न सहते एवं चितिरपीत्याह - आदर्शेति । तस्मादिति । चिदात्मनः   
स्वान्तर्द्वितीयस्यानुपपत्तेरित्यर्थः । आदर्शवत् संवित्   
स्वातन्त्र्यभरवैभवादात्मन्यद्वितीयेऽवभासयेदिति सम्बन्धः ॥ ५२ ॥  
  
भासयेदद्वितीये स्वे रूपे सर्वं चराचरम् ।  
निमित्तोपादानहीनं द्वितीयमतिचित्रितम् ॥ ५३ ॥  
  
दर्पणवन्न बिम्बापेक्षेत्युक्तम् - स्वातन्त्र्यभरवैभवाद् भासयेदिति ।   
स्वातन्त्र्यमनन्यापेक्स्ऽत्वम् । तस्य भर आधिक्यम् । अपरिच्छिन्नस्वातन्त्र्यमित्येतत्   
। तस्य वैभवान्माहात्म्यात् । अद्वितीये अखण्डे चिदेकरसे स्वे रूपे [क्:   
स्वरूपे] अद्वितीये । सर्वं चराचरं निमित्तोपादानाभ्यां हीनं रहितम् ।   
अतिचित्रितं परस्परविलक्षणं भासयेत् ॥ ५३ ॥  
  
यथाऽनेकरूपविधे भासमानेऽपि दर्पणे ।  
एकत्वं भासते स्पष्टमविशेषाददूषितम् ॥ ५४ ॥  
  
एवं विचित्रानेकरूपत्वेन भासमानस्यापि चिदात्मन एकत्वमबाधितमेवेति   
सदृष्टान्तमाह - यथेति । तत्तत्प्रतिबिम्बरूपेऽनानेकविधे । अविशेषात्   
दर्पणसामान्यरूपात् । अदूषितमबाधितम् ॥ ५४ ॥  
  
तथा विचित्रे जगति भासमानेऽप्यनेकधा ।  
अनुसन्धानसंसिद्धमेकं दोषविवर्ज्जितम् ॥ ५५ ॥  
  
विचित्रे जगति स्वात्मस्थे भासमानेऽपि योऽहं प्राक् [स्वाप्नानन्वभूवं   
[क्: स्वप्ना] स एवाहमिदानीं   
जागरमनुभवामीत्याद्यनुसन्धानशतेन सम्यक्सिद्धमेकमबाधितं   
स्वरूपम् ॥ ५५ ॥  
  
राजन् स्वात्मनि सम्पश्य मनोराज्यदशास्थितिम् ।  
अनेकवैचित्र्यवपुरपि चैतन्यमात्रकम् ॥ ५६ ॥  
  
एवं दर्पणदृष्टान्तेन साधितमपि जगच्चिदात्मैकरूपमिति सम्यग्   
हृदयङ्गमाय दृष्टान्तान्तरेण निरूपयति - राजन्निति ।   
अनेकवैचित्र्यरूपापि मनोराज्यस्थितिश्चैतन्यमात्रात्मिका । मनोराज्यं नाम   
[क्: वा] मानसः सङ्कल्परूपः । सङ्कल्पकाले हि स्वान्तरखिलं   
भासते । तच्च प्रतिबिम्बविधयैवेति वक्तव्यम् । न तत्र बिम्बाद्यपेक्षा दृश्यते   
। तथा चायं पूर्णो दृष्टान्त इति ज्ञेयम् । न च मनोराज्ये संस्कारस्य   
भावसूक्ष्मरूपस्यापेक्षास्तीति वाच्यम् संस्कारात्मकभावस्य   
प्रतिबिम्बाधायकत्वस्याकॢप्तत्वात् । अन्यथा घटसंस्कारवद्   
मृत्पिण्डसाम्मुख्येऽपि दर्पणे घटप्रतिबिम्बापत्तेः ॥ ५६ ॥  
  
प्। २२३)  
  
सृष्टौ वा प्रलये वापि निर्विकल्पैव सा चितिः ।  
प्रतिबिम्बस्य भावे वाप्यभावे वेव [ख्: चैव] दर्पणः ॥ ५७ ॥  
  
यस्माद्दर्पणप्रतिबिम्बमनोराज्यतुल्यता दृश्यप्रपञ्चस्य तस्मादाह -   
सृष्टाविति । यथा प्रतिबिम्बस्य सत्त्वदशायामसत्त्वदशायां च दर्पणस्य   
दर्पणमात्रात्मत्वम् एवं सृष्टौ प्रपञ्चभासनकाले प्रलये   
तदभासनकाले च सा परा चितिर्निर्विकल्पैव । चितिमात्ररूपैवेति भावः ॥ ५७ ॥  
  
एवंविधैकरूपापि चितिः स्वातन्त्र्यहेतुतः ।  
स्वान्तर्विभासयेद् बाह्यमादर्शे गगनं यथा ॥ ५८ ॥  
  
प्। २२४)  
  
एषा हि प्रथमा सृष्टिरविद्या तम उच्यते ।  
पूर्णस्यांशेनैव भानं बाह्याभासनमुच्यते ॥ ५९ ॥  
  
एतावता ग्रन्थेनैकस्यैव कालस्य देशस्य च युगपदल्पत्वं [क्:   
दन्यत्वं] बहुत्वं कथमिति कृतप्रश्नस्य   
बाह्यसृष्टेर्मनोराज्यतुल्यत्वेन कल्पनामात्रसारत्वान्न कश्चन विरोध इति   
समाधानमुक्तम् । सृष्टेः कल्पनामात्रसारत्वेन चितेः सदा   
निर्विकल्पकरूपत्वे कथं निर्विकल्पचितेरेषा विकल्पमयी सृष्टिः   
प्रवृत्तेत्याशङ्कायामागमाभ्युपगतषट्तिर्ंशत्तत्त्वक्रमेण सृष्टिं   
निरूपयितुमादौ सर्वसृष्टिनिदानाविद्योद्भवं वक्तुमुपक्रमते - एवमिति   
। निर्विकल्पचिदेकरसरूपापीत्यर्थः । आदर्शे यथा गगनं भासते एवं सा चितिः   
स्वान्तर्बाह्यं पदार्थ बहिरिति पदस्यार्थभूतमवभासयेत् । ननु दर्पणे   
बिम्बभूतबाह्यगगननिमित्तको गगनाभासः चिदात्मनि बाह्यभासे किं   
निमित्तमिति चेदाह - स्वातन्त्र्यहेतुत इति । स्वातन्त्र्यमनन्यापेक्षता   
तद्रूपहेतुत इत्यर्थः । दर्पणस्य जडत्वेन पारतन्त्याद् बिम्बापेक्षा ।   
चितेरजडत्वेन स्वातन्त्र्यान्न बिम्बापेक्षेति । यदाहुः -  
  
अन्तर्विभाति सकलं जगदात्मनीह  
यद्वद् विचित्ररचना मुकुरान्तराले ।  
बोधः पुनर्निजविमर्शनसारयुक्त्या [अत्रैव १६८ पृष्थस्थे टिप्पण्यौ   
द्रष्टव्ये]   
विश्वं परामृशति नो मुकुरस्तथा तु ॥ इति ॥ ५८ ॥ (त० सा० पृ० १९)  
  
एषेति बाह्यार्थावभासनरूपा । सर्वसृष्टेरेतदवभासनपूर्वकत्वात्   
प्रथमा । एतद्बाह्यावभासनमेवाविद्येति तम इति चोच्यते । ननु पूर्णस्य   
चिदात्मनः कथं बाह्यावभासनमिति चेदाह - पूर्णस्येति ।   
वस्तुतोऽंशाभावादंशेनेवेति । स्वस्य एकांशेनेव यद्भानं तदेव   
बाह्याभासनमिति । परमेश्वरो हि निर्विकल्पचिदेकवपुर्जडव्यावृत्तरूपत्वात्   
स्वतन्त्र इत्युच्यते । जडस्य स्वपराभासनेऽन्यापेक्षणात् पारतन्त्र्यमुच्यते ।   
चिदात्मनः स्वपरावभासनेऽन्यानपेक्षणात् स्वातन्त्र्यमुच्यते । एतत्   
स्वातन्त्र्यमेव शक्तिः क्रिया विमर्श इत्यादिशब्दैरागमेषूच्यते । एतच्च   
स्वातन्त्र्यं सृष्टौ जगदवभासनविषयम् । प्रलयादौ   
स्वरूपमात्रावभासनविषयम् प्रलयादावपि स्वरूपस्फूर्तेरक्षतत्वात् ।   
(तथा [कोष्ठान्तर्गतः पाठो घपुस्तके नास्ति । अप्रासङ्गिक इव च   
प्रतीयते] चैतत् स्वातन्त्र्यं नित्यानन्यधर्मः शिवस्योच्यते) प्रलयान्ते   
च तदेव स्वातन्त्र्यं परिपक्वप्राण्यदृष्टसहकृतं सद्   
अंशेनेवावभासयति स्वरूपम् । परिच्छिन्नत्वेनावभासयतीति यावत् । एतदेव   
बाह्यावभासनम् । यतः परिच्छिन्नात्माभासनं हि   
स्वव्यतिरिक्तदेशाभासनाविनाभूतमिति स्पष्टमेव ॥ ५९ ॥  
  
प्। २२५)  
  
पूर्णाहम्भावविच्छेदादनहम्भावऊपता ।  
एषैवाव्यक्तमित्युक्ता जडशक्तिश्च कथ्यते ॥ ६० ॥  
  
बाह्यस्यैव स्वरूपं भूयो विवेचयति - पूर्णेति । स्वदेहं व्याप्ता   
पूर्णाहन्ता यथा छिन्ने हस्ते अनहम्भावरूपता अहम्भावरूपता न भवति   
एवमात्मनः परिच्छेदभासनेन परिच्छिन्नेतरांशेऽनहम्भावरूपता ।   
अहम्भावोऽहन्त्वं तद्रूपभिन्नत्वं भवति । अहम्भावरूपधर्मरहिततेति   
[घ्: रहितेति] तात्पर्यम् । आत्मन्येतद्भासनमेव बाह्यभासनम् ।   
एवंरूपतैवाव्यक्तं जडशक्तिरिति च कथ्यते । एवं च पूर्णचिदात्मनः   
स्वातन्त्र्यशक्त्या स्वात्मनः   
परिच्छेदावभासनात्मकमविद्याख्यबाह्यावभासनं भगवतः प्राथमिकी   
सृष्टिरित्युक्तम् । इदमेव बाह्याभासनमौपनिषदानां मते   
मूलाविद्येत्युच्यते । स्वातन्त्र्यं च भगवतश्चिच्छक्तिरेव ।   
तस्याश्चावस्थात्रयम् - प्रलयादिनिर्विकल्पदशायां चिच्छक्तिरूपता तदन्ते   
विकल्पाभिमुख्यदशायां मायाशक्तिरूपता   
विकल्पदशायामविद्यात्मकजडशक्तिरूपतेति । एतदेव क्वचित् चित्प्रकृतिः   
मायाऽविद्ययोरैक्येन जडप्रकृतिरिति च द्वैविध्येन निरूपितम् । यदाह भगवान् -    
  
भूमिरापोऽनलो वायुः खं मनो बुद्धिरेव च ।  
अहङ्कार इतीयं मे भिन्ना प्रकृतिरष्टधा ॥  
  
अपरेयमितस्त्वन्यां प्रकृतिं विद्धि मे पराम् ।  
जीवभूतां महाबाहो ययेदं धार्यते जगत् ॥ इति । (भ० गी० ७।४-५)  
  
भूम्याद्यष्टविधा प्रकृतिर्जडप्रकृतिरपरा कार्यभूता । परा प्रकृतिस्तु   
चिच्छक्तिः प्रतिबिम्बानां दर्पणतुल्यत्वाद् जगज्जीवभूता । अत एव   
ययाऽष्टप्रकृत्यात्मकं जगद्धार्यत इत्युक्तम् । ननु जडशक्त्यवभासनात्   
पूर्वमेतत् (मेव) कारणस्वातन्त्र्यसहकारित्वेन प्राण्यदृष्टम्   
तत्परिपाकः परिपाचकः काल इत्येतावदवश्यमभ्युपगन्तव्यम् अन्यथा   
वैषम्यादिदोषप्रसक्तिः । तथा चैतदभ्युपगमे सृष्टेः   
पूर्वमद्वितीयचिदात्ममात्रपरिशेषाभ्युपगमहानिः । अथ च   
प्राण्यदृष्टपरिपाचको हि कालः स चेश्वररूपो वाऽतिरिक्तो वा ?   
उभयथाऽपि तस्य प्रलये भेदकोपाध्यन्तराभावेन प्रलयारम्भात्   
समाप्तिपर्यन्तमविशेषादेकरूपत्वेन प्रलयारम्भद्वितीयादिक्षणे   
एवादृष्टपरिपाकेन सृष्ट्यापत्तिरिति चेदत्राहुः - सत्कार्यवादे हि   
सृष्टेः पूर्वमपि निखिलकार्यस्य सूक्ष्मरूपेण मायायां   
प्रलीनत्वान्मायाप्रलीनप्राण्यदृष्टस्य तत्प्रलीनसूक्ष्मकाल एव परिपाचकः ।   
तथाविधमायायाः शक्तित्वेनैव   
चिदात्माव्यतिरेकादद्वैताभ्युपगमनिर्वाहश्चेति । परे तु सृष्टेः   
स्वप्नमनोराज्यैन्द्रजालिकसृष्टितुल्यत्वेन न तत्रोपपत्तिप्रयोजनगन्धोऽपि ।   
यथा हि मरुचरीचिकातोयादेरनुपपद्यमान एव स्वभावः एवं सृष्टेरपि । अत   
एवागमएषु सृष्टिनिरूपणप्रक्रियाभेदोऽपि सङ्गच्छते । आत्मव्यतिरेकेण   
निषेध्यायाः सृष्टेः क्रमनिरूपणं कथञ्चिन्निषेध्यस्य चित्तारोहाय । अत   
एव - न सृष्टिर्नापि संहारो न स्थितिर्नापि च क्रमः । चिदानन्दघनं   
चेत्थमात्मतत्त्वं प्रकाशते ॥ इति पारमेश्वराद्यागमवचनसङ्गतिरिति   
प्राहुः ॥ ६० ॥  
  
प्। २२६)  
  
या चितिश्चात्र विच्छिन्नाभासिनी बहिरात्मनः ।  
शिवतत्त्वमिति प्रोक्ता शक्तिस्तद्भासनं भवेत् ॥ ६१ ॥  
  
एवं सृष्टेराद्याविद्योल्लासमुक्त्वा तत्त्वक्रमेण सृष्टिं निरूपयिष्यन्नादौ   
शिवतत्त्वं विभजति - या चितिरिति । अत्र तत्त्वं नाम तस्य भावस्तत्त्वमित्या   
[क्, ख्: मित्याह महा] महाप्रलयस्थायि   
पृथिव्यादिसामान्यरूपम् । तथा हि - पृथिव्यादिसामान्यरूपमा   
महाप्रलयस्थायि भवति नैवं घटादिसामान्यम् । भूतलयो हि महाप्रलयः   
भौतिकघटादेस्ततः प्रागेव नाशात् । अत्र सृष्टिकाले । बहिरात्मनोऽविद्याख्या   
या चितिर्विच्छिन्नत्वेनावभासिनी सा शिवतत्त्वमिति प्रोक्ता भवति । अयं भावः ##-  
(तत्त्वांशेनावभासनं [कोष्ठान्तर्गतः पाठो घपुस्तके नास्ति ।   
अप्रासङ्गिक इव च प्रतीयते]) । यथा हि   
निस्तरङ्गैकरूपाम्बुधेरकस्मात् परस्परं भेदिनां तरङ्गानामुदयः   
एवं परचिदात्मन्यनन्तपरिच्छिन्नस्वांशानामुदयः । तथा च   
तत्तत्परिच्छिन्नचिदंशदृष्ट्या स्वेतरबाह्यभासः । पूर्णात्मनः   
परशिवस्य तु न बाह्याभास इति स्थितिः । तत्र   
परिच्छिन्नानन्तशुद्धचिदंशानुगतं सामान्यं शिवतत्त्वमुच्यते । न   
चेदमेव शिवतत्त्वं परशिवरूपमिति वाच्यम्   
सामान्यरूपस्याखिलविशेषगर्भितत्वेन परशिवरूपस्य   
निःसामान्यविशेषत्वादिति । तथा च परिच्छिन्ननिर्विकल्पचितिसामान्यं   
शिवतत्त्वमिति पर्यवसितम् । शक्तिरिति । तस्याः परिच्छिन्ननिर्विकल्पचितेरहमिति   
यद्भासनं तद्भासनसामान्यं शक्तितत्त्वं द्वितीयम् । यद्यपि   
प्रकाशस्यात्मविश्रान्तिरहम्भावो हि कीर्तितः (अज० प्र० सि० २२)   
इत्युक्त्याहम्भासनं चितेः स्वरूपमेव तथा च शिवशक्तितत्त्वयोर्न भेदः   
तथापि निर्विकल्पचितित्वेन शिवतत्त्वात्मता अहम्भासनत्वेन शक्तितत्त्वतेति   
ज्ञेयम् ॥ ६१ ॥  
  
प्। २२७)  
  
बहीरूपं महाशून्यं कल्पितं यत्तदेव तु ।  
अहम्भावाच्छादनेन सदाशिवमयं स्मृतम् ॥ ६२ ॥  
  
यच्च परिच्छिन्नचितिदृष्ट्या बहिःपदार्थरूपमविद्याख्यं भाति   
तज्जगच्चित्राश्रयत्वेन महाकाशतुल्यत्वान्महाशून्यं स्वत्मनः   
परिच्छेदाभासमात्रोल्लसितत्वात् कल्पितम् । एवंविधं बहीरूपं   
यदाऽहमेवेदमित्यहम्भावेनाहन्त्वेनाच्छादयति तदा सदाशिवमयं   
तृतीयं तत्त्वं स्मृतम् । सैव परिच्छिन्नचितिः स्वस्माद् व्यावृत्तं   
बहीरूपमहमिदमिति सामानाधिकरण्येनाहम्प्रत्ययविषयत्वेनावभासयति ।   
एवमाभासात्मकपरिच्छिन्नचितिसामान्यं तृतीयं सदाशिवतत्त्वमिति भावः   
॥ ५२ ॥  
  
प्। २२८)  
  
तदेव जाड्यमुख्यत्वे ईश्वराख्यं प्रचक्षते ।  
अनयोः संवेदनं तु भेदाभेदविमर्शनम् ॥ ६३ ॥  
  
तदेव सदाशिवतत्त्वमेव । जाड्यमुख्यत्वे तुर्यमीश्वराख्यं तत्त्वम् ।   
अहमिदमिति चिदात्मकाहमंशेन   
बहीरूपेदमंशनिषेकाच्चित्प्रधानाभासनरूपं सदाशिवतत्त्वम् ।   
ईश्वरतत्त्वं तु इदमहमिति जडात्मकेदमंशेन   
चिद्रूपाहमंशनिषेकाज्जाड्यप्रधानाभासनरूप(मीश्वरतत्त्व   
[ईश्वरतत्त्वम् इति पाठोऽनावश्यकः तथापि सर्वासु मातृकासु   
दृश्यते])मिति भावः । अनयोः   
सदाशिवेश्वरयोर्भेदाभेदविमर्शनरूपमहमिदमिदमहमिति   
यत्संवेदनमाभासनं तत् पञ्चमं तत्त्वं शुद्धविद्येति   
सम्प्रोक्तमित्यन्वयः । यद्यपि भेदाभेदविमर्शनात्मकाहमिदमिदमहमिति   
सामानाधिकरण्याभासनमेव क्रमात् सदाशिवतत्त्वमीश्वरतत्त्वं च   
तथाप्युभयविधाभासनानुगतसामान्यरूपेण ताभ्यां भिन्नं पञ्चमं   
शुद्धविद्यातत्त्वं ज्ञेयम् ॥ ६३ ॥  
  
शुद्धविद्येति सम्प्रोक्तमेतावच्छुद्धमुच्यते ।  
भेदशक्तेरप्ररूढ्या चाभेदात्मावभासनात् ॥ ६४ ॥  
  
एतावदिति । शिवादिशुद्धविद्यान्तं तत्त्वपञ्चकमित्यर्थः । शुद्धमिति ।   
शुद्धम् मिश्रम् अशुद्धमिति त्रिविधं तत्त्वम् । तत्रैतत्पञ्चकं   
शुद्धमित्यागमेषूच्यते । अत्र हेतुः - अभेदात्मावभासनादिति ।   
अद्वितीयचिन्मात्रात्मनाऽवभासनात् । अत्रापि हेतुमाह -   
भेदशक्तेरप्ररूढ्येति । भेदशक्तिः प्रोक्तजडशक्तिः तस्या अप्ररूढिः   
परिणतकार्यरूपत्वाभावः तयेत्यर्थः । बहिरवभासरूपा (या)   
जडशक्तिर्बीजाङ्कुरवृक्स्ऽवदवस्थात्रयवती । यथा हि   
बीजेऽङ्कुराद्यात्मकभेदस्याप्ररूढिरेवं जडशक्तौ   
स्वप्राधान्यकार्यरूपभेदाप्ररूढिस्तदा चिदात्मनोऽपृथग्भूय   
भासनाच्चित्प्राधान्याच्छुद्धत्वम् । यदा ह्यङ्कुरवज्जडशक्तेः [क्,   
ख्: जडचितोः] सूक्ष्मकार्यरूपभेदप्ररूढिः तदा   
चिदचिदुभयप्राधान्यान्मिश्रत्वं मायादिपुरुषान्ततत्त्वसप्तकस्य । यदा   
वृक्स्ऽवत् स्थूलकार्यरूपभेदप्ररूढिः तदाऽचित्प्राधान्यादशुद्धत्वं   
प्रकृत्यादिपृथिव्यन्तचतुर्विंशतितत्त्वस्येति भावः ॥ ६४ ॥  
  
प्। २२९)  
  
अथ चित्स्वातन्त्र्यभरात् प्ररूढे भेदभावने ।  
जडशक्तिर्धर्मिभावं चितिर्धर्मात्मतां ययौ ॥ ६५ ॥  
  
अथ शुद्धतत्त्वसृष्ट्यनन्तरम् । चिदात्मनः स्वातन्त्र्यस्य भर आधिक्यम्   
तस्माद् भेदभावने प्ररूढे सति । शुद्धतत्त्वपञ्चके हि भेदस्य   
जडशक्तेरहमिदमित्यादिरूपेण [क्, ख्: मिद नास्ति]   
चितिनिर्मग्नत्वादप्ररूढिः सम्प्रति चितेरुन्मग्नत्वेन भेदभावने प्ररूढे सति   
। भेदभावनं भेदसङ्कल्पः । शुद्धतत्त्वेषु चिदंशस्य धर्मित्वं   
जडांशस्य तन्निर्मग्नत्वेनाभिन्नधर्मत्वम् । प्रक्र्टे हि तद्व्यत्यय इत्याह ##-  
  
तदा सा जडशक्तिस्तु मायातत्त्वं प्रचक्षते ।  
माया विभेदबुद्धिस्तु भेदप्रचुरभावनात् ॥ ६६ ॥  
  
तदा एवं धर्मधर्मिभावव्यत्यासे सति । सा धर्मित्वं प्राप्ता   
जडशक्तिर्मायातत्त्वम् । तत्स्वरूपमाह - मायेति । भेदस्य जडशक्तेः   
[क्, ख्: शक्तिप्रचु] प्रचुरत्वेन धर्मित्वेन   
भावनाद्विभेदबुद्धिसामान्यरूपिणी माया मायाख्यं तत्त्वम् ॥ ६६ ॥  
  
भेदप्रचुरसंवीता चितिः सङ्कुचितात्मिका ।  
पञ्चकञ्चुकसंव्याप्ता पुरुषत्वं प्रपद्यते ॥ ६७ ॥  
  
भेदस्य प्रचुरं प्राचुर्यम् तेन संवीता व्याप्ता चितिः भेदाधिक्ये   
चिदंशाच्छादनात् सङ्कुचितात्मिका चितिः वक्ष्यमाणपञ्चक्ञ्चुकैर्व्याप्ता   
कञ्चुकिता पुरुषत्वं प्रपद्यते प्राप्नोति । पञ्चकञ्चुकितचितिसामान्यं   
पुरुषतत्त्वं भवेदिति भावः । यद्यपि मायाऽनन्तरं कदादिपञ्चकं   
तदनन्तरमेव पुरुषतत्त्वमित्यागमिकः क्रमः तथापि कलादेः   
पुरुषधर्मत्वेन पुरुषस्य प्राधान्यादादौ निरूपणं ज्ञेयम् ॥ ६७ ॥  
  
प्। २३०)  
  
कलाविद्यारागकालनियतिः पञ्चकञ्चुकम् ।  
कला किञ्चित्कर्तृता स्याद्विद्या किञ्चिज्ज्ञता भवेत् ॥ ६८ ॥  
  
कञ्चुकान्येवाह - कलेति । तेषां स्वरूपमाह - कला किञ्चिदिति ।   
किञ्चित्कर्तृत्वं कला । किञ्चिज्ज्ञत्वं विद्या ॥ ६८ ॥  
  
रागतृष्णा परिच्छित्तिरायुषा काल उच्यते ।  
नियतिः परतन्त्रत्वमेतैर्युक्तस्तु पूरुषः ॥ ६९ ॥  
  
तृष्णा इदं मे स्यादिति विषयसामान्येच्छा रागः । शतवर्षादिरूपायुषा   
परिच्छित्तिः परिच्छेदः कालः । किञ्चित्करणे तत्साधनापेक्षारूपपरतन्त्रत्वं   
नियतिः । एतैः कलादिनियत्यन्तैः प्रोक्तैः पञ्चभिः कञ्चुकैः युक्तो वेष्टितः   
परिच्छिन्नतामापादितः पुरुषः । परमशिवस्य सर्वकर्तृत्वं सर्वज्ञत्वं   
नित्यतृप्तत्वं नित्यत्वं स्वतन्त्रत्वं चेति पञ्च शक्तयः । ता इमाः   
सङ्कुचिताः पुरुषस्य पञ्च कञ्चुकानीत्युच्यन्ते । एवं च किञ्चित्कर्तृत्वादि   
प्रतिपुरुषं भिन्नं तत्सामान्यं कलादितत्त्वमिति भावः ॥ ६९ ॥  
  
चितिशक्तिमधिष्ठाय विचित्रानादिकर्मणाम् ।  
जनानां वासनापिण्डः स्थितः प्रकृतिरुच्यते ॥ ७० ॥  
  
चितिशक्तिमिति । विचित्राणि शुक्लकृष्णाद्यनेकविधानि अनादिकालतः पारम्पर्येण   
प्रवृत्तानि यानि जनानां कर्माणि तेषां वासनाः संस्कारा   
अदृष्टाभिधाः तासां पिण्डः समुदायः । चितिशक्तिं चिदात्मनो   
ज्ञानशक्तिरूपं प्रकाशांशमधिष्ठाय आश्रित्य स्थितः प्रकृतिरित्युच्यत   
इत्यर्थः । जीवसम्बन्धी प्राक्कृतकर्मसंस्कारपिण्ड एव प्रकृतिरिति तात्पर्यम्   
॥ ७० ॥  
  
फलं तु त्रिविधं यस्मात् कर्मणां सा त्रिरूपिणी ।  
अस्या अवस्थाभेदो हि चित्तमित्यभिधीयते ॥ ७१ ॥  
  
कर्मणां फलस्य सुखदुःखमोहरूपत्वेन त्रैविध्यात्   
तत्फलजनककर्मवासनापि त्रिविधेति सत्त्वरजस्तमोमयी प्रकृतिस्त्रिरूपिणीत्याह   
- फलं त्विति । अस्याः प्रकृतेः ॥ ७१ ॥  
  
प्। २३१)  
  
सुषुप्तौ प्रकृतिर्ज्ञेया तदन्ते चित्तमुच्यते ।  
वासनापिण्डसहिता चितिश्चित्तमुदीरितम् ॥ ७२ ॥  
  
एतदेवाह - सुषुप्ताविति । सुषुप्तिकाले स वासनापिण्डः प्रकृतिरित्युच्यते ।   
तदन्ते सुषुप्त्यन्ते जाग्रत्स्वप्नयोरादौ स एव वासनापिण्डश्चित्तमित्युच्यते । या   
हि वासनापिण्डसहिता चितिशक्तिः प्रकृतिरित्युक्ता सुषुप्तौ सैव कालान्तरे   
चित्तमित्युच्यत इत्याह - वासनेति ॥ ७२ ॥  
  
अव्यक्तमेतदेवोक्तं वासनापिण्डभावतः ।  
पुरुषाणां विभेदेन चित्तं बहुविधं भवेत् ॥ ७३ ॥  
  
उभयोरेकतां द्रढयितुं प्रकृतिरेव चित्तमित्युक्त्वा भूयश्चित्तमेव   
प्रकृत्तिरित्याह - अव्यक्तमिति । वासनापिण्डभावत इति ।   
प्रकृतिचित्तयोर्वासनापिण्डत्वरूपैकरूप्यान्न भेद इति तात्पर्यम् । अथ   
चित्तप्रकृत्योः स्वरूपभेदं वक्तुमाह - पुरुषाणामिति । पुरुषभेदेन   
चित्तं भिन्नम् अतो बहुविधमित्यर्थः ॥ ७३ ॥  
  
जीवानामविभेदेन सुषुप्तावेकधा हि तत् ।  
प्रकृतित्वं समायाति तदन्ते चित्ततामियात् ॥ ७४ ॥  
  
एवं पुरुषभेदेन भिन्नमपि चित्तं सुषुप्तौ जीवानामभेदहेतुनैकधा   
भवति एवमेकीभूतं तत् चित्तमेव प्रकृतिः सैव सुषुप्त्यन्ते विभिन्ना   
चित्तमित्याह - जीवानामिति । तच्चित्तम् । तदन्ते सुषुप्त्यन्ते । जीवो हि   
परिच्छिन्नचिद्रूपः परिच्छेदश्च देहादिकृतः देहादेश्च   
जाग्रत्स्वप्नयोर्विभिन्नत्वाज्जीवानां भेदो युक्तः । सुषुप्तौ तु   
देहादेरनवभासनात् तत्परिच्छेदाभासनमप्यात्मनि नास्तीति   
निस्तरङ्गसमुद्रे तरङ्गानामभेद इव जीवानामभेदः । जीवानामभेदे च   
तद्गतकर्मवासनानामप्येकराशिता । सेयं प्रकृतिः । सुषुप्तिर्नाम   
परिपक्वकर्मणां भोगेन क्षयेऽन्येषामपरिपाके सति   
दग्धेन्धनानलवच्चिदात्मनो   
ज्ञानशक्तेर्विषयसंयोजकपरिपक्वकर्माभावेनाऽबहिर्मुखत्वे [क्,   
ख्: कर्मभावेन इति पाठोऽशुद्धः] मध्ये भोगरहितदशाविशेषः ।   
एवं स्थितेऽपरिपक्वकर्मसु तावता सुषुप्तिकालेन केषाञ्चित् परिपाके सति   
परिपक्वकर्मणा [क्, ख्: कर्मणां] ज्ञानशक्तिर्विस्ऽयाभासेन   
संयोज्यते । एवं विषयसंयोजककर्मवासनापिण्डविशिष्टा ज्ञानशक्तिरेव   
चित्तमिति भावः ॥ ७४ ॥  
  
प्। २३२)  
  
एतदेव पुमान् प्रोक्तश्चितिप्राधान्यहेतुना ।  
अव्यक्तप्राधान्यतस्तु चित्तप्रकृतितामियात् ॥ ७५ ॥  
  
एतदेव चित्तमेव । चित्तमेव चित्प्राधान्यविवक्षायां पुरुष इत्युच्यते ।   
प्रकृतिप्राधान्यविवक्षायां चित्तमित्युच्यत इत्याह - पुमान् प्रोक्त इत्यादि ।   
चित्तप्रकृतितां चित्तरूपताम् । यद्वा चित्ततां प्रकृतितां चेत्यर्थः । एवं च   
चित्तं न तत्त्वान्तरम् किन्तु पुरुषे प्रकृतौ वाऽन्तर्भूतमिति   
विशिष्टग्रन्थतात्पर्यम् ॥ ७५ ॥  
  
क्रियाभेदात् तत् त्रिविधमन्तःकरणमुच्यते ।  
अहङ्कारबुद्धिमनोरूपेण नृपसत्तम ॥ ७६ ॥  
  
एवंविधं प्रकृतितत्त्वं त्रिगुणात्मकमेवान्तःकरणमित्युच्यते । तच्च   
त्रिविधम् अभिमाननिश्चयसङ्कल्पात्मकत्रिविधक्रियावत्त्वादित्याह -   
क्रियाभेदादिति । क्रियाभेदात् तत्प्रकृतितत्त्वमहङ्कारबुद्धिमनोरूपेण   
त्रिविधमित्यर्थः ॥ ७६ ॥  
  
ज्ञानकर्मेन्द्रियाणां तु पञ्चकं स्यात्ततः पृथक् ।  
शब्दादिगगनादीनि भूतानि स्थूलसूक्ष्मतः ॥ ७७ ॥  
  
प्। २३३)  
  
एवं सा परमा संविद् बाह्याभासप्रपूर्वकम् ।  
क्रीडां करोति सृष्त्यादिक्रमेण सर्वसाक्षिणी ॥ ७८ ॥  
  
ज्ञानेति । श्रोत्रत्वक्चक्षुर्जिह्वाघ्राणानि पञ्च ज्ञानेन्द्रियाणि ।   
वाक्पाणिपादपायूपस्थानि पञ्च कर्मेन्द्रियाणि । शब्दस्पर्शरूपरसगन्धाः   
पञ्च सूक्ष्मभूतानि । आकाशवाय्वग्निसलिलभूमयः पञ्च महाभूतानि ।   
तत इति । त्रिगुणात्मकादहङ्कारादित्यर्थः । अहङ्कारस्य   
सत्त्वरजस्तमोऽंशैर्ज्ञानेन्द्रियाणां कर्मेन्द्रियाणां सूक्ष्मभूतानां   
पञ्चकं पृथगासीत् । सूक्ष्मभूतेभ्यः स्थूलभूतान्यासन्निति भावः । एतत्   
षट्त्रिंशत्तत्त्वनिरूपणविस्तरः स्वच्छन्दाद्यागमेषु द्रष्टव्यः । एवं   
प्रसङ्गागतं तत्त्वक्रमं निरूप्य पुनः प्रकृतं [क्: प्रकृते]   
भावनामात्रसारत्वं जगतो निरूपयति - एवमिति । एवं   
षट्त्रिंशत्तत्त्वक्रमेण सा प्रसिद्धा परमाऽनवच्छिन्ना संविद्   
बाह्याभासप्रपूर्वकं सृष्टिस्थित्यादिकं क्रमेण कुर्वती क्रीडां करोति ।   
क्रीडां करोतीति परसंविदात्मनः सृष्ट्यादौ न प्रयोजनान्तरमिति सूचितम् ।   
सर्वसाक्षिणीति । यथा साक्षिणः साक्ष्यगतगुणदोषैरलेपः एवं   
सृष्ट्यादिगतगुणदोषैरलेपः संविदात्मनो ज्ञेयः ॥ ७८ ॥  
  
तत्राद्यया श्रीत्रिपुराशक्त्या सृष्टौ प्रभावितः ।  
हिरण्यगर्भो यो ब्रह्मा तस्यैतद् भावनोत्थितम् ॥ ७९ ॥  
  
ननु यथा शैलान्तर्लोको भवद्भावनोत्थित इति भवद्भावनामात्रसारः   
एवमयं बाह्यलोकोऽपि भावनामात्रसारश्चेत् कस्य भावनयोत्थित   
इत्याशङ्क्याह - तत्रेति । लोकस्य भावनासारत्वे सिद्ध इत्यर्थः । आद्यया   
सर्वकारणभूतया । सृष्टौ सृष्टिविषये सृष्ट्यर्थमिति यावत् । प्रभावितः   
भावनायोगाद् भावितः । हिरण्यगर्भाख्यो यो ब्रह्मा तस्य   
भावनयैतज्जगदुत्थितमिति सम्बन्धः ॥ ७९ ॥  
  
जगत्तत्र तु या संवित् त्वमहंरूपभासिनी ।  
सा परैव हि चिच्छक्तिस्तद्भेदो न तु विद्यते ॥ ८० ॥  
  
ननु ब्रह्माद्युद्भाविते लोके सति सर्वकर्तृता कथं त्रिपुरायाः   
स्यादित्याशङ्क्याह - तत्रेति । सृष्टिसामान्य इत्यर्थः । ब्रह्मभाविते   
मद्भावितेऽन्यभाविते वा लोके त्वमहमित्यादिरूपेण भासिनी सर्वापि   
परिच्छिन्नसंवित् त्रिपुरा परैव । यथा हि घटाद्यवच्छिन्नगगनस्य न   
महाकाशभेदः एवमत्रापि भेदो न विद्यते ॥ ८० ॥  
  
भेदस्त्वौपाधिको भाति ह्य्पाधिर्ब्रह्मभावितः ।  
तद्भावनोपसंहारे नास्ति भेदस्य भासनम् ॥ ८१ ॥  
  
ननु भेदाभावे कथं भेदभासनमिति चेदाह - भेदस्त्विति । औपाधिको   
गगनस्य घटादिभिरिव देहप्राणाद्युपाधिकृतो भेदः । ननूपाधेः कुत   
उत्थितिरिति चेदाह - ब्रह्मभावित इति । तत्तल्लोककर्तृभावनयोत्थित इत्यर्थः ।   
भेदस्यौपाधिकत्वादेवाह - तद्भावनेति । तेषां जगत्कर्तॄणां   
भावनाया उपसंहारे विरामे उपाधेर्लयात् तत्परिच्छिन्नसंविदां   
घटादीनां नाशे परिच्छिन्नगगनानामिव न भेदस्य भासनमस्ति   
[अत्रैव घमातृकाऽवसिता] ॥ ८१ ॥  
  
प्। २३४)  
  
चितो या भावनाशक्तिर्मायया ते समावृता ।  
तदावरणहाने तु तव सा सिद्धिमेष्यति ॥ ८२ ॥  
  
ननु चिदात्मनो भावनायां स्वातन्त्र्यं नैसर्गिकम् तत् कुतो मम न दृश्यत   
इति चेदाह - चित इति । ते भावनाशक्तिर्मायया भगवतः स्वातन्त्र्यशक्त्या   
समावृताऽस्तीति शेषः । तस्या भावनायाः प्रोक्तयुक्त्या आवरणहाने सति । तव   
सा भावना सिद्धिं सर्वसाधारणसृष्टिसामर्थ्यम् एष्यति ॥ ८२ ॥  
  
देशः कालोऽथवा किञ्चिद् यथा येन विभावितम् ।  
तथा तत्तत्र भासेत दीर्घसूक्ष्मत्वभेदतः ॥ ८३ ॥  
  
किञ्चित् गजतुरगादिकम् । येन अनावृतभावनेन । तद् देशकालादिकम् । तत्र   
भावितप्रदेशादौ । भावनानुरोधेन दीर्घसूक्ष्मत्वभेदतो भासेत ॥ ८३ ॥  
  
मयैकदिनरूपेण भावितं तद् दिनैककम् ।  
ब्रह्मणा तावदेवात्र द्वादशाऽर्बुदरूपतः ॥ ८४ ॥  
  
एतदेव शैललोकबाह्यलोकयोरुपपादयति - मयेति । तावत् दिनैककमेव । अत्र   
ब्रह्मसृष्टलोके । रूपतो भावितमित्यन्वयः ॥ ८४ ॥  
  
भावितं तेनैवमेतच्चिरशीघ्रत्वभासनम् ।  
ब्रह्मणा निर्मिते शैले पादगव्यूतिसम्मिते [अत्रैव   
घमातृकाऽवसिता] ॥ ८५ ॥  
  
तेन भावनाभेदेनैव । एकस्मिन्नेव काले चिरशीघ्रत्वभासनम् । एवमेव   
देशेऽपीत्याह - ब्रह्मणेति ॥ ८५ ॥  
  
मयाऽनन्तप्रदेशस्य भावितत्वादनन्तता ।  
एवं च द्वयमप्यत्र सत्यं चासत्यमेव च ॥ ८६ ॥  
  
एवयमपि एतद्बाह्यलोकस्य देशकालौ शैललोकस्य देशकालौ च ।   
अर्थक्रियाकारित्वादिरूपव्यावहारिकसत्यलक्षणसत्त्वात् सत्यम्   
अनवभासनरूपबाधसत्त्वात् परमार्थतोऽसत्यमपि ॥ ८६ ॥  
  
प्। २३५)  
  
त्वमप्यन्तः क्रोशमितं देशं कालं कलात्मकम् ।  
विभाव्य भूयस्तत्रैव भावयानन्तयोजनम् ॥ ८७ ॥  
  
नैतच्चित्रमित्याह - त्वमपीति । अन्तःसङ्कल्पभूमौ आदौ क्रोशमितं   
पर्वतादिरूपं देशं कलात्मकं सूक्ष्मकालं च विभाव्य भूयस्तत्रैव   
क्रोशमिते देशे कलात्मके काले चासङ्ख्ययोजनमनन्तकालं च भावयेति   
सम्बन्धः ॥ ८७ ॥  
  
असङ्ख्यकालमपि च भासेद् यावद्धि भावनम् ।  
तस्माद् भावनमात्रात्मरूपमेतज्जगद् बहिः ॥ ८८ ॥  
  
यथा वितस्तिमात्रदर्पणे गिरिनगरादिविपुलदेशस्य मुहूर्त्तमिते स्वप्ने   
वर्षात्मकचिरकालस्य च भासनम् एवं यावत्ते भावनमस्ति तावद्भासेदेव ।   
भावनावरणापगमे त्वेतदेव सर्वसाधारणतया भासेतेति भावः ।   
तस्माद्भावनारूपमेवैतज्जगच्चिदात्मरूपेऽव्यक्ते बहिरात्मनि भासत इति   
सम्बन्धः ॥ ८८ ॥  
  
चिदात्मरूपेऽव्यक्ते वै भासते मनुजाधिप ।  
तस्माद् बाह्यात्मकाव्यक्तभित्तौ चित्रमयं जगत् ॥ ८९ ॥  
  
तस्माद्भावनामात्ररूपतेनासत्यत्वाद्यथा चित्रस्य भित्त्मात्रात्मता   
तथाऽव्यक्तभित्तिचित्रकल्पं जगद्व्यक्तभित्तिमात्रमिति सम्बन्धः ॥ ८९ ॥  
  
अव्यक्तभित्तिमात्रं स्यात् सा स्वभित्तिचिदात्मिका ।  
अत एव चिराद् गम्यो दूरदेशोऽपि योगिनः ॥ ९० ॥  
  
साऽव्यक्तात्मिका जडशक्तिरपि चिदात्मभित्तौ चित्रकल्पा चिदात्मिकैव । अत एव   
चिदात्मव्यतिरेकेण जगतोऽसत्यत्वादेव । योगिनः पश्यन्तीत्यन्वयः ॥ ९० ॥  
  
प्। २३६)  
  
क्षणेन गत्वा पश्यन्ति करामलकवद् ध्रुवम् ।  
तस्माद् दूरं समीपं वा चिरं शीघ्रमथापि वा ॥ ९१ ॥  
  
क्षणेनेति । दूरत्वस्य सत्यत्वे क्षणेन गमनमसम्भाव्यमिति भावः । तस्माद्   
दूरादेरसत्यत्वात् । दूरं समीपमित्यादि भावनामात्रसारं निश्चित्येत्यन्वयः   
॥ ९१ ॥  
  
भावनामात्रसंसिद्धं चिद्दर्पणसमाश्रितम् ।  
निश्चित्यैवं त्यज भ्रान्तिं शुद्धचिद्भावनक्रमात् ॥ ९२ ॥  
  
चिदात्मकदर्पणे प्रतिबिम्बवत् समाश्रितं तदतिरेकेणासत्यमेवैतज्जगदिति   
निश्चित्य देहाद्यतिरिक्तशुद्धचिन्मात्रस्य याऽहमस्मीति भावना तस्या   
दीर्घकालनैरन्तर्यानुवृत्तिरूपक्रमाद् जगत्सत्यत्वभ्रान्तिं त्यजेत्यर्थः ॥ ९२   
॥  
  
ततस्त्वमप्यहमिव स्वतन्त्रसुत् भविष्यसि ।  
इति श्रुत्वा मुनिसुतवचनं मुनिसत्तमः ॥ ९३ ॥  
  
ततः सत्यत्वाभिमाननिवृत्त्यनन्तरम् ॥ ९३ ॥  
  
परित्यज्याखिलभ्रान्तिं ज्ञातज्ञेयः शुभाशयः ।  
समाध्यभ्यासयोगेन संसाध्य निजभावनाम् ॥ ९४ ॥  
  
अखिलभ्रान्तिं जगत्सत्यत्वदेहात्मत्वादिभ्रान्तिम् । ज्ञातं ज्ञेयं   
जगत्प्रतिबिम्बदर्पणात्मकात्मतत्त्वं येन । अत एव शुभः कामक्रोधादिरहित   
आशयो यस्य ॥ ९४ ॥  
  
स्वातन्त्र्यमधिगम्याथ चिरकालं विहृत्य तु ।  
देहाभासमथोन्मूल्य महागगनसंश्रयः ॥ ९५ ॥  
  
सृष्ट्यादौ स्वातन्त्र्यमधिगम्य । अथ चिरकालविहारानन्तरम् ।   
देहाभासस्योन्मूलनं बाधितदेहाभासस्यापि त्यागः । महागगनं   
निर्विकल्पपरसंवित् ॥ ९५ ॥  
  
निर्वाणं परमं प्राप्तो महासेनोऽपि भार्गव ।  
एवं जगत् सत्यभावभावनामात्रहेतुतः ॥ ९६ ॥  
  
निर्वाणमिति । बाधितानुवृत्तिमपि देहाभासं परित्यज्य   
निर्विकल्पसंविन्मात्रमूर्तिः सन् परमं निर्वाणं विदेहमुक्तिं प्राप्त   
इत्यर्थः । एवमुक्तरीत्या । सत्यभावभावनामात्रहेतुतो जगद् भातीत्यन्वयः ॥   
९६ ॥  
  
प्। २३७)  
  
भाति सत्यात्मरूपेण विमृशैतद् भृगूद्वह ।  
विचारेण शमं यायाद् भ्रान्तिस्ते चित्तसंश्रया ॥ ९७ ॥  
  
सत्यात्मरूपेण जगद् भाति । एतन्मयोक्तं विमृश विचारय । भूयो   
मननरूपविचारेण भ्रान्तिः शमं यायात् ॥ ९७ ॥  
  
इति श्रीत्रिपुरारहस्ये ज्ञानखण्डे शैललोकाख्यानं नाम   
चतुर्दशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
चतुर्दशोऽध्यायः ॥  
  
प्। २३८)  
  
अथ पञ्चदशोऽध्यायः  
  
इति श्रुत्वा शैललोकाख्यानमत्यद्भुतं तदा ।  
भूयोऽत्यन्तं विस्मितोऽभूद् रामो भृगुकुलोद्वहः ॥ १ ॥  
  
अत्राष्टावक्रकथया पद्यैः कनकसम्मितैः ।  
प्राह वेद्यमवेद्यं च सङ्क्षेपादात्मनो वपुः ॥  
  
पूर्वाध्याये विमृशेति गुरुणोक्तम् । स्वस्थानं [क्, ख्, ग्:   
स्वस्थाने] गत्वा सम्यक् कुतर्करहितया शुद्धया बुद्ध्या निश्चित्य   
पुनरागत्य संशयं पप्रच्छेत्याह - विमृश्येति ॥ १ ॥  
  
विमृश्य गुरुणा प्रोक्तं बुद्ध्या निश्चित्य शुद्धया ।  
दत्तात्रेयं पुनर्गत्वा नत्वा पप्रच्छ सादरम् ॥ २ ॥  
  
भगवन् यत्त्वया प्रोक्तमाख्यानैर्विविधैस्तु तत् ।  
तत्र सारमियज्ज्ञातं मयाऽत्यन्तं विचारतः ॥ ३ ॥  
  
भगवन्निति । त्वया यत्प्रोक्तं तत्र मया विचारत इयज्ज्ञातमिति योजना ॥ ३ ॥  
  
संवेदनं सत्यमेकं संवेद्यं तत्र कल्पितम् ।  
आदर्शनगरप्रख्यं मृषैव प्रविभावितम् ॥ ४ ॥  
  
तदेवाह - संवेदनमिति । तत्र संवेदने । अत्र दृष्टान्तः - आदर्शेति ।   
अत एव मृषैव प्रविभावितं मिथ्याभूतमसदेव ज्ञातम् ॥ ४ ॥  
  
सा चितिः परमा शक्तिः संविद्रूपा महेश्वरी ।  
स्वात्मभित्तौ जगच्चित्रमव्यक्तादिप्रभेदितम् ॥ ५ ॥  
  
एवं मृषाप्रविभावने संविदात्मनः स्वातन्त्र्यमेव निमित्तमित्याह -   
सेति । यत्र वेद्यं कल्पितमेकस्मिन् संवेदने तस्य वेद्याद्वैलक्षण्यनिरूपणाय   
चितिरित्यादि विशेषणम् । चितिः स्वपरप्रकाशमयी [क्: पर नास्ति] परमा   
अपरिच्छिन्ना शक्तिर्दुर्लक्ष्या । संविदेव रूपं यस्याः । महतां   
ब्रह्मादीनामपीश्वरी नियन्त्री । अव्यक्तं बहिःपदार्थः ॥ ५ ॥  
  
प्। २३९)  
  
भासयेत् [क्: भावयेत्] स्वातन्त्र्यमात्राद् निरुपादानहेतुकम् ।  
एतावत्तु मया ज्ञातं विचार्य सूक्ष्मया धिया ॥ ६ ॥  
  
स्वातन्त्र्यमात्रात् स्वातन्त्र्यैकनिमित्तात् । निरुपादानहेतुकं जगत् ॥ ६ ॥  
  
किन्त्वेवंविधसंवित्तिर्वेद्यवन्ध्या निरूपिता ।  
उपलब्धुमशक्यैव सवेद्यायाः सदा स्थितेः ॥ ७ ॥  
  
वेद्यं विना तु संवित्तेः कथं स्यादुपलम्भनम् ।  
उपलम्भं विना तस्याः पुरुषार्थो न विद्यते ॥ ८ ॥  
  
एवमुपदिष्टेषु निर्णीतांशमुक्त्वा शेषमाह - किन्त्विति । वेद्यवन्ध्या   
शुद्धा निर्विकल्पा । या निरूपिता सोपलब्धुमशक्येत्यर्थः । अत्र हेतुः -   
सवेद्याया इति । सदा सवेद्यत्वेनैव तस्या उपलभ्यमानत्वादिति भावः । कथमिति   
? अयं घटोऽयं पट इति वेद्याकारेणैव तस्या उपलम्भनियमात् । माऽस्तु   
तस्या उपलम्भ इति चेदाह - उपलम्भमिति । तस्या   
वस्तुतस्तथाविधत्वेऽप्युपलम्भस्यैव पुरुषार्थसाधकत्वम् अन्यथा बन्ध एव   
न सम्भवेदिति भावः ॥ ८ ॥  
  
पुरुषार्थोऽपि मोक्षः स्यात् स वा किंविध उच्यते ।  
विज्ञाने सति मोक्षः स्यान्मुक्ते व्यवहृतिः कथम् ॥ ९ ॥  
  
संशयान्तरम् - पुरुषार्थ इति । सः मोक्षः । किंविधः किंरूपः ।   
विज्ञानोत्तरं जीवत एव मुक्तावनन्तरं तस्य कथं व्यवहार इति   
प्रश्नान्तरम् ॥ ९ ॥  
  
ज्ञानिनोऽपि च दृश्यन्ते व्यवहारपरायणाः ।  
कथं तेषां हि संवेद्यमुक्तं संवेदनं स्थितम् ॥ १० ॥  
  
ज्ञानिनां नास्ति व्यवहार इति चेन्नेत्याह - ज्ञानिन इति । ननु ज्ञानिनो   
व्यवहारे कोऽयं विरोध इति चेदाह - कथमिति । व्यवहारस्य   
सविकल्पज्ञानत्वेन [क्: कल्पकज्ञान] तत्काले संवेद्यमुक्तं   
निर्विकल्पसंवेदनं कथं स्थितं भवेत् ॥ १० ॥  
  
प्। २४०)  
  
स्थितायां शुद्धसंवित्तौ व्यवहारः कथं भवेत् ।  
विज्ञानमेकरूपं वै मोक्षोऽप्येकः फलं भवेत् ॥ ११ ॥  
  
स्थितायामिति । निर्विकल्पसंवित्तौ स्थितायां वा कथं व्यवहारः परस्परं   
विरोधादिति भावः । मोक्षसाधनविज्ञानस्य विज्ञानफलमोक्षस्य च   
नानात्वाभावे कथं ज्ञानिनां भिन्ना स्थितिर्लोके दृश्यत इति प्रश्नान्तरम्   
- विज्ञानमिति ॥ ११ ॥  
  
तत्कथं ज्ञानिनां भेदः स्थितौ लोके हि दृश्यते ।  
केचित् कर्म प्रकुर्वन्ति काले सच्छास्त्रचोदितम् ॥ १२ ॥  
  
भिन्नां स्थितिमेवाह - केचिदित्यादि । काले तत्तत्काले ॥ १२ ॥  
  
केचित् समाराधयन्ति देवतां भिन्नवर्त्मभिः ।  
केचित् समाधिपरमाः संहृतेन्द्रियमण्डलाः ॥ १३ ॥  
  
भिन्नवर्त्मभिः वैदिकादिमार्गैः ॥ १३ ॥  
  
केचित्तपः प्रकुर्वन्ति देहेन्द्रियविशोषणम् ।  
केचिच्छिष्यान् बोधयन्ति पृथक्प्रवचनैः स्फुटम् ॥ १४ ॥  
  
प्रवचनैरुपदेशवाक्यैः ॥ १४ ॥  
  
केचिद्राज्यं प्रशासन्ति दण्डनीत्युक्तवर्त्मना ।  
केचित् प्रवादं कुर्वन्ति सदस्सु प्रतिवादिभिः ॥ १५ ॥  
  
केचिच्छास्त्राणि विविधान्यजस्रं रचयन्ति वै ।  
अन्ये केवलमुग्धत्वमावहन्ति सदैव हि ॥ १६ ॥  
  
मुग्धत्वं मूढत्वम् ॥ १६ ॥  
  
केऽपि लोकविगर्ह्यां तु वृत्तिं नित्यमिहास्थिताः ।  
त इमे ज्ञानिन इति प्रथिता भूरिशोचनैः ॥ १७ ॥  
  
विगर्ह्यां निन्द्याम् । प्रथिताः विख्याताः ॥ १७ ॥  
  
तत्कथं साधनफलाभेदेऽपि स्थितिभिन्नता ।  
किमेते समविज्ञानास्तारतम्यमुताश्रिताः ॥ १८ ॥  
  
तत्कथमिति । एतेषां ज्ञानित्वं कथम् ? किमेकरूपमुत विविधमित्यर्थः ।   
एकविधत्वे कथं भिन्ना स्थितिरित्याह - साधनेति । साधनफले   
विज्ञानमोक्षे । तत्कथमित्यस्य विवरणम् - किमेत इति । ज्ञानतारतम्यम् ॥ १८   
॥  
  
प्। २४१)  
  
एतत्सर्वमशेषेण प्रवक्तुं मे समर्हसि ।  
शिष्येऽनन्यशरण्ये ते निसर्गसदयं मनः ॥ १९ ॥  
  
सर्वं प्रश्नजातम् । यतो निसर्गसदयं मनः अतोऽर्हसीति सम्बन्धः ॥ १९ ॥  
  
इत्यत्रिसूनुरापृष्टो भार्गवेण प्रसन्नधीः ।  
मत्वा योग्यं प्रश्नजातं प्रवक्तुमुपचक्रमे ॥ २० ॥  
  
राम बुद्धिमतां श्रेष्ठ नूनं स्पृशसि तत्पदम् ।  
सविमर्शपरो यस्त्वमतो ज्ञातुं प्रभावितः ॥ २१ ॥  
  
तत्पदं स्पृशसि । परसंविदात्मरूपं ज्ञातुं समर्थोऽसीत्यर्थः । कुत   
एतदिति चेदाह - सद्विमर्शेति । यद्यस्मात्त्वं सद्विमर्शपरः सत्तर्कपरः   
[क्, ख्: सत्तर्कपरः नास्ति] । प्रभावितः समर्थः ॥ २१ ॥  
  
एतदेव हि तच्छक्तिपातो यत्सद्विमर्शनम् ।  
भगवच्छक्तिपातेन विना कः श्रेय आप्नुयात् ॥ २२ ॥  
  
तस्येश्वरस्य शक्तिपातोऽनुग्रहशक्तिः [ग्: प्राप्तिः] ।   
शक्तिपातकार्यत्वाच्छक्तिपातत्वम् । श्रेयः श्रेयोमुख्यसाधनं सत्तर्कम् ॥ २२   
॥  
  
कृत्यमात्मदेवताया जानीह्येतावदेव हि ।  
यत् सद्विमर्शनं नित्यं वर्धयेत् सुप्रसादिता ॥ २३ ॥  
  
प्रसन्नेश्वरस्य सुतर्कोत्पादनमेव कृत्यमित्याह - कृत्यमिति ॥ २३ ॥  
  
यत् त्वया विदितं तत्तु तादृक् सत्यं नहीतरत् ।  
किन्तु तत् तादृशमपि त्वयोक्तम् अप्रचिद्वपुः ॥ २४ ॥  
  
यदिति । तत्र सारमियज्ज्ञातम् (१५।३) इत्यादिना यत्त्वया विदितमुक्तं   
तत्तादृगेव इतरद् अन्यथा न भवतीति सत्यम् किन्तु त्वयोक्तं तादृशं   
परचिद्वपुर्न सुविदितमिति सम्बन्धः ॥ २४ ॥  
  
न ते सुविदितं राम यत एवं वसयतः ।  
ताटस्थ्येन तु यो यावद्वेद तावन्न वेद वै ॥ २५ ॥  
  
न ते त्वया । सुविदितमपरोक्षीकृतम् यतः सा परा   
चितिरात्मभित्तावादर्शनगरवद् जगदवभासयेदिति [क्: जगद् नास्ति]   
ताटस्थ्येनानुवदसि । अस्तु यथाकथञ्चिद्विदितमेवेति चेदाह - ताटस्थ्येनेति ।   
न वेदेति । वेदनमुख्यफलाभावान्न वेदेत्यर्थः ॥ २५ ॥  
  
प्। २४२)  
  
यतः सा विदिता सम्यक् ताटस्थ्यमुपशामयेत् ।  
तटस्थसंवेदनं तु स्वप्नसंवेदनोपमम् ॥ २६ ॥  
  
सम्यग् मया विदित्वापि ताटस्थ्येन निरूपितमिति चेदाह - यत इति । सा परसंवित्   
। परसंविदः प्रत्यगात्मनः सम्यग्वेदनमहमस्मीति । एवं विदितेऽनन्तरं   
ताटस्थ्यनिमित्तकं सा जगदवभासयेदिति कथं निरूपणं स्यादिति तात्पर्यम् ।   
तटस्थसंवेदनं परोक्षज्ञानम् । अपरोक्षवस्तुनः परोक्षं [ग्:   
परोक्षज्ञानं] ज्ञानं भ्रमरूपमेवेत्याह - स्वप्नेति ॥ २६ ॥  
  
यथा स्वप्ननिधिप्राप्तिः पुरुषाणां निरर्थिका ।  
तथा तटस्थविज्ञानममुख्यफलदं भवेत् ॥ २७ ॥  
  
परोक्षज्ञानं व्यर्थमित्याह - यथेति । अमुख्यफलदम् । शुक्तौ   
रजतदर्शनेन रजतप्राप्तिनिमित्तहर्षादिसम्भवेऽपि यथा हर्षो मुख्यं फलं   
न भवत्येवमत्रापीत्यर्थः ॥ २७ ॥  
  
अत्र ते कथयिष्यामि प्राग्वृत्तमतिशोभनम् ।  
पुरा विदेहेषु कश्चिदासीद् राजा सुधार्मिकः ॥ २८ ॥  
  
अत्र तटस्थविज्ञानस्यामुख्यफलत्वे ॥ २८ ॥  
  
वृद्धप्रज्ञो हि जनकः प्रविज्ञातपरावरः ।  
स कदाचित् स्वात्मदेवीमीजे क्रतुभिरुत्तमैः ॥ २९ ॥  
  
तत्राजग्मुर्ब्राह्मणाद्या विद्यावन्तस्तपस्विनः ।  
कलाभिज्ञा वैदिकाश्च यज्वानश्चापि सत्रिणः ॥ ३० ॥  
  
तत्काल एव वरुणो यष्टुं समुपचक्रमे ।  
तेनोपहूता विप्राद्या न ययुस्तत्र भूरिशः ॥ ३१ ॥  
  
तत्र वरुणयागे । भूरिशः बहवः ॥ ३१ ॥  
  
प्। २४३)  
  
जनके ह्यभिसम्प्रीताः पूजितास्तेन तर्पिताः ।  
अथाजगाम वरुणदायादो बौद्धसम्पदा ॥ ३२ ॥  
  
अगमने हेतुभूतं विशेषणम् - जनक इति । तत्रापि हेतुः - पूजिता इत्यादि ।   
अथ ब्राह्मणाद्यनागमननिश्चयानन्तरम् वरुणस्य दायादः पुत्रः   
बौद्धसम्पदा बौधा बुद्धिसम्बन्धिनी सम्पत् तया सहित इत्यर्थः ।   
तर्ककुशल इति तात्पर्यम् ॥ ३२ ॥  
  
विप्रवेषधरो नेतुं ब्राह्मणान् कूटवर्त्मना ।  
आसाद्य यज्ञसदनं नृपं संयोज्य चाशिषा ॥ ३३ ॥  
  
नेतुमाजगाम । कूटवर्त्मना कपटमार्गेण ॥ ३३ ॥  
  
आक्षिपत्तत्र [क्: अक्षि] सभ्यांस्तु शृण्वतां च सभासदाम् ।  
राजंस्ते यज्ञसदनमत्यन्तं नैव शोभते ॥ ३४ ॥  
  
आक्षेपस्तिरस्कारः । आक्षेपं शृण्वतां सभासदां मध्ये स्थित इति शेषः ॥   
३४ ॥  
  
कमलाकरवत् काककङ्कवृन्दस्य सञ्चयात् ।  
सभा विद्वत्समुदयैः शोभिनी शोभतेतराम् ॥ ३५ ॥  
  
न शोभत इत्यत्र दृष्टान्तः - कमलेति । कुत इति चेदाह - सभेति ।   
शोभिनीति । स्वतः शोभमाना नितरां शोभते ॥ ३५ ॥  
  
शारदं हंससङ्घातैः सपद्मं तु सरो यथा ।  
तदत्र विद्याविशदं न पश्याम्येकमप्यलम् ॥ ३६ ॥  
  
दृष्टान्तः - शारदमिति । यस्मान्न पश्यामि तत् तस्मान्न शोभत इति   
सम्बन्धः ॥ ३६ ॥  
  
स्वस्ति तेऽस्तु गमिष्यामि नात्र मे संस्थितिर्भवेत् ।  
कथं सभामिमां मूर्खप्रचुरां संविशाम्यहम् ॥ ३७ ॥  
  
एवं वारुणिना प्रोक्ताः सभ्याश्चुक्रुधुरञ्जसा ।  
किमरे द्विजबन्धो त्वमधिक्षिपसि सर्वतः ॥ ३८ ॥  
  
क्रुद्धानां वचनम् - किमरे इति । सर्वतः सर्वान् ॥ ३८ ॥  
  
प्। २४४)  
  
केयं तवेदृशी विद्या यया सर्वे वयं जिताः ।  
वृथा कत्थसि दुर्बुद्धे जित्वाऽस्मांस्त्वं गमिष्यसि ॥ ३९ ॥  
  
जिता भवाम इति शेषः ॥ ३९ ॥  
  
प्रायो भूलोकसंस्थाना विद्वांसः सङ्गताः खलु ।  
किं त्वं भूलोकमेवाद्य जेतुमिच्छसि दुर्मते ॥ ४० ॥  
  
भूलोकसंस्थानाः भूलोकस्थाः । अत्र सङ्गताः मिलिता वर्तन्त इति शेषः ॥ ४० ॥  
  
ब्रूहि का ते भवेद्विद्या ययाऽस्मान् जेतुमिच्छसि ।  
इत्युक्तवत्सु सभ्येषु वारुणिः पुनराह तान् ॥ ४१ ॥  
  
समयेन विजेष्यामि सर्वान् वः क्षणमात्रतः ।  
अहं जितो भवद्भिस्तु समुद्रे स्यां निकज्जितः ॥ ४२ ॥  
  
समयेन प्रतिज्ञया । समयमेवाह - अहमिति ॥ ४२ ॥  
  
युष्मास्वहं मज्जयामि जितं जितमथापि वा ।  
उपेत्यैवं तु समयं विवदन्तु मया सह ॥ ४३ ॥  
  
उपेत्य अङ्गीकृत्य ॥ ४३ ॥  
  
इत्युक्ताः सम्मतिं चक्रुः सभ्या वादाय तेन तु ।  
विवादं चक्रुरत्यन्तं तेन वारुणिना द्विजाः ॥ ४४ ॥  
  
सम्मतिं प्रतिज्ञाङ्गीकारम् ॥ ४४ ॥  
  
जिजे(गा)य वारुणिर्विप्रान् वितण्डाजल्पवर्त्मना ।  
सिन्धौ जिमज्जिता विप्राः शतशोऽथ सहस्रशः ॥ ४५ ॥  
  
वितण्डाजल्पवर्त्मनेति । कथा त्रिधा वादजल्पवितण्डाभेदात् । वादः   
स्वसिद्धान्तसंस्थापनमात्रोपयुक्ता कथा । जल्पः   
स्वसिद्धान्तस्थापनपरसिद्धान्तदूषणयोरुपयुक्त ।   
परसिद्धान्तदूषणमात्रोपयुक्ता वितण्डा । कांश्चिद्वितण्डामार्गेण   
कांश्चिज्जल्पमार्गेण जिजे(गा)य । तदनन्तरं जिता विप्राः सिन्धौ   
निमज्जिताः ॥ ४५ ॥  
  
निमज्जितास्तु ये विप्रा दूतैस्तैर्वारुणैर्हृताः ।  
वारुणं यज्ञमासाद्य मुमुदुः पूजिता भृशम् ॥ ४६ ॥  
  
वरुणेन पूजिताः ॥ ४६ ॥  
  
प्। २४५)  
  
मज्जितं पितरं श्रुत्वा कहोलं तत्सुतस्ततः ।  
अष्टावक्रः समागत्य ज्ञानवैतण्ड्यजल्पकः ॥ ४७ ॥  
  
स्वपितरं मज्जितमष्टावक्रः श्रुत्वा । वैतण्ड्यं वितण्डा ॥ ४७ ॥  
  
विजित्य वारुणिं सिन्धावादिदेश निमज्जने ।  
अथ प्रकाशमापन्नो वारुणिर्द्विजमुख्यकान् ॥ ४८ ॥  
  
आदिदेश आज्ञापयामास । अथ आदेशानन्तरम् । प्रकाशं प्रकटताम् ।   
विप्रवेषं परित्यक्तवानिति यावत् ॥ ४८ ॥  
  
समानयत् स्वलोकस्थानष्टावक्रेण निर्जितः ।  
अथागतेषु विप्रेषु कहोलतनयो भृशम् ॥ ४९ ॥  
  
विप्रान् विमोचितान् सर्वानत्यवर्तत दर्पतः ।  
अष्टावक्रेण विमता विप्राः खेदमुपागताः ॥ ५० ॥  
  
अत्यवर्तत अतिक्रान्तवान् । अवम(मा)नेन [ग्: अवमेन] इति यावत् ।   
विमताः अवमानिताः [क्: अप] ॥ ५० ॥  
  
तत्काल आगतां काञ्चित् तापसीं शरणं ययुः ।  
तान् समाश्वास्य विप्रान् सा काषायाम्बरवासिनी ॥ ५१ ॥  
  
अष्टावक्रदर्पभञ्जनाय शरणं ययुः ॥ ५१ ॥  
  
जटिला नित्यतरुणी मनोहरवपुर्धरा ।  
सभामुपेत्य प्रोवाच नृपेणाभिसुपूजिता ॥ ५२ ॥  
  
नित्यतरुणी योगेन जरावर्जिता ॥ ५२ ॥  
  
कहोलसुत वत्स त्वमत्यन्तं बुद्धिमानसि ।  
त्वया विमोचिता विप्रा वादे निर्जित्य वारुणिम् ॥ ५३ ॥  
  
अहं पृच्छामि किञ्चित्त्वां वद हित्वा सुकैतवम् ।  
यत्पदं विदितं सर्वामृतत्वप्रतिपादकम् ॥ ५४ ॥  
  
कैतवं वितण्डाजल्पवर्त्म । विजिगीषां परित्यज्येति यावत् ।   
सर्वामृतत्वमपरिच्छिन्नामृतत्वम् ॥ ५४ ॥  
  
यत्पदे विदिते सर्वसन्देहः प्रलयं व्रजेत् ।  
अविज्ञातं न किञ्चित् स्यादाशास्यं वा न किञ्चन ॥ ५५ ॥  
  
आशास्यं वाञ्छितम् ॥ ५५ ॥  
  
प्। २४६)  
  
अवेद्यं विदितं तच्चेद् वद मामुप सत्वरम् ।  
तापस्यैवं समापृष्टः कहोलतनयोऽब्रवीत् ॥ ५६ ॥  
  
एवंविधम् अवेद्यं तत्पदं विदितं चेद्वद । मामुप मत्समीपे ॥ ५६ ॥  
  
विदितं तत्पदं भूयो वच्मि तापसि संशृणु ।  
न मे ह्यविदितं लोके ह्यस्ति किञ्चित् कियत्त्विदम् ॥ ५७ ॥  
  
तत्पदं त्वया पृष्टं पदम् । भूयः असकृत् । इदं त्वत्पृष्टम् । कियत्   
अत्यल्पमिति यावत् ॥ ५७ ॥  
  
मया शास्त्राणि सर्वाणि भूयः संलुठितानि वै ।  
यत् त्वं पृच्छसि तद्वक्ष्ये शृणु तापसि तत्त्वतः ॥ ५८ ॥  
  
संलुठितानि संलोडितानि सम्यग् विमृष्टानीति यावत् ॥ ५८ ॥  
  
तद्धि सर्वजगद्धेतुरादिमध्यान्तवर्जितम् ।  
देशकालानवच्छिन्नं शुद्धाखण्डचिदात्मकम् ॥ ५९ ॥  
  
तत् त्वत्पृष्टं [क्: त्वत्पृष्टपदम्] पदम् ।   
आदिमध्यान्तरहितत्वादेवाह - देशेत्यादि । शुद्धमखण्डमिति   
विजातीयसजातीयवस्त्वन्तरासम्भेद उक्तः ॥ ५९ ॥  
  
यदुपाश्रित्य वै सर्वं जगदेतद् विराजते ।  
आदर्शनगरप्रख्यं तदेतत्परमं पदम् ॥ ६० ॥  
  
यत् प्रोक्तचित्तत्त्वमुपाश्रित्य । उपाश्रयणं च [क्: च नास्ति] न घटे   
नीलरूपादेरिवेत्याह - आदर्शेति ॥ ६० ॥  
  
प्राप्नोति तद्विदित्वैव निश्चलामृतसंस्थितिम् ।  
आदर्शे विदिते यद्वन्न सन्देहः क्वचिद्भवेत् ॥ ६१ ॥  
  
तत् परमं [क्: परमपदम्] पदं विदित्वा । तद्वेदनेन सर्वं   
सन्देहनिवृत्त्यादिकं सदृष्टान्तमाह - आदर्शेति । यथादर्शे विदिते   
तद्गतप्रतिबिम्बेषु क्वचिदपि न सन्देहो भवेत्   
प्रतिबिम्बानामादर्शमात्रात्मत्वात् ॥ ६१ ॥  
  
प्। २४७)  
  
प्रतिबिम्बेष्वनन्तेषु न स्यादविदितं तथा ।  
नाशास्यं वा भवेत् किञ्चिदेवं प्रविदिते परे ॥ ६२ ॥  
  
एवमविदितमपि न किञ्चिद् भवेत् । एवमाशास्यं वा न किञ्चिद् भवेत्   
प्रतिबिम्बत्वेन ज्ञाते आशानुदयात् । एवं परे शुद्धे स्वात्मनि विदिते   
तदितरस्याखिलस्य प्रतिबिम्बत्वेन तदनन्यत्वात्तत्र सन्देहो वा किञ्चिदविदितं वा   
आशास्यं वा न भवेदिति भावः ॥ ६२ ॥  
  
तच्चाप्यवेद्यमन्यस्य वेदकादेरभावतः ।  
एवं तापसि तत् तत्त्वं शास्त्रदृष्ट्या विभावितम् ॥ ६३ ॥  
  
एवंविधमात्मतत्त्वमेवावेद्यम् अन्यस्य वेदकस्याभावात् । अन्यवेदकस्य   
जडत्वे वेदकत्वहानिरजडत्वे तत्रापि वेदकान्तरापेक्षायामनवस्थेति भावः ।   
आदिना करणमप्येवं ज्ञेयम् । शास्त्रदृष्ट्या न तु प्रत्यक्षेण विभावितं   
ज्ञातम् ॥ ६३ ॥  
  
इत्यष्टावक्रवचनं श्रुत्वा सा पुनरब्रवीत् ।  
मुनिदारक सूक्तं ते यथावत् सर्वसम्मतम् ॥ ६४ ॥  
  
ते त्वया यथावदुक्तं तत्सूक्तं सर्वसम्मतं च ॥ ६४ ॥  
  
यदुक्तं वेदकाभावादवेद्यं तदिति त्वया ।  
प्राप्नोति तद्विदित्वैव चामृतं पदमव्ययम् ॥ ६५ ॥  
  
तत्रैतावानंशो विरुद्ध इत्याह - यदुक्तमिति ॥ ६५ ॥  
  
इति पूर्वोत्तरवचो मन्यसे सङ्गतं कथम् ।  
अवेद्यं चेन्न जानामि नास्तीति च निरूपय ॥ ६६ ॥  
  
अवेद्यं तत्पदं विदित्वैवामृतं पदं प्राप्नोतीति पूर्वोत्तरवचः सङ्गतं   
कथं मन्यसे । कुत इति चेदाह - अवेद्यं चेदिति । अवेद्यं   
चेत्तज्ज्ञानसम्भावितमेव । अविदितस्याप्रकाशितत्वेन तत्सत्त्वमप्यसम्भवीति   
भावः [क्, ख्: तत्वेतरतत्सत्त्व] ॥ ६६ ॥  
  
प्। २४८)  
  
अस्ति जानासि यदि तदवेद्यमिति मा वद ।  
अथैतत्तु त्वया विप्र शास्त्रदृष्त्या विभावितम् ॥ ६७ ॥  
  
दूषणान्तरमाह - अथेति । एतत् परमात्मतत्त्वं शास्त्रदृष्ट्या   
वाक्यज्ञानेन विभावितं विनिश्चितम् ॥ ६७ ॥  
  
न तत् स्वयं विजानासि तस्मात्तन्नापरोक्षकम् ।  
दृष्ट्वा प्रत्यक्षतः सर्वं प्रतिबिम्बं यथास्थितम् ॥ ६८ ॥  
  
स्वयं साक्षात् । तत् परात्मतत्त्वम् । न विजानासि । नापरोक्षकं न   
प्रत्यक्षविषयम् । तथा च सर्वं जगत्तत्रादर्शं प्रतिबिम्बं यथा   
प्रतिबिम्बकल्पं स्थितं प्रत्यक्षतो दृष्ट्वा आदर्शं [क्, ख्:   
आदर्श] प्रत्यक्षेण न विजानासीत्येतत् कथं वचः सङ्गतं भवेदिति   
भावः ॥ ६८ ॥  
  
आदर्शं न विजानासि प्रत्यक्षेणेति तत्कथम् ।  
एवं वदन् सभामध्ये जनकस्यास्य वै पुरः ॥ ६९ ॥  
  
एवं पूर्वोत्तरासङ्गतं [क्, ख्: तरसङ्गत] वचः ।   
विद्वत्सभामध्ये तत्रापि जनकस्य विद्वच्छिरोमणेः पुरोऽग्रतः ॥ ६९ ॥  
  
परिभूतं स्वमात्मानं मन्यसे नो कथं वद ।  
एवमुक्तस्तया तत्र नैव प्रोवाच किञ्चन ॥ ७० ॥  
  
आत्मानं परिभूतं तिरस्कृतं न कथं मन्यसे ।   
सभास्वसन्दर्भवाक्यनिरूपणमेव मौर्ख्यद्योतकम् । भूयस्तत्रैव वाक्ये   
सुसन्दर्भताभिमानस्तु सुतरां मौढ्यप्रद्योतक इति भावः ॥ ७० ॥  
  
विमना इव सञ्जातो लज्जितोऽभवदञ्जसा ।  
अवाङ्मुखः क्षणं स्थित्वा विचार्यान्तस्तयेरितम् ॥ ७१ ॥  
  
विमना इव व्यग्रचित्त इव । अन्तः मनसि ॥ ७१ ॥  
  
तत्प्रश्नोत्तरमप्राप्य तां प्राह द्विजसत्तमः ।  
तापस्यहं न जानामि त्वत्प्रश्नस्योत्तरं वचः ॥ ७२ ॥  
  
तस्यास्तापस्याः प्रश्नोत्तरम् । तां तापसीम् ॥ ७२ ॥  
  
शिष्योऽहं ते वदैतन्मे कथमेतन्निरूपितम् ।  
नाहं वदाम्यनृतकं तपोहरमनर्थकम् ॥ ७३ ॥  
  
एतत् त्वया पृष्टम् । अवेद्यं विदित्वाऽमृतत्वप्राप्तिरिति शास्त्रे निरूपितं कथं   
सङ्गतमेतद्वद । अविदितमपि जानामीत्यनृतकम् ॥ ७३ ॥  
  
प्। २४९)  
  
इत्यापृष्टा तापसी सा प्रसन्ना तस्य सत्यतः ।  
अष्टावक्रं प्रत्युवाच शृण्वतां च सभासदाम् ॥ ७४ ॥  
  
तस्य अष्टावक्रस्य ॥ ७४ ॥  
  
वत्सैतदविदित्वैव बहवो मोहमागताः ।  
शुष्कतर्कैरविज्ञेयं सर्वत्रैव सुगोपितम् ॥ ७५ ॥  
  
एतत् प्रोक्तविरोधसमाधानम् । एतदविज्ञेयम् । सर्वत्र शास्त्रेषु ॥ ७५ ॥  
  
एतावत्सु सभासत्सु न विजानाति कश्चन ।  
राजाऽयं वेत्त्यहं वापि वेद्मि नान्यस्तु कश्चन ॥ ७६ ॥  
  
न विजानाति कश्चनेत्येतदेव भूयः स्पष्टार्थमाह - नान्यस्त्विति ॥ ७६ ॥  
  
सर्वत्र हि विवादेषु नैतत्प्रश्नोत्तरं क्वचित् ।  
प्रायो विदुर्हि विद्वांसस्तर्कमात्रसमाश्रयाः ॥ ७७ ॥  
  
नैतत्तर्केण सुज्ञेयमपि सूक्ष्मधिया क्वचित् ।  
विना सद्गुरुसेवाया देवतानुग्रहाद्विना ॥ ७८ ॥  
  
सूक्ष्मधियापि । देवतानुग्रहपूर्वकसद्गुरुसेवनं विना   
शुद्धाऽद्वितीयात्मतत्त्वसाक्षात्कारं विनैतदर्थस्य दुर्विज्ञेयत्वादिति तात्पर्यम्   
॥ ७८ ॥  
  
मुनिपुत्राभिधास्यामि शृण्वेतत्सूक्ष्मया धिया ।  
नेदं श्रुत्वापि विज्ञेयं ताटस्थ्यप्राणया धिया ॥ ७९ ॥  
  
सूक्ष्मया एकाग्रया धिया । कुत इति चेदसमाहितबुद्धेरेतद् दुर्विज्ञेयमित्याह   
- नेदमिति । ताटस्थ्यप्राण इव मुख्यधर्मो यस्याः । आत्मन्यसमाहितया   
बहिर्मुख्येति तात्पर्यम् ॥ ७९ ॥  
  
यावदेतद्धि विज्ञानमनुदाहृतमात्मनि ।  
तावत् सहस्रशः प्रोक्तं श्रुतं चापि निरर्थकम् ॥ ८० ॥  
  
विज्ञानं विज्ञानसाधनोपपत्तिजालम् । अनुदाहृतमात्मनीति । आत्मा सूर्यवत्   
स्वप्रकाश इति गुरुवाक्यं श्रुत्वाऽहमेवंविधो भवामि न भवामि वेति   
विनिश्चयाय समाहितान्तःकरणः स्वरूपाभिमुखो यावन्न भवेदिति तात्पर्यम्   
। गुरुणा प्रोक्तं स्वेन श्रुतं च ॥ ८० ॥  
  
प्। २५०)  
  
यथा कश्चित् स्वकण्ठस्थं मुक्ताहारं प्रमादतः ।  
अविज्ञाय हृतं चौरैर्मन्यते मूढभावतः ॥ ८१ ॥  
  
अत्र दृष्टान्तः - यथेति । प्रमादतः विस्मरणात् । अविज्ञाय अदृष्ट्वा ॥ ८१   
॥  
  
प्रबोधितोऽपि स पुनः कण्ठेऽस्तीति हि केनचित् ।  
स्वात्मानमनुदाहृत्य यावत् कण्ठं न पश्यति ॥ ८२ ॥  
  
तव कण्ठेऽस्तीति । स्वस्यात्मानं शरीरम् । अनुदाहृत्यासम्मुखीकृत्य ।   
तत्रेन्द्रियव्यापारमकृत्वेत्येतत् ॥ ८२ ॥  
  
तावन्नाप्नोति कण्ठस्थं हारं सूक्ष्मविमर्श्यपि ।  
एवं मुनिसुतात्मानं स्वस्वभावं निशम्य च ॥ ८३ ॥  
  
स्वस्वभावं स्वस्वरूपं निशम्य श्रुत्वा ॥ ८३ ॥  
  
भूयोऽतिनिपुणोऽप्यन्तरात्मानमनुदाहरेत् ।  
यावत् तावद् बहिः कुत्र कथं तद्विदितं भवेत् ॥ ८४ ॥  
  
भूयो निशम्येति सम्बन्धः । अन्तरात्मानमनुदाहरेत् समाहितचित्तः   
स्वरूपान्तः स्वात्मैवंविधो न वेत्यात्मरूपं निश्चेतुमभिमुखो न भवेत् ।   
तत् आत्मरूपम् ॥ ८४ ॥  
  
यथा हि दीपो विषयान् प्रकाशयति सर्वतः ।  
स्वयं प्रकाश्यतां नैति क्वचिद्दीपस्य कस्यचित् ॥ ८५ ॥  
  
एवं समाहितस्यान्तर्मुखस्यैव फलप्राप्तिरित्युक्त्वा   
प्रकृतमात्मतत्त्वस्यावेद्यस्य वेदनप्रकारं सदृष्टान्तं   
वक्तुमुपक्रमते - यथेति । सर्वतः सर्वत्र । कस्यचिदन्यस्य दीपस्य स्वयं   
प्रकाश्यतां नैति ॥ ८५ ॥  
  
प्रकाशते स्वयं चैवानपेक्ष्यान्यं प्रकाशकम् ।  
एवं सूर्यादयः [क्, ख्: सूर्योदये] सर्वे प्रकाशकतया   
स्थिताः ॥ ८६ ॥  
  
सूर्यादयोऽप्येवमन्यप्रकाशकाः [क्, ख्: सूर्योदये]   
स्वप्रकाशेऽन्यानपेक्षाः स्वतः प्रकाशन्ते ॥ ८६ ॥  
  
प्। २५१)  
  
एवं च किं दीपमुखा अप्रकाश्यत्वहेतुतः ।  
न सन्ति न प्रकाशन्त इति वक्तुं हि युज्यते ॥ ८७ ॥  
  
एवं चेति । दीपादयोऽप्रकाश्यत्वहेतोः न सन्ति न प्रकाशन्त इति वक्तुं युज्यते   
किम् । न युज्यत इत्यर्थः ॥ ८७ ॥  
  
एवं प्रकाश्यभूतेषु सत्सु दीपौखेषु वै ।  
अत्यन्तमप्रकाश्यं यच्चित्तत्त्वं तत्कुतो वद ॥ ८८ ॥  
  
एवमिति । एवं चित्प्रकाश्येषु दीपादिषु सत्स्वत्यन्तमप्रकाश्यं   
यच्चित्तत्त्वमसंवेद्यं प्रकाशते चेत्यत्र कुतो विचिकित्सितं तव तद्वदेति   
सम्बन्धः ॥ ८८ ॥  
  
असंवेद्यं प्रकाशेत चेत्यत्र विचिकित्सितम् ।  
तस्मात् त्वमन्तर्मुखया दृष्ट्या सम्यग् विचरय ॥ ८९ ॥  
  
विचिकित्सितं संशयः । दीपादेर्जडस्याप्यप्रकाश्यस्य प्रकाशोऽस्तिता च दृष्टा   
चिदात्मन एवंविधत्वे कः संशय इति भावः । तस्मादप्रकाश्यस्य   
प्रकाशादिसम्भवाद् अप्राकाश्यचिदात्मनः प्रकाशनं स्वतोऽस्ति वा न वेति   
सम्यग्विचारय ॥ ८९ ॥  
  
चिच्छक्तिरेषा परमा त्रिपुरा सर्वसंश्रया ।  
सर्वावभासिनी कुत्र कदा वा न प्रकाशते ॥ ९० ॥  
  
प्रकाशात्मनो दीपादेः परिच्छिन्नस्य कदाचित् क्वचिदप्रकाशोऽपि स्यात्   
चितेस्त्वपरिच्छिन्नाया न कदाचिदप्रकाशनमित्याह - चिच्छक्तिरिति । परमा   
सर्वकारणत्वेन सर्वोत्कृष्टा । त्रिपुरा तुर्या । सर्वेषां संश्रया ।   
प्रतिबिम्बानां दर्पण इव जगदाश्रयभूता । अत एव   
सर्वमात्मन्यवभासयतीति सर्वावभासिनी । कुत्र देशे कदा काले केन रूपेण न   
प्रकाशते ? सर्वत्र सर्वदा सर्वरूपेण च प्रकाशत एवेत्यर्थः ॥ ९० ॥  
  
यदा सा न प्रकाशेत प्रकाशेत तदा नु किम् ।  
अप्रकाशेनापि सैव चितिशक्तिः प्रकाशते ॥ ९१ ॥  
  
सा चितिशक्तिः [क्, ख्: शक्ति नास्ति] । तदा किं प्रकाशेत ? न   
किञ्चित् प्रकाशेतेत्यर्थः । ननु सुषुप्तिप्रलयादौ न किञ्चित् प्रकाशते   
अतश्चित्प्रकाशः कालपरिच्छिन्न इति चेन्नेत्याह - अप्रकाशेनेति । न प्रकाशत   
इति रूपेणापि चितिरेव प्रकाशत इत्यर्थः । अन्यथा न प्रकाशत इति वा कथं   
सिद्ध्येदिति भावः ॥ ९१ ॥  
  
प्। २५२)  
  
अप्रकाशो यथा भाति सा न भायात् कथं वद ।  
भाति चेत् सा कथं भाति विमृशैतत् सुसूक्ष्मतः ॥ ९२ ॥  
  
ननु सुषुप्तौ प्रकाशाभाव एव केवलं भासते न तु चितिरिति चेदाह -   
अप्रकाश इति । अप्रकाशो हि न स्वप्रकाशः विरोधात् । तस्माच्चितिरेव तत्प्रकाशिकेति   
सिद्धम् । तथा चाप्रकाशप्रकाशिका चितिः कथं न भायादित्यर्थः । एवं च   
चितेरभानेऽप्रकाशोऽपि न भायादिति चितिः सदा प्रकाशत इत्येव वक्तव्यम् । तथा   
च चितिः सर्वदा भाति चेत् ? सा चितिः स्वतो भाति वा परतो भाति वेत्येतत्   
सूक्ष्मदृशा त्वमेव विमृशेत्याह - भासत इति ॥ ९२ ॥  
  
अत्र सर्वे न पश्यन्ति कुशला अपि पण्डिताः ।  
अनन्तर्दृष्टयस्तेन मोहिताः संसरन्ति च ॥ ९३ ॥  
  
ननु कथमेतद्विमृशामि यतो दृष्टो घटो हि विमृश्यते । शुद्धा   
चितिरदृष्टेति कथं सा विमृश्या भवेदित्याशङ्कायामाह - अत्रेति ।   
स्वरूपे शुद्धचिद्विषय इत्यर्थः । कुशलास्तर्कनिपुणाः । कुत इति चेदाह -   
अनन्तर्दृष्टय इति । यतोऽनन्तर्दृष्टयस्ततो न पश्यन्तीत्यर्थः । तेन   
अनन्तर्दृष्टित्वेन हेतुना ॥ ९३ ॥  
  
यावद् दृष्टिः प्रवृत्तिं तु न परित्यज्य तिष्ठति ।  
तावदन्तर्दृष्टितापि न स्यादेव कथञ्चन ॥ ९४ ॥  
  
अन्तर्दृष्टिता कथं स्यादिति चेदाह - यावदिति । दृष्टिः मनः तस्याः   
प्रवृत्तिः सङ्कल्पः । तिष्ठतीति । न स्वप्नादिकं व्रजतीत्यर्थः । सङ्कल्पं   
परित्यज्य जाग्रद्दशायामेव तिष्ठति स्वप्नाद्यवस्थान्तरं न प्राप्नोतीति   
भावः ॥ ९४ ॥  
  
प्। २५३)  
  
यावन्नान्तर्दृष्टिमेति तावत्तां न प्रपश्यति ।  
अन्तर्दृष्टिर्निरीहा स्यात् सेहायाः सा कथं भवेत् ॥ ९५ ॥  
  
एवमन्तर्दृष्टिं विना स्वरूपं न पश्यतीत्याह - यावदिति । तां   
शुद्धचितिम् । अन्तर्दृष्टिपदार्थं निष्कृष्याह - अन्तर्दृष्टिरिति । निरीहा   
निर्गता ईहा सङ्कल्पो यस्या दृष्टेर्मनसः सा अन्तर्दृष्टिः ॥ ९५ ॥  
  
परिहृत्य तु तां सम्यक् स्वभावमुपसंश्रय ।  
क्षणं स्वं [क्, ग्: स्वभाव] भावमाश्रित्य निर्विमर्शस्ततः   
परम् ॥ ९६ ॥  
  
ताम् ईहाम् । सम्यक् निःशेषेण परिहृत्य । स्वभावं स्वरूपम् । उपसंश्रयेति ।   
मनो हि प्रत्यगात्मना शुद्धचिद्रूपेणाकाशेन पूर्णो घट इव स्वभावादेव   
पूर्णम् । व्रीहिपूरितघटवद् भूयः सङ्कल्पैरपि पूर्णम् । तथा च   
व्रीहिमात्रनिरसन आकाशपूर्णघटवत् सङ्कल्पमात्रनिरसन आत्मना   
पूर्णमेव मन इति सङ्कल्पपरिहारानन्तरं स्वभावोपसंश्रये न   
व्यापारान्तरापेक्षेति ज्ञेयम् । एवं क्षणं किञ्चित्कालं स्वभावमाश्रित्य   
निर्विमर्शः स्थितः । ततः परम् ॥ ९६ ॥  
  
विमृश्य स्मरणद्वारा ततो वेत्सि समस्तकम् ।  
असंवेद्यं सुवेद्यं च तदेवं तत्त्वमुच्यते ॥ ९७ ॥  
  
स्मरणद्वारा स्वभावसंश्रयदशां स्मृत्वा तच्छुद्धचिद्रूपं   
सङ्कल्पाभावदशायां स्वतो भातं वा परतो भातं वेत्येतद्विमृश ।   
ततः एवं विमर्शनात् । तच्छुद्धचित्तत्त्वम् । असंवेद्यं सुवेद्यं चैवमुच्यत   
इति समस्तं त्वं स्वत एव वेत्सि ज्ञास्यसीत्यर्थः ॥ ९७ ॥  
  
विदित्वैवमवेद्यं च प्राप्नुयादमृतां स्थितिम् ।  
एतत्तेऽभिहितं सर्वं मुनिपुत्र नमोऽस्तु ते ॥ ९८ ॥  
  
जन एवमुक्तप्रकारेण इतरावेद्यं स्वतो विदित्वा प्रकाशामानमुपलक्ष्य ।   
अमृतां स्थितिं मोक्षदशाम् । उपसंहरति - एतदिति ॥ ९८ ॥  
  
व्रजाम्यहं त्वया चैतन्न विज्ञातं सकृच्छ्रुतेः ।  
बोधयिष्यति त्वामेष राजा बुद्धिमतां वरः ॥ ९९ ॥  
  
सकृच्छ्रुतेः सङ्क्षेपेणैकवारं श्रवणात् ॥ ९९ ॥  
  
प्। २५४)  
  
पृच्छ भूयः संशयं ते सर्वं छेत्स्यति वै नृपः ।  
इत्युक्त्वा पूजिता राज्ञा प्रणता च सभासदैः ॥ १०० ॥  
  
अत्र यः संशयस्ते स्यात् तं पृच्छ । सभासदैः सभासद्भिः ॥ १०० ॥  
  
वातनुन्नाभ्रलेखेव क्षणादन्तर्द्धिमाययौ ।  
एतत् तेऽभिहितं राम वेदनप्रक्रियात्मनः ॥ १०१ ॥  
  
वातेन नुन्ना प्रेरिताऽभ्रलेखेव । अन्तर्धिमन्तर्धानम् । आत्मनो वेदनप्रक्रिया   
शुद्धचिदात्मोपलब्धुमशक्य इति यदध्यायादौ पृष्टं तदेवं   
वेदनप्रकार उक्त इत्युपसंहृतं गुरुणेति ज्ञेयम् ॥ १०१ ॥  
  
इति श्रीत्रिपुरारहस्ये ज्ञानखण्डे अष्टावक्रीये पञ्चदशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
पञ्चदशोऽध्यायः ॥   
  
प्। २५५)  
  
अथ षोडशोऽध्यायः  
  
श्रुत्वैतद् भार्गवो रामः प्राप्य विस्मयमान्तरे ।  
भूयः पप्रच्छात्रिसूनुमवितृप्तः कथाश्रुतेः ॥ १ ॥  
  
अत्राध्याये वेधपद्यैर्वेद्याऽवेद्या च सा चितिः ।  
निरोधसुप्तिभेदश्च युक्त्या सम्यग् निरूप्यते ॥  
  
कथाश्रुतेः कथाश्रवणात् ॥ १ ॥  
  
भगवन्नद्भुतं ह्येतच्छ्रुतं वृत्तं पुरातनम् ।  
भूयः पप्रच्छ राजानमष्टावक्रो महामुनिः ॥ २ ॥  
  
यत् पप्रच्छेत्यन्वयः ॥ २ ॥  
  
यद्राजा प्रत्युवाचैनं तच्च मे वद सर्वशः ।  
अहोऽद्भुतं समाख्यानं न क्वचिच्च मया श्रुतम् ॥ ३ ॥  
  
विज्ञानवृत्तसर्वस्वं दयया वद मे गुरो ।  
इत्येवानुयुक्तोऽथ दत्तात्रेयो महामुनिः ॥ ४ ॥  
  
विज्ञानवृत्तं विज्ञानप्रक्रिया तदेव सर्वस्वं मुख्यार्थो यत्र ।   
जनकाष्टावक्रसंवादरूपमाख्यानम् । अनुयुक्तः पृष्टः ॥ ४ ॥  
  
भार्गवाय समाचख्यौ कथं परमपावनीम् ।  
शृणु भार्गव यत् प्रोक्तं जनकेन महात्मना ॥ ५ ॥  
  
निर्गतायां तु तापस्यामष्टावक्रो मुनेः सुतः ।  
संवृतो बहुभिर्विप्रैः समेत्य नृपपुङ्गवम् ॥ ६ ॥  
  
नृपपुङ्गवं जनकम् ॥ ६ ॥  
  
पप्रच्छ यत्तु तापस्या सङ्क्षिप्योक्तं [ख्: सङ्क्षेपो]   
महार्थकम् ।  
तदुच्यमानं तु मया सम्यक् शृणु समाहितः ॥ ७ ॥  
  
महानर्थः मोक्षाख्यो यस्मात् । एवंविधं तापस्योक्तम् ॥ ७ ॥  
  
प्। २५६)  
  
राजन् विदेहाधिपते तापस्योक्तं तु यत्तया ।  
तदहं नाविदं सम्यक् सङ्क्षेपोक्तत्वहेतुतः ॥ ८ ॥  
  
अष्टावक्रः पृच्छति - राजन्नित्यादिना । सङ्क्षेपेणोक्तत्वाद्धेतोर्नाविदम् ॥   
८ ॥  
  
कथं विद्यामवेद्यं तत् समाचक्ष्व दयानिधे ।  
एवं जनक आपृष्टः प्राह तं विस्मयन्निव ॥ ९ ॥  
  
अवेद्यं तच्छुद्धच्चित्तत्वं कथं विद्याम् । अवेद्यं तन्मम वेद्यं कथं   
भवेदिति भावः । विस्मयन्निव आश्चर्यं प्राप्त इव । तत्त्वप्रष्टुर्दुर्लभत्वात् ॥ ९   
॥  
  
मुनिपुत्र शृणु वचो मया यत् प्रोच्यतेऽधुना ।  
नावेद्यं सर्वथा तद्धि वेद्यं चापि न सर्वथा ॥ १० ॥  
  
तत् शुद्धचिदात्मतत्त्वम् ॥ १० ॥  
  
अवेद्यं चेत् सर्वथैव तद् गुरुः किं वदेद्वद ।  
गुरुरावेदयेत् तत्त्वमत आदौ गुरुं श्रयेत् ॥ ११ ॥  
  
अवेद्यमिति । सर्वथाऽवेद्यत्वे गुरूपदेशस्तत्फलं वा न भवेदिति भावः । यतो   
गुरुरावेदयेदतो गुरुं श्रयेच्च । अतो नात्यन्तमवेद्यम् ॥ ११ ॥  
  
एतद्वेदनमत्यन्तं सुलभं दुःशकं च हि ।  
यः परावृत्तदृष्टिः स्यात्तस्य तत् सुलभं भवेत् ॥ १२ ॥  
  
एतद्वेदनं शुद्धचिदात्मज्ञानम् । कुत एवमिति चेदाह - एतदिति [ग्: य   
इति] । परावृत्ता अन्तर्मुखी दृष्टिरन्तःकरणस्य (णं यस्य) ॥ १२   
॥  
  
यः पराग्दृष्टिरेवास्ते तस्य तच्चातिदुर्लभम् ।  
अनिरूप्यं केवलं तदवेद्यमपि सर्वथा ॥ १३ ॥  
  
पराग्दृष्टिर्बहिर्दृष्टिः । इदमिति सर्वथाऽनिरूप्यमवेद्यं च ॥ १३ ॥  
  
कथञ्चिदन्यरूपेण निरूप्यं वेद्यमप्युत ।  
यद्यद् दृश्यं पश्यसीह तेन तद्वेद्यमुच्यते ॥ १४ ॥  
  
एवमप्यन्यरूपेण इदं न इदं न इत्यतद्व्यावृत्तिरूपेण निरूप्यं वेद्यञ्च ।   
ननु परैर्हि ज्ञानं ज्ञानान्तरवेद्यमित्युच्यते तत् कथमिति चेदाह -   
यद्यदिति । यद्यद् घटादिदृश्यं पश्यसि तेन रूपेणैव परैरपि ज्ञानं   
वेद्यमित्युच्यते । तथा च घटज्ञानवानहमित्यादौ ज्ञानस्य   
घटाद्यन्यरूपेणैव वेद्यत्वं न स्वत इति भावः । ज्ञानस्य [ख्:   
ज्ञानस्य हि इत्यस्य स्थाने तान् पश्यसीह इति पाठः] हि   
तत्तदुपाधिपरिच्छिन्नानन्तज्ञानानुस्यूतं ज्ञानसामान्यमात्रं नैजं   
रूपम् । अत एव देशकालाकारैरपरिच्छिन्नम् । तच्चावेद्यमेव [क्, ख्:   
तच्च] तस्य तदतिरिक्तेन वेदनाप्रसिद्धेरिति ध्येयम् ॥ १४ ॥  
  
प्। २५७)  
  
यत्तेऽवभासते किञ्चित् तद्विभावय सद्धिया ।  
भानशक्तिर्भास्यहीना सर्वभानसमाश्रया ॥ १५ ॥  
  
ननु तर्ह्येवंविधमपरिच्छिन्नज्ञानात्मकमात्मतत्त्वं कथमहं   
विजानामीति चेदाह - यत्त इति । यत्तव किञ्चिज्ज्ञानं   
घटाद्याकारमवभासते तत् सद्धिया कुतर्करहितया सच्छ्रद्धाविशदया   
धिया विभावय । कथं विभावनीयमिति चेदाह - भानेति । यद्धि   
घटज्ञानं तत्रांशद्वयमस्ति - घटः ज्ञानं चेति । तत्र घतः   
प्रकाश्यः ज्ञानं प्रकाशः । तदेव प्रकाशमात्रात्मकं ज्ञानं   
भानशक्तिरित्युच्यते । सा च भास्यहीना । तस्या भानशक्तेर्भास्यं हि घटस्य   
मृदिव वा नीलरूपमिव वा न [क्, ख्: न नास्ति] स्वरूपान्तर्गतमतो   
भास्यहीनेत्यर्थः । सर्वभानेति । विषयभेदेन पुरुषभेदेन वा यानि भानानि   
विभिन्नमिवावभासमानानि तेषां सर्वेषां समाश्रया । भानानां   
वेद्यांशं विहायान्यथा [क्, ख्: य तथा] स्वरूपेभेदस्य   
दुर्वचत्वेनाभेदात् [ग्: त्वेन] सर्वभानात्मत्वेन   
सर्वभानसमाश्रयेति भावः ॥ १५ ॥  
  
सैव तत्तत्त्वमित्येव विजानीहि मुनेः सुत ।  
वेद्यमेव न वित्तिः स्यात् स्वतो यन्न प्रकाशते ॥ १६ ॥  
  
सैव प्रोक्तभानशक्तिरेव । तत्तत्त्वं शुद्धचिदात्मतत्त्वम् ।   
एवमुपाधिपरिच्छिन्नाखिलज्ञानानुगतं   
भानशक्तिरूपमेवात्मतत्त्वमित्युक्तम् । सम्प्रति ज्ञाने भासमानभेदो हि न   
स्वाभाविकः किन्त्वौपाधिक इति साधयितुमारभते - वेद्यमेवेति ।   
घटादिज्ञाने भासमानो यो घटादिरूपो वेद्यांशः स एव न वित्तिः न   
ज्ञानम् । ज्ञानांशस्य वेद्यभूतो घटादिर्न स्वरूपमिति भावः । यत्   
यस्माद्वेद्यं स्वतो न प्रकाशते । वेद्यं न वित्तिरूपम् । अस्वप्रकाशत्वादिति   
भावः ॥ १६ ॥  
  
प्। २५८)  
  
वित्तिरन्या यया वेद्यं वेद्यते न स्वतः क्वचित् ।  
वेद्यं विभिन्नरूपं वै वित्त्यैव वेद्यते खलु ॥ १७ ॥  
  
अतो वित्तिर्वेद्यादन्या । यया वित्त्या वेद्यं वेद्यते प्रकाश्यते । नहि वित्तिवद्वेद्यं   
स्वतः क्वचित् प्रकाशते । यत एवं वेद्यं वित्त्यैव वेद्यते अतो वेद्यं   
वित्तेर्विभिन्नरूपम् ॥ १७ ॥  
  
तत्तद्रूपविभेदेन वित्तिर्नो भिद्यते क्वचित् ।  
भेदो हि वेद्यधर्मः स्यान्न वित्तिं संस्पृशेत् क्वचित् ॥ १८ ॥  
  
अतस्तत्तद्वेद्यरूपविभेदेन वित्तिर्न क्वचिद्भिद्यते । ननु (यथा) अयं   
घटो न पट इतिवद् इदं घटज्ञानं न पटज्ञानमिति प्रत्ययाद् ज्ञानेऽप्यस्ति   
भेद इति चेन्नेत्याह - भेद इति । यथाऽयं घटाकाशोऽयं मठाकाश इति   
एवं स भेदो घटादिवेद्यधर्म एव वित्तेर्न भेदस्पर्शोऽपि ॥ १८ ॥  
  
यत आकारभेदो हि वेद्यपक्षे विभासते ।  
पश्य वेद्यं पृथक्कृत्य बुद्ध्याऽकारविवर्जिताम् ॥ १९ ॥  
  
प्रतीयमानो भेदो ज्ञानगत एव कुतो नेति चेदाह - यत इति । यतो भेदस्तु   
परस्परमाकारभेदाद्वक्तव्यः । तथा चाकारभेदस्य   
शुक्लनीलवर्तुलादिरूपस्य वेद्यपक्ष एव भासमानत्वान्न वित्तेर्निराकाराया   
भेदः । नायं परोक्षवादः किन्तु प्रत्यक्षत उपलभ्य इत्याह - पश्येति ।   
सूक्ष्मया बुद्ध्या असङ्कल्पयुक्त्या वित्तेर्वेद्यं पृथक्कृत्य   
आकारविवर्जितां वित्तिं पश्य ॥ १९ ॥  
  
बिम्बानुकृतिरादर्शो यद्वत् तद्वदियं चितिः ।  
दृश्याकारधृतेर्नानारूपतां प्रतिपद्यते ॥ २० ॥  
  
अत्र दृष्टान्तमाह - बिम्बेति । यथा ह्यादर्श एकरूपोऽपि   
विभिन्नबिम्बानुकृतिर्भवति तद्वदियं चितिरपि दृश्यानां घटादीनां य   
आकारो नीलवर्तुलादिरूपः तस्य धृतेर्धारणान्नानारूपतां प्रतिपद्यते न   
स्वत इति भावः ॥ २० ॥  
  
प्। २५९)  
  
एवं वित्तिरियं वेद्या वेद्यव्यावृत्तरूपतः ।  
न तु स्वभावतो वेद्या सा वित्तिर्विश्वसंश्रया ॥ २१ ॥  
  
एवमिति । उक्तप्रकारेण वेद्यव्यावृत्ता । इयं [ग्: इयम् नास्ति] प्रक्रान्ता ।   
सेयं [ख्: सा] वित्तिः वेद्यव्यावृत्तरूपतः वेद्यानाम् इदं न इदं   
नेति व्यावर्तने निषेध(धे) कृते सति परिशेषरूपतो [क्, ख्:   
अपरि] वेद्या भवेत् न तु स्वभावतो वित्तिरियमीदृशीति वेद्या ।   
विश्वसंश्रयेति । घटादिपरिच्छिन्ना वित्तिः कथञ्चिदियमिति वेद्या स्यात् ।   
विश्वसंश्रयाऽपरिच्छिन्ना शुद्धवित्तिस्तु नेयमिति वेद्येति भावः ॥ २१ ॥  
  
यत एतद्वेदितुः स्याद् रूपं तस्मान्न वेद्यते ।  
विमृशाष्टावक्र रूपं निजमेवंविधं स्फुटम् ॥ २२ ॥  
  
अत्र हेतुमाह - यत इति । शुद्धा वित्तिर्यस्माद्वेदितुः स्वरूपं तस्मान्न   
वेद्यते । अयमत्राशयः - शुद्धवित्तेर्वेदितृरूपत्वेन कर्तरि   
करणव्यापाराप्रवृत्तेर्नेयमिति वेद्यता अपि त्वात्मत्वेन   
भासमानवेद्यदेहादेः सर्वस्य नायमात्मेति प्रतिषेदे कृते स्वात्मरूपस्य   
प्रतिषेद्धुमशक्यत्वेन तस्य प्रतिषेधावधिभूतस्य   
सर्वप्रतिषेधानन्तरमितरानुल्लेखे स्वतः प्रकाशमानत्वात्ततो व्युत्थितस्य   
तद्दशाविमर्शनेन वेद्यमिव भवेदिति । एवंविधं वेदित्रात्मकम् ॥ २२ ॥  
  
न त्वं शरीरं प्राणो वा मनो वाप्यस्थिरत्वतः ।  
शरीरं धातुनिकरं तत्ते रूपं कथं भवेत् ॥ २३ ॥  
  
विमर्शनप्रकारमेवाह - न त्वमिति । अस्थिरत्वतः शरीरप्राणमनसां   
स्थिरैकरूपत्वाभावात् । अनुसन्धानेनात्मनः स्थिरैकरूपत्वे सिद्धे   
धातुनिकराद्यस्थिरात्मकशरीरादि ते रूपं कथं भवेत् ॥ २३ ॥  
  
प्। २६०)  
  
तच्चान्यविषयाभासे त्वहन्धियमतिव्रजेत् ।  
एवं प्राणो मनोऽपि स्यादहम्बुद्धिव्यतिक्रमात् ॥ २४ ॥  
  
हेत्वन्तरमप्याह - तच्चेति । शरीरादिकमित्यर्थः । आत्मनः स्वप्रकाशत्वेन   
सर्वदाऽहमिति स्फुरद्रूपत्वम् । शरीरादिकं तु न तथा ।   
घटाद्यन्यविषयभानकाले [क्, ग्: भासनकाले] हि शरीरादिकम्   
अहन्धियम् अहमिति स्फूर्तिम् अतिव्रजेत् अतिक्रम्य व्रजेत् । अहमिति न स्फुरेदिति   
तात्पर्यम् । न च घटादिज्ञानकालेऽपि देहादिकमहन्त्वेन स्फुरत्येवेति वाच्यम्   
घटादिज्ञानकाले गौरप्रांशुत्वादिगुणवतो देहादेः   
स्फुरणस्यानुभवासिद्धत्वात् घटादिज्ञानेषु देहः प्रांशुर्गौर   
इत्याद्युल्लेखप्रसक्तेश्च । यद्वाऽन्यविषयाभास इत्यस्यान्यविषयत्वेनायं   
[क्, ख्: सेऽन्यस्यान्य] देहो ममेत्यनात्मत्वेनावभासे इत्यर्थः । न   
चैवं घटाद्यवभासकाले शुद्धात्मनोऽप्यहैति स्फुरणं नास्तीति वाच्यम्   
तथा सति घटादेरप्रकाशप्रसङ्गात् । यतः प्रकाशकाभिमतो   
दीपादिरप्रकाशमानो न घटादिकं प्रकाशयन् दृष्टः । न च तदा   
प्रकाशमानोऽपि नाहमिति स्फुरतीति वाच्यम् । यतः प्रकाशनं हि   
केनचिद्वपुषैव युज्यते न केवलम् जाड्यापत्तेः । तथा च योग्यत्वादहमित्येव   
प्रकाशते । अल एव ज्ञानानां स्वतःप्रामाण्यवादिभिरहं घटं   
जानामित्येवाकारोऽभ्युपगतः । अथ च घटादिज्ञानेष्वहमिति   
स्वरूपस्फुरणानभ्युपगमेऽहमस्मि वा न वेति   
संशयविपर्यययोरभावनियमानुपपत्तिः । न च घटादिज्ञानकालेऽहमिति   
स्फुरणं देहादिविषयकमेवेति वाच्यम् घटादिज्ञानकाले   
तथात्वसम्भवेऽप्ययं मे देह इत्यादिदेहादिज्ञानकाले तदसम्भवात् । न च   
चैत्रोऽयमिति ज्ञानकाले   
चैत्रीयचिदात्मनोऽपीदम्प्रत्ययविषयत्वेनाऽहम्बुद्ध्यतिक्रमणमस्तीति वाच्यम्   
चैत्रस्य तत्कालेऽहम्प्रत्ययस्याक्षतत्वात् । न च सुषुप्तौ समाधौ   
वाऽहम्प्रत्ययो नास्तीति वाच्यम् स्मृत्यनुसन्धानानुरोधेन तत्कालेऽपि   
स्वरूपश्पूर्तेरभ्युपेयत्वेन सर्वैरिष्टत्वात् । ननु सुषुप्तिसमाध्योरात्मनो   
निर्विकल्पत्वेन तदाऽहमिति सविकल्पप्रत्ययो न सम्भवीति चेत् ?   
अत्राहुरागमतत्त्वविदः - अहं प्रत्ययो हि द्विविधः - निर्विकल्पः   
सविकल्पश्चेति । विकल्पो नाम भेदः तेन सहितः सविकल्पः । तदन्यो निर्विकल्पः ।   
तथा च देहादिपरिच्छिन्नविषयकोऽहम्प्रत्ययो भेदविषयकत्वेन सविकल्पः ।   
समाधिसुषुप्त्योः स्वरूपमात्रविषयकत्वेन भेदास्पर्शादहम्प्रत्ययो   
निर्विकल्प इति । न च समाध्यादावहम्प्रत्ययाभ्युपगमे त्रिपुटीप्रसक्तिरिति   
शङ्कनीयम् तदानीमहम्प्रत्ययमात्रपरिशेषेण   
प्रत्ययप्रत्ययिप्रत्येयभेदास्फूर्तेः । एतच्चोक्तं प्रत्यभिज्ञायाम् -   
अहम्प्रत्यवमर्शो यः प्रकाशात्मापि वाग्वपुः । नासौ विकल्पः स ह्युक्तो   
द्वयापेक्षी विनिश्चयः ॥ (१।५३) इति । एष एवाहम्प्रत्ययः   
पूर्णाहन्तापूर्णख्यातिरित्यादिपदैरागमेषु व्यवह्रियते । अस्याः   
पूर्णाहन्ताया भाविवाङ्निमित्तत्वदृष्ट्या वाग्वपुरित्यादिव्यवहारः ।   
वस्तुतस्तदानीं न स्थूलशब्दमयत्वमिति ज्ञेयम् । न   
चैवंविधपूर्णाहंरूपता निर्विकल्पचित्स्वभावस्य प्रत्याख्यातुं शक्या   
जडत्वापत्तेः । यदुक्तं भगवता हरिणा - वाग्रूपता   
चेदुत्क्रामेदवबोधस्य शाश्वती । न प्रकाशः प्रकाशेत सा हि प्रत्यवमर्शिनी   
॥ (वा० प० १।१२४) इति । श्रीप्रत्यभिज्ञायामपि -   
स्वभावमवभासस्य विमर्शं विदुरन्यथा । प्रकाशोऽर्थोपरक्तोऽपि   
[क्, ख्: प्रकाशार्थो ॥॥। स्फटिको हि जडोपमः] ॥ (१।४२) इति ।   
एवं निर्विकल्पचिदात्मनोऽहंरूपता श्रीभगवत्पादैरप्युक्ता -   
बाल्यादिष्वपि जाग्रदादिषु तथा सर्वास्ववस्थास्वपि   
व्यावृत्तास्वनुवर्तमानमहमित्यन्तः स्फुरन्तं सदा (द० स्तो० ७) इति ।   
एवमिति । त्वद्रूपाद्भिन्नमित्यर्थः । तमेव हेतुमाह - अहम्बुद्धीति ॥ २४ ॥  
  
प्। २६१)  
  
अहम्बुद्धिं न व्यतीत्य तिष्ठत्येषा परा चितिः ।  
तस्माच्चितिः सर्ववेत्त्री त्वमष्टावक्र तत्त्वतः ॥ २५ ॥  
  
यस्मादहम्बुद्धिं चितिर्न व्यतीत्य तिष्ठति तस्मात् सर्ववेत्त्री चितिरेव त्वम् ॥ २५ ॥  
  
प्। २६२)  
  
पश्य प्रत्यावृत्तचक्षुः स्वात्मानं केवलां चितिम् ।  
आदेशकाल एव स्वं पश्यन्त्युत्तमबुद्धयः ॥ २६ ॥  
  
नैवंविधमात्मतत्त्वं परोक्षमित्याह - पश्येति । ननु श्रवणानन्तरं   
मननादिक्रमेण कालान्तरे पश्यामीति चेदाह - आदेश इति । उपदेशकाले   
श्रवणकाले एवेत्यर्थः । स्वम् आत्मानम् ॥ २६ ॥  
  
चक्षुर्नैतद् गोलकं ते मनश्चक्षुरुदाहृतम् ।  
येन पश्यसि स्वप्नेषु तच्चक्षुर्मुख्यमुच्यते ॥ २७ ॥  
  
ननु चक्षुषो बहिःप्रसरस्वभावस्य कथं प्रत्यावृत्तिः स्यादिति चेदाह -   
चक्षुरिति । प्रत्यावृत्तचक्षुरित्यत्र विवक्षितं चक्षुर्नैतद् गोलकं बहिः   
सर्वैर्दृश्यमानम् किन्तु मन एव चक्षुःशब्देनोच्यते । ननु मनसः कथं   
चक्षुष्ट्वत्वमिति [क्: चक्षुःशब्दत्व] चेत्तदेव मुख्यं चक्षुरित्याह   
- येनेति । जाग्रति नेत्रव्यापारस्य मनोऽधीनत्वेन स्वप्नेषु मनस एव   
चक्षूरूपत्वेन च मन एव मुख्यं चक्षुरिति भावः ॥ २७ ॥  
  
तस्य प्रत्यावृत्तिरपि प्रोच्यते शृणु भूसुर ।  
अप्रत्यावृत्तचक्षुर्वै नैव पश्यति किञ्चन ॥ २८ ॥  
  
तस्य मनोरूपमुख्यचक्षुषः । मनसः प्रत्यावृत्तिं विना न किञ्चिदपि   
पश्यतीत्यर्थः ॥ २८ ॥  
  
दिदृक्षुश्चक्षुषा किञ्चित्तदन्येभ्यो ह्यशेषतः ।  
प्रत्यावृत्त्य दृढं तस्मिन्नेव संयोजयेद्यदि ॥ २९ ॥  
  
एतदेव निरूपयति - दिदृक्षुरिति । किञ्चिद्दिदृक्षुः पुरुषो   
दिदृक्षितादन्येभ्योऽशेषेभ्यो मनः प्रत्यावृत्त्य तस्मिन् दिदृक्षित एव यदि   
निश्चलत्वेन दृढतया मनः संयोजयेत्तदा तद्भासत इत्यन्वयः ॥ २९ ॥  
  
तदा तद्भासते स्पष्टं नान्यदा तु कदाचन ।  
अन्यदा तु पुरोवृत्ति न स्पष्टं भासते क्वचित् ॥ ३० ॥  
  
तद् दिदृक्षितम् । अन्यदा मनसोऽप्रत्यावृत्तिकाले । भासमानमपि न   
विशेषरूपेण स्पष्टं भासत इत्याह - अन्यदेति ॥ ३० ॥  
  
प्। २६३)  
  
अभातकल्पमेव स्यादप्रत्यावृत्तचक्षुषा ।  
एवं श्रोत्रत्वगादीनां भूदेवावेहि संस्थितिम् ॥ ३१ ॥  
  
एवमस्पष्टं भातमभाततुल्यमित्याह - अभातेति । एवं नेत्रवत् ।   
प्रत्यावृत्तमनस एव श्रोत्राद्यैः शब्दादिग्रहणमिति भावः ॥ ३१ ॥  
  
मनसाऽप्येवमेव स्यात् सुखदुःखावभासनम् ।  
नाप्रत्यावृत्तमनसा किञ्चिद् वेदितुमर्हति ॥ ३२ ॥  
  
मानससुखाद्यवभासनमप्येवमेवेत्याह - मनसेति । पुरुषो वेदितुमर्हति   
॥ ३२ ॥  
  
तस्मात्तदेकपरता परावृत्तिश्च चक्षुषः ।  
प्रत्यावृत्तं मनः शुद्धं निजरूपावभासकम् ॥ ३३ ॥  
  
तस्मादुक्तप्रकारेणान्वयव्यतिरेकदर्शनात् । दिदृक्षितैकपरता   
तदन्येभ्यःपरावृत्तिश्च मनसो दिदृक्षितावभासनेऽपेक्षितेति शेषः ।   
आत्मनो निजरूपावभासकं प्रत्यावृत्तं मन एव । न   
[एतच्चात्रैवाग्रेऽनुपदमेव स्पष्टीभविष्यति] तस्य तदेकपरताऽपेक्षितेति   
भावः ॥ ३३ ॥  
  
अत्र ते सम्प्रवक्ष्यामि शृणु तन्नियतान्तरः ।  
अगोचरश्चेदात्मासौ मनसा गोचरोऽपि च ॥ ३४ ॥  
  
अत्र आत्मावभासने । यद्विशेषं प्रवक्ष्यामि तच्छृणु । मनसः अगोचरो   
गोचरश्च ॥ ३४ ॥  
  
अत्र मुह्यन्ति बहवः श्रुत्यगमविवेचकाः ।  
मनोगोचरता बाह्ये द्विप्रकारेण संस्थिता ॥ ३५ ॥  
  
अत्र आत्मनो मनोगोचरत्वं तदभावश्चेत्यत्र । एतदेव निरूपयितुमुपक्रमते   
- मन इति । बाह्ये अनात्मनि ॥ ३५ ॥  
  
आद्यान्येभ्यः परावृत्तिः परा तत्परता भवेत् ।  
अन्येभ्यस्तु परावृत्तिमात्रेऽपि मनसः सति ॥ ३६ ॥  
  
द्विप्रकारतामेवाह - आद्येति । दिदृक्षितादन्येभ्यः परावृत्तिः । परा   
द्वितीया । तत्परता तदेकनिष्ठितिः । एवं द्विविधा मनोगोरचता मनोव्यापारः ।   
अन्यपरावृत्तिमात्रमेवास्तु तत्परता मास्त्विति चेदाह - अन्येभ्य इति ॥ ३६ ॥  
  
प्। २६४)  
  
न किञ्चिद्भासयेद्वस्तु तटस्थाअसरेषु यत् [क्: तत्] ।  
तस्मात्तत्परताप्यत्र व्यापारो मानसः परः ॥ ३७ ॥  
  
तटस्थावसरेषु उदासीनदशासु । यद्यस्माद् न [क्: न नास्ति] किञ्चिद्वस्तु   
भासयेत् तस्मात्तत्परताऽप्यत्र वस्तुभासने मानसः परो द्वितीयो व्यापार   
एष्टव्य इति शेषः । यद्यपि तत्परत्वमात्रस्य मनोव्यापारत्वे न कश्चिद्दोषः   
तथापि तत्परत्वमात्रमित्यत्र मात्रपदार्थ एवान्यपरावृत्तिरिति ज्ञेया ॥ ३७ ॥  
  
एवं व्यावृत्तभावानां व्यापारद्वयभासनम् ।  
अव्यावृत्ता चितिर्यस्मात्तस्मान्नात्र तथा भवेत् ॥ ३८ ॥  
  
एवमुक्तरीत्या व्यावृत्तभावानां परिच्छिन्नानात्मवस्तूनां   
मानसव्यापारद्वयेन भासनम् । अत्र चिदात्मविषये । न तथा न   
व्यापारद्वयापेक्षं भासनं भवेत् ॥ ३८ ॥  
  
अन्येभ्यस्तु परावृत्तिमात्रेणैवावभासयेत् ।  
यथा पुरःस्थितादर्शे किञ्चिद्दर्शनहेतवे ॥ ३९ ॥  
  
तर्हि कथं तदवभासनमिति चेदाह - अन्येभ्य इति ।   
मनश्चिदात्मानमवभासयेत् । अत्र दृष्टान्तः - यथेति । किञ्चित्   
प्रतिबिम्बदर्शनहेतवे ॥ ३९ ॥  
  
अन्येभ्यस्तु परावृत्तिराभिमुख्यं च तस्य वै ।  
अपेक्ष्यते दर्पणस्य प्रतिबिम्बदिदृक्षुणा ॥ ४० ॥  
  
तत्प्रतिबिम्बादन्यप्रतिबिम्बेभ्यः परावृत्तिस्तत्प्रतिबिम्बाभिमुख्यं च   
बिम्बदिदृक्षुणाऽपेक्ष्यते ॥ ४० ॥  
  
गगनं दर्पणे द्रष्टुं यदा समभिवाञ्छति ।  
तदाऽन्येभ्यः परावृत्तिमात्रेण हि कृतार्थता ॥ ४१ ॥  
  
दर्पणान्तर्गतयत्किञ्चित्प्रतिबिम्बावभासने व्यापारद्वयापेक्षामुक्त्वा   
तदनतर्गतप्रतिबिम्बगगनदर्शने न व्यापारद्वयापेक्षेत्याह -   
गगनमिति । अन्येभ्यः प्रतिबिम्बेभ्यः । कृतार्थता   
प्रतिबिम्बगगनावभासनसिद्धिः ॥ ४१ ॥  
  
प्। २६५)  
  
गगनं सर्वतो व्याप्तं दर्पणे सर्वदा स्थितम् ।  
अव्यावृत्तं किन्तु चान्यैरभिच्छन्नं न भासते ॥ ४२ ॥  
  
एतदेवोपपादयति - गगनमिति । दर्पणे प्रतिबिम्बगगनं सर्वतो व्याप्तं   
सदा स्थितं च तद्गतनिखिलप्रतिबिम्बेभ्योऽव्यावृत्तं च [क्: त्तेश्च] ।   
एवं स्थिते प्रतिबिम्बभासनकाले कुतो न भासत इति चेदाह - किन्तु चान्यैरिति ।   
अन्यैः प्रतिबिम्बैरित्यर्थः ॥ ४२ ॥  
  
सर्वाश्रयं सर्वगतमपि तैश्छादितं यतः ।  
अतस्तेभ्यः परावृत्तिमात्रेणैव विभासते ॥ ४३ ॥  
  
सर्वप्रतिबिम्बानामाश्रयमपि । दर्पणे सर्वत्र गतं स्थितमपि । तैः   
प्रतिबिम्बः । यतः छादितम् अतः प्रतिबिम्बेभ्यः परावृत्तिमात्रेण गगनं   
विभासते । यद्यप्यत्र तटस्थस्य तद्गगनावभासात्तत्परत्वमप्यपेक्षितमेव   
तथापि प्रतिबिम्बदिदृक्षोर्दरपणतत्परस्य अन्यप्रतिबिम्बपरावृत्तिमात्रेण   
दर्पणतत्परत्वेनैव गगनावभासनम् न तत्परतान्तरमपेक्षितमिति बोध्यम्   
[ख्, ग्: ध्येयम्] ॥ ४३ ॥  
  
एव चितिः सर्वगता सर्वाश्रयतया स्थिता ।  
सर्वकाले समापूर्णा मनसि व्योमवद् द्विज ॥ ४४ ॥  
  
दार्ष्टान्तिके योजयति - एवमिति । सर्वकाले समेति । दर्पणगगनवद्   
घटादिभासनकालेऽपि सर्वगतत्वादिकं न त्यजतीत्यर्थः । दर्पणे   
गगनवन्मनसि पूर्णा ॥ ४४ ॥  
  
तस्मादन्यपरावृत्तिमात्र मनस इष्यते ।  
पश्य विप्र चितिः कुत्र कदा नास्त्यवभासिनी ॥ ४५ ॥  
  
यस्मान्मनसि सर्वदा पूर्णा तस्मात् ।   
संविदात्मस्वभावभासनेऽनात्मवस्तुभ्यः परावृत्तिमात्रं मनसः   
प्रत्यावृत्तत्वमितीष्यते । अत्रेदं तात्पर्यम् - शुद्धचिदात्मनः   
सर्वगतत्वेन मनोगतत्वे सिद्धे चिदात्मनोऽन्येभ्यः परावृत्तस्य मनसः   
स्वप्रकाशस्य स्वानभिमुख्या घटना निसर्गसिद्धं स्वाभिमुख्यमिति   
नापूर्वस्य तत्परत्वस्यापेक्षेति । चितिः सर्वगतेत्येतत् साधयति - पश्येति ॥ ४५ ॥  
  
प्। २६६)  
  
यदा यत्र च सा नास्ति न यदा नापि यत्र च ।  
तस्माच्चिदात्मावभासे मनसोऽन्यपरावृतिः ॥ ४६ ॥  
  
सा चितिः । न यदेति । यदेत्युक्तः कालो यत्रेत्युक्तो देशश्च तदा न सिद्ध्येदिति   
भावः । तस्मात् सर्वगतत्वादन्यपरावृत्तिः केवलाऽपेक्षितेति सम्बन्धः ॥ ४६ ॥  
  
केवलापेक्षिता नैवाभिमुख्यं नूतनं क्वचित् ।  
आभिमुख्याभावहेतोरेवाऽवेद्यत्वमिष्यते ॥ ४७ ॥  
  
आभिमुख्यस्य निसर्गसिद्धत्वान्नूतनं तन्नापेक्षितमित्याह - नैवेति ।   
चिदात्मनोऽवेद्यत्वमाभिमुख्यानपेक्षणादेवोच्यत इत्याह - आभिमुख्येति ॥   
४७ ॥  
  
अत एव शुद्धमनोवेद्यं तत्तत्त्वमुच्यते ।  
अन्येभ्यस्तु परावृत्तिरेव शुद्धिर्हि मानसी ॥ ४८ ॥  
  
अत एवेति । अवेद्यत्वस्याभिमुख्यानपेक्स्ऽणहेतुकत्वादेव । केयं शुद्धिरिति   
चेदाह - अन्येभ्य इति ॥ ४८ ॥  
  
एतदेव परं तत्त्वज्ञाने साधनमुच्यते ।  
यावन्नहि मनः शुद्धं तावज्ज्ञानं कथं भवेत् ॥ ४९ ॥  
  
एतदेव अन्यपरावृत्तिरेव । परं मुख्यं साधनम् । व्यतिरेकतोऽस्य   
मुख्यसाधनत्वमाह - यावदिति ॥ ४९ ॥  
  
शुद्धे मनसि वै ज्ञानं कथं वा न भवेद् ध्रुवम् ।  
उपक्षीणं सर्वमत्र साधनं तस्य शोधने ॥ ५० ॥  
  
अन्वयतोऽपि तस्य मुख्यतामाह - शुद्ध इति । कर्मोपासनादि सर्वं [क्:   
सर्व] शास्त्रोक्तसाधनं मनःशोधन एव विनियुक्तमित्याह -   
उपक्षीणमिति । अत्र अस्मिन् । तस्य मनसः शोधने ॥ ५० ॥  
  
कर्म वोपासनं वापि वैराग्यादिकमेव वा ।  
मनसः शोधने एव विनियुक्तं न चान्यथा ॥ ५१ ॥  
  
एतदेव स्पष्टमाह - कर्म वेति । आदिना भक्तिश्रद्धादि । न चान्यथा न   
साक्षाज्ज्ञाने विनियोगः ॥ ५१ ॥  
  
प्। २६७)  
  
तस्माच्छुद्धेन मनसा भासते तत् परं वपुः ।  
इति राज्ञेरितं श्रुत्वा त्वष्टावक्रः पुनर्जगौ ॥ ५२ ॥  
  
तस्मात् सर्वसाधनानां मनःशोधने उपक्षीणत्वात् । परं वपुः   
शुद्धचिद्वपुरात्मा । राज्ञा जनकेन ॥ ५२ ॥  
  
राजस्त्वयोक्तमन्येभ्यः परावृत्तिर्हि मानसी ।  
केवला चेत् सा परा चिद् मनसा प्रविभासते ॥ ५३ ॥  
  
अन्येभ्यः अनात्मवस्तुभ्यः । तत्परत्वमनपेक्ष्य मनसोऽन्यपरावृत्तिः   
[ग्: न्या परा] केवला सम्पन्ना चेच्छुद्धात्मस्वरूपं भासत इति   
त्वयोक्तम् ॥ ५३ ॥  
  
तत् सुषुप्तौ विभासेत परावृत्तं मनस्तदा ।  
ततः [क्: तत्र] किं साधनैरन्यैः सुप्तिमात्रात् कृतार्थता ॥ ५४ ॥  
  
एवं चेत् सुषुप्तौ मनसोऽन्यपरावृत्तत्वात् तद् आत्मस्वरूपं विभासेत । ततः   
साधनानां वैयर्थ्यमित्याह - किं साधनैरिति ॥ ५४ ॥  
  
इति पर्यनुयुक्तोऽथ विप्रेणोवाच भूपतिः ।  
समाहितः शृणु ब्रह्मन् समाधानं वदामि ते ॥ ५५ ॥  
  
पर्यनुयुक्तः आक्षिप्तः ॥ ५५ ॥  
  
सत्यं सुषुप्तौ मनसः परावृत्तिस्तु सर्वथा ।  
लीनं मनस्त्वं चाप्यस्य कथं तामवभासयेत् ॥ ५६ ॥  
  
समाधानमाह - सत्यमित्यादि । सर्वथा परावृत्तिरस्तीति सत्यम् । अस्य   
मनसो मनस्त्वं वस्त्ववभासनसामर्थ्यं निर्मलतात्मकसात्त्विकत्वमिति   
यावत् । लीनं तमसाच्छन्नम् । तस्मात् तां शुद्धचितिं कथमवभासयेत्   
[क्: कथमनव] ॥ ५६ ॥  
  
कज्जलेन समालिप्ते दर्पणे गगनं नहि ।  
अन्येभ्यस्तु परावृत्तिमात्रेण भासते क्वचित् ॥ ५७ ॥  
  
अत्र दृष्टान्तः - कज्जलेनेति ॥ ५७ ॥  
  
प्। २६८)  
  
एवं विलिप्ते मनसि निद्रयाऽन्यपरावृतेः ।  
अयोग्यत्वादेव मनो भासयेन्न चितिं क्वचित् ॥ ५८ ॥  
  
दार्ष्टान्तिके योजयति - एवमिति । निद्रया तमोरूपया जडशक्त्या ।   
अन्यपरावृत्तेरेव हेतोर्मनो न क्वचित् चितिं भासयेत् । कुत इति चेदाह -   
अयोग्यत्वादिति ॥ ५८ ॥  
  
अन्यथा लोष्टकुड्यादेरपि भायात् कुतो न सा ।  
तस्माद्योग्येन मनसा शुद्धेन भासते हि सा ॥ ५९ ॥  
  
योग्येन मनसाऽवभासेत । अयोग्येनापि यदि वस्तु भासेत तर्हि   
लोष्टादिभिर्हस्तगृहीतैरन्येभ्यो दूरमपसरणेन   
परावृत्तैर्घटाद्याभिमुख्येन स्थापितैरपि घटादिकं   
केवलपरावृत्तैर्वा सा चितिः कुतो न भायादित्याह - अन्यथेति । कुड्यादेः   
कुड्यादिभिः । ततो योग्यशुद्धमनसा शुद्धा चितिर्भासत इत्याह - तस्मादिति   
॥ ५९ ॥  
  
अतः सद्योजातशिशोर्भासते नहि किञ्चन ।  
अथापि शृणु वक्ष्यामि मषीलिप्ते हि दर्पणे ॥ ६० ॥  
  
अतः सद्योजातशिशोर्मनसोऽयोग्यत्वात् । समाधानान्तरं सदृष्टान्तमाह ##-  
  
अलक्षितं चापि मषीप्रतिबिम्बनमस्ति वै ।  
संश्लेषान्न विलक्ष्येत स्वभावस्यानपोहनात् ॥ ६१ ॥  
  
मषीलिप्ते दर्पणे मषीप्रतिबिम्बनं केनाप्यलक्षितमस्ति । अस्ति चेत् कुतो न लक्ष्यत   
इति चेदाह - संश्लेषादिति । कुत एवं कल्प्यत इति चेदाह - स्वभावस्येति ।   
सम्मुखस्थप्रतिबिम्बग्रहणस्वभावस्य । अनपोहनात् अनपायात् ।   
सम्मुखस्थप्रतिबिम्बग्रहणस्वभावे हि दर्पणे   
मषीप्रतिबिम्बनमावश्यकमिति भावः ॥ ६१ ॥  
  
तथा मनः सुषुप्तिस्थं संश्लिष्टं निद्रयैव हि ।  
अतोऽन्येभ्यः परावृत्तेरभावाद् भासयेन्न ताम् ॥ ६२ ॥  
  
दार्ष्टान्तिके योजयति - तथेति । मषीसंश्लिष्टदर्पणवन्मनो निद्रया   
संश्लिष्टम् । अतो निद्रासंश्लेषाद्धेतोः । निद्राकारग्रहणात्   
सुषुप्तावन्यपरावृत्तेरभावान्मनो न तां शुद्धां चितिं भासयेत् ॥ ६२ ॥  
  
प्। २६९)  
  
अतो निद्रास्मृतिरपि व्युत्थितस्य हि सम्भवेत् ।  
मूढतापि च या तस्यां दशायामनुभूयते ॥ ६३ ॥  
  
अतः सुषुप्तौ निद्राकारग्रहणात् । सुषुप्तेर्व्युत्थितस्य न किञ्चिदवेदिषमिति   
निद्रास्मृतिः सम्भवेत् स्मृतेर्ग्रहणपूर्वकत्वनियमादिति भावः । सुषुप्तौ   
निद्रासंश्लेषाभ्युपगमादेव तस्यां सुषुप्तिदशायां   
निद्रात्मकमूढताऽनुभूयत इति स्मृत्यनुरोधेन यत् कल्पितं तदपि   
सम्भवेदिति ज्ञेयम् ॥ ६३ ॥  
  
तत्ते सम्यक् प्रवक्ष्यामि शृणु सम्यक् समाहितः ।  
मनसस्तु द्विधाऽवस्था प्रकाशामर्शभेदतः ॥ ६४ ॥  
  
एवं सुषुप्तावात्मावभासप्रसक्तिं सुषुप्तौ मनसो मनस्त्वस्य   
लीनत्वान्निद्रातत्परत्वेनान्यपरावृत्त्यभावाच्चेति हेतुना निराकृत्य भूयः   
सुषुप्त्यादिस्वरूपभेदविवेचनेनापि दोषनिराकरणायारभते - तत इति । तत्   
सुषुप्तिसमाध्योर्भेदम् । प्रकाशावस्था आमर्शो विमर्शावस्था चेति ॥ ६४ ॥  
  
बहिरर्थेषु विश्रान्तिर्या प्रकाशः स उच्यते ।  
यस्तद्विचारः स्वस्मिन् वै स विमर्श उदाहृतः ॥ ६५ ॥  
  
एतयोरेव स्वरूपं विशदयति - बहिरिति । बहिर्मनसो याऽर्थेषु विश्रान्तिः   
सम्बन्धः स प्रकाशः प्रकाशावस्थोच्यते । स्वस्मिन् मनसोऽन्तः   
प्रतिबिम्बत्वेन गृहीतस्य तस्यैवार्थस्यायमीदृश इति शब्दसम्भेदात्मा   
विचारः स विमर्शः विमर्शदशा । इदमत्र तात्पर्यम् - मनो   
हीन्द्रियादिद्वारा घटादिविषयसम्बद्धमादौ भवति । तत्काले हि घटादिवस्तु   
केवलमयं घट इति शब्दोल्लेखवर्जनेनाव्यावृत्तरूपेण प्रकाशते । एतदेव   
सविकल्पज्ञानहेतु [क्: ज्ञाने हेतु] निर्विकल्पकं नित्यानुमेयमिति   
ज्ञानानां परतःप्रामाण्यवादिन आहुः । एतदेव वस्तुप्रकाशो   
वस्तुदर्शनमित्यागमेषूच्यते । एवं वस्तुप्रकाशोत्तरक्षणे   
बाह्यघटादेर्यः प्रतिबिम्बात्मको मनस्याकारः तस्यायमीदृश इति   
शब्दसम्भेदेनेतरव्यावृत्तस्वरूपविचारात्मावभासो यः स विमर्शः   
सविकल्पकमिति चोच्यत इति । एतदुक्तं प्रत्यभिज्ञायाम् - इदमेतादृगित्येवं   
यद्वशाद्व्यवतिष्ठते । वस्तु प्रमाणं तत् सोऽपि स्वाभासोऽभिनवोदयः ॥   
सोऽन्तस्तथा विमर्शात्मा देशकालाद्यभेदिनि । एकाभिधानविषये   
मितिर्वस्तुन्यबाधिता [क्, ख्: प्रतिवस्तुन्यबाधिता] ॥ (२।१६##-  
  
प्। २७०)  
  
प्रकाशो निर्विकल्पः स्याद् वस्तूनामविभेदतः ।  
विमर्शः शब्दसम्भेदाद् विभेदात् सविकल्पकः ॥ ६६ ॥  
  
एवदेव स्पष्टमाह - प्रकाश इति अविभेदतः अव्यावृत्तरूपेण वस्तूनां   
प्रकाशो निविकल्पको भवेदिति शेषः । विभेदाद् व्यावृत्तरूपेण   
शब्दसम्भेदाद् वस्तूनां विमर्शः सविकल्पको भवेत् ॥ ६६ ॥  
  
अयमेवंविध इति शब्दसम्भेदवर्जितः ।  
वस्तुदर्शनरूपोऽसौ प्रकाशो निविकल्पकः ॥ ६७ ॥  
  
पुनरेतस्यैव विवरणं श्लोकद्वयेन क्रियते - अयमिति ॥ ६७ ॥  
  
अयमेवंविध इति वस्तुदर्शनमूलकः ।  
शब्दसम्भिन्नरूपोऽसौ विचारात्मावभासनः ॥ ६८ ॥  
  
वस्तुदर्शनं निर्विकल्पकं मूलं कारणं यस्य । अयमेवंविध इति ।   
विचारात्मा अवभासनं यस्य सः सविकल्पक इति शेषः ॥ ६८ ॥  
  
आन्तरोऽभिनवोऽन्यो वा विमर्श इति कीर्तितः ।  
तत्र योऽभिनवाभासः स प्रोक्तोऽनुभवात्मकः ॥ ६९ ॥  
  
एवंविधो विमर्श आन्तरो मानसप्रतिबिम्बालम्बनः । सोऽपि - अभिनवः   
अन्यश्चेति द्विविधः कीर्तितः । तत्र तयोर्मध्ये योऽभिनवाभासः   
सोऽनुभवात्मकः ॥ ६९ ॥  
  
अन्यः स्मृत्यनुसन्धानात्मकः संस्कारसम्भवः ।  
एवं मनो द्विप्रकारशक्तियुक्तं सदा स्थितम् ॥ ७० ॥  
  
तदन्यो यः सविकल्पः स्मृतिरूपऽनुसन्धानरूपश्च विकल्पः   
संस्कारसम्भवः प्रागनुभवोत्थसंस्कारजन्यः । एवमुक्तरीत्या मनः   
प्रकाशामर्शात्मकनिर्विकल्पसविकल्पकाभासशक्तिद्वययुक्तं भवति ॥ ७० ॥  
  
प्। २७१)  
  
निद्राप्रकाशरूपाऽसौ सुषुप्तिश्चिरसंस्थिता ।  
जागरामर्शबहुला चेत्यमूढदशोच्यते [च इति अमूढ इति   
च्छेदः] ॥ ७१ ॥  
  
एवं मनसो द्वैविध्यं प्रतिपाद्य   
सुषुप्तेर्मूढदशात्वमुपपादयितुमुपक्रमते - निद्रेति । निद्राविषयको यः   
प्रकाशो निर्विकल्पं ज्ञानम् तद्रूपा सुषुप्तिः । चिरसंस्थिता   
घटादिनिर्विकल्पवन्न क्षणिकेत्यर्थः । चस्त्वर्थे । जागरदशा तु आमर्शबहुला   
आमर्शाः सविकल्पज्ञानानि बहुलानि यस्यां सा   
एकैकनिर्विकल्पोत्तरमनेकसविकल्पोदयादामर्शबहुला जाग्रत् इत्यतो हेतोः सा   
अमूढदशोच्यते । सुषुप्तावामर्शाभावान्मूढतेति तात्पर्यम् ॥ ७१ ॥  
  
प्रकाशनिबिडा यस्मात् सुषुप्तिर्मूढतात्मिका ।  
अत एव हि दीपादेः प्रकाशनिबिडत्वतः ॥ ७२ ॥  
  
सुषुप्तिर्यस्माद्धेतोः प्रकाशनिबिडा केवलप्रकाशात्मिका विमर्शहीनेति   
तात्पर्यम् । तस्मात् सुषुप्तिर्मूढतारूपा । मूढदशेति यावत् । अत्रायं भावः   
- चिदात्मा हि प्रकाशैकवपुरपि नहि   
शान्तात्मवादिनामिवाश्मशकलकल्पः जडत्वप्रसक्तेः । अपि तु   
स्फुरत्प्रकाशरूपः । स्फुरत्प्रकाशरूपत्वं हि न दीपादिष्विति जडतो   
व्यावृत्तिः । एषैव स्फुरद्रूपता चैतन्यं विमर्शश्चितिशक्तिः क्रिया स्पन्दः   
पराहन्तेत्यादिपदैरागमेषूच्यते । एवंरूपत्वादेव परात्मनो   
जगत्क्रियाप्रभविष्णुत्वम् । यदाहुराचार्याः - शिवः शक्त्या युक्तो यदि   
भवति शक्तः प्रभवितुं न चेदेवं देवोन खलु कुशलः स्पन्दितुमपि   
(सौ० ल० १।१) इति । नह्यत्र शिवोऽनिर्वचनीयमृषात्मकमायाशक्त्या   
युक्त इत्यर्थोऽभिप्रेतः तदैव त्वं तस्मै दिशसि निजसायुज्यपदवीम् (सौ० ल०   
१।२२) इति भजन्ति त्वां धन्याः कतिचन चिदानन्दलहरीम् (सौ० ल० १।  
८) इति तुरीया कापि त्वं दुरधिगमनिःसीममहिमा महामाये   
[महामाया इति मुद्रितग्रन्थपाठः] विश्वं भ्रमयसि   
परब्रह्ममहिषी (सौ० ल० २।५८) इति च   
प्रस्तुतशक्तिस्वरूपनिरूपणासामञ्जस्यप्रसक्तेः ।   
  
प्। २७२)  
  
न च जगतः शशविषाणकल्पत्वेन तत्क्रियायाश्च तत्समशीलत्वान्न परात्मनो   
निरुक्तरूपताभ्युपगमः सप्रयोजन इति वाच्यम् शून्यवादप्रसक्तेः । जगतः   
शशविषाणकल्पत्वाभ्युपगमे हि - यतो वा इमानि भूतानि जायन्ते   
(तैत्ति० ३।१) जन्माद्यस्य यतः (ब्र० सू० १।१।२) एतद् यस्मात्   
समुत्पन्नम् इत्यादिश्रुतिस्मृत्यागमानामुन्मत्तप्रलपितत्वप्रसक्तेश्च । न च   
नास्ति शून्यवादप्रसक्तिः परचिदात्मनोऽभ्युपगमादिति वाच्यम्   
अभ्युपगमपदार्थस्य जगदन्तःपातित्वेन शशविषाणकल्पत्वेनासिद्धेः ।   
ननु जगत्स्वरूपाभ्युपगमे द्वैतप्रसक्तिः नेह नानास्ति किञ्चन (बृ० उ०   
४।४।१९) इत्यादिश्रुत्यादिव्याकोपश्चेति चेत् अतत्त्वज्ञोऽस्यद्वैतशास्त्रस्य । नहि   
जगतः शून्यतामाह क्वचिदद्वैतशास्त्रम् सदेव आसीत् (ऐत० उ० १।१)   
ऐतदात्म्यमिदं सर्वम् (छ० उ० ६।८।७)   
तदनन्यत्वमारम्भणशब्दादिभ्यः (ब्र० सु०० २।१।१४) एक एव   
परात्माऽसौ भासते जगदात्मना इत्यादिश्रुत्यादिभिर्जगतः सत्यतानिरूपणात् ।   
नास्त्यद्वैतहानिरपि । यतो दर्पणान्तर्भासमानप्रतिबिम्बनगरस्य विभिन्नत्वेन   
भासमानस्यापि दर्पणमात्रात्मता न ततो दर्पणस्याद्वितीयरूपताहानिरेवं   
परचिदात्मनि भासमानजगतः परचिदात्ममात्रता ततो   
नाद्वैतस्वरूपहानिश्च । नेह नानास्ति (बृ० उ० ४।४।१९) इत्यादिनिषेधस्तु   
द्वैतमात्रपर्यवसितोऽभिप्रेतः । अत एव - सर्वं मायेति यज्ज्ञानमज्ञानं   
परिकीर्तितम् । सर्वं शिव इति ज्ञानं ज्ञानं ज्ञानविदो विदुः ॥   
घट्पटशकटावभासजालमसदिति [क्: श्लोकस्य पूर्वार्धो नास्ति]   
विदितं भवेदविद्या । घटपटशकटावभासजालं सदिति सुविदितं भवेद्धि   
विद्या ॥ (यो० वा० ६ पू० ।१०।४५)   
इत्यादिसूतसंहितावासिष्ठाद्युक्तिसङ्गतिः । तथा च परचिदात्मा   
मायाऽपराभिधानस्वस्वातन्त्र्यमात्रात् स्वात्मानमेव   
विचित्रवैश्वरूप्येऽनावभासयति स्वावभासितपरिच्छिन्नचिदात्मकजीवदृष्ट्या   
। एवमवभासिते विश्वरूपे द्वैतदृष्टिर्जीवानां बन्धः   
अद्वैतदृष्टिर्मोक्षः । स्वातन्त्र्यं वैश्वरूप्यावभासनं जीवावभासनं   
तद्वन्धावभासो मोक्षावभासश्चेत्येतत्सर्वं दर्पणप्रतिबिम्बवद् भगवता   
स्वातन्त्र्येनावभासितं स्वप्नसङ्कल्पनगरवदवभासनमात्रसारम्   
[क्, ख्: स्वसं० अवभासनं तु परचिदेकरूपमिति सर्वमनवद्यम् ।   
तथा च परचिदात्मनि जीवितभूतो विमर्शः । सुषुप्तौ   
निद्रारूपजडशक्तिप्रतिबिम्बेन [क्, ख्: बिम्बैर्न]   
विमर्शाशाच्छादनान्मूढतेति सर्वैर्विद्वद्भिर्निश्चितेति सम्बन्धः ।   
घटादिदृश्यानां चिदेकरसत्वेऽपि तत्र विमर्शांशानुन्मेषादेव जडत्वम् ।   
एवं दीपस्य प्रकाशनिबिडस्यापीति । तस्माद्विमर्शानुन्मेष एव जाड्यनिमित्तमिति   
तात्पर्यम् ॥ ७२ ॥  
  
प्। २७३)  
  
निश्चिता मूढता सर्वैर्विद्वद्भिरपि सर्वथा ।  
निद्रा प्रथमजाऽव्यक्तं महाशून्यमिहोच्यते ॥ ७३ ॥  
  
सुषुप्तौ निद्रयाच्छादनाद् विमर्शानुन्मेष इत्युक्तम् । केयं सा निद्रेति चेदाह   
- निद्रेति । प्रथमजाऽव्यक्तम् । सृष्टौ प्रथमतो यः   
स्वरूपसङ्कोचोऽवभासितस्तन्नान्तरीयको यो बाह्यावभासो   
जगच्चित्रभित्तिरूपत्वेन [क्: मिति] प्रागुदाहृतस्तदेव प्रथमं जातत्वात्   
प्रथमजम् । न केनचिदाकारेण क्वचिद् व्यज्यत इत्यव्यक्तम् । अत   
एवाकाराद्यभावाद् महाशुन्यम् । इह सुषुप्तौ निद्रेत्युच्यते ॥ ७३ ॥  
  
नास्ति सामान्यपदवी सुषुप्तिस्तत्प्रकाशनम् ।  
वस्तुदर्शनकालेऽपि जाग्रत्येवंविधं मनः ॥ ७४ ॥  
  
नास्ति सामान्यपदवीति । नास्तीति यः प्रत्ययः तत्सामान्यस्य पदवी विषयः   
दृश्यसामान्याभाव इति यावत् । प्रोक्ताव्यक्तमेवात्यन्ताभावः । सुषुप्तौ न   
किञ्चिदवेदिषमिति स्मृत्यनुरोधेन न किञ्चिदिति दृश्यसामान्याभावः   
प्रकाशत इति भावः । सुषुप्तिर्हि एवंविधनिद्राप्रकाशनं   
निद्राप्रकाशावस्था । वस्तुदर्शनं घटादिनिर्विकल्पः । तत्कालेऽपि   
जाग्रद्दशायाम् । एवंविधं सुषुप्तिदशायामिव मूढमेव मनो भवति ॥ ७४   
॥  
  
प्। २७४)  
  
किन्तूत्तरक्षणोद्भूतविकल्पौघैस्तिरोहितम् ।  
सुषुप्तावव्यक्तशक्तिप्रकाशनिबिडत्वतः ॥ ७५ ॥  
  
ननु सुप्ताविव जाग्रति न कदाचिदपि मूढताऽनुभूयत इति चेदाह - किन्त्विति ।   
जाग्रति निर्विकल्पस्य क्षणिकत्वेन तदुत्तरोद्भूतविकल्पज्ञानसमुदायेन   
मूढत्वं तिरोहितम् । ननु सुषुप्तौ मनो विलीयत इति प्रसिद्धमन्यत्र   
[सुषुप्तिकाले सकले विलीने (१।१३) इति कैवल्योपनिषदादौ] तत्   
कथं निद्राप्रकाशकं मन इत्युक्तमिति चेदाह - सुषुप्ताविति ।   
अव्यक्तशक्तिप्रकाशैकरूपत्वान्मनसो विमर्शांशानुन्मेषादिति तात्पर्यम् ।   
विविञ्चन्तीति सम्बन्धः ॥ ७५ ॥  
  
मनो विलीनमित्येवं विविञ्चन्ति विवेचकाः ।  
वस्तुदर्शनकालेऽपि चैवं लीनं मनो भवेत् ॥ ७६ ॥  
  
मन इति । तदानीं निर्विकल्पैकरूपत्वेन स्थिरत्वान्मनसः   
प्रतिक्षणभिन्नपरिणामाभावमात्रेण मनो विलीनमित्येवं [क्:   
मित्येव] विवेकनिपुणा विविञ्चन्ति निश्चिन्वन्ति । चेत्याभिमुखता प्राप्तं   
चित्तत्त्वं चित्तमुच्यते इत्याद्युक्त्या चिदात्मतत्त्वमेव विषयेषु प्रसरदिव स्थितं   
मन इत्युच्यते । सुषुप्तौ स्थिरत्वेन प्रसरद्रूपताभावान्मनो   
वस्तुदर्शनात्मकघटादिनिर्विकल्पकाले तुल्य इत्याह - वस्त्विति ॥ ७६ ॥  
  
प्। २७५)  
  
शृणु ब्रह्मन् रहस्यं ते वक्ष्यामि स्वानुभूतितः ।  
यत्र मुह्यन्ति विद्वांसोऽप्यतिसूक्ष्मविवेचकाः ॥ ७७ ॥  
  
एवं सुषुप्तेर्जाड्यतामुपपाद्य समाधिसुषुप्त्योर्भेदौपपादयितुमुपक्रमते   
- शृण्विति । स्वानुभूतितः स्वानुभवानुसारेण । रहस्यत्वे हेतुमाह -   
यत्रेति । सूक्ष्मवस्तूनां स्वरूपस्य विवेचनकुशला अपि यत्र वक्ष्यमाणार्थे   
मुह्यन्ति ॥ ७७ ॥  
  
निर्विकल्पसमाधिश्च सुषुप्तिर्वस्तुदर्शनम् ।  
त्रयमेतच्चैकविधं प्रकाशनिबिडत्वतः ॥ ७८ ॥  
  
तदेवाह - निर्विकल्पेति । निर्विकल्पसमाधिः चिदात्मनः   
स्वप्रकाशमात्रात्मनाऽवस्थितिः । सुषुप्तिर्वस्तुदर्शनं   
चाव्यक्तघटादिभावयोः प्रकाशौ । एतत्त्रयमप्येकविधं समानम् । तत्र   
हेतुः - प्रकाशनिबिडत्वत इति । अनुद्भूतविमर्शात्मत्वादित्यर्थः । प्रोक्तासु   
तिसृष्वपि दशासु विमर्शात्मकविकल्पशक्तेः स्थूलाया अयमीदृश   
इत्यादिशब्दमय्या [क्, ख्: प्राप्त्या] अभावात् प्रकाशमात्रात्मत्वात्   
प्रकाशनिबिडत्वमितिभावः ॥ ७८ ॥  
  
विमर्शभेदाद् भेदो हि लक्ष्यते व्यावहारिकैः ।  
तत्र हेतुर्भास्यभेदादित्येव प्रविनिश्चयः ॥ ७९ ॥  
  
तर्हि कथमियं सुषुप्तिरयं समाधिरित्यादिव्यवहारभेद इति चेदाह -   
विमर्शभेदादिति । तत्स्वरूपसाम्येऽपि   
तत्तदुत्तरोद्भूतानुसन्धानादिरूपविमर्शभेदादित्यर्थः ।   
समाधेरुत्तरमेतावत्कालमहं तूष्णीमासमिति सुषुप्तेरुत्तरं न   
किञ्चिदवेदिषमिति वस्तुदर्शनोत्तरम् अयं घट इति च विमर्शभेदो ज्ञेयः ।   
ननु कारणसाम्ये कार्यसाम्यनैयत्यात् कथं विमर्शस्यापि भेद इति चेदाह ##-  
समाध्यादीनामपि स्वरूपभेदः स्यादिति वाच्यम्   
शब्दसम्भेदात्मकविकल्पत्वा भावेन तेषां स्वरूपभेदाभावात् ॥ ७९ ॥  
  
समाधौ केवलचितिः सुप्तावव्यक्तमेव च ।  
दर्शने भिन्नभासो हि भास्यमेवं त्रिधा स्थितम् ॥ ८० ॥  
  
भिन्नान् विषयानेवाह - समाधाविति । केवलचितिः   
दृश्यदेहाद्याकारासंवलितमात्मतत्त्वम् । अव्यक्तं प्रोक्तं   
बहिःपदस्यार्थभूतम् । भिन्नभासो व्यावृत्तत्वेन भासमानो घटादिः ।   
यद्यपि चितेः परप्रकाश्यत्वरूपवेद्यत्वं नास्त्येव तथापि   
शुद्धमनोव्यापारापेक्षाया निरूपितत्वात् कथञ्चिद्वेद्यत्वमस्तीत्यवसेयम् ॥ ८०   
॥  
  
प्। २७६)  
  
भास्यभेदेऽपि भासस्तु केवलं निर्विकल्पकः ।  
अतः प्रकाशनिबिड इत्येव सम्प्रचक्षते ॥ ८१ ॥  
  
ननु भास्यभेदे समाध्यादेः स्वरूपभेद आवश्यक इति चेदाह - भास्येति   
। समाध्यादिभासस्तु न भिन्नः निर्विकल्पत्वात् । शब्दानुसम्भेदो हि   
विकल्पस्वरूपभेदकः । स प्रकृते नास्तीति न स्वरूपभेद इति तात्पर्यम् ।   
यस्माच्छब्दासम्भेदेन विमर्शरहितः अतः समाध्यादिदशाभेदः   
प्रकाशनिबिड इति प्रचक्षते ॥ ८१ ॥  
  
समाधिश्च सुषुप्तिश्च चिरकालभवत्वतः ।  
अनन्तरं स्पष्टतया सर्वैरपि विमृश्यते ॥ ८२ ॥  
  
ननु समाध्यादित्रयं तुल्यं चेत् समाधिसुषुप्ती इव वस्तुदर्शनमपि   
स्वोत्तरकाले सर्वैः स्पष्टं कुतो न विमृश्यत इति चेदाह - समाधिश्चेति ।   
चिरकालेभवत्वत इति । अक्षणिकत्वादित्यर्थः ॥ ८२ ॥  
  
क्षणिकत्वाद् दर्शनं तु स्पष्टं नहि विमृश्यते ।  
एवं समाधिः सुप्तिश्च क्षणिका न विमृश्यते ॥ ८३ ॥  
  
यथा वस्तुदर्शनं क्षणिकत्वादुत्तरकाले स्पष्टं न विमृश्यते एवं   
क्षणिकसमाधिसुषुप्ती न विमृश्येते इत्याह - एवमिति ॥ ८३ ॥  
  
सुषुप्तिः क्षणिका तद्वत् समाधिरपि विद्यते ।  
सुषुप्तिर्लक्ष्यते सूक्ष्मदृग्भिः परिचयात् खलु ॥ ८४ ॥  
  
सुषुप्तिः समाधिश्च जाग्रदादौ विद्येते । तत्र क्षणिका सुषुप्तिस्तु   
दीर्घसुषुप्तेरनुभवेन परिचयात् सूक्ष्मदृग्भिर्लक्ष्यत इत्याह - सेति   
(सुषुप्तिरिति) । क्षणिकेत्यर्थः ॥ ८४ ॥  
  
प्। २७७)  
  
समाधिस्त्वपरिचयात् सूक्ष्मो नहि विमृश्यते ।  
सर्वेषां प्राणिनां ब्रह्मन् व्यवहारदशास्वपि ॥ ८५ ॥  
  
समाधिरननुभूतत्वेनापरिचयान्न विमृश्यत इत्याह - समाधिरिति   
[क्, ख्: समाधिरिति ॥॥। सर्वेषामिति नास्ति] । सूक्ष्मः क्षणिकः । ननु   
क्षणिकः समाधिः कस्यास्तीति चेत् आह - सर्वेषामिति । दशास्वपीति ।   
जाग्रदादिष्वपीत्यर्थः । समाधयः सन्तीत्यन्वयः ॥ ८५ ॥  
  
सूक्ष्माः समाधयः सन्ति चाव्युत्पत्त्या विभान्ति नो ।  
जाग्रत्यविमृशिर्या स्यात् स समाधिरुदीरितः ॥ ८६ ॥  
  
तर्हि ते समाधयः कुतो न भान्तीति चेदाह - अव्युत्पत्त्येति ।   
स्वरूपापरिचयादित्यर्थः । जाग्रति समाधिः किंविध इति चेदाह - जाग्रतीति ।   
या अविमृशिः या विमर्शाभावदशा स समाधिः ॥ ८६ ॥  
  
विमर्शाभावमात्रं तु समाधिरभिधीयते ।  
सुषुप्तौ दर्शने चापि समाधित्वमतः स्थितम् ॥ ८७ ॥  
  
समाधिलक्षणमाह - विमर्शेति । अत एव सुषुप्तिवस्तुदर्शनयोः   
समाधित्वं स्थितम् ॥ ८७ ॥  
  
किन्तु मुख्यसमाधित्वमनयोर्नहि विद्यते ।  
भेदामर्शनसंस्कारगर्भितत्वान्न मुख्यता ॥ ८८ ॥  
  
ननु तर्हि सुषुप्त्यादिनैव समाधिफलं भवेदिति चेन्नेत्याह - किन्त्विति ।   
अनयोः सुषुप्तिवस्तुदर्शनयोः । भेदामर्शनेति । भेदोऽनात्मभूतं   
दृश्यवस्तु तद्विषयकं यदामर्शनं विकल्पज्ञानम् तस्य संस्कारः   
सूक्ष्मं शक्तिमयं रूपम् तेन गर्भितत्वाद् युक्तत्वात् । सुषुप्त्युत्तरं न   
किञ्चिदवेदिषमिति वस्तुदर्शनोत्तरमयं घट इति च   
निद्राघटरूपभेदविषयकमामर्शनं विकल्पज्ञानं भवति । एतयोः   
संस्कारात्मकं सूक्ष्मं यच्छक्तिमयं रूपं तत् स्वकारणे सुषुप्तौ   
वस्तुदर्शने चास्ति । कारणे कार्यस्य संस्कारात्मनाऽवस्थानस्य   
सत्कार्यवादिभिरङ्गीकृतत्वादिति भावः । समाध्युत्तरविमर्शनस्य   
चिदात्ममात्रविषयत्वेन भेदो ज्ञेयः ॥ ८८ ॥  
  
प्। २७८)  
  
दर्शनं जाग्रति भवेदविमर्शनरूपकम् ।  
तथापि ते प्रवक्ष्यामि मुनिपुत्रादराच्छृणु ॥ ८९ ॥  
  
यथा सुषुप्तिसमाध्योरक्षणिकयोरविमर्शनरूपता तथा जाग्रति   
क्षणिकसुषुप्तिसमाध्योरपीत्याह - दर्शनमिति । जाग्रति निद्राचितात्मनोर्यत्   
क्सणिकसुषुप्तिसमाधिरूपं दर्शनम् तदपि   
घटादिदर्शनवदविमर्शनरूपमेवेत्यर्थः । ननु तर्हि समाधेरपि   
सुषुप्तिवज्जडावस्थात्वप्रसक्तिरिति चेदाह - तथापीति । यद्यपि साम्यमेव   
प्राप्तम् तथापि सूक्ष्मं विशेषं प्रवक्ष्यामीत्यर्थः ॥ ८९ ॥  
  
अव्यक्तं यत्प्रथमजं नास्ति सामान्यकं हि तत् ।  
नास्तीत्येव हि तद्भानमत्यन्ताभावरूपकम् ॥ ९० ॥  
  
एवं समाधेर्जडत्वव्यावृत्तये विशेषनिरूपणं प्रतिज्ञाय तदर्थमेव   
सुषुप्तिसमाध्योर्विषयं परीक्षितुमुपक्रमते - अव्यक्तमिति । सृष्टेरादौ   
प्रथमजातं बहिःपदस्यार्थभूतम् अव्यक्तं यत् तदेव नास्ति सामान्यं नास्ति   
सामान्यप्रत्ययविषयम् । दृश्यसामान्याभाव [क्: सामान्यभाव]   
इति यावत् । सुषुप्तौ दृश्यसामान्याभावो भासत इत्यत्रानुभवं निदर्शयति   
- नास्तीति । हि यस्मात् । सुषुप्तौ यद्भासते तत् सामान्यतो नास्तीत्येव भासते ।   
अतस्तत्र दृश्यात्यन्ताभाव एव भासत इत्यर्थः । सुषुप्तेर्व्युत्थितस्य न   
किञ्चिदवेदिषमिति स्मरणानुरोधेन सुषुप्तौ नास्तीत्येवानुभवओ वक्तव्यः ।   
तथा च दृश्यसामान्याभाव एव तदा भासमानः सिद्ध्यतीति तात्पर्यम् ॥ ९० ॥  
  
एषा सुषुप्तिरित्युक्ता जडशक्तिर्भवेच्चितः ।  
दर्शने भासमानं च नास्त्याभासपदं यतः ॥ ९१ ॥  
  
एवञ्च सुषुप्तेर्जडदशात्वं सिद्ध्यतीत्याह - एषेति । या चितः   
परचिदात्मनः दृश्यसामान्यात्यन्ताभावरूपाऽव्यक्तात्मकजडशक्तिः सैव   
[ग्: सैषा] सुषुप्तिरित्युक्ता भवेत् । यतः कारणात् सुषुप्तौ दर्शने ज्ञाने   
[क्: ज्ञानं भासमानं नास्त्याभासपदं नास्त्याभासो   
दृश्यात्यन्ताभावो जडशक्तिः पदं विषयो यस्य । न किञ्चिदवेदिषमिति   
स्मृत्याभासविषयस्यैव सुषुप्तिकालिकदर्शने भासमानत्वाद् ज्ञानस्य   
स्मृतिसमानाकारतानियमेन सौषुप्तज्ञानस्य जडशक्त्याकारतासिद्धौ   
सुषुप्तेर्जडरूपतेति भावः ॥ ९१ ॥  
  
प्। २७९)  
  
अतः सुषुप्तिरेव स्याज्जडदर्शनसङ्गता ।  
समाधौ भासमाना या चितिः सा ब्रह्मरूपिणी ॥ ९२ ॥  
  
अत इति । सुषुप्तेर्व्युत्थितस्मृत्यनुरोधात् । सुषुप्तिरेव जडदर्शनेन   
जडशक्त्यात्मकात्यन्ताभावज्ञानेन सङ्गता युक्ता न समाधिरित्यर्थः ।   
ननु सुषुप्ताविव समाधौ भासमानस्यापि जडशक्तित्वं कुतो न भवेदिति   
चेदाह - समाधाविति । समाधिर्नाम मनसोऽनात्मविषयेभ्यः   
परावृत्तस्य प्रत्यक्चिदात्माकारतयाऽवस्थितिः । तथा च   
जडशक्त्यवभासाभावः । ननु प्रत्यक्चितेर्जीवस्य परिच्छिन्नरूपत्वेन   
परिच्छेदकोपाधेरपि जडशक्तिरूपस्य समाधौ भासनमस्तीति चेदाह - सा   
ब्रह्मरूपिणीति । समाधौ भासमाना चितिरनवच्छिन्नत्वेन बृहत्वाद्   
ब्रह्मरूपिणीत्यर्थः ॥ ९२ ॥  
  
भक्षिणी कालदेशानां नास्त्याभासविनाशिनी ।  
सर्वथाऽस्तिमयो देवी सुषुप्तिः सा कथं भवेत् ॥ ९३ ॥  
  
कुतः समाधौ भासमानचितेरपरिच्छिन्नतेति चेदाह - भक्षिणीति ।   
कालदेशानां भक्षिणी ग्रसनशीलेत्यर्थः ।   
आकाशपरिच्छेदकोपाधेर्घटादेर्भासनकाल एव   
परिच्छिन्नघटाकाशाद्यवभासनम् न त्वन्यदा एवं प्रकृतेऽपि चितेः   
परिच्छेदकदेशकालाकाराणां जडशक्तिपल्लवभूतानां दृश्येभ्यो   
[क्: देशेभ्यो] मनसः   
परावृत्तत्वेनावभासनाभावादपरिच्छिन्नत्वेन सामान्यचितिरूपत्वात्   
सर्वविषयावभासकतत्तत्परिच्छिन्नाखिलचित्यनुस्यूतरूपत्वेन   
कालदेशादिभक्षिणी ब्रह्मरूपिणी [क्: ब्रह्मरूपिणी नास्ति] सा चितिरिति   
भावः । परिच्छिन्नचितेर्हि अत्राधुनैवमाकाराऽस्ति अत्राधुनैवमाकारा नास्तीति   
[क्, ख्: नास्ति] ह्यभावरूपता सम्पद्यते अपरिच्छिन्नत्वेनैषा तु   
नास्तीत्याभासस्यात्यन्ताभावस्य विनाशिनी । नास्तीत्यत्र   
नेत्यंशस्यार्थभूतोऽत्यन्ताभावोऽनुपलब्ध्यात्मकप्रकाशजीवित-भूतोऽपि   
चित्प्रकाशसम्बन्धादस्तित्वाभिनिषिक्तः शून्यतां परित्यजति । नञर्थस्यापि   
शून्यस्य चित्सम्बन्धादस्तित्वप्राप्तेर्नास्त्याभासविनाशिनीति तात्पर्यम् ।   
तस्मान्नञर्थसम्बन्धासम्भवात् सर्वथा भावरूपेणाभावरूपेण वा देवी   
प्रकाशैकरूपा सा परचितिरस्तिमयी सत्त्वैकघना सुषुप्तिवज्जडात्मिका कथं   
भवेदित्यर्थः ॥ ९३ ॥  
  
प्। २८०)  
  
तस्मात् सुषुप्तिमात्रेण न भवेद्धि कृतार्थता ।  
बोधयामास जनक इत्यष्टावक्रमुक्तिभिः ॥ ९४ ॥  
  
तस्माद् जडमयत्वेन समाधिविलक्षणत्वात् । उपसंहरति - बोधयामासेति ।   
इति बोधयामासेत्यन्वयः ॥ ९४ ॥  
  
इति श्रीत्रिपुरारहस्ये ज्ञानखण्डे अष्टावक्रीये षोडशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
षोडशोऽध्यायः ॥  
  
  
प्। २८१)  
  
अथ सप्तदशोऽध्यायः  
  
श्रुत्वैवं जनकेनोक्तमष्टावक्रः पुनर्नृपम् ।  
पप्रच्छ यत्तद्वदामि शृणु भार्गव यत्नतः [ग्: संयतः] ॥ १   
॥  
  
अत्र मायिकपद्यैस्तु प्रोक्ता क्षणसमाधयः ।  
पुरुषार्थो न तैश्चेति ज्ञानप्राप्तिक्रमोऽपि च ॥  
  
एवं जाग्रति क्षणिकसमाधयः सन्तीति ॥ १ ॥  
  
राजन् यदुक्तं भवता व्यवहारदशास्वपि ।  
सूक्ष्माः समाधयः सन्तीत्येवं तन्मे [क्: तन्त्रे] वद स्फुटम् ॥ २   
॥  
  
तत् क्षणिकसमाधिस्थानम् ॥ २ ॥  
  
दशासु कासु ते सन्ति निर्विकल्पचिदात्मकाः ।  
एवं तेनानुयुक्तोऽथ प्राह राजा महाशयः ॥ ३ ॥  
  
एतदेव विशदयति - दशास्विति । व्यवहारदशात्मकजाग्रत्स्वप्नयोः   
कास्वन्तरालदशासु । ते निर्विकल्पचिदात्मकाः समाधयः । महानपरिच्छिन्न   
आशयश्चित्तं यस्य । अपरिच्छिन्नचिदाकारमानसः नित्यसमाहित इति यावत् ॥ ३ ॥  
  
शृणु ब्रह्मन् प्रवक्ष्यामि व्यवहारे समाधयः ।  
प्रियया सम्परिष्वक्तो नव्यया प्रथमं यदा ॥ ४ ॥  
  
व्यवहारे ये समाधयस्तान् प्रवक्ष्यामि । तदेवाह - प्रिययेति । प्रियया   
मनःकान्तया । नव्यया अभुक्तपूर्वया । प्रथमं रत्यावेशोपक्रमे । यदा   
सम्परिष्वक्तः सम्यगालिङ्गितः ॥ ४ ॥  
  
तदा न वेद बाह्यं वाऽप्यान्तरं वा क्षणं नरः ।  
तिष्ठेन्न निद्रयाक्रान्तः स समाधिरुदीरितः ॥ ५ ॥  
  
तदा आलिङ्गनकाले । आदौ क्षणमात्रं बाह्यं दिग्देशकालाद्यम् । आन्तरं   
सुखदुःखादिकं वा न वेद । ननु बाह्यान्तरे [क्, ख्:   
बाह्यान्तरवेदनाभावः सुषुप्तौ] वेदनाभावे सुषुप्तो भवेदिति   
चेन्नत्याह - न निद्रयाक्रान्त इति । निद्राक्रान्त्या मूढतामप्राप्त एव   
यस्तिष्ठेत् सोऽयं व्यवहारदशायां क्षणसमाधिः ॥ ५ ॥  
  
प्। २८२)  
  
यच्चिराद्वाञ्छितं किञ्चिदलभ्यत्वेन निश्चितम् ।  
अकस्मात्तस्य सम्प्राप्तिर्यदा भवति वै मुने ॥ ६ ॥  
  
यत्किञ्चिद् वस्तु चिरकालाद्वाञ्छितम् । अकस्मात् असम्भावितप्राप्तिकाल ॥ ६ ॥  
  
तदा न वेद बाह्यं वाऽप्यान्तरं वा क्षणं नरः ।  
तिष्ठेन्न निद्रयाक्रान्तः स समाधिरुदीरितः ॥ ७ ॥  
  
तदा न वेदेत्यादि कृतार्थम् ॥ ७ ॥  
  
अतर्कितं व्रजन् क्वापि निर्भयो हृष्टमानसः ।  
अकस्माद्यदि सम्पश्येद् व्याघ्रादि मृत्युसम्मितम् ॥ ८ ॥  
  
अतर्कितम् अत्र व्याघ्रादिकं भवेदिति सम्भावनाऽविषयम् । मृत्युसम्मितं   
मृत्युतुल्यम् ॥ ८ ॥  
  
तदा न वेद बाह्यं वाऽप्यान्तरं वा क्षणं नरः ।  
तिष्ठेन्न निद्रयाक्रान्तः स समाधिरुदीरितः ॥ ९ ॥  
  
अतिप्रियं स्वपुत्रादि विभुं च गृहकर्मणि ।  
अरोगिणं यदाऽकस्मात् संशृणोति मृतं किल ॥ १० ॥  
  
गृहकर्मणि विभुं समर्थम् ॥ १० ॥  
  
तदा न वेद बाह्यं वाऽप्यान्तरं वा क्षणं नरः ।  
तिष्थेन्न निद्रयाक्रान्तः स समाधिरुदीरितः ॥ ११ ॥  
  
अथान्यथापि वक्ष्यामि समाधेः सम्भवं शृणु ।  
जाग्रत्स्वप्नसुषुप्तीनां मध्ये सन्ति समाधयः ॥ १२ ॥  
  
एवं महासुखहर्षभयशोकानामकस्मात् सम्भवे तत्रारम्भक्षणे मनो   
निर्विमर्शं स्वरूपस्थितं भवति । सेयं क्षणिकसमाधिदशेत्युक्त्वा अन्या अपि   
वक्तुमुपक्रमते - अथेति । समाधेरन्यथा प्रकारान्तरेण सम्भवं   
स्थितिम् । तदेवाह - जाग्रदिति । जाग्रद् बाह्येन्द्रियव्यापारदशा । स्वप्नो   
मनोमात्रस्य स्थूलव्यापारदशा । सुषुप्तिर्मनसो निद्रायां व्यापारदशा ।   
तथा चैतासामन्तराले क्षणं मनो निर्विमर्शं भवति । त इमे समाधयः ॥   
१२ ॥  
  
प्। २८३)  
  
दूरे किञ्चित् पश्यतस्तु बुद्ध्या चैकग्रया मुने ।  
मनो दीर्घात्मतां याति जलूकेव तृणालिषु ॥ १३ ॥  
  
प्रकारान्तरमाह - दूर इति । दूरे नभोमण्डले सूर्यं पश्यतः पुरुषस्य   
मनो यथा तृणजऌकाऽवष्टब्धतृणात् तृणान्तरावष्टम्भाय   
दीर्घीभवति तथा देहे स्थितं मनः सूर्यमण्डलपर्यन्तं दीर्घतां याति ।   
व्यग्रमनस इतस्ततश्चाञ्चल्याड् ऋजुरूपेण [क्: गुरु] दीर्घता न   
सम्पद्यत इत्येकाग्रया बुद्ध्येत्युक्तम् । सूर्यमण्डलैकतत्परमनसेत्यर्थः ॥   
१३ ॥  
  
देहे देहाभासमयं भावे भावात्मकं तथा ।  
मध्ये तन्निर्विकल्पाख्यं मनो लक्षय सर्वदा ॥ १४ ॥  
  
एवं मनसि सति । देहे देहाकारं सूर्यमण्डलरूपभावे भावाकारं च   
भवति । सोऽयं समाधिः । एवं बाह्यभावदर्शनकाले सर्वदा मनोऽस्ति   
तल्लक्षय । न च मनो देहसूर्ययोर्मध्ये गगनाकारमिति वाच्यम् गगनस्य   
निराकारत्वेन मनसो गगनाकारत्वासम्भवात् । न च गगनं चक्षुर्द्वारेण   
मनसा गृह्यत इति वाच्यम् रूपवत् एव चक्षुर्द्वारा ग्रहणसम्भवात् अन्यथा   
वायोरपि ग्रहणप्रसङ्गात् । न च मनसस्तत्काले देहाद्याकारस्य कथं   
स्वरूपमात्रस्थितिरिति वाच्यम् देहाद्यवच्छेदेन तत्तदाकारत्वेऽपि मध्ये   
निराकारत्वेन स्वरूपनिष्ठाया अक्षतत्वात् । एवंविधमनोऽंशस्य   
समाहितत्वं बहुमानसात्मकोत्तमज्ञानिनिरूपणावसरे वक्ष्यति [१९   
अध्याये ८० श्लोकतोऽध्यायसमाप्तिपर्यन्तमेतद् दृश्यते] । जनकादयो   
जीवन्मुक्ता अपि राज्यादिव्यापारं कुर्वन्तः स्थिताः तेषामेकांशेन मनो   
व्यवहारपरमेकांशेन समाहितमिति सदा समाहितास्ते इत्युक्तिरत एव   
सङ्गच्छते ॥ १४ ॥  
  
प्। २८४)  
  
बहुना किमिहोक्तेन शृणु सूक्ष्मविमर्शन [सूक्ष्मविमर्शनम् इति   
सार्वत्रिकः पाठः] ।  
व्यवहारे न कस्यापि ज्ञानमेकं तु भासते ॥ १५ ॥  
  
बहुना प्रकारेण उक्तेन किम् । सर्वदैव सूक्ष्मसमाधयो वर्तन्ते ते प्रोच्यन्ते   
शृणु । सूक्ष्मविमर्शनेति सम्बोधनेन वक्ष्यमाणार्थस्य सूक्ष्मता ज्ञेया   
। व्यवहारे जाग्रत्स्वप्नयोर्घटाद्याकारज्ञानधारा सर्वानुभवसिद्धा । नहि   
तत् सर्वमेकमेव ज्ञानम् आकारभेदस्य सर्वानुभवसिद्धत्वात् ॥ १५ ॥  
  
खण्डज्ञानसमूहात्मा व्यवहारोऽयमाततः ।  
अत एव वर्णयन्ति तैर्थिकाः सर्व एव हि ॥ १६ ॥  
  
तत्तदाकारपरिच्छिन्नखण्डज्ञानसमुदाय एवायमाततः प्रसृतो   
व्यवहारः । ज्ञानैकत्वे व्यवहार एव न सम्भवेदिति तात्पर्यम् ।   
ज्ञानस्यानैक्यादेव तैर्थिका मतप्रवर्तका आचार्याः सुगतकणभुक्   
प्रभृतयः सर्वे वर्णयन्ति ॥ १६ ॥  
  
आत्मानं बुद्धिमपि वा क्षणभेदविभेदितम् ।  
तदन्तरक्षणौघेषु निर्विकल्पदशा स्थिता ॥ १७ ॥  
  
यद्वर्णयन्ति तदाह - आत्मानमिति । क्षणभेदेन भेदितज्ञानधारैवात्मेति   
सुगत आह = तादृशज्ञानधारैवात्मनो धर्मो बुद्धिरित्युवाच कणादः ।   
एतेन क्षणिकज्ञानसत्त्वे आचार्यान्तरसम्मतिरुक्ता ज्ञेया । एवं ज्ञानभेदे   
सिद्धे प्रकृतमाह - तदन्तरेति । क्षणिकज्ञानामन्तरालेषु निर्विकल्पता   
स्थिता । घटज्ञानमेव न स्वोत्तरं पटज्ञानम् एकत्वाप्रतीतेः   
समूहालम्बनत्वाद्यापत्तेश्च । एवं च सिद्धे   
ज्ञानभेदेऽन्तरालदशाऽवर्जनीयैवेति [क्: वर्जनैवेति] तदा मनसो   
निर्विकल्पताऽक्षतैव ॥ १७ ॥  
  
कहोलात्मज जानीहि जानतां तु प्रतिक्षणम् ।  
समाधिरस्ति चान्यस्य समाधिः शशशृङ्गवत् ॥ १८ ॥  
  
शशशृङ्गवदिति जानीहीत्यन्वयः । जानतां परिचितसमाधिस्वरूपाणाम् ।   
अन्यः अज्ञातसमाधिस्वरूपः ॥ १८ ॥  
  
प्। २८५)  
  
जनकोक्तमिति श्रुत्वा भूयः पप्रच्छ स द्विजः ।  
राजन्नेवं व्यवहृतौ समाधिर्निर्विकल्पकः ॥ १९ ॥  
  
जनानां प्रतिक्षणं समाधिरिति श्रुत्वा । एवं प्रतिक्षणं समाधिश्चेदिति   
सम्बन्धः ॥ १९ ॥  
  
सर्वेषामस्ति यदि चेत्तत् कुतः संसृतिर्भवेत् ।  
सुषुप्तौ दर्शने चापि जडाव्यक्तविभासतः ॥ २० ॥  
  
समाधेरेव पुरुषार्थसाधकत्वेन कुतः संसृतिर्भवेदित्यर्थः । ननु   
सुषुप्त्यादेरिव नास्य पुरुषार्थसाधकत्वमिति चेदाह - सुषुप्ताविति ।   
निर्विकल्पके ज्ञानात्मकवस्तुदर्शने सुषुप्तौ च जडात्मकघटादेरव्यक्तस्य   
च विभासनात् [क्: भासनात्] पुरुषार्थासाधनत्वमिति सम्बन्धः ॥ २० ॥  
  
पुरुषार्थासाधनत्वं समाधिस्त्वविकल्पकः ।  
शुद्धसंविद्विभातात्मा तद् भूयः संसृतिः कथम् ॥ २१ ॥  
  
नैवं समाधिरित्याह - समाधिस्त्विति । अविकल्पकः   
स्वरूपातिरिक्तजडानवभासकः । कुत एवमिति चेदाह - शुद्धेति ।   
यस्मादविकल्पकः [क्: दविकल्पः] पूर्णस्वरूपावभासात्मकः तस्माद्   
भूय एवंविधसमाधिप्राप्त्यनन्तरं कथं संसृतिः ॥ २१ ॥  
  
एतदेव हि विज्ञानमज्ञानकुलनाशनम् ।  
निर्विकल्पसमाध्याख्यं यन्निःश्रेयसकारणम् ॥ २२ ॥  
  
नहीतोऽन्यज्ज्ञानमज्ञानकुलनाशनमित्याह - एतदेवेति । विज्ञानं   
स्वरूपभूतं समाधौ प्रकाशमानं ज्ञानम् । यन्निःश्रेयस कारणं   
तदेतदेवेत्यन्वयः ॥ २२ ॥  
  
एतन्मे शंस राजेन्द्र सर्वसंशयनाशनम् ।  
इत्यापृष्टो महीपालः प्राह तं मुनिपुङ्गवम् ॥ २३ ॥  
  
सर्वसंशयनाशनमेतत् प्रश्नोत्तरम् ॥ २३ ॥  
  
प्। २८६)  
  
शृणु ब्रह्मन् प्रवक्ष्यामि रहस्यं परमं त्विदम् ।  
अज्ञानात् संसृतिरियं प्रवृत्ताऽनादिकालतः ॥ २४ ॥  
  
परममत्यन्तं रहस्यम् । समाधिना संसारकारणाज्ञानानिवृत्तिरिति   
वक्तुमुपक्रमते - अज्ञानादिति । इयं सर्वानुभवसिद्धा ॥ २४ ॥  
  
सुखदुःखावभासानां प्रवाहात्मतया स्थिता ।  
स्वप्नवत् सन्तता सर्वैः सर्वदा ह्यनुभूयते ॥ २५ ॥  
  
कीदृशी संसृतिरित्याह - सुखेति । ननु सर्वानुभवसिद्धत्वात् संसृतेः   
सत्यत्वेनानिवृत्त्याऽनिर्मोक्षप्रसङ्ग इत्यत आह - स्वप्नवदिति ।   
प्रवाहरूपेण सर्वदाऽनुवर्तमानापि सन्ततापि सर्वैः   
स्वप्नवदनुभूयमानत्वेन न सत्येति भावः ॥ २५ ॥  
  
निवृत्तिस्तस्य तु ज्ञानादेवेति प्रविभावितम् ।  
तज्ज्ञानं संविकल्पं स्यादज्ञानस्य प्रभादनम् ॥ २६ ॥  
  
स्वप्नवदनुभूयमानत्वादेवाज्ञानमूलकत्वेन तस्याज्ञानस्य सकार्यस्य   
[क्: सर्वकार्यस्य] ज्ञानादेव निवृत्तिरिति विद्वद्भिर्निश्चितमित्याह -   
निवृत्तिरिति । तच्चाज्ञाननिवर्तकं कीदृशं ज्ञानमिति चेदाह -   
तज्ज्ञानमिति । अज्ञानस्य प्रभाधनं निःशेषनाशनं [क्:   
षताज्ञानं] यस्मात् तज्ज्ञानं सविकल्पाख्यं सोऽहमिति   
प्रत्यभिज्ञारूपमित्यर्थः । अत्रेदं तत्त्वम् -   
वैराग्यादिज्ञानसाधनवतः श्रवणेन परोक्षमात्मतत्त्वज्ञानम् । ततः   
परोक्षेण ज्ञाते सम्यङ्मननेन संशयनिवृत्तिः । ततो निदिध्यासनेन   
देहादावहम्बुद्ध्यादिरूपदृढवासनायत्तविपरीतभावनावेग##-  
शुद्धप्रत्यगात्मापरोक्षज्ञानम् । ततः   
शास्त्राधिगतपरात्मप्रत्यगात्मनोरखण्डैकत्वावगाहि [क्:   
परमात्म] प्रत्यभिज्ञानं सोऽहमिति । तदेतत् प्रत्यभिज्ञानं   
संसारमूलाज्ञाननाशकभिति [क्: भूता] । नन्वेतद्यदि सविकल्पकं   
तदा स ह्युक्तो द्वयापेक्षी विनिश्चयः (१।५३) इति प्रत्यभिज्ञोक्तरीत्या   
द्वैतविषयत्वेन [क्: यकत्वेन] भ्रमत्वान्नाज्ञाननिवर्तकं   
प्रोक्तप्रत्यभिज्ञानमिति चेत् अत्रोच्यते - नहीदं द्वैतविस्ऽयकं ज्ञानम् ।   
यथा हि प्राग् दशार्णेषु दृष्टश्चैत्रः क इति पृच्छन्तमाहान्यः सोऽयं   
चैत्र इति । ततश्च सोऽयं चैत्र इति वाक्येन न द्वैतमवगम्यते । प्रश्नस्य   
स्वरूपमात्रविषयत्वेनोत्तरस्य तदननुरूपतापत्तेः । न च   
तदिदंशब्दवाच्ययोर्विरुद्धयोरैक्यं घटते यतः   
प्रश्नसमत्वेनैकविषयत्वमुत्तरस्य सम्भवेत् ।   
तस्मात्तदिदमित्यंशद्वयेनापि निष्कृष्टं [क्, ख्: निकृष्टं]   
चैत्रपिण्डमात्रं लक्ष्यते । तथा प्रकृतेऽपि सोऽहमित्यभिलापांशद्वयेनापि   
प्रत्यभिज्ञातमखण्डचिन्मात्रमेवेति न दोषः । नन्वस्य तर्हि कथं   
विकल्पत्वमिति चेच्छृणु सोऽहमित्यभिलापांशानैक्येन   
प्रसिद्धविकल्पतुल्यत्वात् । अभिलापांशहीनप्रसिद्धनिर्विकल्पविलक्षणत्वाद्वा   
सविकल्पत्वमिति । ननु निर्विकल्पसमाध्यात्मकं ज्ञानमपि   
प्रकृतप्रत्यभिज्ञासमानविषयमेवेति । ननु निर्विकल्पसमाध्यात्मकं   
ज्ञानमपि प्रकृतप्रत्यभिज्ञासमानविषयमेवेति   
कुतस्तस्याज्ञाननिवर्तकत्वमिति [ख्, ग्: ज्ञाना] चेदुच्यते   
समानविषयत्वेऽपि स्वोत्पादकसामग्रीभेदात् फलभेद इति । तथा हि -   
प्रत्यभिज्ञाने हि   
तच्छब्दार्थास्मच्छब्दार्थोपस्थितिसहकृतानात्मवस्तुपरावृत्तं मनः   
कारणम् । समाधौ तु निरुक्तोपस्थितत्यनपेक्षं मन एवेति । सोऽयं घट   
इत्यादिप्रत्यभिज्ञामात्रं हि अखण्डवस्तुविषयमेव । तथा च   
घटमात्रविषयकविकल्पसमानविषयत्वेऽपि सोऽयं घट इति प्रत्यभिज्ञानस्य   
फलभेदः सामग्रीभेदकृत एवेति सर्वैरभ्युपेयत्वेन नात्रापूर्वकल्पनं   
किञ्चिदस्तीत्यवधेयम् ॥ २६ ॥  
  
प्। २८७)  
  
निर्विकल्पकविज्ञानादज्ञानं न निवर्तते [क्, ग्: विव] ।  
निर्विकल्पकविज्ञानं केनचिन्न विरुद्ध्यते ॥ २७ ॥  
  
निर्विकल्पकज्ञानं प्रत्यभिज्ञाभिन्नं समाधिरूपं नाज्ञाननाशकमिति   
निरूपयितुमुपक्रमते - निर्विकल्पकेति । कुतो न निवर्तत इति   
चेदविरुद्धत्वादित्याह - निर्विकल्पकेति ॥ २७ ॥  
  
प्। २८८)  
  
निर्विकल्पकविज्ञानं सविकल्पसमाश्रयम् ।  
विचित्रचित्राभासानां भित्तिवत् सुव्यवस्थितम् ॥ २८ ॥  
  
अत्र दृष्टान्तः - विचित्रेति । चित्राभासानां भित्तिरिव विकल्पानां   
निर्विकल्पकं ज्ञानमाश्रयमित्यर्थः ॥ २८ ॥  
  
निर्विकल्पं ज्ञानमिति केवलं ज्ञानमुच्यते ।  
तत्रैव हि विकल्पानामुल्लेखात् सविकल्पकम् ॥ २९ ॥  
  
कथमेतदिति चेदाह - निर्विकल्पमिति । केवलं ज्ञानमिति ।   
ज्ञेयप्रतिबिम्बरहितं शुद्धं ज्ञानमित्यर्थः । तत्रैवेति । शुद्धज्ञान   
एवेत्यर्थः । यथा हि शुद्ध एव दर्पणे बिम्बसाम्मुख्यदशायां   
प्रतिबिम्बरूपता एवं शुद्ध एव ज्ञाने सङ्कल्पदशायां तत्तदाकारोल्लेखात्   
सविकल्पतेति [क्: ल्पकेति] भावः ॥ २९ ॥  
  
अज्ञानं सविकल्पाख्यज्ञानमेव न चेतरत् ।  
तदनेकविधं कार्यकारणात्मतया स्थितम् ॥ ३० ॥  
  
ननु निर्विकल्पज्ञानस्य सविकल्पाश्रयत्वेऽपि कुतो नाज्ञानविरोधित्वमिति चेदाह   
- अज्ञानमिति । न चेतरदिति । न ज्ञानाभावः नाप्यनिर्वचनीयमित्यर्थः ।   
अत्रायमागमाभ्युपगमः भगवतः शुद्धचिद्वपुषो हि परमात्मनो   
जडव्यावृत्तं यत् स्फुरद्रूपत्वं तदेव स्वातन्त्र्यं मायाशक्त्यभिधम्   
तथैवाविद्यावभासनपूर्वकं जगदवभासितमिति । यद्वा न चेतरदिति   
ज्ञानाभावमात्रप्रतिषेधार्थः । तत् अज्ञानम् । कारणात्मकं   
कार्यात्मकमित्यनेकविधम् ॥ ३० ॥  
  
कारणं स्वात्मपूर्णत्वाख्यातिरूपमुदीरितम् ।  
चिदात्मा पूर्ण एव स्यादवच्छेदविवर्जनात् ॥ ३१ ॥  
  
द्वैविध्यमेव विवेचयति - कारणमिति । स्वात्मपूर्णत्वाख्यातिरेव   
कारणरूपमज्ञानमित्यर्थः । ननु पूर्णत्वाख्यातिरिति ख्यात्यभावो हि   
ज्ञानाभाव एवोक्त इत्याशङ्कायां पूर्णत्वाख्याति पदार्थमेव   
विवेचयितुमादौ पूर्णतां निरूपयति - चिदात्मेति ॥ ३१ ॥  
  
प्। २८९)  
  
अवच्छेदनहेतूनां कलादीनां हि साधकः ।  
तथाविधात्मनः ख्यातिरपूर्णत्वेन या स्थिता ॥ ३२ ॥  
  
कुतोऽवच्छेदवर्जनमिति चेदाह - अवच्छेदनेति । अवच्छेदनस्य हेतुर्निमित्तं   
कालो देश आकारो वा इदानीमत्रेत्थमिदमस्तीति त्रयमेव प्रसिद्धम् । नहीदं   
त्रयमपि चिदात्मनः परिच्छेदकं भवितुमर्हति प्रतिबिम्बानां दर्पण इव   
चिदात्मनस्तत्स्वरूपसाधकत्वात् । नहि स्वस्वरूपसाधकस्य दर्पणस्य   
प्रतिबिम्बं परिच्छेदकं भवितुमर्हति । एवं प्रकृतेऽपीति भावः ।   
तथाविधात्मनः कालाद्यपरिच्छिन्नस्य याऽपूर्णत्वेन ख्यातिः स्थिता सा   
पूर्णत्वाख्यातिरित्युक्ता मूलाज्ञानं भवेदिति सम्बन्धः ॥ ३२ ॥  
  
अत्राधुनाऽस्मीतिरूपा मूलाज्ञानं हि सा भवेत् ।  
तस्यैव पल्लवप्रायं देहात्मत्वादिभासनम् ॥ ३३ ॥  
  
अपूर्णख्यातेः स्वरूपमुल्लिखति - अत्रेति । तस्यैव मूलाज्ञानस्यैव ।   
पल्लवप्रायं कार्यात्मकं देहात्मत्वादिभासनम् अहं स्थूलोऽहमन्ध   
इत्यादिभासनम् कायाज्ञानमिति शेषः । अनिर्वचनीयाज्ञानपक्षे [क्:   
नीयज्ञान] तु अत्राधुनास्मीति वृत्तेरज्ञानप्रथमकार्यत्वेन [क्,   
ख्: निवृत्ते] मूलाज्ञानत्वमित्यादि ज्ञेयम् ॥ ३३ ॥  
  
अज्ञानस्य निवृत्त्यन्तं संसारो न निवर्तते ।  
पूर्णात्मविज्ञानमृते त्वज्ञानं न [क्, ख्: नाति] निवर्तते ॥   
३४ ॥  
  
संसारमूलमज्ञानं तन्निवृत्तिश्च ज्ञानादेवेत्याह - अज्ञानस्येति ॥ ३४   
॥  
  
तच्च पूर्णात्मविज्ञानं द्विविधं सुव्यवस्थितम् ।  
परोक्षमपरोक्षं च परोक्षं गुरुशास्त्रतः ॥ ३५ ॥  
  
तच्चेति । अज्ञाननिवर्तकं चेत्यर्थः । गुरुशास्त्रत गुरूक्तशास्त्रश्रवणात् ।   
जातमिति शेषः । गुरुशास्त्रत इत्यनाश्रितगुरोर्न ज्ञानमिति सूचनाय ॥ ३५ ॥  
  
प्। २९०)  
  
तत् साक्षात् पुरुषार्थस्य न कारणमिति स्थितम् ।  
यादृशं ते भवेज्ज्ज्ञानं शास्त्रश्रुतिसमुद्भवम् ॥ ३६ ॥  
  
तत् परोक्षज्ञानम् । न साक्षात् पुरुषार्थस्य संसारदुःखनिवृत्तेः कारणम्   
[क्: कारणत्वम्] । अष्टावक्रं प्रति जनक आह - यादृशं त इति ।   
शास्त्रश्रुत्या शास्त्रश्रवणेन समुद्भवो यस्य । परोक्षमिति यावत् ॥ ३६ ॥  
  
श्रद्धामात्राभ्युपगतं फलदं न प्रचक्षते ।  
अपरोक्षं हि विज्ञानं समाधिपरिपाकजम् ॥ ३७ ॥  
  
श्रद्धामात्रेणाभ्युपगतं निश्चितं फलदं न परोक्षज्ञानस्य   
साक्षादपरोक्षसंसारभ्रमनिवर्तकत्वाभावादिति भावः । परोक्षज्ञानस्य   
साक्षात् पुरुषार्थासाधकत्वे केन द्वारेण तत्साधकत्वमिति   
चेदपरोक्षज्ञानद्वारेणेत्याह - अपरोक्षमिति । न तदप्यापातरूपं   
देहादिवासनाप्रतिबद्धं पुमर्थसाधकमित्याह - समाधीति । समाधेः   
परिपाकः प्रकर्षः तेन जातं निष्प्रकम्पमिति यावत् । अयं भावः -   
देहाद्यहम्भावादिरूपवासनायाश्चिरसङ्गतत्वेन मलिनधियां   
सकृदपरोक्षे जातेऽपि तस्यापातज्ञानस्य   
दृढसंस्कारानाधायकत्वेनाप्रयोजकत्वात् समाधिप्रकर्षसिद्धतज्ज्ञानेन   
दृढसंस्काराधानाद् दृढदेहाद्यहम्भावादिवासनाविगलनान्न   
भूयोऽनर्थसङ्गरिति ॥ ३७ ॥  
  
सप्रपञ्चाज्ञाननाशक्षमं शुभफलावहम् ।  
समाधिर्ज्ञानपूर्वस्तु विज्ञानं जनयेत् खलु ॥ ३८ ॥  
  
सप्रपञ्चेति । देहात्मज्ञानवद् दृढं संशयविपर्ययापराहतं   
शुद्धसंविदात्मविषयकमपरोक्षज्ञानमेव   
सप्रपञ्चाज्ञाननाशनसमर्थं मोक्षफलावहं चेत्यर्थः । ननु   
समाधिप्रकर्ष एवैवंविधमपरोक्षं ज्ञानं जनयति तथा च सर्वेषां   
जाग्रदादिषु प्रोक्तसमाधिपरम्परायाः सत्त्वाज्ज्ञानं कुतो नेति चेदाह -   
समाधिरिति । ज्ञानपूर्व इति । परोक्षज्ञानपूर्वक इत्यर्थः । विज्ञानम्   
अपरोक्षज्ञानम् ॥ ३८ ॥  
  
प्। २९१)  
  
तस्मादज्ञानिनां नार्थः समाधौ सम्भवत्यपि ।  
यथाऽविदितमाणिक्यः पश्यन् कोशगृहे मणिम् ॥ ३९ ॥  
  
तस्मात् परोक्षज्ञानाभावात् । समाधौ सत्यप्यज्ञानिनां न पुरुषार्थः   
सम्भवतीति सम्भन्धः । नन्वेवमपि शास्त्रार्थज्ञानां   
परोक्षज्ञानसत्त्वेन तेषां निरुक्तस्वाभाविकसमाधिभिः कुतो न पुरुषार्थ   
इत्याशङ्क्य सदृष्टान्तं समाधातुमुपक्रमते - यथेति ।   
परोक्षतोऽविदितं माणिक्यं येन स पुरुषः । अर्थात् कोशगृहमुपगतो   
माणिक्यं पश्यन्नपिदं तन्माणिक्यमिति न जानातीत्यन्वयः ॥ ३९ ॥  
  
न जानाति यथाण्यस्तु श्रुतज्ञातमणिः क्वचित् ।  
दृष्ट्वा प्रत्यभिजानाति तत्परो मणिमञ्जसा ॥ ४० ॥  
  
यथा च श्रुतो लक्षणश्रवणेन ज्ञातः [क्: श्रुतेन लक्षणश्रवणे   
ज्ञातः; ख्: श्रुतः इत्येव] परोक्षतो ज्ञातो मणिर्येन स पूर्वस्मादन्यः   
पुरुषः क्वचित् कोशगृहादौ मणिं दृष्ट्वा तत्परः सन् [क्, ख्:   
स] मणिं सोऽयं मणिरिति प्रत्यभिजानाति ॥ ४० ॥  
  
अतत्परः श्रुतमपि भूयः पश्यन् मणिं क्वचित् ।  
न विजानाति तदिह ब्रह्मन् सुनिपुणोऽपि सन् ॥ ४१ ॥  
  
श्रुतमणिरप्यन्यो यदाऽतत्परो मणिं दृष्ट्वा किमिदमिति विचारपरस्तदा   
[ख्, ग्: विचारा] श्रुतमपि मणिं भूयः पश्यन्नपि सुनिपुणोऽपि सन्   
इह लोके तत् तस्माद् अतत्परत्वाद्धेतोः सोऽयं मणिरिति न विजानाति ॥ ४१ ॥  
  
तथा मूढा न विन्दन्ति फलं विज्ञानसंश्रयम् ।  
अज्ञातत्वात् पण्डितास्तु श्रुतज्ञानयुता अपि ॥ ४२ ॥  
  
एवं दृष्टान्तमुपपाद्य दार्ष्टान्तिके सङ्गमयति - तथेति । मूढाः   
परोक्षेणाज्ञातत्वात् स्वाभाविकसमाधिभिर्विज्ञानसंश्रयं   
फलमज्ञाननाशनं न विन्दन्ति । पण्डिताः शास्त्रज्ञास्तु   
श्रुतजनितपरोक्षज्ञानयुता अपि न विजानन्तीत्यन्वयः ॥ ४२ ॥  
  
प्। २९२)  
  
अतत्परत्वहेतोस्तु न विजानन्ति सर्वथा ।  
यथा हि तारकां पश्यन्नपि जानाति न क्वचित् ॥ ४३ ॥  
  
अतत्परत्वहेतोरिति । देहादिविलक्षणं परचिन्मयं मद्वपुः शास्त्रोदितं   
सर्वथा तत्   
साधनसम्पादनेनापरोक्षीकर्तव्यमित्यभिनिवेशानासादनाद्धेतोरित्यर्थः ।   
पुनरस्यार्थस्यातिसूक्ष्मत्वाद् दृष्टान्तान्तरेण निरूपणमारभते -   
यथेति । मूढो न जानातीत्यन्वयः ॥ ४३ ॥  
  
मूढः श्रुतज्ञानहीनः श्रुतज्ञानयुतोऽपि वै ।  
पश्यन्नपि च नो वेत्ति तत्परत्वविवर्जनात् ॥ ४४ ॥  
  
श्रुतज्ञानहीन इति । शुक्रतारालक्षणश्रवणजन्यज्ञानहीन इत्यर्थः ।   
एवंविधो मूढ आकाशे क्वचित्काले शुक्रतारकां पश्यन्नपि सेयं   
शुक्रतारकेति न जानाति । अन्यः श्रुतज्ञानयुतोऽपि तत्परत्वविवर्जनाद् मया   
श्रुक्रतारका सर्वथा ज्ञातव्येत्यभिनिवेशवर्जनात् तत्तारकां पश्यन्नपि नो   
वेत्ति ॥ ४४ ॥  
  
यस्तु श्रुत्वा शुक्रतारां दिगाकारादिलक्षणैः ।  
मया ज्ञेयं सर्वथेति तत्परो बुद्धिमान् नरः ॥ ४५ ॥  
  
यस्तु दिगाकारादिलक्षणैः पश्चिमदिग्गता सूर्यास्तानन्तरं दृश्या   
भास्वराकारा शुभ्रवर्णा शुक्रतारेति लक्षणवाक्यैः श्रुत्वा मया   
शुक्रतारास्वरूपं सर्वथा ज्ञेयमिति तत्परो बुद्धिमानूहापोहकुशलो नरः   
प्रत्यभिज्ञास्यतीत्यन्वयः ॥ ४५ ॥  
  
एकाग्रमानसः पश्यन् प्रत्यभिज्ञास्यति स्फुटम् ।  
एवमज्ञानतो मूढाश्चान्ये तात्पर्यवर्जनात् ॥ ४६ ॥  
  
एकाग्रमानसः तदितरपरावृत्तमनस्कः । दृष्टान्तसिद्धार्थं   
दार्ष्टान्तिके योजयति - एवमिति । मूढाः परोक्षज्ञानाभावात् [ख्:   
परोक्षा] । अन्ये शास्त्रजनितपरोक्षज्ञानवन्तस्तात्पर्यस्य   
मयैतदात्मतत्त्वं सर्वथा ज्ञेयमिति तत्परत्व(त्वस्य) वर्जनान्न   
विजानन्तीति योजना ॥ ४६ ॥  
  
न विजानन्ति स्वात्मानं ब्रह्मन् सत्सु समाधिषु ।  
भिक्षामटति दुर्दैवाद् यथा वै विस्मृताकरः ॥ ४७ ॥  
  
क्षणिकसमाधिषु सत्स्वपि तात्पर्याभावाच्छास्त्रज्ञाः स्वात्मानं न विजानन्ति   
। अत्रेदं तत्त्वम् - आदौ शास्त्रादिना देहादिव्यावृत्तं प्रत्यगात्मतत्त्वं   
जगद्व्यावृत्तं परात्मतत्त्वं च चिदेकरसमपरिच्छिन्नमिति परोक्षतो जानाति ।   
ततः परोक्षतो ज्ञाते   
युक्त्यनुचिन्तनात्मकमननाभिधश्रुत्यनुगतसत्तर्केणाशेषसंशयमपोहति   
। ततो   
देहादिदृश्यव्यावृत्तापरिच्छिन्नचिद्रूपोऽहमित्याकारकचित्तवृत्तिप्रवाहीकर  
णात्मकध्यानाभिधनिदिध्यासनं करोति । तेन   
देहाद्यहम्प्रत्ययरूपविपरीतभावना शिथिलीभवति । ततः   
प्रोक्तनिदिध्यासनपरिपाकात्   
प्रोक्ताकारवृत्तेरयत्नेनानुवृत्तिरूपसविकल्पसमाधिर्भवति । अत्र   
सविकल्पसमाधौ ध्येयध्यात्रादिभेदपरिस्फूर्तिरस्ति [क्: ध्यानादि] ।   
एतस्यैवाभ्यासप्रकर्षेण परिपाके एवमहं ध्यायामित्यन्तः   
सूक्ष्माभिमानांशविगलने ध्येयशुद्धचिन्मात्रात्मकस्थितिपरिशेषो   
निर्विकल्पसमाधिः । एतद्धि शुद्धात्मतत्त्वस्यापरोक्ष(क्ष्य)म् । ततो   
व्युत्थाय समाधौ स्फुरितं शुद्धस्वात्मरूपं शास्त्रतो विदितं   
परात्मरूपञ्च प्रत्यवमृश्य स एवाहमिति प्रत्यभिजानाति । तथा च   
मूढशास्त्रज्ञयोः परोक्षज्ञानतत्परत्वयोरभावात् प्रत्यवमर्शानुदयेन   
प्रत्यभिज्ञानानुदयान्न पुरुषर्थसिद्धिरिति । (दुर्दैवादिति ।) एतदेव   
दृष्टान्तद्वारेणाह - भिक्षामिति । तथैते इति शेषः ॥ ४७ ॥  
  
प्। २९३)  
  
तस्मादेता दशाः सर्वाः समाधीनां निरर्थ(र्थि)काः ।  
अत एव शिशूनां हि सर्वदा निर्विकल्पकम् ॥ ४८ ॥  
  
तस्मादिति । प्रत्यभिज्ञायामनुपयुक्तत्वादित्यर्थः । समाधीनामेताः   
प्रोक्तजाग्रत्स्वप्नाद्यन्तरालरूपा दशाः । अत एव निरर्थकत्वादेव ।   
सद्योजाग्रत्स्वप्नाद्यन्तरालरूपा दशाः । अत एव निरर्थकत्वादेव ।   
सद्योजनितशिशूनां सर्वदा अविच्छिन्नमक्षणिकमपि यच्छुद्धचिद्विषयकं   
निर्विकल्पकमस्तीति शेषः ॥ ४८ ॥  
  
न फलं साधयेद् ब्रह्मन् अज्ञानस्यानिवृत्तितः ।  
प्रत्यभिज्ञात्मकं यत्तु ज्ञानं स्यात् सविकल्पकम् ॥ ४९ ॥  
  
तन्नाज्ञाननिवृत्तिरूपं फलं स्वकार्यं साधयेत् । कुत एतज्ज्ञातमिति   
चेदज्ञानानुवृत्तेरित्याह - अज्ञानस्यानिवृत्तित इति । तस्मात्   
प्रत्यभिज्ञात्मकं प्रोक्तयुक्त्या सविकल्पकरूपं   
ज्ञानमेवाज्ञाननाशकमित्याह - प्रत्यभिज्ञात्मकमिति ॥ ४९ ॥  
  
प्। २९४)  
  
तदेव संसारमूलमज्ञानं विनिवर्तयेत् ।  
अनेकजन्मसु कृतैः सन्तुष्टा स्वात्मदेवता ॥ ५० ॥  
  
एवंविधप्रत्यभिज्ञानस्य साधनदौर्लभ्यादतिदौर्लभ्यमाह - अनेकेति ।   
कृतैः सुकृतैरिति शेषः ॥ ५० ॥  
  
यदा तदा मूक्षुत्वं नान्यदा कल्पकोटिभिः ।  
चेतनत्वं जन्मवत्सु परमं दुर्लभं भवेत् ॥ ५१ ॥  
  
यदा भवतीति शेषः । अन्यदा सुकृताभावे काम्यनिषिद्धकर्मभिर्नीतैः   
कल्पकोटिभिरपि कालैर्न मुमुक्षुत्वं प्राप्यत इत्यर्थः ।   
मुमुक्षुत्वसाधनमप्यतिदुर्लभमित्याह - चेतनत्वमिति ॥ ५१ ॥  
  
सुदुर्लभं तेष्वपि च मानुषं जन्म सर्वथा ।  
तत्रापि सूक्ष्मबुद्धित्वमत्यन्तं हि सुदुर्लभम् ॥ ५२ ॥  
  
तेष्वपि चेतनेष्वपि । तत्रापि मानुषत्वे प्राप्तेऽपि ॥ ५२ ॥  
  
पश्य ब्रह्मन् स्थावराणां शतांशेनापि सम्मितम् ।  
न दृश्यते जङ्गमं वै तेषामपि शतांशतः ॥ ५३ ॥  
  
एतदेवोदाहरणेन विशदयति - पश्येति । तेषामपि जङ्गमानामपि ॥ ५३ ॥  
  
समं नास्ति मनुष्यत्व्ऽम् तत्रापि परिभावय ।  
पशुतुल्याः प्रदृश्यन्ते मनुष्याणां हि कोटयः ॥ ५४ ॥  
  
मनुष्यत्वं मनुष्यजातिः । तत्रापि मनुष्येष्वपि जन्मना [ख्: जन्मतो; ग्:   
जन्मनो] मनुष्या अपि व्यवहारे पशुतुल्याः ॥ ५४ ॥  
  
ये न जानन्ति सदसत् पुण्यं वा पापमेव वा ।  
अन्येऽपि कोटिशो मर्त्याः प्रवृत्तः कामनापराः ॥ ५५ ॥  
  
एतदेव स्पष्टमाह - य इति । सत् सुवृत्तम् । असद् दुर्वृत्तम् । अन्येऽपि   
ऊहापोहकुशला बुद्धिमन्तोऽपि । कामनापराः सन्तः प्रवृत्तः   
प्रवृत्तिमार्गाश्रिताः ॥ ५५ ॥  
  
प्। २९५)  
  
गतागतं रोचयन्ते पाण्डित्याभासगर्विताः ।  
एवंविधजनानां तु केऽप्यन्ये बुद्धिमद्विधाः ॥ ५६ ॥  
  
गतागतं स्वर्गाद्यनित्यफलम् । तेऽपि शास्त्रज्ञाः कुतो न परमार्थफलं   
वाञ्छन्तीति चेदाह - पाण्डित्येति । पाण्डित्याभासेन ज्ञानाभासेन गर्विता   
अभिमानं प्राप्ताः । अभिमानवतां सदसद्विवेकाभावः स्पष्ट एवेति भावः ।   
एवंविधशास्त्रजनानां मध्ये केऽपि बुद्धिमद्विधाः किञ्चिद्विवेकनिपुणाः ॥   
५६ ॥  
  
मालिन्यशेषचित्तास्तेऽप्यद्वैतपदनास्तिकाः ।  
भगवन्माययाच्छन्नमद्वैतं परमं पदम् ॥ ५७ ॥  
  
पापसंस्कारमालिन्यशेषचित्ता द्वैतपरिनिष्ठयाऽद्वैतपदापह्नवपराः ।   
कथमेवमिति चेदद्वैतज्ञानमतिदुर्लभमित्याह - भगवदिति ॥ ५७ ॥  
  
कथं सर्वैः समासाद्यं मायान्धैर्मन्दभाग्यकैः ।  
मायान्धानां तत्पदं तु न बुद्धिमुपरोहति [ख्: मव] ॥ ५८ ॥  
  
मन्दभाग्यकैरिति [क्, ख्: रित्यर्थः] ।   
अत्यन्तपुण्यपाकादेवाद्वैतज्ञानमिति भावः ॥ ५८ ॥  
  
अन्ये दुर्भागधेयास्ते बुद्ध्यारूढमपीह ये ।  
वृथाभिनिविशा [क्, ख्: निविशन्ति] भूयोऽपह्नुवन्ति   
कुकल्पनैः ॥ ५९ ॥  
  
एवं मायान्धानां दुर्भाग्यानामद्वैतात्मपदं श्रुतमपि न   
बुद्ध्यारूढं भवतीत्युक्त्वा इतोऽप्यन्ये बुद्ध्यारूढमपि परित्यजन्तीत्याह ##-  
आग्रहं कुर्वन्ति ये तादृशाः कुकल्पनैः कुतर्कैरपह्नुवन्ति ।   
द्वैतमतमस्मदीयं न परित्याज्यमित्याग्रहेण निर्विषयकं ज्ञानं नास्त्येव   
अस्ति चेद् घट इवोपलभ्येत इत्यादि कुतर्कैरपलपन्तीति भावः ॥ ५९ ॥  
  
प्। २९६)  
  
अहो भगवती माया पश्यन्तोऽपि महत्पदम् ।  
चिन्तामणि हस्तगतं त्यजन्ति हि कुकल्पनैः ॥ ६० ॥  
  
एतदपि मायाविलास एवेत्याह - अहो इति । महत्पदम्   
अप्रिच्छिन्नाद्वैतात्मपदम् । हस्तगतं चिन्तामणिं काचखण्डोऽयमिति   
कुकल्पनैरेव त्यजन्ति ॥ ६० ॥  
  
येषां समाराधनेन तुष्टा [ख्: सन्तुष्टा पर] सा स्वत्मदेवता ।  
ते मायया विनिर्मुक्ताः सुतर्काः श्रद्धया युताः ॥ ६१ ॥  
  
कुत एवमिति चेद्देवतानुग्रहाभावादित्याह - येषामिति । देवतानुग्रहेणैव   
सुतर्कश्रद्धाभ्यां श्रेयःप्राप्तिरिति भावः ॥ ६१ ॥  
  
पराद्वये समाश्वस्ताः प्राप्नुवन्ति परं पदम् ।  
तत्क्रमं तेऽभिधास्यामि ब्रह्मन् संशृणु संयतः ॥ ६२ ॥  
  
तत्क्रमं परश्रेयःप्राप्तिक्रमम् ॥ ६२ ॥  
  
अनन्तजन्मसुकृतैर्देवताभक्तिराप्यते ।  
तया संराध्य सुचिरं तत्प्रसादात्ततः परम् ॥ ६३ ॥  
  
अनन्तेति । अनन्तजन्मसुकृतैः सत्सङ्गाद्देवतामाहात्म्यश्रुतेर्भक्तिराप्यते ।   
तया भक्त्या । ततः परं वैरस्यं प्राप्नुयादित्यन्वयः ॥ ६३ ॥  
  
वैरस्यं भोगवृन्देषु तत्परत्वं च प्राप्नुयात् ।  
वैराग्यतत्परत्वाभ्यां श्रद्धया चापि सङ्गतः ॥ ६४ ॥  
  
देवताप्रासादाद् विचारोदयस्ततो भोगवृन्देषु विषयेषु दोषदृष्ट्या   
वैरस्यम् रसो रागस्तद्विगमो वैरस्यम् [क्, ख्: वैरस्यम् नास्ति]   
वैराग्यमिति यावत् । ततो विषयवैमुख्येन श्रेयःसाधनानां   
श्रद्धागुरुसेवादीनां तत्परो भवतीत्याह - वैरस्यमित्यादि ॥ ६४ ॥  
  
सद्गुरुं प्राप्य तत्प्रोक्त्या वेत्त्यद्वैतं परं पदम् ।  
एतज्ज्ञानं परोक्षं वै ह्यस्त्यद्वैतमितीह यत् ॥ ६५ ॥  
  
तत्प्रोक्त्या तद्वचनेन । एतज्ज्ञानं गुरुवाक्यश्रवणजन्यं ज्ञानम् ।   
कीदृशं तत् परोक्षज्ञानमिति चेदाह - अस्तीति ॥ ६५ ॥  
  
प्। २९७)  
  
ततो विचारयेत् सम्यगद्वैतं स्वात्मदैवतम् ।  
उपपाद्य सुतर्कैस्तु संशयांस्तेन नाशयेत् ॥ ६६ ॥  
  
ततः श्रवणजनितपरोक्षज्ञानानन्तरम् ।   
परोक्षज्ञानमद्वैतात्मदैवतमेवमुपपद्यते [क्: मेवोपपद्यते] न   
वेत्यागमानुगतसुतर्कैरुपपाद्योपपत्तिं प्रापय्य [क्, ख्: प्राप्य]   
विचारयेत् निश्चयविषयं कुर्यात् । तेन एवंविधविचारेण मननात्मकेन   
संशयान् नाशयेत् । संशयानिति वचनेन   
साधनज्ञानाद्वैतमोक्षादिगताखिलसंशयस्य नाशनीयत्वं ज्ञापितम् ॥ ६६   
॥  
  
अथ निश्चितमात्माख्यतत्त्वमद्वयमादरात् ।  
अनुधययेदाऽपरोक्षं हठवृत्त्यापि यत्नतः ॥ ६७ ॥  
  
अथ एवं मननानन्तरम् । मननेन निश्चितमद्वयात्मतत्त्वमनुध्यायेत्   
तन्मात्राकारं चित्तं धारयेत् । तच्चादरात् । आदरोऽनुपेक्षणम् अवश्यं   
मयैतद् ध्यात्वा ज्ञेयमित्यभिमानः । यदि चित्तमतिचञ्चलमिति तन्मात्राकारं   
धारयितुं न शक्यते तदापि यत्नतो हठवृत्त्यापि धारयेदेव न ततो विरमेत् ।   
यत्नस्तु सुतीव्रः हस्तं हस्तेन सम्पेष्य दन्तान् दन्तैर्विचूर्णयन् ।   
अङ्गान्यङ्गैः समाक्रम्य जयेदादौ स्वकं मनः ॥ (यो० वा० सा० ४।  
१७) इति वासिष्ठोक्तः [क्, ख्: वासिष्ठोक्तेः] । हठवृत्तिस्तु   
प्राणसंयमधारणादिरूपा । कियत्कालमेवमनुध्येयमिति चेदाह -   
आपरोक्षमिति । अपरोक्षानुभवपर्यन्तमित्यर्थः ॥ ६७ ॥  
  
ततो विकल्पविषयीकृत्य ध्यातं परं पदम् ।  
संसारमूलमज्ञानं नाशयेन्नात्र संशयः ॥ ६८ ॥  
  
ततः एवं निदिध्यासनेन प्रत्यगात्मतत्त्वापरोक्षानन्तरम् । ध्यातं   
प्रत्यगात्मतत्त्वम् । परं पदं परात्मतत्त्वं [ख्: परमात्म] च   
विकल्पविषयीकृत्य सोऽहमिति प्रत्यभिज्ञायेति यावत् । अस्य   
प्रत्यभिज्ञानस्याखण्डवस्तुविषयत्वेन निर्विकल्पसमाधितुल्यत्वेऽपि   
सामग्रीफल्योर्भेदाद्विकल्पत्वमिति ज्ञेयम् । एवं   
विकल्पविषयीकृतमद्वैतात्मतत्त्वमज्ञानं नाशयेत् ॥ ६८ ॥  
  
प्। २९८)  
  
पक्वध्याने निर्विकल्पे समाध्याख्ये परं पदम् ।  
आसाद्य पश्चात् संस्मृत्य प्रत्यभिज्ञानवान् भवेत् ॥ ६९ ॥  
  
एतदेव पुनर्विशदयति - पक्वेति । श्रवणमननाभ्यां निश्चितस्य   
प्रत्यगात्मतत्त्वस्यानुध्याने पक्वे सत्येवंविधपक्वध्यानमेव   
निर्विकल्पसमाधिः । अयमत्र विवेकः - ध्यानमेव परिपाकतारतम्येन   
सविकल्पसमाधिर्निर्विकल्पसमाधिश्च । तथा हि - शुद्धात्माकारमेव   
चित्तं चिरं तिष्ठत्विति सङ्कल्प्य तत्सङ्कल्पमविस्मरन्   
संस्काररूपेणानुवर्तयन् चित्ते ध्येयावष्टम्भानुवर्तनेन यावन्मध्ये   
मध्ये सङ्कल्पविस्मरणेन ध्येयाकारता चित्ते विच्छिद्यते तावत्तद् ध्यानम् ।   
एवंविधद्यानाभ्यासप्रकर्षेणाभिमतकालपर्यन्तं   
सङ्कल्पसंस्काराविच्छेदेन चित्ते ध्येयाकारतानुवृत्तौ सविकल्पसमाधिः ।   
एतत्समाध्यभ्यासप्रकर्षेण   
सङ्कल्पसंस्कारमनपेक्ष्याभिमतकालपर्यन्तं चित्ते ध्येयाकारतानुवृत्तौ   
निर्विकल्पसमाधिरिति [ख्: कल्पक] । यदुक्तं परमानन्दे -  
  
संस्मृतावपि विच्छेदाद् ध्यानं प्रोक्तं महेश्वरि ॥  
अविच्छेदात् संस्मृतौ तु समाधिः स्याद् गुणात्मकः ।  
असंस्मृतावविच्छेदत् समाधिः फलमुच्यते ॥ इति ।  
  
एवंविधपक्वध्यानात्मकनिर्विकल्पसमाधौ परं पदं शुद्धं   
प्रत्यगात्मतत्त्वमासाद्य विषयीकृत्य पश्चाद् व्युत्थानोत्तरक्षणे   
समाधावनुभूतं प्रत्यगात्मतत्त्वं शास्त्रतो निर्णीतं परात्मतत्त्वं च   
संस्मृत्य सोऽद्वैतात्माऽहमस्मीति प्रत्यभिज्ञानवान् भवेदित्यन्वयः । ननु   
समाधेर्निर्विकल्पप्रकाशत्वेन ततो व्युत्थितस्य कथं तत्स्मरणम्   
सविकल्पसंस्कारस्यैव स्मृतिजनकत्वात् । तथा हि - निर्विकल्पो हि केवलं   
घटादिविषयप्रकाश एव न तत्संस्कारः स्मृतिजनकः । अन्यथा मार्गे   
गच्छतो निर्विकल्पदृष्टनिखिलवस्तुस्मृतिप्रसङ्गः । नहि मार्गे निर्विकल्पं   
दृष्टं सर्वं स्मर्यते घटोऽयं पटोऽयमिति सविकल्पज्ञातस्यैव स्मरणात् ।   
अत एव निर्विकल्पदृष्टे यावदंशे सविकल्पसम्पत्तिस्तावदंशस्यैव किञ्चिदिति   
उच्च [क्, ख्: उच्चरति] इति मनुष्य इति पुरुष इति देवदत्त इति स्मृतिभेद   
उपपद्यत इति चेत् ? अत्र केचित् - समाध्युत्तरक्षणे सविकल्पद्वारैव   
स्मृतिरित्याहुः । परे तु शुद्धस्य प्रत्यगात्मनः सविकल्पविषयत्वायोगात्   
समाध्यनुभवादेव स्मृतिः । न च सविकल्पसमाधौ शुद्धस्य   
विषयत्वमस्तीति वाच्यम् सविकल्पसमाधेः प्रोक्तसङ्कल्पात्मकत्वेन   
शुद्धस्वरूपाविषयत्वात् । ननु निर्विकल्पसंस्कारस्य कथं   
स्मृत्याध्यायकत्वमिति चेदुच्यते - नहि सविकल्पादेव स्मृतिरिति नियमः ।   
विकल्पो हि भेदाभासः मार्गे निर्विकल्पदृष्टानामपि   
किञ्चिदित्यादिसमान्यरूपेण स्मृतिसम्भवात् । अत एव सुषुप्तौ निर्विकल्पद्रष्टुः   
प्रोक्ताव्यक्तस्मृतिरुपपादितोपपद्यते [क्, ख्: रूपतापा] ।   
निर्विकल्पसमाध्यस्मृतिप्रसङ्गाच्च । तथा च यज्ज्ञाने यस्य यावानंशः   
सम्यक् स्फुरति तावदंशेन तस्य कालान्तरे स्मृतिः । दृश्यस्य हि न   
सर्वोऽप्यंशः सर्वज्ञाने स्फुरति किन्तु यथारुचि यथार्थित्वम् (२।१८)   
इत्यादिप्रत्यभिज्ञोक्तरीत्या कश्चिदेवांशः स्फुरति । अत एव सर्वो विकल्पः   
स्मृतिरिति शास्त्रज्ञसमयसङ्गतिः । तथा च निर्विकल्पसमाधौ   
शुद्धस्वरूपस्फूर्त्या शुद्धस्वरूपस्मृतिरुपपद्यत इति प्राहुः ।   
एतद्विस्तरस्तु प्रत्यभिज्ञातात्पर्यविवृतौ द्रष्टव्यः ॥ ६९ ॥  
  
प्। २९९)  
  
सोऽद्वैतात्माऽहमस्मीति त्वपरोक्षविकल्पतः ।  
संसारमूलमज्ञानं साङ्गं नाशयति द्रुतम् ॥ ७० ॥  
  
एवंविधप्रत्यभिज्ञारूपादपरोक्षविकल्पात् । साङ्गं समग्रं सकार्यमिति   
यावत् । प्रत्यभिज्ञातात्मतत्त्वो नाशयति ॥ ७० ॥  
  
प्। ३००)  
  
ध्यानस्य परिपाको हि विकल्पपरिवर्जनम् ।  
विकल्पो विविधख्यातिरेकधा निर्विकल्पकः ॥ ७१ ॥  
  
पक्वध्यानमेव निर्विकल्प इति यदुक्तं तद्विवेचयति - ध्यानस्येति ।   
विकल्पपदार्थमेवाह -विकल्प इति । विविधा अनेकविधा ख्यातिर्विकल्पः ।   
एकधा एकविधा ख्यातिर्निर्विकल्पकः । नीलो घट इत्यत्र ज्ञानं घटो नील   
इत्याकारत्रैविध्याद् [क्: त्रैविध्यविक] विकल्पत्वम् ।   
समाधेर्घटाद्याकारत्वाभावेन ज्ञानैकरूपत्वान्निर्विकल्पत्वम् ॥ ७१ ॥  
  
अन्यानुल्लेखमात्रेण विकल्पो वर्जितो भवेत् ।  
विकल्पे वर्जिते पश्चान्निर्विकल्पं स्वतः स्थितम् ॥ ७२ ॥  
  
कथं ज्ञानस्य निर्विकल्पतासम्पत्तिरिति चेदाह - अन्येति ।   
अनात्मोल्लेखरूपमनोव्यापारवर्जनमात्रेण ज्ञाने विविधाकारता निवर्तत   
इत्यर्थः । मात्रशब्देन साधनाल्पत्वात् सुसाध्यत्वं द्योतितम् ।   
विकल्पवर्जनमात्रेण निर्विकल्पतासम्पत्तिरित्याह - विकल्प इति ॥ ७२ ॥  
  
चित्रे विमृष्टे यद्वत्तु शुद्धा भित्तिर्हि संस्थिता ।  
सम्पादनं शुद्धभित्तेश्चित्रसम्मार्ष्टिरेव हि ॥ ७३ ॥  
  
अत्र दृष्टान्तः - चित्र इति । सम्मार्ष्टिः सम्मार्जनम् ॥ ७३ ॥  
  
एवं विकल्पस्यापोहे निर्विकल्पं मनः स्वतः ।  
निर्विकल्पात्मसम्पत्तिर्विकल्पत्याग एव हि ॥ ७४ ॥  
  
दार्ष्टान्तिके योजयति - एवमिति । अपोहे अनुल्लेखनेन निरसने ॥ ७४ ॥  
  
नातोऽधिकं [क्: ततो] किञ्चिदस्ति पदं प्राप्यं हि पावनम् [क्:   
पावकम्] ।  
अत्र मुह्यन्ति विबुधा अपि मायामहित्वतः ॥ ७५ ॥  
  
यथा हि दर्पणसम्मुखतो बिम्बापसारणमात्रेण   
शुद्धदर्पणस्वरूपसिद्धिरेवमनुल्लेखमात्रेण निर्विकल्पतासिद्धिरित्युक्त्वा   
निर्विकल्पस्वरूपमेव परमं फलं नातोऽधिकं किञ्चिदस्तीत्याह - नात इति ।   
पावनमिति । संसारदुःखदोषवर्जितत्वात् पावनमित्यर्थः । अत्र   
नित्यप्राप्तैवंविधस्वरूपप्राप्तौ विबुधाः पण्डिता अपि महित्वतः   
माहात्म्यात् ॥ ७५ ॥  
  
प्। ३०१)  
  
सुबुद्धानां क्षणेनैव पदमेतद्धि लक्षितम् ।  
त्रिधाऽधिकारिणो ब्रह्मन् उत्तमाधममध्यमाः ॥ ७६ ॥  
  
सुबुद्धानाम् उत्तमाधिकारिणाम् । लक्षितं भवेदिति शेषः । एतदेव विशदयति   
- त्रिधेत्यादि ॥ ७६ ॥  
  
उत्तमाः सकृदादेशकाले बुद्ध्यन्ति तत्पदम् ।  
विचारो ध्यानमपि च श्रुतिकालसमं भवेत् ॥ ७७ ॥  
  
सकृदादेशः प्रथमोपदेशः । विचारध्यानादिकं कथं क्षणेन स्यादिति   
चेदाह - विचार इति । श्रुतिकाले एव भवेत् ॥ ७७ ॥  
  
उत्तमानां नहि क्लेशः प्राप्तौ तस्य पदस्य हि ।   
अहं पुरा निदाघस्य रात्रौ ज्योत्स्नासुमण्डिते ॥ ७८ ॥  
  
अत्र स्वात्मानमेवोदाहरति - अहमिति । निदाघ उष्णकालः । मण्डिते   
वाटिकाङ्गण इति सम्बन्धः ॥ ७८ ॥  
  
प्रियया सम्परिष्वक्तो विकसद्वाटिकाङ्गणे ।  
परार्द्ध्यशयनासीनो मदिरामदघूर्णितः ॥ ७९ ॥  
  
परार्द्ध्यमुत्तमम् ॥ ७९ ॥  
  
अश्रौषं खे सिद्धगणवचनं मधुपेशलम् ।  
अद्वैततत्त्वाश्रितं [क्, ख्: अद्वैतत्वाश्रितं वैव] वै तत्काले   
ह्यविदं पदम् ॥ ८० ॥  
  
मधुवत् पेशलं सुन्दरम् । किंविधं वचनमिति चेदाह - अद्वैतेति । तत्काले   
श्रवणकाल एवाविदम् ॥ ८० ॥  
  
विज्ञातं तद्विचारेण ध्यानेनापि तदैव हि ।  
एवमर्धमुहूर्तेन ज्ञात्वा तत्पावनं पदम् ॥ ८१ ॥  
  
एवं तदैव श्रवणकाल एव विचारेण मननेन ध्यानेनापि   
निर्विकल्पसमाध्यन्तनिदिध्यासनेनापि विज्ञातं प्रत्यभिज्ञातम् ।   
एवमुक्तरीत्याऽर्धमुहूर्तेन कालेन तत् पावनं पदमद्वैतात्मपदं ज्ञात्वा ॥   
८१ ॥  
  
प्। ३०२)  
  
मुहूर्तमभवं भूयस्तत्समाहितमानसः ।  
परमानन्दवाराशिपरिमग्नो ह्यशेषतः ॥ ८२ ॥  
  
तस्मिन्नेवाद्वैतात्मपदे सम्यगाहितं मानसं यस्य निर्विकल्पसमाधिमान्   
मुहूर्तमभवम् । परमानन्देति । निःशेषेण परमानन्दसमुद्रे मग्नो   
ब्रह्मानन्दैकरूप इति भावः ॥ ८२ ॥  
  
अथ स्मृतिं समासाद्य विचारपरमोऽभवम् ।  
अहोऽद्भुतपदं ह्येतदानन्दामृतनिर्भरम् ॥ ८३ ॥  
  
अथ समाध्यनन्तरं विचारपरमः विचारैकपरः ॥ ८३ ॥  
  
अपूर्वमासादितं मे भूयस्तत् संविशाम्यहम् ।  
नैतस्य लेशमात्रंस्यादैन्द्रादिसुखमप्यलम् ॥ ८४ ॥  
  
तदात्मपदं संविशामि । तत्र समाहितमानसो भवामीत्यर्थः । एतस्य   
समाधिसुखस्य । अलं पूर्णं सुखमपि ॥ ८४ ॥  
  
आब्रह्म सुखमेतस्य लेशतोऽपि न सम्मितम् ।  
अद्यावधि व्यर्थ एष कालो मे ह्यतिवाहितः ॥ ८५ ॥  
  
आब्रह्म सुखं हैरण्यगर्भानन्दान्तं सर्वं सुखम् । मे मया ।   
अतिवाहितोऽतिक्रामितः कालः प्रकृतानन्दानधिगमाद् व्यर्थः ॥ ८५ ॥  
  
अविदित्वा स्वं निधानं चिन्तामणिगणान्वितम् ।  
यथा भिक्षामटति वै मुष्टिपिष्टप्रलिप्सया ॥ ८६ ॥  
  
जनानां स्वात्मानन्दानभिज्ञानेन विषयानन्दाभीप्सां सदृष्टान्तं   
निरूपयति - अविदित्वेति । स्वं स्वीयम् ॥ ८६ ॥  
  
अहो लोकास्तथा स्वात्मानन्दाज्ञानविमोहिताः ।  
बाह्यं सुखं लेशमात्रं प्राप्नुवन्ति महाश्रमैः ॥ ८७ ॥  
  
स्वात्मानन्दाज्ञानेन विमोहिताः ॥ ८७ ॥  
  
तदलं मे वृथा बाह्यसुखलेशपरिश्रमात् ।  
अनन्तानन्दसन्दोहतत्परः स्यां हि सर्वदा ॥ ८८ ॥  
  
प्। ३०३)  
  
अलमेतेन बाह्येन व्यवहारेण मे किमु ।  
पिष्टपेषणकल्पेन चोपालम्भपदेन वै ॥ ८९ ॥  
  
एतेन विषयानन्देनालम् । अत एव तत्प्रापकेण बाह्यव्यवहारेण मे किमु   
प्रयोजनमिति शेषः । उपालम्भपदेन निन्दास्थानभूतेन ॥ ८९ ॥  
  
तानि भोज्यानि तान्येव माल्यानि शयनानि च ।  
भूषणानि विचित्राणि योषित्सम्भोगकाश्च ते ॥ ९० ॥  
  
पिष्टपेषणतुल्यतामेवाह - तानीति । असकृद् भुक्तानीत्यर्थः [क्:   
भूता] ॥ ९० ॥  
  
चिरपर्युषितप्रायाण्यपि संसेव्यते पुनः ।  
गतानुगतिकत्वान्मे जुगुप्सा नहि जायते ॥ ९१ ॥  
  
गतानुगतिकत्वाद् गतानां पितृपितामहादीनामनुगतिः समानाचरणं यस्य   
अविचारपरत्वादिति यावत् । पर्युषितप्रायविषयभोगे जुगुप्सा ॥ ९१ ॥  
  
इति निश्चित्य भूयोऽहं यावदन्तर्मुखोद्यतः ।  
तावदन्यो विमर्शो मां सुशुभः प्रत्युपस्थितः ॥ ९२ ॥  
  
अन्तर्मुखतायामुद्यतः । विमर्शो विचारः ॥ ९२ ॥  
  
अहो मे चित्तमोहोऽयं किं मामेवमुपस्थितः ।  
आनन्दपरिपूर्णात्मा स एवाहं स्थितोऽपि सन् ॥ ९३ ॥  
  
तमेवाह - अहो इति । समाध्यनुभूतसुखस्य स्वरूपत्वेन सर्वदा   
प्रकाशमानत्वात् पुनः क्वचित् प्रवृत्तिरियं मोहेनेति भावः । स एवानन्दरूप   
एव ॥ ९३ ॥  
  
भूयः किं कर्तुमिच्छामि प्राप्तव्यं वाऽपि किं मया ।  
किमप्राप्तं मया कुत्र कदा वा प्राप्यते कथम् ॥ ९४ ॥  
  
कथं केनोपायेन ॥ ९४ ॥  
  
अप्राप्तस्यापि सम्प्राप्तिः कथं सत्या हि सम्भवेत् ।  
अहोऽनन्तचिदानन्दरूपे मे स्यात् कथं क्रिया ॥ ९५ ॥  
  
अप्राप्तस्य सुखस्य प्राप्तिश्चेत् - जातस्य हि ध्रुवो मृत्युः (भ० गी० २।  
२७) इति न्यायेन तत्सुखमनित्यमेव स्यादित्याह - अप्राप्तस्येति । मम   
निष्क्रियस्य न कापि क्रिया सम्भवतीत्याह - अहो इति ॥ ९५ ॥  
  
प्। ३०४)  
  
देहेन्द्रियान्तःकरणान्यपि स्वाप्नसमानि [क्: स्वप्न] वै ।  
ममैव तानि सर्वाणि त्वखण्डैकचिदात्मनः ॥ ९६ ॥  
  
ननु पूर्णचिदात्मनः साक्षात् क्रियाभावेऽपि देहादिद्वारा स्यादिति चेदाह -   
देहेति । तेषामसत्यत्वेन तद्द्वारापि न क्रियेति भावः । ननु तथापि - अर्थं   
ह्यविद्यमानेऽपि संसृतिर्न निवर्तते । ध्यायतो विषयान् पुंसः [अस्य इति   
प्रायिकः पाठः] स्वप्नेऽनर्थागमो यथा ॥ (भा० पु० २।२७।४)   
इत्युक्तरीत्या मनोनिरोधेन फलं भवेदिति चेदाह - ममैवेति । प्रत्येकं   
जीवानां यानि पृथग् देहाद्यन्तःकरणान्तानि सन्ति तानि सर्वाणि ममैव   
भवन्ति । कुत इति चेदखण्डैकचिदात्मन इति विशेषणम् ॥ ९६ ॥  
  
तत्रैकमन्तःकरणं निरुद्ध्यापि च किं भवेत् ।  
अन्यान्यप्यनिरुद्धानि मनांसि च ममैव हि ॥ ९७ ॥  
  
तथा च किमिति चेदाह - तत्रेति । तेष्वन्तःकरणेषु मध्ये   
एतद्देहान्तर्गतैकान्तःकरणनिरोधेन किं फलं भवेत् न किञ्चिदिति भावः ।   
अन्तःकरणनिरोधे विक्षेपनिवृत्तिः स्यादिति चेदाह - अन्यानीति । एकस्य   
निरोधेऽप्यन्येषामनिरोधान्न तेन विक्षेपनिवृत्तिरिति भावः ॥ ९७ ॥  
  
तथा चैकस्य मनसो निरोधे मम किं भवेत् ।  
निरुद्धान्यनिरुद्धानि मनांसि मयि भान्त्यलम् ॥ ९८ ॥  
  
एतन्मनोनिरोधे एतद्देहावच्छेदेन विक्षेपनिवृत्तिः स्यादिति चेदाह - तथा   
चेति । अनेकदेहावच्छेदेन विक्षेपसत्त्वे एकदेहे विक्षेपनिवृत्तिरप्रयोजिकेति   
भावः । नन्वेकमेव मनस्त्वदीयं नान्यदिति चेदाह - निरुद्धानीति । यथा   
ह्येकं मनो भाति तथा जगति निरुद्धानि योगिनां मनांसि अन्येषामनिरुद्धानि   
च मनांसि मय्येव भान्तीत्यविशेषाद् ममैव तानि सर्वाणीति भावः ॥ ९८ ॥  
  
प्। ३०५)  
  
निरोधे सर्वमनसामपि मे न निरोधनम् ।  
महाकाशात् सुवितते कुतो मयि निरोधनम् ॥ ९९ ॥  
  
मनसो निरोधेऽपि मम निर्विशेषैकरूपस्य न कश्चन विशेषो भवेदित्याह ##-  
महाकाशस्यापि चिदात्मप्रकाश्यत्वेन ततो विततत्वं ज्ञेयम् ॥ ९९ ॥  
  
एवं पूर्णानन्दरूपे समाधिः स्यात् कथं मयि ।  
चिदानन्दप्रपूर्णस्य पूर्णस्य गगनादपि ॥ १०० ॥  
  
एवं मनोनिरोधेऽपि स्वरूपे विशेषाभावान्न समाधेरपि सम्भव इत्याह -   
एवमिति । समाधिर्नाम दृश्यानवभासे स्वरूपानन्दाविर्भावः । एतच्च न   
सम्भवति अपरिच्छिन्नानन्दरूपे मयि दृश्यावभासेऽप्यानन्दानिरोधाद्   
[क्: प्यानन्द] मयि शुभाशुभप्रापकक्रियाऽसम्भव इत्याह -   
चिदानन्देति । चिदानन्तप्रपूर्णस्येत्यनेन कयाचित्क्रियया स्वरूपप्रकाशो वा   
आनन्दाविर्भावो वा प्राप्यो नास्तीति सूचितम् ॥ १०० ॥  
  
मम क्रिअय कथं का स्याद्ययापि [क्: स्यादद्वयाऽपि] स्तः   
शुभाशुभे ।  
अनन्तेषु शरीरात्माभासेषु मन्महित्वतः ॥ १०१ ॥  
  
केति क्रियास्वरूपाक्षेपः [क्: पेक्षा; ख्: पेक्षः] । शरीरातिरिक्तस्य मे   
शरीरेऽप्याभासमानक्रियया न किञ्चिदित्याह - अनन्तेष्विति ।   
मन्माहात्म्यादेव क्रियाद्याभास इत्याह - मन्महित्वत इति ॥ १०१ ॥  
  
क्रियाभासावभासेन तदभावेन वाऽपि किम् ।  
कर्तव्यं वाऽप्यकर्तव्यं मम नास्त्यपि लेशतः ॥ १०२ ॥  
  
अतो मम न कर्तव्याकर्तव्ये इत्याह - कर्तव्यं वेति ॥ १०२ ॥  
  
प्। ३०६)  
  
तस्मान्निरोधने किं स्यादहमानन्दनिर्भरः ।  
समाधावसमाधौ वा सत्यपूर्णस्वभावकः ॥ १०३ ॥  
  
यतोऽहं समाधावसमाधौ वा सत्यपूर्णस्वभाव आनन्दनिर्भरश्च ततो   
निरोधेन न किञ्चित् फलमित्याह - तस्मादिति ॥ १०३ ॥  
  
यस्यां क्रियायां देहोऽयं स्थितस्तत्रैव तिष्ठतु ।  
इत्यहं सर्वथा स्वस्थः सुमहानन्दमन्दिरः ॥ १०४ ॥  
  
यतो मयि क्रिया न सम्भाव्यते न वा तत्फलमत आह - यस्यामिति । स्वस्थः   
देहाहम्भाववर्जनात् स्वरूपस्थः ॥ १०४ ॥  
  
अनस्तमितभारूपोऽहं सुपूर्णो निरञ्जनः ।  
उत्तमाधिकृतस्यैवं स्थितिर्मे सम्प्रकीर्तिता ॥ १०५ ॥  
  
अनस्तमितेति । अपरिच्छिन्नचिद्रूप इत्यर्थः । निरञ्जनः क्रियामालिन्यरहितः । एवम्   
उक्तरीत्या स्थितिर्ज्ञानप्राप्तिप्रकारः ॥ १०५ ॥  
  
अधमानामनेकैस्तु जन्मभिर्ज्ञानजं फलम् ।  
मध्यमानां [क्: अधमानां] तु क्रमतः श्रवणं च   
विचारणम् ॥ १०६ ॥  
  
अधमानां नैकजन्मना ज्ञानफलम् । मध्यमानां कालक्रमेण ज्ञानम् ।   
न तूत्तमानामिवाक्रमेण तत्काले ॥ १०६ ॥  
  
अनुधयनं च भवति ततो ज्ञानं प्रजायते ।  
विज्ञानफलसंयुक्तः समाधिर्दुर्लभो भवेत् ॥ १०७ ॥  
  
ततोऽनुध्यानानन्तरं [क्, ख्: नन्तरज्ञानं] ज्ञानं   
प्रत्यभिज्ञानम् ॥ १०७ ॥  
  
विज्ञानफलहीनेन किं समाधिशतेन वा ।  
तस्माद्विज्ञानहीनैस्तैः फलं नास्ति समाधिभिः ॥ १०८ ॥  
  
तस्माद् विज्ञानात्मकफलहीनसमाधेर्व्यर्थत्वात् । तैः जाग्रदादौ   
स्थितक्षणसमाधिभिः ॥ १०८ ॥  
  
लोकेऽपि गच्छन् मार्गेषु निर्विकल्पप्रकाशितान् ।  
भावानविज्ञाय तेषामज्ञानं न निवर्तते ॥ १०९ ॥  
  
कुत एवमिति चेन्निर्विकल्पस्याज्ञानानिवर्तकत्वादिति सदृष्टान्तमाह - लोक   
इति । अविज्ञाय विषयविकल्पमकृत्वा स्थितस्य तदज्ञानं न निवर्तते ॥ १०९ ॥  
  
प्। ३०७)  
  
निर्विकल्पाख्यविज्ञानं ज्ञानमात्रं निजं वपुः ।  
तत् सर्वदा भासमानमप्यभातविधं ननु ॥ ११० ॥  
  
कुतो निर्विकल्पादज्ञानानिवृत्तिरिति चेत् समानविषयकत्वेनैव   
ज्ञानस्याज्ञाननिवर्तकमित्याह - निर्विकल्पेति । ज्ञानमात्रं   
निर्विषयकमित्यर्थः । तच्च शुद्धस्वरूपभूतम् । तत् निर्विकल्पम् । सर्वदा   
सविकल्पकालेऽपि ॥ ११० ॥  
  
विकल्पाच्छादनादेव विकल्पानां व्यपोहने ।  
भासमानमेव भूयो भातकल्पमपूर्वतः ॥ १११ ॥  
  
कस्मादभातविधमिति चेदाह - विकल्पेति । निर्विकल्पसमाधिरूपं ज्ञानं   
दर्पणतुल्यं सर्वविकल्पप्रतिबिम्बाश्रयम् । अतो विकल्पैराच्छन्नत्वात्   
प्रतिबिम्बपूर्णदर्पणवद् भातमप्यभातविधमित्यर्थः । अत एव विकल्पहाने   
भूयः सर्वदा भासमानमेवापूर्वतो भातकल्पो भवतीत्याह -   
विकल्पानामिति ॥ १११ ॥  
  
ज्ञानज्ञेयाविभेदेन त्वज्ञातं ज्ञातमुच्यते ।  
एवमेष भवेदात्मविज्ञानक्रम उत्तमः ॥ ११२ ॥  
  
पूर्वं ज्ञेयमिश्रितत्वाद् ज्ञानज्ञेययोरविभेदेन   
अपृथग्भावहेतुनाऽज्ञातं विकल्पनिरसने तदेव ज्ञातमित्युच्यते ।   
उपसंहरति - एवमिति । उत्तमफलदत्वादुत्तमः ॥ ११२ ॥  
  
ब्रह्मन्नेवं श्रुतं भूयो विचार्य ज्ञातुमर्हसि [ग्: ध्यातु] ।  
अथ विज्ञायात्मतत्त्वं कृतार्थस्त्वं भविष्यसि ॥ ११३ ॥  
  
भूयः पुनः । अथ विचारध्यानात्मकमनननिदिध्यासानन्तरम् । विज्ञाय   
सोऽहमिति प्रत्यभिज्ञाय ॥ ११३ ॥  
  
जनकेनैवमादिष्टस्त्वष्टावक्रो महामुनिः ।  
पूजितस्त्वभ्यनुज्ञातो गत्वा स्वं स्थानमादरात् ॥ ११४ ॥  
  
आदिष्टः उपदिष्टः जनकेन पूजितः । आदरात् विचारानुध्यानपूर्वमिति योजना ॥   
११४ ॥  
  
प्। ३०८)  
  
विचारानुध्यानपूर्वं विज्ञाय परमं पदम् ।  
विधूय सर्वसन्देहान् [सर्वसन्देहमिति टीकानुसारी पाठः]   
जीवन्मुक्तोऽभवद् द्रुतम् ॥ ११५ ॥  
  
परमं पदम् अद्वितीयात्मतत्त्वम् । सर्वसन्देहम् अवेद्यं वेद्यं कथं   
भवेदित्यादि सन्देहम् । द्रुतमित्यष्टावक्रस्योत्तमाधिकारिता द्योतिता ॥ ११५ ॥  
  
इति श्रीत्रिपुरारहस्ये ज्ञानखण्डेऽष्टावक्रीये सप्तदशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
सप्तदशोऽध्यायः ॥  
  
  
प्। ३०९)  
  
अथ अष्टादशोऽध्यायः  
  
भार्गवैवं हि सा संविद् वेद्यवन्ध्या निरूपिता ।  
उपलब्धिदशास्तस्या बहुधा संश्रुता ननु ॥ १ ॥  
  
अत्र सेतूपपद्यैस्तु स्वरूपं प्रोच्यते क्रमात् ।  
मोक्षस्य मनसो व्योमबन्धयोः सत्यवस्तुनः ॥  
  
एवं जनकोक्तरीत्या । सा आत्मरूपिणी । तस्याः वेद्यरहितसंविदः ॥ १ ॥  
  
अव्युत्पत्त्या न जानन्ति जना मायाविमोहिताः ।  
सा दशा भाव्यते सूक्ष्मदृशैव नान्यथा क्वचित् ॥ २ ॥  
  
अव्युत्पत्त्या स्वरूपापरिचयेन । तां संविदं न जानन्ति । सा दशेति   
वेद्यरहितसंविद्दशा । सूक्ष्मदृशा अबहिर्मुखमनसा ॥ २ ॥  
  
किं बहूक्तेन ते राम शृणु सारं ब्रवीम्यहम् ।  
मनसा वेद्यते वेद्यं मनसोऽतो न वेद्यता ॥ ३ ॥  
  
पञ्चदशाध्यायादौ - किन्त्वेवेंविधसंवित्तिर्वेद्यवन्ध्या निरूपिता ।   
उपलब्धुमशक्यैव (१५।७) इति भार्गवेणोक्तं   
तदेतज्जनकाष्टावक्रसंवादेन निरूपितमपि चित्तारोहाय भूयो निरूपयति -   
किं बहूक्तेनेति । मनसेति । सर्वं वेद्यं मनसा वेद्यत इति प्रसिद्धम् । अतो   
मनह्स्वरूपवेदने करणाभावान्न मनसो वेद्यताऽस्ति ॥ ३ ॥  
  
तथा च वेद्यनिर्मुक्तं मनोऽप्यस्तीति सम्भवेत् ।  
तन्मनो वेद्यनिर्मुक्ता वित्तिरित्यभिधीयते ॥ ४ ॥  
  
तथा चेति । मनसोऽवेद्यत्वसिद्धावित्यर्थः । वेद्यानां वेदनान्तरालादौ [ग्:   
वेदना नास्ति] वेद्यनिर्मुक्तं मनोऽप्यस्तीति सम्भवेत् । कार्यान्तरालेषु   
कारणस्य [ख्, ग्: करणस्य] निर्व्यापारस्वभावत्वादिति भावः ।   
एवंविधं मन एव वेद्यनिर्मुक्ता वित्तिरित्युपलब्धुं सुशक्यैवेत्याह -   
तन्मन इति । वेद्यनिर्मुक्तं मन एव शुद्धमात्मतत्त्वमिति भावः ॥ ४ ॥  
  
प्। ३१०)  
  
उपलब्धिस्वरूपत्वाद्विदितैव हि सा सदा ।  
अन्योपलब्ध्यपेक्षायामान्ध्यं स्यादनवस्थितेः ॥ ५ ॥  
  
नन्वेवंविधात्मतत्त्वस्यावेद्यत्वे पुमर्थसिद्धये   
तद्वेदनमसम्भाव्यमित्याशङ्क्याह - उपलब्धीति । स्वप्रकाशत्वेन   
विदितैव प्रकाशमानैव । न तत्प्रकाशे इतरापेक्षेति भावः । तस्याः   
स्वप्रकाशत्वानङ्गीकारे दोषमाह - अन्येति । अन्या   
स्वातिरिक्तोपलब्धिरन्योपलभ्दिः तदपेक्षायाम् । वित्तेर्वेदनं वित्त्यन्तरेण तस्य   
च वित्त्यन्तरेणेत्यनवस्थायां न किञ्चित् प्रकाशेतेति भावः ॥ ५ ॥  
  
कञ्चिद्भावं [क्: किञ्चि] हि सम्पश्यन्न भासि किमु भार्गव ।  
न भासि चेन्न त्वमसि ततः प्रश्नस्तु ते कथम् ॥ ६ ॥  
  
चिदात्मनः सदा स्वप्रकाशत्वमनुभावयति - कञ्चिदिति ।   
घटादिदर्शनकाले त्वं न भासि किमित्यर्थः । यदीतरभासनकाले त्वं न   
भासि तर्हि तदा त्वं नासि सत्त्वस्य भासनायत्तत्वात् । इष्टापत्तौ   
प्रश्नानुपपत्तिमाह - तत इति ॥ ६ ॥  
  
अहो स्वयं खपुष्पात्मा सन् कथं हितमिच्छसि ।  
कथं तवत्मानमहं साधयामि विभावय ॥ ७ ॥  
  
आत्मा नास्तीति वदन्तमुपहसति - अहो इति । स्वात्मनिषेधकस्य [क्:   
स्वात्मनिषेधकस्य नास्ति] तवात्मानमहं [क्: स्वात्मानमहं]   
कथं साधयाम्येतद्विभावय । स्वयं मर्तुं प्रवृत्तस्यान्येन   
रक्षणमशक्यमिव स्वात्मानं निषेद्धुं प्रवृत्तस्य   
मूढस्यात्मसाधनमन्येन कर्तुमशक्यमिति भावः ॥ ७ ॥  
  
सामान्येन विभान्तं मां न जानामि विशेषतः ।  
इति चेद् राम सामान्यमेव ते रूपमव्ययम् ॥ ८ ॥  
  
नन्वहमात्मानं न निषेधामि किन्तु सामान्यतो भान्तमात्मानं   
विशेषरूपेण ज्ञातुमिच्छामीत्याक्षिपति - सामान्येनेति । लोकेऽपि   
सामान्यज्ञाने विशेषजिज्ञासयैव प्रश्नः अतो नाहं मूढ इति भावः ।   
समाधत्ते - सामान्यमेवेति । लोके सामान्यविशेषात्मकेषु घटादिष्वेवं   
प्रश्नः सम्भवति न तु निःसामान्यविशेषात्मकगगनतुल्येऽखण्डैकरूपे । अतो   
यत्त्वया सामान्यमात्मरूपं ज्ञातं तदेव वस्तुतो निःसामान्यं ते   
रूपमव्ययं नित्यम् । अन्यद्देहाद्यात्मना भासमानमनित्यं न ते रूपमिति   
भावः ॥ ८ ॥  
  
प्। ३११)  
  
विशेषलेशरहितमेतावद्ध्येव ते वपुः ।  
अहो जानन्नपि पुनरलं मुह्यसि वै वृथा ॥ ९ ॥  
  
दृश्यद्रष्टृभावादिसर्वविशेषरहितं यदेतत् संवित्सामान्यं विभाति   
तदेतावदेव ते निजं वपुः । ततज्ज्ञात्वापि वृथाऽत्यन्तं त्वं मुह्यसीत्याह   
- अहो इति ॥ ९ ॥  
  
भासकं सर्वमपि च विशेषविषयं भवेत् ।  
अतः सामान्यरूपस्त्वं विभासि स्वत एव हि ॥ १० ॥  
  
ननु तर्हि घटपटादितत्तद्विषयभासकं ज्ञानसामान्यं मद्वपुः   
स्याच्चेन्नेत्याह - भासकमिति । तत्तद्भासकज्ञानस्य   
तत्तद्भास्यविशेषाकाररूपितत्वेन न तद्भासकत्वेन त्वद्रूपतेत्यर्थः । अतः   
केवलज्ञानसामान्यरूपस्त्वमन्यानपेक्षतया स्वत एव विभासि । सामान्यं   
वा विशेषो वा परस्परानुसम्पृक्तमेव भासते न तु स्वातन्त्र्येण । चिदात्मा तु   
निःसामान्यविशेषवपुषा भासत इति भावः ॥ १० ॥  
  
शरीराद्यात्मना भासि चेच्छृणु प्रब्रवीमि ते ।  
शरीरात्मतया भासि सङ्कल्पेनैव नान्यथा ॥ ११ ॥  
  
ननु न [क्: न नास्ति] मे त्वदुक्तचित्सामान्यवपुषा भासनमस्ति किन्तु   
देहेन्द्रियादिसङ्घातसामान्यरूपेणैवेत्याशङ्कां [क्:   
न्द्रियादिसात्मस] परिहर्तुमाह - शरीरेति ।   
शरीरादेरात्मत्वमहम्बुद्धिविषयत्वम् तच्च तत्तद्देहादिसङ्कल्पकाले   
एवेत्याह - शरीरात्मेति । देहाद्याकारोल्लेखसङ्कल्पेनैव शरीरात्मतया   
भासि न स्वत इत्यर्थः ॥ ११ ॥  
  
विभावय सूक्ष्मदृशा सङ्कल्पेऽन्यस्य देहतः ।  
भाति किं तव देहत्वं देहस्तच्चापि ते भवेत् ॥ १२ ॥  
  
एतदेवानुभावयति - विभावयेति । देहादन्यस्य घटादेः सङ्कल्पकाले   
भासाअनस्य तव देहरूपता भाति किम् ? न भातीत्यर्थः । ननु   
देहत्वस्याभासनेऽपि [क्: त्वस्य भासनेऽपि] वस्तुतो मम चिदात्मनः   
सम्बन्धाद्देहादिर्मम वपुरिति चेद् भास्यघटादेरपि   
सम्बन्धाविशेषात्तच्चापि तव देहो भवेदित्याह - देह इति ॥ १२ ॥  
  
प्। ३१२)  
  
एवं सङ्कल्प्यते यद्यच्छरीरं तत्तदेव हि ।  
तेन सर्वमयस्त्वं स्याः कथं देहात्ममात्रकः ॥ १३ ॥  
  
ननु तथाप्यहम्प्रत्ययिनश्चिदात्मनः परिच्छेदकोपाधित्वादेव देहोऽपि   
स्वरूपमिति चेद् घटादिज्ञानकाले   
घटादिसङ्कल्पात्मकज्ञानस्यैवाहम्प्रत्ययित्वेन घटादीनामेव   
तत्परिच्छेदकोपाधित्वाद् घटाद्यमपि ते रूपं स्यात् अतो   
भासमानक्रमिकसर्वभावमयत्वमेव ते भवेन्न तु देहमात्रात्मत्वमित्याह   
- एवमिति ॥ १३ ॥  
  
तस्माद् दृश्यं तव वपुर्नहि स्याद्व्यभिचारतः ।  
तस्माद् दृङ्मात्ररूपोऽसि न दृग् दृश्या कदाचन ॥ १४ ॥  
  
तस्मादिति । सर्वमयत्वप्राप्तेरित्यर्थः । इष्टापत्तिरिति चेदाह - व्यभिचारत इति ।   
तत्तद्भासनकाले तदितरेषामहम्प्रत्ययिसम्बन्धाद्यभावादित्यर्थः । तस्माद्   
दृश्यस्य त्वद्रूपतानुपपत्तेः । अत एव तवात्मभूता दृग् दृश्यात्मिका न   
भवतीत्याह - न दृगिति ॥ १४ ॥  
  
सा स्वप्रभा दृश्यरूपविशेषलेशवर्जिता ।  
देहदेशकालभेदचित्रवैचित्र्यचित्रिता ॥ १५ ॥  
  
आत्मरूपमेव निष्कृष्याह - सेति । आत्मस्वरूपा दृग् इत्यर्थः । स्वप्रभा   
स्वप्रकाशरूपा स्वस्वरूपभासनेऽन्यापेक्षावर्जितेति भावः । दृश्यरूपेति ।   
शुद्धदृङ्मात्ररूपेति भावः । ननु देहदेशादिनिखिलविशेषस्य   
तदेकनिष्ठत्वात् कथं विशेषलेशवर्जितेति चेदाह - देहेति ।   
भेदात्मकचित्रस्य वैचित्र्येण चित्रिता प्रतिबिम्बचित्रितदर्पणवज्जगच्चित्रवतीति   
भावः ॥ १५ ॥  
  
प्। ३१३)  
  
तस्मात् सङ्कल्पमात्रस्य वर्जनात् परतः स्थितम् ।  
शेषं शुद्धचिते रूपं स्वात्मानमुपलक्षय ॥ १६ ॥  
  
तस्मादिति । दर्पणे प्रतिबिम्बवैचित्र्यस्य बिम्बमूलकत्ववच्चिति जगद्वैचित्र्यस्य   
सङ्कल्पमूलकत्वादित्यर्थः । परतः स्थितं सङ्कल्पवर्जनोत्तरं   
स्वतोऽभिव्यज्यमानम् । शेषं सङ्कल्पत्यागावधिभूतम् ॥ १६ ॥  
  
एवं सकृल्लक्षिते तु यत् स्थितं तदलक्षणात् ।  
अज्ञानं सर्वसंसारकारणं तद् विलीयते ॥ १७ ॥  
  
एवं सङ्कल्पवर्जनेन स्वात्मनि सकृल्लक्षिते प्रत्यभिज्ञाते सति तस्मिन् यत्   
स्थितं देहाद्यं तस्यालक्षणात्तु स्थूलोऽहं ब्राह्मणोऽहमित्यनभिमननादेव   
तद्देहादावहम्भावकारणभूतमज्ञानं विलीयते ।   
देहात्मभावाद्युन्मूलनक्षमात्मप्रत्यभिज्ञानेनैवाज्ञाननिवृत्तिर्न   
क्षणिकसमाधिरूपान्निर्विकल्पादापातप्रत्यभिज्ञानाद् वेति भावः ॥ १७ ॥  
  
न मोक्षो नभसः पृष्ठे न पाताले न भूतले ।  
सङ्कल्पवर्जनाच्छुद्धस्वरूपस्य प्रथैव सः ॥ १८ ॥  
  
नन्वेवमज्ञाननिवृत्य्युत्तरं कदा कुत्र किंविधो मोक्षः प्राप्यत   
इत्याशङ्क्याह - न मोक्ष इति । सङ्कल्पवर्जनकाले एव स्वात्मन्येव   
स्वरूपप्रथात्मको मोक्षो भवेदिति भावः ॥ १८ ॥  
  
स स्वरूपात्मकत्वात्तु नाप्राप्तः स्यात् कदाचन ।  
केवलं मोहमात्रस्य निरासेन कृतार्थता ॥ १९ ॥  
  
नाष्येवंविधो मोक्षोऽपूर्वः प्राप्यते तस्य स्वरूपभूतप्रथात्मत्वादित्याह   
- स इति । ननु तर्ह्येतावान् श्रवणादिप्रयासो व्यर्थ इति चेन्नेत्याह -   
केवलमिति । मोहोऽज्ञानम् ॥ १९ ॥  
  
अन्यो मोक्षो न सम्भाव्यः कृतकत्वाद्विनाश्यतः [क्: श्यते] ।  
स्वरूपादतिरिक्तश्चेच्छशशृङ्गसमो हि सः ॥ २० ॥  
  
ननु निरुक्तज्ञानात् स्वर्गादिवदन्य एव मोक्षः कुतो नेष्यत इति चेत्तस्य   
कृतकत्वेन विनाश्यत्वप्रसक्तेरित्याह - अन्य इति । अतो नान्यो मोक्ष इति   
सम्बन्धः ॥ २० ॥  
  
प्। ३१४)  
  
स्वरूपं सर्वतः पूर्णमन्यो मोक्षः क्व सम्भवेत् ।  
स्वरूपे सम्भवन्(वेद्)मोक्षो दर्पणप्रतिबिम्बवत् ॥ २१ ॥  
  
कुतः शशशृङ्गतुल्यत्वमिति चेदाह - स्वरूपमिति ।   
स्वरूपबाह्यस्यासिद्धेः सम्यङ्निरूपितत्वान्न मोक्षः क्वचित् सेत्स्यतीति भावः ।   
ननु जगदिव स्वरूप एव मोक्षोऽस्त्विति चेत्तर्हि प्रतिबिम्बवत् स्वरूपानतिरिक्त   
एवेत्याह - स्वरूप इति ॥ २१ ॥  
  
लोकेऽपि बन्धविगमादृते मोक्षो न भावितः ।  
विगमोऽभाव एव स्यात् सत्योऽभावात्मकः कथम् ॥ २२ ॥  
  
लोकेऽपि मोक्ष इति न वस्त्वन्तरमित्याह - लोकेऽपीति । विगमो हि बन्धनाशः ।   
नाशो नाम ध्वंसाभावः । तथा चाभावस्य सत्यत्वेन भावत्वे चैकमेव   
विरुद्धभावाभावोभयरूपं भवेदिति भावः ॥ २२ ॥  
  
भावाभावात्मकं वस्तु नहि सम्भवति क्वचित् ।  
तथा च स्वाप्नभावाश्च भावाभावोभयात्मकाः ॥ २३ ॥  
  
भावाभावात्मकमिति । विरुद्धोभयरूपं क्वचिन्न सम्भवति सत्यतां न   
प्राप्नोतीत्यर्थः । अयं भावः - भावत्वं सत्त्वम् अभावत्वमसत्त्वम्   
तदुभयरूपमेकं न सम्भवति विरोधादिति न बन्धाभावोऽतिरिक्तः किन्तु   
तदधिकरणस्वात्मरूप एवेति । ननु बन्धाभावस्यात्मरूपत्वे आत्मन एव   
भावाभावविरुद्धोभयरूपत्वं स्यादित्याशङ्क्य आत्मातिरिक्तस्य   
भावत्वाभावत्वादेरखिलस्यासिद्ध्या न विरुद्धरूपतेति वक्तुमेकस्य   
विरुद्धोभयरूपत्वाङ्गीकारे स्वाप्नभावानां तथाविधानां   
सत्यत्वप्रसक्तिरित्याह - तथा चेति । अस्ति   
नास्तीत्युभयप्रत्ययविषयत्वादुभयात्मत्वम् । सत्याः स्युरिति सम्बन्धः ॥ २३ ॥  
  
सत्याः स्युर्बाधहेतोस्ते त्वसत्या इति चेच्छृणु ।  
बाधोऽभावप्रत्ययः स्यात् प्रत्ययाभावकालिकः ॥ २४ ॥  
  
ननु स्वाप्नानां नोभयरूपेण सत्यता तद्गतभावरूपताया   
बाधितत्वादित्याशङ्क्य एवमात्मातिरिक्तस्याखिलस्यापि बाधसम्भवान्न   
मोक्षोऽप्यतिरिक्तः सेत्स्यतीत्याह - बाधहेतोरित्यादि । बाधितस्यासत्यतां   
वक्तुं बाधलक्षणमाह - बाध इति । नास्ति घट इत्यभावप्रत्यय एव   
भाधः । नन्वात्मनोऽपि नास्त्यात्मेति कस्यचित्   
प्रत्ययसम्भवाद्वाधितत्वेनासत्यताप्रसक्तिरित्यत आह -   
प्रत्ययाभावकालिक इति । आत्मनो नित्यप्रकाशत्वेन प्रत्ययाभावासम्भवाद्   
नासत्यतेति तात्पर्यम् ॥ २४ ॥  
  
प्। ३१५)  
  
यस्यैवं बाधयोगः स्यात् सोऽसत्यो नहि चेतरः ।  
अस्ति सर्वस्य दृश्यस्य बाधोऽप्रत्ययकालिकः ॥ २५ ॥  
  
यस्य घटादेः । एवम् उक्तरीत्या ।   
तत्प्रत्ययाभावकालिकतदभावप्रत्ययरूपबाधयोगः स्यात् सोऽसत्यः । नहि   
चेतर इति । एवम्बाधयोगरहितो नासत्यः । अप्रत्ययकालिक इति । दृश्यमात्रस्य   
प्रत्ययाभावकालिकाभावप्रत्ययरूपबाधसत्त्वादसत्य(त्व)मित्यर्थ  
ः ॥ २५ ॥  
  
तस्मादसत्यमेव स्याद् भावाभावात्मना स्थितम् ।  
यस्याभावस्पर्शलेशः कदाचित् कुत्रचिन्नहि ॥ २६ ॥  
  
तस्मात् उक्तबाधयोगात् । भावाभावात्मना स्थितमिति । अस्ति   
नास्तीत्युभयप्रत्ययविषयीभूतं दृश्यमात्रम् । यस्य वस्तुनः । कदाचित् काले   
कुत्रचिद्देशे वा अभावस्पर्शलेशः   
प्रत्ययाभावकालिकाभावप्रत्ययसम्बन्धो नहि ॥ २६ ॥  
  
एवंविधं तु चित्तत्त्वं सत्यं सर्वात्मना स्थितम् ।  
तस्माद्विभिन्नमोक्षस्तु न सत्यः स्यात् कथञ्चन ॥ २७ ॥  
  
एवंविधं बाधविधुरं चिदात्मतत्त्वमेव सत्यम् । ननु घटादिप्रत्ययकाले   
नास्ति चिदात्मप्रत्यय इति चेदाह - सर्वात्मनेति । दर्पणप्रतिबिम्बन्यायेन   
सर्वात्मना तस्यैव भासमानत्वेन स्थितत्वान्न तदप्रत्ययः कदाचनेति भावः   
। तस्मादिति । आत्मभिन्नदृश्यमात्रस्यासत्त्वादित्यर्थः ॥ २७ ॥  
  
मोक्षः पूर्णस्वरूपस्य सकृत् प्रथनमुच्यते ।  
चेत्यवर्जनमात्रेण चितिः पूर्णा प्रकीर्तिता ॥ २८ ॥  
  
स्वरूपातिरिक्तस्य निखिलस्यासत्यत्वात् पूर्णमपरिच्छिन्नं यत् स्वरूपं तस्य यत्   
सकृत् प्रथनमपरिच्छिन्नं प्रथनम् । अविद्याया   
नष्टत्वादविद्याऽनावृतमिति यावत् । ननु सदा पूर्णस्वभावायाश्चितेः कथं   
मोक्षदशायामेव पूर्णत्वमिति चेदाह - चेत्येति । स्वभावतः पूर्णापि   
चेत्यसम्पर्कादपूर्णेव भवतीति भावः ॥ २८ ॥  
  
प्। ३१६)  
  
चेत्याभासनमेवास्याश्चितेः सङ्कोचनं भवेत् ।  
चेत्याभाने चितिः पूर्णा परिच्छेदविवर्जनात् ॥ २९ ॥  
  
एतदेवाह - चेत्येति । अस्याश्चितेः । यथा हि दर्पणस्वरूपं प्रतिबिम्बैः   
सङ्कुचितमिव भवति तथेति भावः । यथा हि प्रतिबिम्बाभासने   
दर्पणस्यापरिच्छिन्नतेव भवति तथा चेत्येऽभाते चितिः पूर्णेव भवतीत्याह ##-  
  
कालादिभिः परिच्छेदो यदि तस्या निरूप्यते ।  
अचेतितः परिच्छेदश्चेतितो वा भवेद् वद ॥ ३० ॥  
  
एवं चितेः स्वान्तर्भातचेत्यैरेव परिच्छेदाभासो न वस्तुतः कालाद्यैः   
परिच्छेद इति वक्तुमुपक्रमते - कालादिभिरिति । तस्याः चितेः । परिच्छेदः   
परिच्छेदकः कालादिः । चेतितो वाऽचेतितः चितिप्रकाशितो वा न वेत्यर्थः ॥ ३० ॥  
  
अचेतने ह्यसिद्धः स्याच्चेतने सैव व्यापिका ।  
लोके कालपरिच्छिन्नो भवो यः कोऽपि भावितः ॥ ३१ ॥  
  
अचेतने अचेतितत्वे चित्याऽप्रकाशितत्व इति यावत् । असिद्धः स्यादिति । चिदविषयस्य   
शशशृङ्गतुल्यत्वादसिद्धिरिति भावः । चेतन इति । चेतितत्वे इत्यर्थः । सैव   
चितिरेव । व्यापिकेति । दर्पणव्याप्तैः प्रतिबिम्बैर्दर्पणस्येव [क्, ख्:   
स्यैव] चितिव्याप्तैः कालाद्यैश्चितेर्न परिच्छेद इति भावः । एतदेव   
सोदाहरणमुपपादयति - लोक इति भावितः दृष्टः ॥ ३१ ॥  
  
प्। ३१७)  
  
भावकालौ परिच्छेद्यपरिच्छेदकतां गतौ ।  
चिता व्याप्तौ भवेतां वै यदा तर्हि तथाविधौ ॥ ३२ ॥  
  
तत्रैवं स्थितिरित्याह - भावकालाविति । चिता व्याप्तयोः प्रकाशितयोरेव   
भावकालयोस्तथाविधता परिच्छेद्यपरिच्छेदकता ॥ ३२ ॥  
  
अव्याप्तौ तु चिता यर्हि कथं सिद्ध्येत् परिच्छिदिः ।  
चितेर्बहिर्यदा चेत्यमस्ति तत् स्यात् परिच्छिदिः ॥ ३३ ॥  
  
तत्र परिच्छेद्यपरिच्छेदकयोर्मध्येऽन्यतरस्यापि चिताऽव्याप्तौ न   
परिच्छेदसिद्धिरित्याह - अव्याप्ताविति । एवञ्च प्रकृते   
परिच्छेदकाभिमतस्य कालादेश्चिद्व्याप्तत्वस्यावश्यमेष्टव्यत्वेन व्याप्येन   
कालादिना व्यापकस्य परिच्छेदो न सम्भवतीति भावः । यदि   
परिच्छेदकाभिमतकालादिचेत्यस्य चिदव्याप्तस्य चितेर्बहिः सत्त्वसम्भवे   
परिच्छेदस्तेन चितेः स्यादित्याह - चितेरिति । तत् तदा ॥ ३३ ॥  
  
चितेर्बहिश्चेत्यसिद्धिः सर्वथा नोपपद्यते ।  
यो बहिः स कथं सिद्ध्येच्चितिसम्बन्धवर्जितः ॥ ३४ ॥  
  
चिद्व्याप्त्या प्रकाशमानस्यैव स्वरूपसिद्धिर्नान्यस्येत्याह - चितेरिति ॥ ३४ ॥  
  
सम्बन्धोऽपि नैकदेशः स्यादसिद्धस्तथेतरः ।  
तत्सम्बन्धांशमात्रस्य भानादन्यन्न सिद्ध्यति ॥ ३५ ॥  
  
ननु चित्सम्बन्धाद्वस्तुस्वरूपसिद्धिः । तथा च घटे दण्डसम्बन्ध इव चितेः   
कालाद्येकदेशसम्बन्धेनापि कालादिस्वरूपसिद्धिश्चिदव्याप्तिश्च सिद्ध्यतीति   
चेदाह - सम्बन्ध इति । चित्सम्बन्धः कालादेरेकदेश इति वक्तुमयुक्तम् ।   
तथा सति चित्सम्बन्धादितरांशोऽसिद्धः स्यात् । कुत इति   
चेदन्यांशस्याभावादित्याह - तत्सम्बन्धेति ॥ ३५ ॥  
  
अतो बहिः पदार्थोऽपि चितिनिर्मग्न इष्यताम् ।  
एवं च सर्वात्मनैव मग्नं चेत्यमपीष्यताम् ॥ ३६ ॥  
  
यतश्चित्यनिर्मग्नो न सिद्ध्यति अतो   
यत्राव्यक्तभित्तावखिलदृश्यचित्रमवभासते तत्स्वरूपसिद्ध्यर्थं तदपि   
बहिःपदार्थरूपं चितिनिर्मग्नमिष्यताम् । एवञ्च   
दीपालोकनिर्मग्नभित्तिस्थचित्राणामर्थाद्यथा दीपालोकनिर्मग्नत्वं तथा   
चितिनिर्मग्नं चेत्यमिष्यतामित्याह - अत इति ॥ ३६ ॥  
  
प्। ३१८)  
  
कथं स्वान्तर्विनिर्मग्नं स्वपरिच्छेदकं भवेत् ।  
चेत्यमेवंविधं राम विचारय सुयुक्तितः ॥ ३७ ॥  
  
एवं स्वान्तर्निर्मग्नेन कालादिना स्वपरिच्छेदोऽसम्भवीत्याह - कथमिति ।   
एवं परिच्छेदककालादेर्व्याप्यत्वादपरिच्छेदकत्वमुक्त्वा सम्प्रति   
गगनव्याप्तैर्घटाद्यैर्गगनस्य परिच्छेदवदपि चिदात्मनो न परिच्छेद इति   
सूचयितुं गगनाद् घटादिकमिव चिदात्मनो व्यतिरिक्तं दृश्यं नास्तीति   
साधयितुमुपक्रमते - चेत्यमिति । एवंविधं चितिनिर्मग्नम् ॥ ३७ ॥  
  
चितेरन्तर्भासमानं प्रतिबिम्बात्मकं भवेत् ।  
न भावोदरगो भावो भवन् लोके सुदृश्यते ॥ ३८ ॥  
  
विचारप्रकारमेवाह - चितेरिति । चितिनिर्मग्नत्वेनान्तर्भासमानं चेत्यं   
प्रतिबिम्बात्मकमेव भवेत् अन्यथा निरूपयितुमशक्यत्वत्   
प्रतिबिम्बलक्षणयोगाच्च । एतच्च प्राग् वितानितम् [द्वादशाध्याये   
चतुर्दशाध्याये च] । अन्यथाऽनुपपत्तिमेव दर्शयति - न भावेति ॥ ३८ ॥  
  
भावानां स्याद्धि साङ्कर्यं तथा चेद् राम सरतः ।  
बहिःपदार्थस्ते प्रोक्तो भ्रममूलो हि सर्वथा ॥ ३९ ॥  
  
भावशरीरे न भावान्तरमित्यत्र प्रत्यक्षानुपलब्धिं प्रदर्श्य   
तथाङ्गीकारे साङ्कर्यदोषमाह - भावानामिति । घटपटादेः   
परस्परस्वरूपान्तर्भावे घटः पटः स्यात् पटो घटः स्यादिति भावः । तथा   
च दर्पणप्रतिबिम्बतुल्यत्वाद् दृश्यं न चिदात्मनो व्यतिरिक्तमिति तात्पर्यम् ।   
प्रकारान्तरेणाव्यतिरिक्ततां साधयति - बहिःपदार्थ इति । अव्यक्तमित्यर्थः ।   
भ्रममूलः स्वरूपाज्ञानमूल इति प्राक् प्रोक्तम् [द्वादशेऽध्याये] ॥   
३९ ॥  
  
प्। ३१९)  
  
तदाश्रयाणां भावानां कथं स्यात् सत्यता वद ।  
चितिस्वरूपः स्वात्मैव तत्तद्भावात्मना सदा ॥ ४० ॥  
  
तदाश्रयाणाम् अव्यक्तात्मकबहिःपदार्थाश्रयाणाम् ।   
भ्रान्त्यारोपितभित्तिगतचित्राणामिव नाधिष्ठानातिरिक्तत्वेन सत्यत्वमिति भावः ।   
तस्मात् स्वात्मैव चितिस्वरूपः सदा तत्तद्दृश्यभावात्मना भासत इत्यन्वयः   
॥ ४० ॥  
  
भासते स्वाच्छन्द्यशक्त्या नाधिकं विद्यते क्वचित् ।  
इति वाक्यं समाकर्ण्य पुनः पप्रच्छ भार्गवः ॥ ४१ ॥  
  
कुत एवं भासत इति चेदाह - स्वाच्छन्द्येति । मायाभिधानया   
स्वातन्त्र्यशक्त्या मायाविपरिकल्पितेन्द्रजालसृष्टिरिव भासते । अतः   
स्वरूपातिरिक्तं क्वचित् किञ्चिदपि नहि विद्यते ॥ ४१ ॥  
  
भगवन् भवता प्रोक्तं दुर्घटं प्रतिभाति मे ।  
शुद्धा चितिर्विचित्रैका भासत इत्यसम्भवात् ॥ ४२ ॥  
  
शुद्धाखण्डा [क्: खण्डचिति] चितिरेकापि विचित्रा भासत इत्यसम्भवाद्   
दुर्घटं प्रतिभाति ॥ ४२ ॥  
  
चितिश्चेत्यमिति द्वेधा वस्तु सर्वैर्विभावितम् ।  
तत्र चेत्यं चिता भास्यं स्वप्रभा चितिरस्तु ते ॥ ४३ ॥  
  
असम्भवमेव विशदयति - चितिरिति । सर्वैर्विभावितं   
सर्वानुभवसिद्धमनपह्नवनीयमिति तात्पर्यम् । तत्र तर्योमध्ये ते चितिः   
स्वप्रभैवास्तु । चितेः स्वप्रकाशत्वं त्वदुक्तमेवास्त्विति तात्पर्यम् ॥ ४३ ॥  
  
यथाऽलोकभातमपि वस्तु तद्भिन्नमस्ति वै ।  
एवं चिता भासितं तु चेत्यमस्तु पृथग्विधम् ॥ ४४ ॥  
  
चितेश्चेत्यं [ग्: चित] भिन्नमिति सदृष्टान्तं साधयति - यथेति ।   
आलोकभातमालोकाद्यथा भिन्नम् एवं चितो भिन्नं चेत्यमस्त्वित्यर्थः ॥ ४४ ॥  
  
चेत्यं चिदात्मकमिति नानुभूतिं समारुहेत् ।  
अथ च प्रागभिहितं जनकेन महात्मना ॥ ४५ ॥  
  
नानुभूतिं समारुहेत् सर्वानुभवविरोधाच्चिच्चेत्ययोरेकता   
नानुभवविषयेत्यर्थः । आक्षेपान्तरम् - अथेति । जनकेनोक्तमिति भवता   
यदभिहितं तत् कथमिति व्यवहितेन सम्बन्धः ॥ ४५ ॥  
  
प्। ३२०)  
  
सङ्कल्पवर्जनादेव निर्विकल्पं मनो भवेत् ।  
तदेव निर्विकल्पं स्याज्ज्ञानं संसारनाशनम् ॥ ४६ ॥  
  
जनकोक्तिमेवानुवदति - सङ्कल्पेति । तदेव निर्विकल्पं मन एव ।   
संसारनाशनम् प्रत्यभिज्ञानद्वारा संसारनिवर्तकमित्यर्थः ॥ ४६ ॥  
  
तदेव ह्यात्मनो रूपमित्युक्तं तत् कथं भवेत् ।  
आत्मनो हि मनः प्रोक्तं करणं ज्ञानकर्मणि ॥ ४७ ॥  
  
कथं भवेदित्याक्षेपनिदानानुपपत्तिमाह - आत्मनो हीति । ज्ञानकर्मणि   
ज्ञानक्रियायाम् ॥ ४७ ॥  
  
मनो यद्यात्मनो न स्याद्विशिष्येत जडात् कथम् ।  
मनो जडाद्विशेषः स्यादात्मनो भगवन्ननु ॥ ४८ ॥  
  
चेतनस्यात्मनश्चितिक्रियाकरणं मनः । तदभावे आत्मनो   
जडत्वप्रसक्तिरित्याह - मन इति ॥ ४८ ॥  
  
मनसैव हि बन्धः स्यान्मोक्षो वाऽप्यात्मनः स्फुटम् ।  
सविकल्पं मनो बन्धो [हेतुहेतुमतोरभेदेनोपचाराद् मनो बन्धो   
मनो मोक्ष इति चोच्यत इति भावः] मोक्षः स्यान्निर्विकल्पकम् ॥ ४९ ॥  
  
आत्मनो बन्धमोक्षावपि मनोनिमित्तकावित्याह - मनसैवेति ।   
बन्धमोक्षयोर्मुख्यहेतुत्वाद् [हेतुहेतुमतोरभेदेनोपचाराद् मनो बन्धो   
मनो मोक्ष इति चोच्यत इति भावः] बन्धो मोक्ष इति ॥ ४९ ॥  
  
तत् कथं मन एवात्मा करणं हि मनः स्मृतम् ।  
निर्विकल्पस्य संसिद्धावपि द्वैतं तु शिष्यते ॥ ५० ॥  
  
निर्विकल्पं मन एवात्मेति प्रागुक्तं तत्कथमित्याह - तत्कथमिति । तत् तस्मात्   
। कर्तृकरणयोरभेदानुपपत्तेरित्यर्थः । अतो दर्पणप्रतिबिम्बन्यायेन   
दृश्यैक्येऽपि मनसो [ख्, ग्: मनसा] द्वैतं परिशिष्यत इत्यर्थः ॥   
५० ॥  
  
प्। ३२१)  
  
अथापि लोके दृष्टोऽस्ति यस्य भ्रान्तिरसन् हि सः ।  
नहि भ्रान्तिरसत्या स्यात्तदद्वैतं कथं भवेत् ॥ ५१ ॥  
  
भ्रान्तिविषयस्यासत्यत्वेऽपि भ्रान्तिस्वरूपस्य सत्यत्वाद् द्वैतपरिशेष इत्याक्षिपति   
- अथेति ॥ ५१ ॥  
  
अर्थक्रिया न क्वचिच्च दृष्टाऽसत्येन वस्तुना ।  
सर्वं हि जागतं वस्तु स्थिरमर्थक्रियाकरम् ॥ ५२ ॥  
  
अर्थक्रिया स्थैर्यं चासत्ये रज्जुसर्पादौ न दृष्टम् तत्   
कथमर्थक्रियाकारिणोऽस्थि(णः स्थि)रस्य दृश्यमात्रस्यासत्यतेत्याह   
- अर्थक्रियेति ॥ ५२ ॥  
  
तदसत्यं कथं ब्रूहि यतोऽद्वैतं प्रसिद्ध्यति ।  
सर्वं च भ्रान्तिविज्ञानं भ्रान्त्यभ्रान्तिभिदा कथम् ॥ ५३ ॥  
  
यतः जगतोऽसत्यत्वात् अद्वैतं प्रकर्षात् सिद्ध्यति । यदि दृश्यज्ञानं सर्वं   
भ्रान्तिरूपं तर्ह्यन्यस्याभ्रान्तिज्ञानस्याभावाद् भ्रान्तिरभ्रान्तिरिति   
ज्ञानभेदव्यवहारः कथमित्याह - सर्वमिति ॥ ५३ ॥  
  
भ्रान्तिः सर्वसमा वापि कथं स्याद् ब्रूहि मे गुरो ।  
सन्देह एष चिरतो [क्, ख्: विरतो] हृदि मे परिवर्तते ॥ ५४ ॥  
  
सर्वेषामेकरूपा भ्रान्तिर्वा कथं स्यादित्याह - भ्रान्तिरिति ॥ ५४ ॥  
  
इत्येवं प्रश्नमाकर्ण्य दत्तात्रेयः समस्तवित् ।  
साधुप्रश्नप्रहृष्टात्मा प्रवक्तुमुपचक्रमे ॥ ५५ ॥  
  
समस्तवित् सर्वज्ञः ॥ ५५ ॥  
  
राम साधु त्वया पृष्टं प्रोक्तप्रायमिदं पुनः ।  
यावन्न मनसस्तोषस्तावद् भूयो विशोधयेत् ॥ ५६ ॥  
  
त्वया पुनः पृष्टमेतदतः प्रोक्तप्रायमेव । सर्वोऽप्येषोऽपूर्वः [क्:   
अपूर्व] प्रश्नो न भवतीति तात्पर्यम् । तर्हि कथमस्य साधुत्वमिति चेदाह   
- यावदिति । संशयनिवृत्त्या तोषः । विशोधयेत् विचारयेत् ॥ ५६ ॥  
  
गुरुर्वापि कथं ब्रूयादपृष्टास्तन्मनोगतम् ।  
प्राणिनां हि बुद्धिभेदात्तर्कः पृथगवस्थितः ॥ ५७ ॥  
  
तन्मनोगतं शिष्य जिज्ञासितम् । पुनः प्रश्नोऽप्युपपद्यत इत्याह -   
प्राणिनामिति । बुद्धिभेदेन तर्कभेदात् । शिष्यहृद्गततर्कस्य गुरुणा   
ज्ञातुमशक्यत्वेन सकृदुपदेशेन शङ्काऽनिवृत्तेरिति भावः ॥ ५७ ॥  
  
प्। ३२२)  
  
अपृष्ट्वा स्वस्वाभिमतं कः सन्देहाद्विमुच्यते ।  
अपृष्टुर्विद्या हि सुदृढा प्रश्नो बीजं निरूपणे ॥ ५८ ॥  
  
अप्रष्टुः सन्देहानिवृत्तिस्तस्मात् [क्: सन्देह] प्रष्टुरेव विद्या भवति   
नान्यस्येत्याह - अपृष्ट्वेति । प्रश्नादेव निरूपणं भवतीत्याह -   
प्रश्न इति ॥ ५८ ॥  
  
अप्रष्टुर्नैव विद्या स्यात् पृष्ट्वा विद्यात्ततो गुरुम् ।  
चितिरेकैव वैचित्र्याद्भासत इति सम्भवेत् ॥ ५९ ॥  
  
ततः अप्रष्टुर्विद्याभावात् क्रमेणोत्तरं वक्तुमुपक्रमते - चितिरिति ॥ ५९ ॥  
  
एकरूपो यथादर्शः प्रैबिम्बादनेकधा ।  
पश्य स्वप्नविकल्पादौ मन एकं हि केवलम् ॥ ६० ॥  
  
कथं सम्भवेदिति चेद् [क्: च सदृ] दृष्टान्तमाह - एकरूप इति ।   
दर्पणस्य बिम्बसापेक्षत्वेन वैषम्यमिति दृष्टान्तरमाह - पश्य   
स्वप्नेति ॥ ६० ॥  
  
द्रष्टृदर्शनदृश्यात्मवैचित्र्येण विभाति हि ।  
एवं शुद्धैव सा संविद्विचित्राकारभासिनी ॥ ६१ ॥  
  
स्वप्नमनोराज्यविकल्पे मन एव बिम्बाद्यनपेक्ष्य द्रष्ट्रादिवैचित्र्येण विभाति ।   
एवमेव शुद्धसंविद्विचित्राकारभासिनी ॥ ६१ ॥  
  
चितिश्चेत्यमिति द्वेधा स्वप्नेऽपि हि विभासते ।  
आलोकमन्तरा त्वन्धो भावं जानाति वै ननु ॥ ६२ ॥  
  
एवं चितेर्वैचित्र्यमुपपाद्य द्वितीयाक्षेपं निराकरोति - चितिरिति ।   
चिच्चेत्ययोर्द्वैतं स्वप्ने सर्वेषां भासमानमपि यथा न वस्तुतोऽस्ति एवं   
जाग्रति सर्वेषां भासमानमपि द्वैतं नास्तीत्यर्थः । अथालोकेन   
भासमानघटादेस्तदन्यत्वमिव [क्: मेव] चिता भासमानदृश्यस्य   
चिदन्यत्वमिति तृतीयाक्षेपपरिहारायाह - आलोकमिति । यद्यद्विना न भासते   
तत्तदात्मकमिति व्याप्तेर्दृष्टान्ते व्यभिचारः अन्धस्यालोकं विना त्वचैव   
घटादेर्भासनात् ॥ ६२ ॥  
  
प्। ३२३)  
  
अन्धस्याभासमानं च रूपं भाति स्मृतौ किल ।  
नैवं चितेरभाने किं कदा कुत्र विभासते ॥ ६३ ॥  
  
नन्वेवमप्यालोकं विना रूपस्याभासनादालोकरूपयोरभेदप्रसक्तिरिति चेदाह   
- अन्धस्येति । जन्मान्धस्यरूपाभासनेऽपि तदन्येस्।आं   
सर्वेषामालोकमनपेक्ष्य रूपस्यापि स्मृतौ भासमानत्वाद् नालोकात्मता   
रूपस्येत्यर्थः । प्रकृते तु न क्वापि व्यभिचार इत्याह - नैवमिति ।   
एतदेवोपपादयति - चितेरिति । कदा काले [क्, ख्: लोके] कुत्र देशे   
चितिमनपेक्ष्य किं विभासते न किञ्चिदित्यर्थः ॥ ६३ ॥  
  
यथादर्शं विना किञ्चित् प्रतिबिबं न भाति वै ।  
आदर्शान्नातिरिक्तोऽतः प्रतिबिम्बो भवेद्यथा ॥ ६४ ॥  
  
प्रकृतव्याप्तेर्दृष्टान्तमाह - यथेति । यथा आदर्शं विना प्रतिबिम्बो न   
भाति अतो हेतोरेव यथा प्रतिबिम्ब आदर्शान्नातिरिक्तः ॥ ६४ ॥  
  
एवं चितिमृते किञ्चिदतिरित्कं न विद्यते ।  
अत एव मनोऽप्यन्यत् सर्वथ नास्ति वै चितेः ॥ ६५ ॥  
  
दार्ष्टान्तिके योजयति - एवमिति । अत एवेति । मनसोऽपि दृश्यतुल्यत्वादित्यर्थः ॥   
६५ ॥  
  
यथा स्वप्ने मनस्तद्वज्जाग्रत्यपि मनो नहि ।  
कल्पितं कार्यसंसिद्ध्यै करणं केवलं मनः ॥ ६६ ॥  
  
अत्र दृष्टान्तः - यथेति । स्वप्ने हि   
ज्ञातृज्ञानकरणज्ञेयानामेकरूपत्वेन [क्: कारण] यथा   
पृथङ्मनो नास्ति तथा जाग्रन्मनोऽपीत्यर्थः । यथा स्वप्ने कल्पितमनसैव   
सकलकार्यनिर्वाह एवं जाग्रत्यपीत्याह - कल्पितमिति ॥ ६६ ॥  
  
प्। ३२४)  
  
यथा स्वप्नः कुठारः स्यात् करणं तरुछेदने ।  
राम क्रियाऽसत्यरूपा सत्यं तत्करणं कथम् [ख्: तथा] ॥ ६७ ॥  
  
स्वाप्नतरुच्छेदनक्रियाया असत्यत्वाद् यथा तत्करणं कुठारोऽप्यसत्यः एवं   
दृश्यासत्यत्वेन तज्ज्ञानस्याप्यसत्यत्वात् तत्कारणमप्यसत्यमित्याह [क्:   
करण] - यथेति । तरुच्छेदने यथा कुठारस्तथा मन इति शेषः ।   
मनसोऽसत्यत्वमवर्ज्जनीयमित्याह - क्रियेति ॥ ६७ ॥  
  
असता नरशृङ्गेण कः कदा सुविदारितः ।  
तस्मान्नास्ति मनो राम चासत् कार्यस्य कारणम् ॥ ६८ ॥  
  
कार्यकारणयोरसत्यत्वे [ग्: करण] क्रिया सुतरामसत्येति   
सदृष्टान्तमाह - असतेति । कारकं करणम् ॥ ६८ ॥  
  
स्वप्ने दृशिक्रियाकार्यकरणं [क्, ख्: कारणं] मन उच्यते   
।  
यथा [ख्: तथा राम] तथा सर्वदापि मनो नास्ति क्रियाकरम् ॥ ६९ ॥  
  
प्रोक्तमेव [क्: प्रोक्ता] पुनः सदृष्टान्तं द्रढयति - स्वप्न इति ॥   
६९ ॥  
  
चिदात्मा केवलं स्वच्छस्वाच्छन्द्यान्मन आदिकम् ।  
परिकल्प्य व्यवहरेद् दृश्यद्रष्टृआदिभेदतः ॥ ७० ॥  
  
तर्हि कथमेतद्बन्धमोक्षादिवैचित्र्याभासनमिति चेदाह - चिदात्मेति ।   
स्वच्छमप्रतिहतं स्वाच्छन्द्यं स्वातन्त्र्यम् । ऐन्द्रजालिक इव   
स्वीयमायशक्त्यैव सर्वं परिकल्प्य व्यवहरेदित्यर्थः ॥ ७० ॥  
  
क्वचित् क्वचित् केवलं तु निर्विकल्पात्मना स्थितः ।  
शृणु भार्गव चित्तत्त्वं परिपूर्णमपि स्वयम् ॥ ७१ ॥  
  
क्वचित् क्वचित् प्रोक्ताऽन्तरालदशासु । चिदात्मैव सर्वत्र सविकल्पनिर्विकल्परूपेण   
भासत इत्युपपादयितुमुपक्रमते - शृण्विति ॥ ७१ ॥  
  
प्। ३२५)  
  
नाकाशतुल्यं चैतन्यात् स्वप्रकाशमतः स्थितम् ।  
आकाशश्च चिदात्मा च न विलक्षणतां गतौ ॥ ७२ ॥  
  
आकाशवत् पूर्णमपि चिद्रूपत्वान्नात्मवस्त्वाकाशतुल्यमित्याह -   
नाकाशतुल्यमिति । यतश्चैतन्यरूपमत आत्मतत्त्वं स्वप्रकाशम् ।   
नाकाशवज्जडम् । आकाशात्मनोः सर्वसाम्येऽपि   
चैतन्यमात्रमेवात्मनोऽधिकमित्याह - आकाशश्चेति ॥ ७२ ॥  
  
पूर्णः सूक्ष्मो निर्मलश्चाजोऽनन्तोऽपि निराकृतिः ।  
सर्वाधारोऽप्यसङ्गात्मा सर्वान्तरबहिर्भवः ॥ ७३ ॥  
  
तयोः साधारणधर्मानाह - पूर्ण इत्यादि । पूर्णो व्यापकः । सूक्ष्मः   
अप्रतिघरूपः । निर्मलः एकरसः । अजोऽनन्त इति   
प्रागभावध्वंसाभ्यामस्पृष्टः । निराकृतिरवयवसंस्थानहीनः ।   
सर्वाधारोऽप्यसङ्गात्मा सर्वाश्रयोऽप्यसंस्पृष्टः । सर्वान्तरबहिर्भवः   
सर्वानुस्यूतः ॥ ७३ ॥  
  
विशेषस्तत्र चैतन्यमाकाशे तन्न विद्यते ।  
वस्तुतश्चैतन्यपूर्ण आत्मैवाकाश उच्यते ॥ ७४ ॥  
  
एवं सर्वसाम्येऽपि चैतन्यमेवात्मनि विशेष इत्याह - विशेष इति । तत्   
चैतन्यम् । अवास्तवो ह्याकाशात्मनोर्भेद इत्याह - वस्तुतस्त्विति ॥ ७४ ॥  
  
नह्यात्माकाशयोर्बेदो लेशतोऽपि हि विद्यते ।  
य आकाशः स आत्मैव यश्चात्माकाश एव सः ॥ ७५ ॥  
  
अज्ञाः पश्यन्त्यात्मरूपमाकाशमिति वै भ्रमात् ।  
सौरालोकं यथोलूकस्तमोमात्रं प्रपश्यति ॥ ७६ ॥  
  
आत्मानमेवाज्ञा आकाशं पश्यन्ति । अत्र दृष्टान्तः - सौरेति । यथोलूकः   
स्वनेत्रदोषात् सौरालोकमेवान्धकारात्मकं पश्यति   
एवमविद्यादोस्।आदात्मानमेवाकाशं पश्यन्ति जनाः ॥ ७६ ॥  
  
आकाशमेव विज्ञास्तु पश्यन्त्यात्मचिदात्मकम् ।  
परा चितिः परेशानी स्वच्छस्वातन्त्र्यवैभवात् ॥ ७७ ॥  
  
विज्ञाः पण्डितास्त्वाकाशमेव आत्मचिद्रूपं पश्यन्ति । एतदेवोपपादयति -   
परा चितिरिति । परचिद्रूपः परमेश्वरः स्वच्छस्वातन्त्र्यस्य वैभवाद्   
माहात्म्याद् अवभासयेदिति सम्बन्धः ॥ ७७ ॥  
  
प्। ३२६)  
  
अवभासयेदात्मानं परिच्छिन्नमनेकधा ।  
यथा राम स्वमात्मानं स्वप्ने बहुविधं पृथक् ॥ ७८ ॥  
  
अत्र दृष्टान्तः - यथेति । पृथग् भासयसीत्यन्वयः ॥ ७८ ॥  
  
मनुष्यादिविभेदेन भासयस्येवमेव हि ।  
अनेकधाऽवभासोऽपि परिच्छिन्नदृशैव हि ॥ ७९ ॥  
  
एवमेव चिदात्मनो ह्येनकधाऽवभासनम् । स्वात्मनोऽनेकधाऽवभासोऽपि न   
स्वदृष्ट्येत्याह - अनेकधेति ॥ ७९ ॥  
  
स्वयं स्वदृष्ट्या पूर्णात्मरूपिण्येव परा चितिः ।  
ऐन्द्रजालिक एकोऽपि स्वमात्मानमनेकधा ॥ ८० ॥  
  
अत्र दृष्टान्तः - ऐन्द्रजालिक इति ॥ ८० ॥  
  
भासयंस्तत्र द्रष्टॄणां स्वदृष्ट्या भासते [क्: भासयेत्]   
स्वयम् ।  
एक एव निर्विकार एवं सा परमा चितिः ॥ ८१ ॥  
  
यथा ऐन्द्रजालिकः स्वमाययाच्छन्नो मायावृतदृष्ट्या स्वयमनेकधा   
भासमानोऽपि मायाऽप्रतिबद्धस्वदृष्टय स्वयमेक एव भासते एवं परा   
चितिः स्वमायोद्भाविताविद्याच्छन्नदृशामनेकधा भासमानापि   
स्वदृष्ट्या निर्विकारैकरूपेत्याह - एवं सेति ॥ ८१ ॥  
  
शुद्धैकरूपभासापि परिच्छिन्ना ह्यनेकधा ।  
परिच्छिन्नस्वरूपाणां भासयेद् [ख्: भासयन्] माययावृता ॥   
८२ ॥  
  
शुद्ध एकरसः एकः अखण्डः भासो यस्याः सा ॥ ८२ ॥  
  
मायावरणमप्येतत् परिच्छिन्नदृशो भवेत् ।  
यथैन्द्रजालिको मायावृतश्चान्यदृशो भवेत् ॥ ८३ ॥  
  
यथाऽनेकरूपताऽन्यदृष्ट्या एवं मायावृतत्वमप्यन्यदृष्ट्यैवेति   
सदृष्टान्तमाह - मायेति । स्वदृष्ट्याऽनावृतत्वम् [ख्:   
स्वदृष्ट्यना] अनेकत्वं चेति भावः ॥ ८३ ॥  
  
प्। ३२७)  
  
माया परचितोऽत्यन्तं स्वातन्त्र्यमतिदुर्घटम् ।  
लोकेऽपि योगिनोऽन्ये च मान्त्रिका ऐन्द्रजालिकाः ॥ ८४ ॥  
  
ननु परचिदात्मनः शुद्धचिदेकरूपस्यैवमात्मनोऽनेकरूपतावभासनं न   
घटत इत्याशङ्क्य मायाशक्त्या सर्वं घटत इति वक्तुं मायास्वरूपमाह   
- मायेति । परचिदात्मनो यद् दुःसाध्यं घटयति   
एवंविधमत्यन्तमत्युत्तमं [क्, ख्: तमस्वात] स्वातन्त्र्यं सा   
मायेत्यर्थः । अत्र दृष्टान्तः - लोकेऽपीति ॥ ८४ ॥  
  
आच्छादितं स्वस्वातन्त्र्यं प्राप्य किञ्चित् सुयुक्तितः ।  
दुर्घटं घटयन्त्येव ततो नैतद्विचित्रितम् ॥ ८५ ॥  
  
आच्छादितमिति । योगिप्रमुखा हि वस्तुतः परचिदात्मान एवेति पूर्णस्वातन्त्र्ययुता   
एव तथापि परचिन्माययाच्छन्नं तत् स्वातन्त्र्यं   
योगादिसुयुक्त्याच्छन्नस्वातन्त्र्याद् यत्किञ्चित् स्वातन्त्र्यांशाभिव्यक्तिं प्राप्य   
नियतकारणाभावेन दुर्घटमपि गजतुरगादिकं ते घटयन्ति । तथा च   
प्रकृते परचिदात्मनोऽपरिच्छिन्नमायाशक्तेरेतज्जगदवभासनं न   
विचित्रमित्यर्थः ॥ ८५ ॥  
  
एवं परचितेः स्वच्छस्वातन्त्र्यात् स्वात्मनो वपुः ।  
अनेकधा परिच्छिन्नं भासितं भृगुनन्दन ॥ ८६ ॥  
  
एवं प्रोक्तोपपत्त्या ॥ ८६ ॥  
  
परिच्छेदोऽभिमानस्य त्वेकदेशे सुविश्रमः ।  
साऽप्यपूर्णत्वविख्यातिर्याऽविद्या परिगीयते ॥ ८७ ॥  
  
ननु पूर्णस्य चिदात्मनः परिच्छेदः किंविध इति चेदाह - परिच्छेद इति ।   
अभिमानोऽहम्भावः । चिदात्मा हि दीपादिजडप्रकाशविलक्षणः   
स्फुरत्प्रकाशरूपः । तादृशस्फूर्त्यात्मकप्रकाशस्यानात्मविश्रम   
एवेदम्भावः । स्वात्मविश्रमोऽहम्भावः । यदुक्तमजडप्रमातृसिद्धौ ##-  
योऽहम्भावः स परचिदात्मनोऽखिलस्वरूपविश्रान्तत्वाद् अपरिच्छिन्नत्वात्   
[क्, ख्: अपरिच्छिन्नपूर्णा] पूर्णाहम्भाव इत्युच्यते ।   
एवंविधपूर्णाखण्डस्वरूपस्यापि स्वस्वातन्त्र्याख्यमायावशतो   
यदेकदेशभासनं तत्र च यः स्वात्मविश्रमः स परिच्छेद इत्युच्यते ।   
पूर्णाहम्भावतः परमात्मनः स्वमायाशक्त्या यः   
स्वात्मैकदेशाहम्भावः स परिच्छेद इति तात्पर्यम् । अपिरेवार्थे ।   
याऽपूर्णत्वख्यातिः अविद्या इति च शास्त्रेषु परिगीयते स एव अपूर्णाहम्भावः   
[क्: पूर्णा] ॥ ८७ ॥  
  
प्। ३२८)  
  
अत्र मुह्यन्ति बहवस्तार्किकाः पण्डिता अपि ।  
स्वात्मानमनुदाहृत्य बहिर्दृष्टितया स्थितेः ॥ ८८ ॥  
  
एवं चैकदेशेऽहम्भाव विश्रमात् तदतिरिक्ताखिलचिदात्मर्पदेश एव   
आकाशत्वेन भासते अतो नात्मनोऽतिरिक्त आकाश इति सिद्धम् । अत्र   
आकाशस्यात्मानन्यत्वे मुह्यन्ति । कुतो मुह्यन्ति इति चेदाह - स्वात्मानमिति ।   
अनुदाहृत्येति । श्रुते मतेऽप्यर्थे प्रत्यग्रूपे निदिध्यासनमकृत्वेत्यर्थः ।   
तत्रापि हेतुर्बहिर्दृष्टितया स्थितेरिति ॥ ८८ ॥  
  
गुरूपदिष्टं यत् किञ्चित् सद्वाऽप्यसदपीतरत् ।  
अनुदाहृत्य चात्मानं यावन्न ह्यवलोकयेत् ॥ ८९ ॥  
  
तस्माद् [क्: तस्य] निदिध्यसनपूर्वकापरोक्षं विना   
नाज्ञाननिवृत्तिरूपफलप्राप्तिरित्याह - गुरूपदिष्टमिति । सद्वा   
प्रकाशादिरूपता वा इतरदसद्वा अप्राक्शादिरूपता वा ॥ ८९ ॥  
  
तावन्न फलमाप्नोति परोक्षात्मतया श्रुतेः ।  
अतो मयोक्तं राम त्वं सम्पश्यात्मनि सद्दृशा ॥ ९० ॥  
  
तावत् अपरोक्षपर्यन्तम् फलम् अज्ञानाशादिः । परोक्षात्मतया श्रुतेरेव   
श्रवणजनितपरोक्षतामात्रादेव न फलम् । सद्दृशा   
त्यक्तबहिर्मुखत्वदृष्ट्या ॥ ९० ॥  
  
चितिर्या परमा देवी सर्वसामान्यरूपिणी ।  
सा प्रकाशमयी यस्माज्जडव्यावृत्तरूपिणी ॥ ९१ ॥  
  
पुनः परिच्छेदकारणमायास्वरूपनिरूपणपूर्वकमाकाशस्वरूपं   
सुस्पष्ऽतं निरूपयितुमुपक्रमते - चितिरिति । सर्वसामान्यरूपिणी   
दृश्याकारपरिच्छेदरहिता । यस्माज्जडव्यावृत्तरूपिणी । प्रकाशमयीति   
दीपादिजडव्यावृत्तप्रकाशमयीत्यर्थः ॥ ९१ ॥  
  
प्। ३२९)  
  
अतः स्वात्मनि विश्रान्तिस्त्वहन्ता पररूपिणी ।  
जडाश्चिदात्मविश्रान्ताश्चिदत्मनि विभासतः ॥ ९२ ॥  
  
अतः स्वात्मनि विश्रान्तिरूपा पररूपिण्यहन्ताऽपरिच्छिन्ना पराहन्ता तस्या   
भवेदिति शेषः । जडानां न स्वात्मविश्रान्तिरित्याह - जडा इति ॥ ९२ ॥  
  
न स्वरूपे स्वतो भान्ति तस्मान्न स्वात्मविश्रमः ।  
चितेस्तु केवलं स्वस्मिन्ननन्यापेक्षया सदा ॥ ९३ ॥  
  
एतदेव स्पष्टमाह - न स्वरूप इति । स्वतः अनन्यापेक्षतया जडानां   
चिदात्माश्रयेणैव भासनात् स्वात्मनि स्वतो भासनाभावान्न स्वात्मविश्रमः   
चितेस्तु केवलं जडमनपेक्ष्यानन्यापेक्षया स्वातन्त्र्येण सदा स्वस्मिन्   
भासमानत्वात् स्वस्मिन् विश्रान्तिरुपपद्यत इति सम्बन्धः ॥ ९३ ॥  
  
भासमानत्वतः स्वस्मिन् विश्रान्तिरुपपद्यते ।  
पूर्णाहन्ता परा सेयं या जडेषु न विद्यते ॥ ९४ ॥  
  
उपपद्यत इति । जडवदन्यापेक्षा स्वस्वरूपप्रकाशे या नास्ति एष एव   
स्वात्मविश्रम इति भावः । सेयं स्वत्मविश्रान्तिरेव पूर्णाहन्ता ॥ ९४ ॥  
  
व्यावृत्तिस्पर्शहीनेयं परिच्छेदविवर्जनात् ।  
सर्वमस्यां यतः संस्थमादर्शे नगरं यथा ॥ ९५ ॥  
  
अस्या अहन्तायाः पूर्णत्वं कुत इति चेदाह - व्यावृत्तीति । व्यावृत्तेर्भेदस्य   
स्पर्शेन हीना सर्वथा भेदसम्बन्धविधुरेति भावः । कुत एवमिति चेदाह ##-  
प्रतिबिम्बनगरवदस्यामेव पूर्णाहन्तात्मकचिति तादात्म्येन स्थितं सर्वं   
दृश्यम् । अतः परिच्छेदकस्य स्वातिरिक्तस्यान्यस्याभावात् परिच्छेदाभावेन   
[क्, ख्: परिच्छिन्ना] व्यावृत्तिस्पर्शो नास्तीति ॥ ९५ ॥  
  
प्। ३३०)  
  
व्यावृत्तिर्वा परिच्छेदः कथं केन हि सम्भवेत् ।  
एवं पूर्णस्वरूपायाः पूर्णं यत्स्फुरणं स्थितम् ॥ ९६ ॥  
  
अतो व्यावृत्त्यादिकं न सम्भवतीत्याह - व्यावृत्तिरिति । पुनः   
पूर्णाहन्तां निष्कृष्याह - एवमिति । पूर्णस्वरूपायाश्चितेः   
पूर्णमपरिच्छिन्नं यत् स्वरूपस्फुरणं तदेव कथ्यत इति सम्बन्धः ॥ ९६ ॥  
  
तदेव स्वात्मविश्रान्तिः पूर्णाहन्ता च कथ्यते ।  
अखण्डैकरसं ह्येतदेतावद् राम वै भवेत् ॥ ९७ ॥  
  
ननु तथापि चितिः पूर्णाहन्तेति च वस्तुद्वैविध्यात् परिच्छेदः   
स्यादित्याशङ्क्याह - अखण्डेति । एतावत् चितिः पूर्णाहन्ता चेति   
द्वयमप्येतदखण्डैकरसम् । अखण्डमेकम् एकरसं चिन्मात्रम् ॥ ९७ ॥  
  
निरूपणे बहुविधमिव तत् प्रतिभासते ।  
एवावदेव स्वातन्त्र्यं यतः शक्तिर्हि तन्मयी ॥ ९८ ॥  
  
तर्हि कथं द्विधा निर्देश इति चेदाह - निरूपण इति । तत् चित्तत्त्वम् । एतावदेव   
अखण्डैकरसमेव स्वातन्त्र्यमपि । पूर्णाहन्ता स्वातन्त्र्यञ्च शक्तिरेवेति   
तन्मयं तदेकरसमित्यर्थः ॥ ९८ ॥  
  
प्रकाशास्तेजो यद्वदौष्ण्यं चैवापृथक् स्थितम् ।  
एवं स्वातन्त्र्यविश्रान्तिसहितैकरसात्मिका ॥ ९९ ॥  
  
भेदव्यवहारविषयशक्तेरपृथक्त्वे दृष्टान्तमाह - प्रकाश इति ।   
सहिता चितिः ॥ ९९ ॥  
  
इयमेव हि मायाख्या शक्तिः परमदुर्घटा ।  
आदर्शवद्यत्स्वरूपे चिदेकरसरूपिणी ॥ १०० ॥  
  
इयमेव पूर्णाहन्तैव । दुर्घटा दुःसाध्यमपि घटयति । दुर्घटतामेव   
निरूपयति - आदर्शवदिति ॥ १०० ॥  
  
सत्यप्यनेकवैचित्र्याभासनेन विभासते ।  
तथा भासनकालेऽपि स्वरूपादनिवर्तनम् ॥ १०१ ॥  
  
प्रतिबिम्बविचित्रोऽप्येकरूपादर्श इव स्वरूपे चिदेकरूपिणी सत्यपि   
जगद्वैचित्य्राभासनेन विभासनं वैचित्र्यभासनकालेऽपि   
चिदेकरसस्वरूपादनिवर्तनमिति यत् एतदेव तस्या अतिदुर्घटत्वमिति शेषः ॥ १०१ ॥  
  
प्। ३३१)  
  
परिच्छेदावभासो यः सोऽनात्माभास उच्यते ।  
साऽविद्या जडशक्तिः सा शून्यं प्रकृतिरेव च ॥ १०२ ॥  
  
एवं स्वातन्त्र्याख्यमायया यः स्वात्मनः परिच्छेदावभासः स   
एवानात्माभासः । आभासाभास्ययोस्तादात्म्यादाह - साऽविद्येति ॥ १०२ ॥  
  
अत्यन्ताभाव आकाशास्तमः प्रथमसर्गकः ।  
सर्वं तदेव सम्प्रोक्तं परिच्छेदनमादिमम् ॥ १०३ ॥  
  
सर्वम् अनात्माभासादिप्रथमसर्गान्तं तदादिमं परिच्छेदनमेवोक्तम् ।   
मायया   
आद्यपरिच्छेदवासनाऽविनाभूतमनात्मभासनमेवाविद्यादिशब्दैरुच्यत   
इत्यर्थः ॥ १०३ ॥  
  
राम यः परिपूर्णात्मा विश्रमो वै समास्थितः ।  
तस्यैकदेशताभ्रान्तिकृतमाकाशभासनम् ॥ १०४ ॥  
  
एवमुक्तमेवाकाशस्वरूपं निष्कृष्य श्लोकद्वयेन भङ्ग्यन्तरेणाह -   
राम य इति । तस्य पूर्णात्मविश्रमस्य । एकदेशताभ्रान्तिकृतम् ॥ १०४ ॥  
  
अत आत्मप्रदेशो य आत्माभिमतिवर्जितः ।  
आकाशः स हि सम्प्रोक्तः स हि संसारकारणम् ॥ १०५ ॥  
  
अतः अहन्ताया एकदेशत्वभ्रान्तेः । आत्माभिमतिरहम्भावः   
आत्माभिमतिवर्जितो य आत्मप्रदेशः स एवाकाशः । स एवाकाशः   
संसारकारणम् ॥ १०५ ॥  
  
एष एव भवेद् भेदः पशुदृष्ट्येकगोचरः ।  
राम सूक्ष्मदृशा पश्य य आकाशस्त्वयेक्ष्यते ॥ १०६ ॥  
  
नन्वाकाशः कथं संसारकारणमिति चेदाह एष इति । आकाश एवेत्यर्थः ।   
संसारकारणपरिच्छिनात्मज्ञानभासिताकाशावभासनान्तरीयकत्वाद्   
भेदाभासस्य भेद एवाकाशः संसारकारणं चेति भावः ।   
आकाशात्मनोरभेदमनुभावयति - रामेति ॥ १०६ ॥  
  
प्। ३३२)  
  
तत्रत्यजीवराशीनामात्मा चैतन्यमेव सः ।  
यथाऽन्यदेहेष्वाकाशो भासते यः सदा तव ॥ १०७ ॥  
  
तत्रत्येति । तादृशाकाशप्रदेशस्येत्यर्थः । जीवराशीनां शरीरिणाम् । स   
आकाशः । यः स एवात्मेत्यन्वयः ॥ १०७ ॥  
  
स एव तेषामात्मा स्याच्चिदानन्दघनात्मकः ।  
एवं स्वकल्पिताकाशग्रस्तं यच्चिद्वपुः स्थितम् ॥ १०८ ॥  
  
अन्यदेहेषु सदा तवाकाशो भासते यः स एवाकाशस्तेषां चिदानन्दघनात्मक   
आत्मा स्यात् वस्तुनोरेकदेशस्थत्वायोगादिति यथा तथा तवाप्यात्मेति शेषः ।   
एवं च यत्र यत्र यो य आकाशो भासते तत्रत्यशरीरिणां स एवात्मेति भावः ।   
एवमाकाशात्मनोरैक्यमुपपाद्य मनःस्वरूपं निरूपयति - एवमिति ।   
आकाशग्रस्तम् आकाशपरिच्छिन्नम् ॥ १०८ ॥  
  
तदेव मन इत्युक्तमात्मैव नहि चेतरत् ।  
तत्रावरणमुख्यत्वात् प्रमाणं मन उच्यते ॥ १०९ ॥  
  
तदेव आकाशपरिच्छिन्नं चिद्वपुरेव । अत आत्मैव मनो रेतरत् । नन्वात्मन एव   
मनस्त्वे कथं प्रमातृप्रमाणभेद इत्याशङ्कापनोदनायाह - तत्रेति ।   
आत्मन एव मनस्त्वे सिद्धे सतीत्यर्थः । आवरणमुख्यत्वादिति ।   
जडशक्त्यावृतं चित्तत्त्वं हि जीवः । तत्रावरणात्मकजदशक्तिप्राधान्येन   
प्रमाणं ज्ञानकरणं मन इत्यर्थः ॥ १०९ ॥  
  
आवृतप्राधान्यतस्तु प्रमाता जीव उच्यते ।  
एवमाकाशावृतोऽपि चिदात्मा भूय एव तु ॥ ११० ॥  
  
आवृतचित्तत्त्वप्राधान्येन जीव एव प्रमातेत्याह - आवृतेति । एवं   
स्वस्वातन्त्र्यपरिकल्पिताकाशात्मकजडशक्त्या आवृतोऽपि भूयः   
पञ्चभूतात्मकदेहेनाप्यावृत इत्याह - एवमिति ॥ ११० ॥  
  
आकाशे कोमलेऽत्यन्तशिथिले निर्घनेऽमले ।  
कठिनश्लिष्टघनतामालिन्यानां प्रकल्पनैः ॥ १११ ॥  
  
तत्रादावाकाशस्यैव गुणान्तरोल्लासनेन वाय्वादिरूपतेत्याह - आकाश इति ।   
आकाशे कोमले स्पर्शाभाववति शिथिलेऽसंश्लिष्टावयवे निर्घनेऽनिबिडे अमले   
मालिन्यरहिते । कठिनत्वं स्पर्शः श्लिष्टता संश्लिष्टावयवता घनता   
निबिडता मालिन्यं समलता एतेषां प्रकल्पनैः । भूतान्याभास्येति सम्बन्धः   
॥ १११ ॥  
  
प्। ३३३)  
  
भूतान्याभास्य देहात्मा देहेनापि समावृतः ।  
कुम्भोदरगतो दीप उदरं व्याप्य भासते ॥ ११२ ॥  
  
भूतानीति । अस्पर्शस्याकाशस्य स्पर्शकल्पनेन वायुत्वम् । तस्यैव   
वायोरसंश्लिष्टावयवस्य संश्लिष्टावयवत्वकल्पनेन तेजस्त्वम् । भवति हि   
वाय्वपेक्षया तेजसः संश्लिष्टावयवत्वम् यतः संश्लिष्टावयवस्य   
पृथ्वीसङ्क्रान्तस्य चक्षुर्गोचरतोपपद्यते । तस्यैव तेजसो निर्घनत्वस्य   
घनताकल्पनेन जलत्वम् । भवति हि जलस्य [क्: जलस्य नास्ति] घनत्वम्   
यतोऽभिघात उपपद्यते । तस्यैव जलस्य निर्मलस्य मालिन्यकल्पनेन पृथ्वीत्वम्   
। भवति च पृथिव्यां मालिन्यम् यतो जले निर्मग्नघटादिकमिव   
पृथ्वीनिर्मग्नं न दृश्यत इति । एवंविधभूतराशिमयदेहेनापि   
समावृतः सन् देहतादात्म्येन देहात्माऽभवदिति शेषः । एवं देहात्मतां   
प्राप्तोऽपि चिद्रूपतां न परित्यजतीति सदृष्टान्तमाह - कुम्भेति । यथा   
भासत इति योजनीयम् ॥ ११२ ॥  
  
एवमेष शरीरान्तरवभासनमात्रकः ।  
आस्ते गूढप्रदीपात्मा तदन्तर्मात्रभासनः ॥ ११३ ॥  
  
एष चिदात्मा अवभासनमात्रकः । चित्प्रकाशमात्ररूपो [क्: रूपकः]   
घटान्तर्गूढप्रदीपवदात्मा स्वरूपं यस्य । यथा घटान्तर्मात्रभासनो   
दीपः एवं देहान्तर्मात्रभासनः ॥ ११३ ॥  
  
दीपप्रभा घटच्छिद्राद्यथा निर्याति वै बहिः ।  
एवमक्षद्वारमुखाद् भूयो निर्याति वै चितिः ॥ ११४ ॥  
  
नेत्रादिकरणसरणिसमुदितमपि घटादिज्ञानमात्मभूतमेवेति   
सदृष्टान्तमाह - दीपप्रभेति । भूय इति । अतः सदा प्रकाशमाना   
चितिस्तत्तद्विषयाकारेण पुनर्नूतनत्वेनापि प्रकाशत इत्यर्थः ॥ ११४ ॥  
  
प्। ३३४)  
  
निर्याणं तु चितेर्नास्ति पूर्णत्वादक्रियत्वतः ।  
स्वात्मावरणमाकाशं स्फूर्तिशक्तिश्चिदात्मनः ॥ ११५ ॥  
  
ननु चितेराकाशतुल्यायाः कथं निर्याणसम्भव इति चेदाह - निर्याणमिति ।   
न वस्तुतश्चितेर्निर्याणमस्ति किन्तु तदाभासनमात्रमित्याह - स्वात्मेति ॥ ११५ ॥  
  
यावन्निवारयेत्तावद् निर्याणं प्रविभासते ।  
मनोव्यापार एष स्यात् स्फूर्त्त्यापहतिरावृतेः ॥ ११६ ॥  
  
यावदिति । स्वात्मन आवरणभूतमाकाशात्मकं जडशक्तिरूपमज्ञानम्   
चिदात्मनः स्फूर्तिरूपा ज्ञानशक्तिर्यावद् दूरं निवारयेत् तावच्चितेर्निर्याणं   
प्रविभासते । अत्रेदं तत्त्वम् - परचिदात्मनः   
स्वातन्त्र्योद्भासितपरिच्छिन्नाहम्भावावभासनेन परिमितप्रमाता जीवः । स   
घटान्तर्गतदीपवद्देहान्तर्गतचित्प्रकाशमयः ।   
घटच्छिद्रान्निर्गतदीपप्रभया निष्क्रियस्य तमसोऽपसरणवत् चिदात्मनः   
स्फूर्तिशक्तेर्यत्र यत्रेन्द्रियादिसम्प्रयोगनिमित्ताभिव्यक्तिस्तत्र तत्र   
तदावरकाकाशाद्यभिधाज्ञाननिवृत्त्या चितिः प्रसृतेव भातीति ।   
एवमावरणनिवृत्तिरेव मनोव्यापारोऽपीत्याह - मन इति ॥ ११६ ॥  
  
तस्माद्राम मनो नान्यदात्मैव मन उच्यते ।  
चला चितिर्मनोनाम्नी निश्चलात्मस्वरूपिणी ॥ ११७ ॥  
  
तस्मादिति । आवरणमुख्यचिदात्मन एव मनस्त्वादित्यर्थः । एतदेव   
पुनर्निष्क्र्ष्याह - चलेति ॥ ११७ ॥  
  
आवृत्त्यभिहतिः स्फूर्त्या चलनं राम वै चितेः ।  
एतदेव विकल्पः स्याद् विकल्पपरिवर्जने ॥ ११८ ॥  
  
चलनपदार्थमाह - आवृत्तीति । एतदेव चलनमेव । विकल्पस्य चलनस्य   
परिवर्जने कृते सतीति शेषः ॥ ११८ ॥  
  
निर्विकल्पं पूर्णरूपं विज्ञानं मुक्तिनामकम् ।  
राम त्यजात्र सन्देहं विकल्पस्य विवर्जने ॥ ११९ ॥  
  
पूर्णरूपम् । परिच्छेदस्य विकल्पकृतत्वात् पूर्णरूपता ।   
एवंविधपूर्णरूपतैव मुक्तिरित्यर्थः । अत्र निर्विकल्पविज्ञानस्य मुक्तिरूपत्वे ॥   
११९ ॥  
  
प्। ३३५)  
  
अप्यावरणशेषः स्यादिति नास्त्येव चावृतिः ।  
आवृतिर्नहि सत्याऽस्ति यतः स्वेनैव कल्पिता ॥ १२० ॥  
  
सन्देहस्वरूपमाह - विकल्पवर्जनेऽप्यावरणशेषह् स्यादिति । अस्य   
सम्भावनारूपत्वात् सन्देहत्वम् । ननु निर्विकल्पस्थितिमात्रेणावरणनिवृत्तिः   
कथं स्यादित्याशङ्क्याह - नास्त्येवेति । रज्जुसर्पवदावृतेः स्वेनैव   
कल्पितत्वादिति भावः ॥ १२० ॥  
  
यथा मनोरथे बद्धः केनचिच्छत्रुणा स्वयम् ।  
ताड्यमानस्तर्ज्यमानो यावत् सङ्कल्पवर्जनम् ॥ १२१ ॥  
  
अत्र दृष्टान्तमाह - यथेति । मनोरथे मनोराज्यावसरे । सङ्कल्पवर्जने   
कुर्यादिति सम्बन्धः ॥ १२१ ॥  
  
कुर्यात्तावत्ताडनं वा तर्जनं वापि लीयते ।  
किं तत्र शिष्यते बन्धस्तथाऽत्रापि विभावय ॥ १२२ ॥  
  
यावत्तावदिति यदा तदेत्यर्थकम् । एवं सङ्कल्पवर्जनेन ताडनादेर्विलये सति   
तत्र तस्मिन् काले बन्धनं शिष्यते किम्? न शिष्यत इत्यर्थः । तथाऽत्रापीति ।   
सङ्कल्पवर्जने बन्धो न शिष्यत इत्यर्थः ॥ १२२ ॥  
  
अनादिकालाद्रामात्र बन्धो नास्त्येव कस्यचित् ।  
जदात्मभ्रान्तिमुत्सृज्य कोऽयं बन्धो विचारय ॥ १२३ ॥  
  
कल्पनातिरिक्तो बन्धः कस्यापि कदापि कुत्रापि नास्तीत्याह - अनादीति । अत्र   
संसारे । ननु तर्हि व्यर्थोऽयमुपदेशादिक्रम इति चेन्नेत्याह - जडेति ।   
जडात्मकद्वैतभ्रान्तिकृत एव बन्ध इति भावः ॥ १२३ ॥  
  
एष एव महाबन्धो बन्धसत्यत्वनिश्चयः ।  
मृषा भीतस्य बालस्य यक्षग्रह इव स्थितः ॥ १२४ ॥  
  
बन्धसत्यत्वनिश्चय एवापोह्यो बन्ध इत्याह - एष इति । स्वरूपज्ञाने सत्यपि   
बन्धसत्यत्वभ्रान्त्यनुवृत्तौ [क्, ख्: भ्रान्त्यावृत्तौ]   
ज्ञानफलानुदयादेष एव मुख्यो बन्ध इति भावः । तस्यानर्थकरत्वे   
दृष्टान्तः - मृषेति ॥ १२४ ॥  
  
प्। ३३६)  
  
यावद् बन्धभ्रान्तिमेनां नोत्सृजेद् बुद्धिमानपि ।  
न तावत् संसृतेर्मुक्तो भवेत् क्वापि महोद्यमैः ॥ १२५ ॥  
  
बन्धसत्यत्वभ्रान्तिम् क्वापि काले देशे वा ॥ १२५ ॥  
  
कोऽयं बन्धः कथं वा स्यान्निर्मलस्य चिदात्मनः ।  
प्रतिबिम्बात्मकैः स्वात्मादर्शान्तःप्रविभावितैः ॥ १२६ ॥  
  
अनारोपितो बन्धो न सिद्ध्यतीत्याह - कोऽयमिति ।   
निर्मलस्याकाशतुल्यस्यासङ्गस्य चिदात्मनः कोऽयं बन्ध इति   
बन्धस्वरूपाक्षेपः कथं वा स्यादिति तत्सम्बन्धाक्षेपः । ननु बन्धस्य   
चिदात्मातिरेकेणासत्त्वेऽपि तदन्तः प्रतिबिम्बभूतैर्दृश्याभासैः स्यादिति   
चेन्नेत्याह - प्रतिबिम्बात्मकैरिति ॥ १२६ ॥  
  
बन्धो यदि तदादर्शप्रतिबिम्बाग्निरादहेत् ।  
बन्धस्य सत्यताबुद्धिर्मनसोऽस्तित्वनिश्चयः ॥ १२७ ॥  
  
स्वात्मान्तः प्रतिबिम्बात्मभूतैर्दृश्यैर्बन्धस्यात्यन्तासम्भवमाह -   
तदादर्शेति । बन्धः [क्, ख्: बन्धसत्यः] सत्यः मनोऽस्तीति   
द्विविधभ्रमातिरिक्तो बन्धो नास्तीत्याह - बन्धस्येति ॥ १२७ ॥  
  
एतद् द्वय्मृते नास्ति बन्धः कस्यापि कुत्रचित् ।  
यावदेतद् द्वयमलं सद्विचारमहाजलैः ॥ १२८ ॥  
  
द्वयमलं प्रोक्तभ्रमद्वयात्मकमलम् ॥ १२८ ॥  
  
नोन्मार्जितं तावदिह तस्य संसारनाशने ।  
अहं वा ब्रह्मदेवो वा विष्णुर्वापि च शङ्करः ॥ १२९ ॥  
  
यस्य प्रोक्तद्विविधभ्रमो विचारेण न नष्टस्तस्य संसारो दुष्परिहर इत्याह ##-  
  
विद्यात्मिका वा त्रिपुरा नैव शक्ताः कथञ्चन ।  
तस्माद्राम द्वयं चैतत् परित्यज्य सुखी भव ॥ १३० ॥  
  
द्वयं प्रोक्तभ्रमद्वयम् ॥ १३० ॥  
  
प्। ३३७)  
  
तस्माद्राम निर्विकल्परूपे मनसि संस्थिते [क्: संस्थितः] ।  
आत्ममात्रत्वतस्तस्य द्वैतं न परिशिष्यते ॥ १३१ ॥  
  
एवं प्रसङ्गागतं प्रतिपाद्य निर्विकल्पदशायामपि मनसः सत्त्वाद्   
द्वैतापत्तिरिति दोषपरिहारमुपसंहरति - तस्मादिति ।   
मनसोऽनन्यत्वादित्यर्थः । तस्य मनसः ॥ १३१ ॥  
  
इदं तदितिरूपेण भासनान्यन्मनो नहि ।  
इदमादिपरित्यागे भासनात्मैव [क्: मनसा; ख्: भानमा] शिष्यते ॥   
१३२ ॥  
  
मनसो रूपं निष्कृष्याह - इदमिति । भासनादन्यत् । दृश्याकारसंवलित   
आत्मैव मन इति तात्पर्यम् ॥ १३२ ॥  
  
रज्जुसर्पपरिभ्रान्तिः सत्याभिमतवस्तुनि ।  
रज्जुरूपे हि सर्पस्य भासिनीति विनिश्चयः ॥ १३३ ॥  
  
भ्रान्तिस्वरूपेणापि द्वैतं परिहरति - रज्ज्विति । रज्जुरूपे सत्याभिमतवस्तुनि   
रज्जुसर्पस्य भ्रान्तिः सर्पस्य भासिनी ॥ १३३ ॥  
  
तत्र सर्पस्य बाधेऽपि रज्ज्वालम्बनहेतुतः ।  
चिद्रूपादात्मनोऽन्यत्तु रज्जुज्ञानं स्थितं भवेत् ॥ १३४ ॥  
  
तत्रेति । रज्जुसर्पभ्रान्त्यादौ सर्पादेरारोपितस्य बाधेऽपि भ्रान्तिज्ञानं   
रज्जुविषयत्वहेतोः प्रमातुरन्यत्तद्रज्जुज्ञानमबाधितं स्थितं   
भवेदित्यर्थः ॥ १३४ ॥  
  
सापि [ख्: सार्परज्जु] रज्जुश्चिति यदा स्वप्नदृष्टान्तकल्पिता ।  
रज्जुबाधे हि तज्ज्ञानं कथं शिष्येत् किमाश्रयम् ॥ १३५ ॥  
  
नैवं प्रकृते इत्याह - सेति । स्वप्नदृष्टान्तेन यदा सा रज्जुश्चिति कल्पितेति   
निश्चयः तदा रज्जोरपि बाधे निरालम्बनं तज्ज्ञानं प्रमातृव्यतिरेकेण   
किमाश्रयं कथंरूपं वा शिष्येदित्यर्थः । घटनाशे घटाकाशवन्न   
पृथक् शिष्यत इति तात्पर्यम् ॥ १३५ ॥  
  
तस्माद् दृश्यस्य बाधे तु तज्ज्ञानं केवला हि दृक् ।  
चिदात्मानतिरिक्तत्वाद् द्वैतं तेन कथं भवेत् ॥ १३६ ॥  
  
तस्माद् भ्रान्तिज्ञानापरिशेषात् । तज्ज्ञानं दृश्यज्ञानम् । अतस्तस्य   
चिदात्मानतिरेकात्तेन भ्रमज्ञानेन कथं द्वैतं भवेत् ॥ १३६ ॥  
  
प्। ३३८)  
  
अर्थक्रिया हि सन्दृष्टा स्वप्नवस्तुषु सुस्थिरा ।  
स्वाप्नवस्तु स्थिरमिति स्वप्ने सर्वैर्विभावितम् ॥ १३७ ॥  
  
अर्थक्रियाकारित्वाद् दृश्यं सत्यमिति पक्षं प्रतिक्षिपति - अर्थक्रियेति ।   
सुस्थिरा तत्कालेऽभाधिता । स्वाप्नवस्तुनः स्थैर्यं च   
स्वाप्नानुभवसिद्धमित्याह - स्वाप्नेति ॥ १३७ ॥  
  
एतावानेव भेदः स्यात् स्वप्नजाग्रद्विभासयोः ।  
जाग्रति स्वप्नमिथ्यात्वनिश्चयो भवति ध्रुवम् ॥ १३८ ॥  
  
ननु स्वप्नजागरयोः [क्: स्वाप्न] को भेद इति चेदाह - एतावानेवेति ।   
स्वप्नानुभूतस्य मिथ्यात्वनिश्चयः ॥ १३८ ॥  
  
स्वप्ने न जायते जाग्रन्मिथ्यात्वस्य विनिर्णयः ।  
नैतावतैव सत्यत्वं जाग्रद्व्यवहृतेर्भवेत् ॥ १३९ ॥  
  
स्वप्ने जाग्रदनुभूतस्य न मिथ्यात्वनिर्णयः । एतावता भेदेनैव ॥ १३९ ॥  
  
यथा जाग्रति वस्तूनां स्थिरतार्थक्रियापि च ।  
दृश्यते किं तथा स्वप्ने दृश्यते नहि वा वद ॥ १४० ॥  
  
अर्थक्रिया स्थैर्यं च जाग्रत्स्वप्नयोस्तुल्यमित्याह - यथेति । स्वप्ने तथा न   
दृश्यते किमिति योजना ॥ १४० ॥  
  
न स्वप्ने जागरा भावाः स्वाप्ना ना नैव जागरे ।  
अर्थक्रियाकरा वापि स्थिरा वा भान्ति तत्समम् ॥ १४१ ॥  
  
तत् तस्मात् । समं जाग्रत् स्वप्नश्चेति द्वयं तुल्यम् ॥ १४१ ॥  
  
विभावय सूक्ष्मदृशा को भेदोऽतीतस्वप्नयोः ।  
पश्यैन्द्रजालिककृते स्थैर्यमर्थक्रियामपि ॥ १४२ ॥  
  
अतीतस्वप्नयोः को भेदः ? न कोऽपीत्यर्थः । चित्तारोहाय   
जाग्रत्यनुभूयमानं दृष्टान्तरमाह - पश्येति । ऐन्द्रजालिककृते   
गजतुरगादौ ॥ १४२ ॥  
  
प्। ३३९)  
  
किं तावतैव तत् सत्यमैन्द्रजालिकनिर्मितम् ।  
सत्यासत्यविभागो वै प्राक्र्टैर्विदितो नहि ॥ १४३ ॥  
  
तावतैव अर्थक्रियास्थैर्याभ्यामेव । ननु तौल्येऽपि तयोः कथमेकं   
सत्यमपरमसत्यमिति व्यवहार इति चेत् सत्यासत्यविवेकाभावादित्याह -   
सत्येति ॥ १४३ ॥  
  
अत एव मोहितास्ते प्रोचुः सत्यं हि जागतम् ।  
कदाप्यभावासंस्पृष्टं सत्यं राम प्रचक्षते ॥ १४४ ॥  
  
तर्हि किं तयोर्लक्षणमिति चेत् सत्यलक्षणमाह - कदापीति ।   
प्रतियोगित्वेनाभावासंस्पृष्टम् । अभावाप्रतियोगीत्यर्थः ॥ १४४ ॥  
  
अभावः स्यादभानाद्वै त्वभानं न चितेः क्वचित् ।  
अभानमचितामस्ति ह्यनेकत्वावभासतः ॥ १४५ ॥  
  
कुतश्चिदात्मनोऽभावासंस्पृष्टत्वमिति चेदनुपलम्भस्याभावगमकत्वेन   
चिदात्मनस्तदसम्भवात्तदभावासिद्धेरित्याह - अभाव इति । अभानात्   
प्रतियोग्यनुपलब्धेः । अभावः प्रमितत्वेन सिद्धः स्यात् । अचितां   
दृश्यानामभानं सर्वतोऽस्तीत्याह - अभानमिति । तत्र हेतुः -   
अनेकत्वेति ॥ १४५ ॥  
  
परस्पराभावभासा अचिद्भावा हि सर्वथा ।  
चिदभानं कदा कुत्र स्याद् राम प्रविचारय ॥ १४६ ॥  
  
दृश्यानामनेकत्वावभासेऽपि कथमभानमिति चेदाह - परस्परेति ।   
अचिद्भावा दृश्यभूता घटादयोऽनेकत्वात् परस्पराभावभासाः ।   
घटादीनां परस्परं व्यावृत्तानां स्वेतरभिन्नत्वेनैव भानम् । तथा च   
स्वेतरान्योन्याभाववतामेव दृश्यानामवभासनात् परस्पराभावभासा   
[ग्: राभासा] अचिद्भावा इति भावः । नैवं चिदात्मेत्याह -   
चिदभानमिति । घटादीनां प्रतिबिम्बतया चिदात्मनिर्मग्नानामेव भानान्न   
तस्याभानं कदाचिद्वा सेत्स्यतीति भावः ॥ १४६ ॥   
  
यदा चितिर्न भायाद्वै तदा भायात् कथं वद ।  
न भायाद्वा कथं भायादभाने यदि तद्द्वयोः ॥ १४७ ॥  
  
ननु दृश्यसामान्यानुपलम्भदशासु सुषुप्त्यादिषु   
चिदनुपलम्भाच्चितेरप्यभावः स्यादित्याशङ्क्याह - यदेति । यस्मिन् काले   
चितिर्न भायात् तदा यदेतिशब्दवाच्यतत्कालः कथं भायात् । किञ्च न भायादिति   
प्रोक्तचिदनुपलब्धिर्वा कथं भायात् । तत्कालानुपलब्ध्योरपि   
चित्प्रकाश्यत्वादिति तात्पर्यम् । ननु तत्कालानुपलब्ध्योरभानेऽपि चिदभावः   
सेत्स्यतीति चेदाह - अभान इति । तद्द्वयोः तत्कालतदनुपलब्ध्योः ॥ १४७ ॥  
  
प्। ३४०)  
  
राम भायादेव चितिस्तस्मात् सत्यैव सा चितिः ।  
राम सत्यासत्यभेदं शृणु सङ्क्षेपतो ब्रुवे ॥ १४८ ॥  
  
भायादेवेति । तत्कालतदनुपलब्ध्योरभानेनासिद्ध्या तदुपलब्धिरेव सिद्ध्यतीति   
भावः । तस्मात् तदभावासिद्धेः । एवं चिदात्मनः सत्यतां तद्व्यतिरेकेण   
दृश्यस्यासत्यतां प्रतिपाद्य पुनरेतस्यैव दार्ढ्याय सत्यासत्यलक्षणं   
प्रकारान्तरेण वक्तुमाह - रामेति ॥ १४८ ॥  
  
अन्यानपेक्षभासं स्यात् सत्यमन्यदसत्यकम् ।  
अन्यथा रज्जुसर्पाद्यमपि सत्यं भवेन्ननु ॥ १४९ ॥  
  
अन्यानपेक्षेति । स्वप्रकाशं सत्यमितरदसत्यमिति फलितार्थः । अन्यथेति ।   
नास्तीत्यभावप्रत्ययेन बाधितमसत्यमबाधितं सत्यमिति चेदित्यर्थः । रज्ज्विति ।   
यत्र रज्जुसर्पादिज्ञानोत्तरं नायं सर्प इत्यादिबाधज्ञानमनुत्पन्नं तत्   
सर्पाद्यमपि सत्यं भवेदित्यर्थः ॥ १४९ ॥  
  
बाधो ह्यभावविज्ञानं तद्भावेऽपि हि सम्भवेत् ।  
अभावे भावविज्ञानमपि सम्भवति स्फुटम् ॥ १५० ॥  
  
एतदेवोपपादयति - बाध इति । भवदभ्युपगतो बाधोऽभावविज्ञानम् तच्च   
भावे सत्याभिमतेऽपि सम्भवेत् । अभावेऽसत्याभिमते   
भावविज्ञानमस्तीत्यबाधितसत्यज्ञानं च सम्भवतीति स्फुटं   
सर्वानुभवसिद्धम् । सत्याभिमतस्य बाधितत्वमसत्याभिमतस्याबाधितत्वं   
तन्मते स्यादिति भावः ॥ १५० ॥  
  
प्। ३४१)  
  
ततो न बाधितं सत्यमसत्यं बाधितं भवेत् ।  
इति पक्षो न युक्तः स्यात् सर्वथा व्यभिचारतः ॥ १५१ ॥  
  
ततः उक्तातिप्रसङ्गात् । यन्न बाधितं तत् सत्यं यद्बाधितं तदसत्यमिति   
त्वत्पक्षो न युक्तः प्रोक्तरीत्या सर्वथा व्यभिचारात् ॥ १५१ ॥  
  
चितोऽभाने न किञ्चित् स्यान्न स्यात्तदपि सर्वथा ।  
तस्माद्यश्चिन्न भातीति वदेत् तार्किकसत्खरः ॥ १५२ ॥  
  
मत्पक्षे चिदतिरिक्तस्वास्वप्रकाशत्वेन चितः स्वप्रकाशत्वेन न दोष इत्याह ##-  
स्वप्रकाशाऽभ्युपगन्तव्येति भावः । चितः परप्रकाश्यत्वेन   
नित्यप्रकाशत्वमनभ्युपगच्छन्तं तार्किकमुपहसन्नधिक्षिपति -   
तस्मादिति । उक्तानुपपत्तेरित्यर्थः ॥ १५२ ॥  
  
स ब्रुयान्नाहमस्मीति तत्र केन किमुच्यते ।  
यस्यात्मनि स्यात् सन्देहो भानाभावेन सर्वदा ॥ १५३ ॥  
  
केन किं समाधानमुच्यते । अतिमूढत्वेन समाधानोत्तरानर्ह इति तात्पर्यम् ॥   
१५३ ॥  
  
सोऽन्येषां नाशयेन्मोहं निपुणैस्तर्कगुम्फनैः ।  
तदा गण्डशिलाऽप्येषाऽप्यन्यमोहं विनाशयेत् ॥ १५४ ॥  
  
यदि मोहं तर्कगुम्फनैरुपलक्षितशास्त्रप्रणयनेन जनानां नाशयेत् तदेति   
योजयेत् ॥ १५४ ॥  
  
तस्मादर्थक्रियाभासमात्रेण नहि सत्यता ।  
सर्वमेव हि विज्ञानं भ्रान्तिरेव न संशयः ॥ १५५ ॥  
  
तस्मात् सत्यासत्यविभेदस्य प्रोक्तविधत्वात् । सर्वस्य ज्ञानस्य भ्रान्तित्वे   
भ्रान्त्यभ्रान्तिविभेदो न स्यादिति शङ्कां निराकर्तुमुपक्रमते -   
सर्वमेवेति ॥ १५५ ॥  
  
अपरेयं महाभ्रान्तिस्तेष्वभ्रान्तत्वनिश्चयः ।  
यथा हि बाधविज्ञानात् पूर्वं भ्रान्तिर्भवेत्तथा ॥ १५६ ॥  
  
तेषु जागतभ्रान्तिज्ञानेषु । ननु सर्वं ज्ञानं भ्रान्तिरूपं चेदभ्रान्तित्वेन   
कथं भातीति चेदाह - यथेति ॥ १५६ ॥  
  
प्। ३४२)  
  
सर्वजागतविज्ञानमभ्रान्तिरिव हि स्थितम् ।  
यथा च रजतज्ञानं शुक्तिज्ञानाद् भ्रमात्मकम् ॥ १५७ ॥  
  
तर्हि कदैतेषां भ्रान्तित्वं गृह्यत इति चेदाह - यथेति ॥ १५७ ॥  
  
एवं चिदात्मविज्ञानात् सर्वं ज्ञानं भ्रमात्मकम् ।  
नभोनीलभ्रमः सर्वसमानो भासते तथा ॥ १५८ ॥  
  
चिदात्मविज्ञानाद् अद्वितीयपूर्णचिदात्मापरोक्षात् । सर्वं जागतं ज्ञानम् ।   
भ्रमस्य कथं सर्वसाधारणत्वमिति शङ्कामपनुदति - नभ इति । यथा   
तथेति योजनीयम् ॥ १५८ ॥  
  
जागतो भ्रम एष स्यात् सर्वेषां दोषहेतुतः ।  
अभ्रान्तिः शुद्धविज्ञानं यच्चिदात्मतया स्थितम् ॥ १५९ ॥  
  
दोषहेतुत इति । दूरत्वदोषवदविद्यादोषस्य साम्यदिति भावः ।   
अभ्रान्तिमुपपादयति - शुद्धविज्ञानमिति । सर्वज्ञानानुस्यूतं   
चिन्मात्ररूपम् ॥ १५९ ॥  
  
एवमेतत्त्वया पृष्टं प्रोक्तं युक्त्यनुसङ्गतम् ।  
सन्देहमत्र सन्त्यज्य राम प्रोक्तं विनिश्चिनु ॥ १६० ॥  
  
उपसंहरति - एवमिति । युक्त्यनुसङ्गतं युक्तियुक्तम् । मया प्रोक्तम् ॥ १६० ॥  
  
कथं मुक्ते व्यवहृतिरिति पृष्टं पुरा तु यत् ।  
तत्ते प्रवक्ष्यामि राम शृणु सम्यक् समाहितः ॥ १६१ ॥  
  
पुरा पञ्चदशाध्यायादौ मुक्ते कथं व्यवहृतिरिति पृष्टम् ॥ १६१ ॥  
  
मुक्ता हि ज्ञानिनो लोके ह्युत्तमाधममध्यमाः ।  
प्रारब्धोपनतैर्भोगैः खिद्यमानाः क्षणे क्षणे ॥ १६२ ॥  
  
अधमानाह - प्रारब्धेति । प्रारभेनोपनतैः   
प्राप्तैर्भोगैर्विषयजनितसुखदुःखैः ॥ १६२ ॥  
  
प्। ३४३)  
  
स्वरूपज्ञास्तु ये राम ते मन्दज्ञानिनः स्मृताः ।  
येतु प्रारब्धसम्प्राप्तान् भुञ्जाना अपि नो विदुः ॥ १६३ ॥  
  
पूर्णात्मस्वरूपज्ञा अपि वैषयिकसुखे दोषग्रहात् सुखे दुःखे च तत्तत्काले   
खिद्यमाना मन्दज्ञानिनोऽधमज्ञानिन इत्यर्थः । सम्प्राप्तान् विषयान् ॥ १६३ ॥  
  
मधुक्षीबा रसमिव मध्यास्ते ज्ञानिनःस्मृताः ।  
ये तु प्रारब्धकोटीनां फलैरपि विचित्रितैः ॥ १६४ ॥  
  
कथं नो विदुरिति चेदाह - मधुक्षीबेति । सततसमाहित[क्:   
हितः]स्वान्ताः [क्: स्वान्ताः नास्ति] । सुषुप्तौ   
मन्दमारुतमशकदंशनजातसुखदुःआनुभववद्   
आपातसुखदुःखानुभवो मध्यज्ञानिनामित्यर्थः [ख्:   
मध्यमाना] ॥ १६४ ॥  
  
न स्वस्थितेः प्रच्यवन्ते नोद्विजन्त्यापदां गणैः ।  
न विस्मयन्ति चाश्चर्यैर्न हृष्यन्ति महासुखैः ॥ १६५ ॥  
  
स्वस्थितेः स्वरूपसमाहितेः ॥ १६५ ॥  
  
अन्तःशान्ता बहिर्लोकसमास्ते ज्ञानिषूत्तमाः ।  
एवं बुद्धिविभेदेन ज्ञानपाकविभेदतः ॥ १६६ ॥  
  
अन्तःशान्ताः कामक्रोधादिजनितक्षोभरहिताः ।   
बहिरज्ञानिलोकसमव्यवहारवत्त्वेन तत्समाः । अधमज्ञानिनो न सन्ततं   
स्वरूपसमाधिः अपि तु प्रारब्धेन वासनाशेषेण च मध्ये समाधिविच्छेदात्   
क्लेशयोगः । नायं जीवन्मुक्तः अपि तु केवलज्ञानी । इतरौ द्वौ जीवन्मुक्तौ । तत्र   
द्वितीयस्तु परिपक्वनिरोधसमाधिः । तृतीयस्तु परिपक्वबाह्यसमाधिः । एवं   
बुद्ध्यादिभेदेन तृतीयेष्वपि व्यवहारवचित्र्यमित्याह - एवमिति ॥ १६६ ॥  
  
प्। ३४४)  
  
प्रारब्धशेषमाहात्म्याद् व्यवहारा विचित्रिताः ।  
मधुमत्तादिवत्तेषां व्यवहारोऽपि सम्भवेत् ॥ १६७ ॥  
  
तेषां ज्ञानिनाम् ॥ १६७ ॥  
  
इति श्रीत्रिपुरारहस्ये ज्ञानखण्डे अष्टादशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायाम्   
अष्टादशोऽध्यायः ॥  
  
  
प्। ३४५)  
  
अथैकोनविंशोऽध्यायः  
  
इति दत्तात्रेयमुखाच्छ्रुत्वा भार्गवनन्दनः ।  
भूयः पप्रच्छ मुक्तानां व्यवहारक्रमं क्रमात् ॥ १ ॥  
  
पूर्वाध्यायान्ते सङ्ग्रहेणोक्तां जीवन्मुक्तस्थितिं तद्भेदनिमित्तं च   
निरूपयितुं रामप्रश्नमवतारयति - इतीति ॥ १ ॥  
  
भगवन् भूय एतन्मे विस्तरेण निरूपय ।  
यथा बुद्धिविभेदेन ज्ञानपाकविचित्रता ॥ २ ॥  
  
एतदित्युक्तमेव विशदयति - यथेति । ज्ञानपाकः ज्ञानसिद्धेरप्रकम्प्यता   
॥ २ ॥  
  
ज्ञानं त्वेकविधं स्वात्ममात्रभानात्मकं ननु ।  
उपेयं च तदेव स्याद्यन्मोक्षस्तत्प्रथात्मकः ॥ ३ ॥  
  
ज्ञानपाकवचित्र्यमाक्षिपति - ज्ञानमिति । यत् यस्मात् । तत्प्रथात्मकः   
ज्ञानात्मप्रथात्मकः ॥ ३ ॥  
  
तत् कथं बुद्धिभेदेन पाकभेदसमाश्रयम् ।  
साधनान्यपि भिद्यन्तेऽथवा नेति तदीरय ॥ ४ ॥  
  
तत् तस्मात् मोक्षोपायमोक्षयोरेकरूपत्वात् ।   
बुद्धेस्तीव्रमन्दत्वभेदेऽप्युपायोपेययोरेकविधत्वेन ज्ञाने कथं [क्:   
कथं नास्ति] पाक विचित्रतेति भावः ॥ समाश्रयं ज्ञानं ज्ञानस्य   
साधनानि ॥ ४ ॥  
  
इति पृष्टः पुनस्तेन दत्तात्रेयो दयानिधिः ।  
विस्तरेण तमेवार्थं प्रवक्तुमुपचक्रमे ॥ ५ ॥  
  
तेन रामेण । तमेवार्थं ज्ञानपरिपाकभेदम् ॥ ५ ॥  
  
शृणु राम प्रवक्ष्यामि रहस्यं ह्येतदुत्तमम् ।  
साधने न विभेदोऽस्ति ज्ञानं न चित्रसाधनम् ॥ ६ ॥  
  
ज्ञानसाधने विभेदो नास्ति । एतदेव स्पष्टमाह - ज्ञानमिति ॥ ६ ॥  
  
प्। ३४६)  
  
तारतम्यात् साधनानां फलप्राप्तिर्विभेदिता ।  
पूर्णे तु साधने ज्ञानमनायासेन सिद्ध्यति ॥ ७ ॥  
  
साधनानां तारतम्याद् अल्पानल्पत्वहेतोः । फलप्राप्तिः ज्ञानसिद्धिः । पूर्णे   
त्विति । अनेकप्राग्जन्मार्जितसाधनपूर्तिसम्पत्तौ ॥ ७ ॥  
  
अपूर्तितारतम्येन त्वया सा(त्वायासा)पेक्षणाद्भवेत् ।  
वस्तुतः साधनं किञ्चिद् ज्ञाने नैवोपयुज्यते ॥ ८ ॥  
  
साधनपूर्तौ ज्ञानमाकाशफलपातवदनायासेन [क्: फलपात   
नास्ति] सिध्यति अपूर्तिपक्षेऽप्यपूर्तितारतम्येनायासतारतम्यापेक्षेत्याह ##-  
- वस्तुत इति ॥ ८ ॥  
  
ज्ञानं क्वचिन्नैव साध्यं सिधत्वात्तु स्वभावतः ।  
चैतन्यमेव विज्ञानं तत् सदा स्वप्रकाशकम् ॥ ९ ॥  
  
स्वभावतः स्वरूपत्वात् साधनानां तदुत्पत्तावनुपयोगेऽपि ज्ञप्तावुपयोगः   
स्यादिति चेदाह - चैतन्यमिति ॥ ९ ॥  
  
तत्र का साधनापेक्षा नित्यभानस्वरूपके [क्: नित्या] ।  
चैतन्यं [ख्: चैतन्यम् ॥॥॥। निर्मले नास्ति] निहितं   
चित्तकरण्डेऽतिसुनिर्मले ॥ १० ॥  
  
तदावरणनिवारण एव साधनोपयोगं ज्ञानस्य मणिरूपकत्वेन निरूपयति   
- चैतन्यमिति । अतिसुनिर्मल इति ।   
स्फटिककरण्डान्तर्गतपद्मरागवच्चित्तान्तर्गतमपि चैतन्यमनावृतमेवेति   
[ख्, ग्: वृत्तमेवेति] तात्पर्यम् ॥ १० ॥  
  
अनन्तवासनापङ्कमग्नं नैवोपलक्ष्यते ।  
निरोधसलिलैः सम्यग् वासनापङ्कमार्जने ॥ ११ ॥  
  
अनन्तेति । पङ्कतुल्यवासनौघपूरितस्फटिककरणडतुल्यचित्तान्तर्गतत्वात्   
पद्मरागतुल्यमपि चैतन्यं न स्वरूपेणोपलक्ष्यत इत्यर्थः ।   
तदुपलक्षणयुक्तिमाह - निरोधेति । मार्जने कृते सति ॥ ११ ॥  
  
प्। ३४७)  
  
विचारशितयन्त्रेण यत्नाच्चित्तकरण्डके ।  
चिरात् सङ्घटिते राम सुयुक्त्योद्घाटिते ततः ॥ १२ ॥  
  
विचारेति । ततः पङ्कमार्जने कृत इत्यन्वयः ।   
श्रवणादिरूपविचारानन्तरमेव निदिध्यासनरूपनिरोधसम्भवात् ।   
चिरादनादिकालात् सङ्घटिते चित्तकरण्डे देहादितादात्म्यमापन्ने   
विचारतीक्ष्ययन्त्रेण युक्त्या मननसहितश्रवणेन उद्घाटिते देहादिभ्यो विवेचिते   
। दृश्यदेहादितादात्म्यहाने इति तात्पर्यम् ॥ १२ ॥  
  
भासमानं तु मणिवच्चैतन्यमुपलभ्यते ।  
राम तस्माद् वासनानां निरासे साधनं स्मृतम् [ख्: स्थितम्] ॥   
१३ ॥  
  
देहादितादात्म्यापन्नमेव चैतन्यं चित्तमित्युच्यते । तस्य देहादितादात्म्यमेव   
सङ्घट्टनम् । तस्य देहादिभ्यो विवेचनमुद्घाटनम् निरोधेन वासनापगमे   
[क्: वासनापगमे नास्ति] भूयो देहादितादात्म्यानासादनम् । एवं   
विचारेण देहादिभ्यो विवेचितं चैतन्यमात्मतत्त्वं निरोधेन मणिवत् स्वतो   
भासमानमेवोपलभ्यत इत्याह - भासमानमिति । तस्मात् स्वरूपे   
साधनानुपयोगात् । साधनमुपयुक्तं स्मृतम् ॥ १३ ॥  
  
वासनाल्पाधिक्यभावाद् [क्, ख्: नात्म्या] बुद्धिस्तु विविधा   
भवेत् ।  
यस्य यावद् वासनौघो बुद्धिमाच्छाद्य संस्थितः ॥ १४ ॥  
  
यस्य जन्मान्तरसमर्जितपुण्यादिसाधनादिना चित्ते यावद्वासना न्यूनाऽधिका वा   
तस्य तावत् साधनापेक्षाऽल्पानल्पतेत्याह [क्, ख्: क्षात्मानात्म्यते]   
- यस्येति ॥ १४ ॥  
  
साधनापेक्षणं तस्य तावदेव भृगूद्वह ।  
वासना विविधाः प्रोक्तास्तत्र मुख्या वदामि ते ॥ १५ ॥  
  
तत्र यत्नेनापोहाय [ख्: यत्नेनापोहाय नास्ति] प्रबलाः काश्चन   
वासनाः परिगणयति - वासनेति । वासनाः संस्काराः ॥ १५ ॥  
  
प्। ३४८)  
  
अपराधकर्मकामभेदेन त्रिविधा हि सा ।  
अश्रद्धैवापराधः स्याद् मुख्यः स्वात्मविनाशनः ॥ १६ ॥  
  
ता एव क्रमेण विवेचयन्नाद्यमपराधमाह - अश्रद्धेति । श्रद्धा   
गुर्वागमोक्तं यत् तत्तथैवेति दृढनिश्चयः तदभावोऽश्रद्धा ॥ १६ ॥  
  
विपरीतग्रहश्चापि ह्य्पराधस्तु पौरुषः ।  
प्रायः कलासु कुशला अपराधवशान्ननु ॥ १७ ॥  
  
अज्ञानबीजपल्लवभूतविपरीतग्रहोऽपि पुरुषापराध इत्याह - विपरीतेति ।   
पौरुषः पुरुषस्वभावाभ्युपगतः । महतां   
शास्त्रज्ञानामप्येतद्वशादेव ज्ञानानुदय इत्याह - प्राय इति ॥ १७ ॥  
  
सत्सङ्गशास्त्रयोगैश्च परं तत्त्वं हि नो विदुः ।  
निर्विशेषं परं तत्त्वं नास्ति नैव च सम्भवेत् ॥ १८ ॥  
  
सत्सङ्गादिसाधनसत्त्वेऽपि [क्: सत्यत्वेऽपि] । विविधविपरीतग्रहानाह ##-  
  
अस्ति तन्नैव विज्ञातं शक्यते केनचित् क्वचित् ।  
ज्ञात्वापि परमं तत्त्वं नैतत्तत्त्वं [क्: नैव तत्त्वं] परं   
भवेत् ॥ १९ ॥  
  
न ज्ञातुं शक्यमिति द्वितीयः । निदिध्यासनान्तसाधनेन ज्ञात्वापि नैतत्परं   
तत्त्वमिति तृतीयः ॥ १९ ॥  
  
एतज्ज्ञानात् कथं मोक्ष इत्यादि बहुधा स्थितः ।  
विपरीतग्रहो वापि चैतत्संशय एव वा ॥ २० ॥  
  
एतस्य निदिध्यासनेनापरोक्षीकृतस्य ज्ञानात् । आदिना [क्, ख्:   
अनादिर्नास्ति] नास्ति कैवल्यमोक्ष इत्यादिसङ्ग्रहः ।   
प्रोक्तविपरीतग्रहवत्तत्संशयोऽपि पुरुषापराध इत्याह - एतत्संशय इति ॥   
२० ॥  
  
अपराधह् पौरुषस्तु वासनाद्या प्रकीर्तिता ।  
शास्त्रविद्यासु कुशलाः शतशोऽथ सहस्रशः ॥ २१ ॥  
  
एषोऽपराध एवाद्या वासनेत्याह - अपराध इति ॥ २१ ॥  
  
प्। ३४९)  
  
अनया विहता राम संसृतिं समुपागताः ।  
पुरा दुष्कृतसंस्कारवशाद् बुद्धौ तु यत् स्थितम् ॥ २२ ॥  
  
अनया अपराधरूपवासनया । द्वितीयां वासनामाह - पुरेति ॥ २२ ॥  
  
मालिन्यमुपदेशस्य ग्रहणप्रतिबन्धकम् ।  
येनाचार्यैः सम्यगुक्तमपि नो गृह्यते खलु ॥ २३ ॥  
  
मालिन्यं मौढ्यम् । येन बुद्धौ स्थितेन ॥ २३ ॥  
  
सा कर्मवासना प्रोक्ता दुर्जेयापि निरोधतः ।  
कामः कर्तव्यशेषः स्यादनन्तो बहुशाखकः ॥ २४ ॥  
  
सेयं कर्मवासना । दुर्जेयेति । प्रायः सर्ववासना निरोधाज्जेयाः इयं तु   
दुर्जेयेत्यर्थः । तृतीयामाह - काम इति । इदं कर्तव्यमिदं कर्तव्यमिति   
कर्तव्यशेषात्मकः संस्कारगणः । अनन्तो विस्तीर्णः । बहुशाखकः   
असङ्ख्येयभेदः ॥ २४ ॥  
  
रामाभोधौ तरङ्गाणां सङ्ख्यां कुर्याद्धि कश्चन ।  
पार्थिवानामणूनां वा तथा तारागणस्य वा ॥ २५ ॥  
  
असङ्ख्येयत्वमेव निरूपयति - रामेति ॥ २५ ॥  
  
एकस्यापि हि कामानां सङ्ख्यातुं नैव शक्यते ।  
इयं राम तृतीया ते सम्प्रोक्ता कामवासना ॥ २६ ॥  
  
एकस्यापि पुरुषस्य ॥ २६ ॥  
  
आकाशादपि विस्तीर्णा ह्यचला भुधरादपि ।  
आशापिशाची प्रोक्तेयं राम [ग्: रामेयं] या कामवासना ॥ २७ ॥  
  
अनन्तत्वमेवाह - आकाशादिति । सर्वजगद्व्यापकत्वाद् दुष्पूरत्वाद्वा   
विस्तीर्णा । निरसितुमशक्येत्याह - अचलेति । पिशाची इति प्रोक्ता । इयं कामवासना   
॥ २७ ॥  
  
अनयैव हि सर्वोऽयं लोक उन्मत्तवत् स्थितः ।  
येन दन्दह्यमानोऽयं लोक आक्रन्दते सदा [क्, ख्: तदा] ॥ २८ ॥  
  
पिशाचीत्वमुपपादयति - अनयेति । ग्रस्त इति शेषः । येन आशापिशाचीग्रसनेन   
॥ २८ ॥  
  
प्। ३५०)  
  
केऽपि लोके धन्यतमा महामन्त्रसमाश्रयात् ।  
विनिर्मुक्तास्तया भान्ति नराः सर्वाङ्गशीतलाः ॥ २९ ॥  
  
केऽपीति । लोकोत्तमा इत्यर्थः । महामन्त्रः परवैराग्यम् ॥ २९ ॥  
  
एताभिस्तिसृभी राम वासनाभिर्यतो मनः ।  
समाक्रान्तमतो नूनं तत्तत्त्वं नावभासते ॥ ३० ॥  
  
एताभिः अपराधकर्मकामरूपाभिः । तत्तत्त्वं नित्यापरोक्षमप्यात्मतत्त्वम् ॥   
३० ॥  
  
अतः सर्वसाधनस्य वासनानाशनं फलम् ।  
तत्राद्या ह्यपराधत्वनिश्चयाद् विनिवर्तते ॥ ३१ ॥  
  
अतः नित्यापरोक्षप्रत्यगात्मतत्त्वे साधनानुपयोगात् । त्रिविधवासनानाशे   
प्रत्येकं साधनमाह - तत्रेति । तास्वित्यर्थः । आद्या   
अश्रद्धाद्य्पराधरूपा । अपराधत्वनिश्चयाद् मम   
ज्ञानानुत्पत्तिरेतदपराधमूलिकैवेति निश्चयात् ॥ ३१ ॥  
  
द्वितीया जन्मनैकेन निवर्तेतापि जन्मभिः ।  
ऐश्वरेण प्रसादेन नान्यथा कोटियुक्तिभिः ॥ ३२ ॥  
  
द्वितीया मौढ्यरूपा कर्मवासना । ऐश्वरप्रसादेनाल्पाया एकन जन्मना   
अनल्पाया अनेकजन्मभिर्निवृत्तिः । नान्यथा ईश्वरप्रसादं विना ॥ ३२ ॥  
  
तृतीया विनिवर्तेत वैराग्यादिसुसाधनैः ।  
दोषदृष्ट्यैव वैराग्यं भवेन्नैवान्यथा क्वचित् ॥ ३३ ॥  
  
तृतीया कामवासना । वैराग्यविषयवैमुख्यादितीव्रसाधनैः । वैराग्ये   
कारणमाह - दोषदृष्ट्यैवेति । विषयेषु सदा दोषचिन्तनादित्यर्थः ।   
एतेनापराधत्वनिश्चये ऐश्वरप्रसादे च गुरूपदेशविचारयोश्च   
ईश्वराराधनं क्रमात् कारणं ज्ञेयम् ॥ ३३ ॥  
  
प्रोक्तानां वासनानां वै स्वल्पानल्पविभेदतः ।  
तस्याश्चाल्पानल्पभावापेक्षा भवति भार्गव ॥ ३४ ॥  
  
प्रोक्तानां कामवासनानाम् । तस्याश्च दोषदृष्टेश्च । अल्पानल्पभावापेक्षा   
। वासनाल्पत्वे दोषदृष्ट्यल्पसत्त्वाद्यपेक्षेति ॥ ३४ ॥  
  
प्। ३५१)  
  
तत्राद्यं सर्वमूलं स्यान्मुमुक्षुत्वं न चेतरत् ।  
मुमुक्षामन्तरा यत्तु श्रवणं मननादिकम् ॥ ३५ ॥  
  
तत्र साधनेषु मध्ये सर्वमूलं सर्वसाधनसम्पत्तिहेतु । अत एवाद्यम् । ननु   
मुमुक्षामन्तरापि शास्त्रकुशलानां श्राणादिसाधनमस्तीति चेत् तन्न   
फलपर्यन्तमित्याह - मुमुक्षेति । आदिना निदिध्यासनम् ॥ ३५ ॥  
  
न मुख्यफलसंयुक्तं केवलं शिल्पवद् भवेत् ।  
न शिल्पज्ञानमात्रेण प्राप्यते परमं पदम् ॥ ३६ ॥  
  
फलीभूतापरोक्षज्ञानाभावेन शास्त्रप्रक्रियाज्ञानमात्रसम्पत्त्या [क्:   
सम्पत्त्यादिशिल्प] शिल्पवत् तावता न संसारनिवृत्तिरूपमहाफलमित्याह   
- न शिल्पेति ॥ ३६ ॥  
  
मुमुक्षामन्तरा यैस्तु श्रुतं सम्यग् विचारितम् ।  
शवालङ्कारवत् सर्वं तेषां व्यर्थं भवेत् खलु ॥ ३७ ॥  
  
अमुमुक्षोः साधनसम्पत्तिर्व्यर्थेत्याह - मुमुक्षामिति ॥ ३७ ॥  
  
व्यर्था सापि भवेन्मन्दा मुमुक्षा राम सर्वथा ।  
यथा फलश्रुतेरिच्छा सामान्या न फलावहा ॥ ३८ ॥  
  
मुमुक्षाऽप्यतीव्रा व्यर्थेत्याह - व्यर्थेति । सा मुमुक्षा । फलश्रुत्या   
सर्वेषामनुत्कटा [क्: कण्ठा] सामान्या इच्छा भवत्येव । सा यथा न   
तत्तत्फलावहा एवं प्रकृतेऽपीत्याह - यथेति ॥ ३८ ॥  
  
फलश्रुत्युत्तरोद्भूता नेच्छा कर्मफलावहा ।  
फलश्रुत्या कस्य नाम न स्यात् सा जीवधर्मिणः ॥ ३९ ॥  
  
एतदेव स्पष्टमाह - फलेति । इच्छाऽनुत्कटा । सा इच्छा । तस्याः फलावहत्वे   
[क्: वहवत्त्वे] सर्वेषां सर्वं फलं शयो भवेदिति भावः ॥ ३९ ॥  
  
तस्मादापातरूपाया मुमुक्षाया न वै फलम् ।  
यथा मुमुक्षा तीव्रा स्यात्तथा तस्याऽचिरं [तस्या अचिरमिति च्छेदः ।   
सन्धिरार्षण्] फलम् ॥ ४० ॥  
  
तस्माद् मन्दमुमुक्षायाः फलाभावात् । अमन्दापि सा तीव्रा तीव्रतरेत्यादिरूपेण   
यथोत्कटा तथा तस्या अचिरं फलं भवेदित्याह - यथेति ॥ ४० ॥  
  
प्। ३५२)  
  
मुमुक्षा या मुख्यतमा सा साधनगणेष्वलम् ।  
प्रवृत्तिमुत्पादयेद् वै सा हि तत्परतोच्यते ॥ ४१ ॥  
  
अलम् अत्यन्तम् । सा साधनेष्वत्यन्तप्रवृत्तिः ॥ ४१ ॥  
  
यथा सुदग्धसर्वाङ्गो न शीतान्यदपेक्षते ।  
तथा यदा विमुक्त्यन्यन्नापेक्षेत हि सर्वथा ॥ ४२ ॥  
  
तीव्रमुमुक्षायां दृष्टान्तः - यथेति । शीतजलादेरन्यन्नापेक्षते ॥ ४२ ॥  
  
सा मुमुक्षा भवेत्तीव्रा समर्था फलसाधने ।  
एषा विमुक्तेरन्यत्र दोषदृष्ट्यैव जायते ॥ ४३ ॥  
  
तीव्रमुमुक्षायां कारणमाह - एषेति । तीव्रमुमुक्षेत्यर्थः ॥ ४३ ॥  
  
तीव्रवैराग्यमुखतः क्रमेण तीव्रतामियात् ।  
दोषदृष्ट्या हि वैराग्यं विषयप्रीतिनाशनम् ॥ ४४ ॥  
  
दोषदृष्ट्या मुमुक्षोदयक्रममाह - तीव्रेति । वैराग्यमुखतः   
वैराग्यद्वारतः । सामान्या मुमुक्षैव तीव्रतां क्रमेण प्राप्नुयात् ।   
तत्क्रममाह - दोषदृष्ट्येति । वैराग्यं विषयवैमुख्यम् ॥ ४४ ॥  
  
वैराग्येण मुमुक्षुत्वं तीव्रं तत्परतोदयम् ।  
तत्परत्वं साधनेषु प्रवृत्तिरतितीव्रतः [क्: तीव्रता] ॥ ४५ ॥  
  
तत्परताया उदयो जननं यस्मात् ॥ ४५ ॥  
  
अतितीवरप्रकृत्यैव द्रुतं फलमवाप्नुयात् ।  
इति दत्तात्रेयवचो निशम्य भार्गवः पुनः ॥ ४६ ॥  
  
तीव्रमुमुक्षुत्वं तीव्रप्रवृत्तिद्वारेणैव फलसाधकमित्याह अतितीव्रेति ॥ ४६ ॥  
  
प्। ३५३)  
  
पप्रच्छ सन्दिग्धमनाः संशयं सुमहत्तरम् ।  
भगवन् भवता प्रोक्तं सत्सङ्गो मूलकारणम् ॥ ४७ ॥  
  
मूलकारणम् आदिकारणम् ॥ ४७ ॥  
  
ईश्वरानुग्रहश्चापि दोषदृष्टिरपीति च ।  
किमादिकारणं मुख्यं तत्प्राप्तिर्वा कथं भवेत् ॥ ४८ ॥  
  
सत्सङ्ग ईश्वरानुग्रहो दोषदृष्टिश्च मूलकारणमित्युक्तम् । तेषु मध्ये   
मुख्यमादिकारणं किम्? तस्यापि किं कारणमिति पृच्छति - किमादीति   
॥ ४८ ॥  
  
नहि निष्कारणं किञ्चिद् भवेदिति हि निश्चयः ।  
तत् कथं स्याद्विना हेतोरेतन्मे वद विस्तरात् ॥ ४९ ॥  
  
ननु न तस्य किञ्चित्कारणमिति चेदाकस्मिकत्वप्रसक्तिरित्यभिप्रायेणाह -   
नहीति ॥ ४९ ॥  
  
इति पृष्टः प्राह रामं दत्तात्रेयो दयानिधिः ।  
भार्गव शृणु ते वक्ष्ये श्रेयसः परमोद्भवम् ॥ ५० ॥  
  
परमोद्भवमिति । परमं प्रकृष्टम् आद्यम् उद्भवमुत्पत्तिम् । श्रेयस   
आदिकारणमिति यावत् ॥ ५० ॥  
  
परा सा या चितिर्देवी स्वस्वातन्त्र्यस्य वैभवात् ।  
स्वात्मन्येव जगच्चित्रं दर्पणप्रतिबिम्बवत् ॥ ५१ ॥  
  
सत्सङ्ग एव मूलकारणम् । स च   
प्राकृतविचित्रसुकृतपरिपाकवशादित्येतत्कर्मप्रवृत्तिनिरूपणपूर्वकं   
वक्तुमाह - परेति । सा प्रकरणप्रतिपाद्यत्वेन प्रसिद्धा । स्वीयस्वातन्त्र्यस्य   
मायाशक्तेर्वैभवान्माहात्म्याद् जगच्चित्रम् उन्मेषयदिति योजयेत् ॥ ५१ ॥  
  
सैव हैरण्यगर्भाख्यां तनुमास्थाय वै परा ।  
अनाद्यज्ञानसञ्च्छन्नजीवानां हितकाम्यया ॥ ५२ ॥  
  
सैव परा चितिरेव ॥ ५२ ॥  
  
उन्मेषयदागमाब्धिं सर्वकामपूरणम् ।  
तत्र जीवाः स्वभावेन विचित्रकामवासनाः ॥ ५३ ॥  
  
तेषां कामा एव हिता इति सर्वकामप्रपूरणम् आगमाब्धिमुन्मेषयत् । कुतो   
जीवानां कामहितत्वमिति चेदाह - तत्रेति । सृष्टौ स्वभावेन । अनादिकालिक   
कामवासनया [क्, ख्: कामवासनाया इत्यधिकं] कामानुभवः   
तदनुभवाद् वासनोत्पत्तिरिति भावः ॥ ५३ ॥  
  
प्। ३५४)  
  
कथं तेषां शुभं भूयादेवं चिन्तापरायणः ।  
असृजत् काम्यकर्माणि फलचित्राणि सर्वशः ॥ ५४ ॥  
  
कामवासनयैव जननमरणप्रवाहपतितानां तेषां चिन्तापरायणो   
हिरण्यगर्भ आगमाब्धौ काम्यकर्माण्येवासृजत् प्रतिपादितवान् । सर्वशः   
सर्वत्र ॥ ५४ ॥  
  
सदसद्वापि हि जनः करोत्येव स्वभावतः ।  
तथा च केनापि कर्मपरिपाकवशेन तु ॥ ५५ ॥  
  
तत्रादौ मानुष्यप्राप्तिप्रकारमाह - सदसद्वेति । स्वभावतः   
कर्मवासनया ॥ ५५ ॥  
  
भ्रमन् योनिविभेदेषु मानुष्यमुपसङ्गतः ।  
कामनावशतः काम्ये कर्मण्यभिमुखो भवेत् ॥ ५६ ॥  
  
उपसङ्गतः प्राप्तः । कर्मण्यभिमुखः प्रवृत्तः ॥ ५६ ॥  
  
कामनाया विशेषेण यदेश्वरपरो भवेत् ।  
तदैश्वराणि शास्त्राणि प्रसङ्गादवलोकयेत् ॥ ५७ ॥  
  
कामनाया विशेषेण काम्यकर्मफलं निर्विघ्नेन मे भूयादितीच्छाविशेषेण   
॥ ५७ ॥  
  
काम्यकर्मफलश्रुत्या प्रवृत्तः काम्यकर्मणि ।  
विहतस्तत्फलाप्राप्त्या [ग्: प्राप्तिवैगु] वैगुण्यात् सूक्ष्मकर्मणः   
॥ ५८ ॥  
  
एतदेव विविच्याह - काम्येति । कामवासनया काम्यप्राप्त्युपायमन्विष्यन्   
आगमस्थकाम्यफलश्रुतेः तत्र प्रवृत्तः । तत्र सूक्ष्मकर्मणः   
कर्मैकदेशलेशस्यापि वैगुण्याद् लोपादवश्यसम्भाव्य(व्यात्)   
तत्फलाप्राप्त्या विहतो दुःखितः । कथं कृत्वा कर्मफलं प्राप्नुयामिति   
कर्तव्यजिज्ञासया प्रष्टुं कञ्चित् सत्पुरुषं पूर्णाशयं प्राप्तकामं व्रजेत्   
शरणीकुर्याद् इत्यन्वयः ॥ ५८ ॥  
  
प्। ३५५)  
  
कर्तव्यजिज्ञासयैव कञ्चित् सत्पुरुषं व्रजेत् ।  
तत्प्रसङ्गवशात् क्वापि माहात्य्मं शृणुयात् क्वचित् ॥ ५९ ॥  
  
तत्प्रसङ्गवशादिति । सत्पुरुषाः कामिषु विमुखा एव तिष्ठन्ति । तथापि   
सत्पुरुषाणां क्वापि देशे क्वचित् काले यः प्रसङ्गः परस्परं   
प्रश्नप्रतिवचनात्मकः कथाविशेषस्तत्र महेश्वरस्य माहात्म्यं   
शृणुयात् । एतदुक्तं वासिष्ठे - सदा सन्तोऽभिगन्तव्या यद्यप्युपदिशन्ति   
नो । या हि स्वैरकथास्तेषामुपदेशा भवन्ति ताः ॥ (यो० वा० सा० १।७) इति ॥   
५९ ॥  
  
महेश्वरस्य च ततः प्राक्पुण्यपरिपाकतः ।  
तस्य प्रसादने भूयत् प्रवृत्तिरपि भार्गव ॥ ६० ॥  
  
यस्य [यस्य स्मृत्या च नामोक्त्या तपोयज्ञक्रियादिषु ।  
न्यूनं सम्पूर्णतामेति सद्यो वन्दे तमच्युतम् ॥ इति सम्पूर्णः श्लोको   
भक्तिग्रन्थेषु बहुशो दृश्यते ।] स्मृत्या च नामोक्त्या   
इत्यादिमाहात्म्यं श्रुत्वा तत ऐश्वराणि शास्त्राण्यवलोकयेत् । ततः   
पुण्यपरिपाकवशात् तत्प्रसादने [क्, ख्: तत्प्रतिपादने]   
प्रवृत्तिर्भूयात् ॥ ६० ॥  
  
तस्मात् प्राक्पुण्यपाकेन सत्सङ्गमभिगम्य तु ।  
प्राप्नोति श्रेयःसोपानपङ्क्तिमत्यन्तदुर्लभाम् ॥ ६१ ॥  
  
एवं प्राक्पुण्यपरिपाकादेव सत्सङ्गपूर्वकं क्रमेण   
श्रेयःप्राप्तिरित्युपसंहरति - तस्मादिति ॥ ६१ ॥  
  
प्रायः सत्सङ्गमूलैव श्रेयःप्राप्तिरुदीरिता ।  
क्वचिदुत्कृष्टपुण्येन चोत्कृष्टतपसापि वा ॥ ६२ ॥  
  
उत्कृष्टपुण्येन उत्कृष्टतपसा परमेश्वरप्रीतये कृतेन ॥ ६२ ॥  
  
श्रेयः प्राप्नोति सहसा ह्याकाशफलपातवत् ।  
तस्मात् कारणवैचित्र्याच्छ्रेयःप्राप्तिविचित्रता ॥ ६३ ॥  
  
प्राग्जन्मकृतेन पुण्यादिना । सहसा अकस्मात् सत्सङ्गादिकं विनैव । तस्मात्   
कारणवैचित्र्यात् स्वरूपावरकवासनानाशकसाधनानामल्पानल्पत्वेन   
वैचित्र्यात् श्रेयःप्राप्तिविचित्रता ज्ञानावरकवासनानिवृत्तितारतम्येन   
ज्ञानवैचित्र्यमिति भावः ॥ ६३ ॥  
  
प्। ३५६)  
  
तथा च बुद्धिभेदेन वासनातारतम्यतः ।  
साधनानां तारतम्याद् विचित्रा ज्ञानिनां स्थितिः ॥ ६४ ॥  
  
तथा च चेति । ज्ञानतारतम्ये सिद्धे चेत्यर्थः । बुद्धिभेदेन   
वासनातारतम्यतः । सर्वबुद्धौ वासनासाम्याभावात् । अत एव   
साधनसाम्यं नास्तीत्याह - साधनानामिति ॥ ६४ ॥  
  
स्वभावाद्यस्य वै बुद्धेर्वासना विरला भवेत् ।  
तस्याल्पसाधनेनैव ज्ञानसिद्धिर्भवेदलम् ॥ ६५ ॥  
  
एतदेव विविच्याह - स्वभावादिति । प्राक्कृतपुण्यकर्मादिसंस्कारात् । विरला   
अल्पा । अलमत्यन्तमप्रतिबद्धा ज्ञानसिद्धिः ॥ ६५ ॥  
  
यस्य स्वभावात् संशुद्धं वासना नहि लेशतः ।  
तस्य स्वल्पनिमित्तेन भवेज्ज्ञानं महत्तरम् ॥ ६६ ॥  
  
स्वभावात् पुण्यकर्मादिप्रकर्षसंस्कारात् संशुद्धं मन इति शेषः ।   
स्वल्पनिमित्तेन जनकस्येव सकृच्छ्रुतमात्रेण महत्तरं निष्प्रकम्पं   
चिराभ्यासपरिपक्वज्ञानसदृशम् ॥ ६६ ॥  
  
यस्य स्वभावादत्यन्तवासनानिबिडं मनः ।  
तस्य ज्ञानं जातमपि समाच्छादितकल्पकम् ॥ ६७ ॥  
  
स्वभावात् अतिपापकर्मसंस्कारात् । आच्छादितकल्पकम्   
अज्ञाननाशनासमर्थम् ॥ ६७ ॥  
  
तेनैव साधितं भूयश्चिरादभ्येति पूर्णताम् ।  
अत एव ज्ञानिनां तु दृश्यते विविधा स्थितिः ॥ ६८ ॥  
  
तेनैव आच्छादितज्ञानवतैव । निदिध्यासनप्रकर्षेण साधितम् । चिरात् [क्:   
चिरात् नास्ति] एकेन अनेकेन वा जन्मना । पूर्णतामज्ञाननाशनसमर्थताम्   
। अत एव कर्मसंस्कारभेदेन बुद्धिस्थिति भेदादेव ॥ ६८ ॥  
  
प्। ३५७)  
  
चित्तपाकविभेदेन स्थितिभेदो भृगूद्वह ।  
तस्माद् बुद्धौ वासनाभिस्त्वावृत्तेस्तारतम्यतः ॥ ६९ ॥  
  
एतदेव स्पष्टमाह - चित्तेति । ज्ञानिस्थितिभेदः । एतदेव भूयो विवेचयति ##-  
  
ज्ञानं भिन्नं लक्ष्यते हि स्थितिभेदस्तथा भवेत् ।  
राम पश्य स्थितेर्भेदं ज्ञानिनां तु परस्परम् ॥ ७० ॥  
  
ज्ञानिस्थितिभेदः । एतदेव उदाहरति - रामेति ॥ ७० ॥  
  
ब्रह्मविष्णुमहेशानां स्वभावज्ञानिनस्तु ते ।  
तेषां पश्य स्थितेर्भेदं स्वभावप्रभवैर्गुणैः ॥ ७१ ॥  
  
स्वभावज्ञानिनः । तेषां चित्ते कर्मादिवासनाभावाद् अनावृतज्ञानाः ।   
स्थितिभेदं सृष्ट्यादितत्परत्वं सत्त्वादिप्राकृतगुणैः ॥ ७१ ॥  
  
नैषां ज्ञानस्य मालिन्यं वक्तुं शक्यं कथञ्चन ।  
स्वभावगुणमाहात्म्यं भिन्नमेव तथापि हि ॥ ७२ ॥  
  
ज्ञानमालिन्यं ज्ञानावरणं न वक्तुं शक्यम् सर्वज्ञत्वाद्यैश्वर्यस्य   
प्रसिद्धत्वात् । तथापि विशुद्धज्ञानित्वेऽपि ॥ ७२ ॥  
  
यथा ज्ञानिशरीरं तु गौरं न श्यामतां व्रजेत् ।  
एवं चित्तस्वभावोऽपि नान्यभावं प्रपद्यते ॥ ७३ ॥  
  
ज्ञानस्य स्वभावानभिभावकत्वमाह - यथेति ॥ ७३ ॥  
  
अस्मान् राम तथा पश्य ज्ञानिनोऽत्रिसुतान् स्थितान् ।  
दुर्वाससं चन्द्रमसं मां च भिन्नस्थितिं गतम् ॥ ७४ ॥  
  
स्वात्मानं चोदाहरति - अस्मानिति ॥ ७४ ॥  
  
क्रोधिनं कामिनं त्यक्तसर्वलिङ्गपरिग्रहम् ।  
वसिष्ठं पश्य कर्मिष्ठं सनकादींश्च न्यासिनः ॥ ७५ ॥  
  
भिन्नस्थितिमेवाह - क्रोधिनमिति । लिङ्गं वर्णाश्रमचिह्नम् । परिग्रहः   
स्त्रीधनादिः । न्यासिनः सन्न्यासिनः ॥ ७५ ॥  
  
नारदं भक्तिसम्मग्नं कवयन्तं च भार्गवम् ।  
दैत्यपक्षसंश्रयिणं गुरुं देवसमाश्रयम् ॥ ७६ ॥  
  
भार्गवं शुक्रम् । कवयन्तं काव्यं रचयन्तम् ॥ ७६ ॥  
  
प्। ३५८)  
  
वाग्मिनं च व्यासमपि [ख्: वाग्मिनं व्यासमपि च]   
शास्त्रनिर्माणतत्परम् ।  
जनकं पश्य राजानं भरतं त्यागिनं तथा ॥ ७७ ॥  
  
वाग्मिनं वादकुशलम् । भरतो जडभरतः ॥ ७७ ॥  
  
भिन्नस्थितीन् स्वभावेन ज्ञानिनः पश्य चापरान् ।  
रहस्यं ते प्रवक्ष्यामि शृणु भार्गवनन्दन ॥ ७८ ॥  
  
अपरान् च्यवनयाज्ञवल्क्यविश्वामित्रादीन् । एवं स्थितिभेदनिमित्तं वक्तुमाह   
- रहस्यमिति ॥ ७८ ॥  
  
त्रिविधा [क्, ग्: विविधा] या वासनोक्ता द्वितीया तत्र या भवेत् ।  
कर्मजा मूढतारूपा सा सर्वेभ्यो महत्तरा ॥ ७९ ॥  
  
त्रिविधा अपराधकर्मकामरूपा । सर्वेभ्यः अपराधकामवासनाभ्यः ॥ ७९ ॥  
  
येषां तल्लेशकश्चित्ते नास्ति मेधाविनस्तु ते ।  
अपराधविहीनानां तेषां कामादिवासनाः ॥ ८० ॥  
  
तस्याः कर्मवासनाया लेशः पूर्वसम्पादितसाधननष्तत्वान्नास्ति । ते   
मेधाविन इत्युच्यन्त इति शेषः । अपराधोऽपि स्वनिमित्तकर्मविशेषाभावान्नास्ति ।   
कामादिवासना अविलीना [क्: विलीना] इति सम्बन्धः ॥ ८० ॥  
  
अभ्यासेनाविलीनाश्च ज्ञानस्याप्रतिबन्धिकाः ।  
ततो वैराग्यादिकं तु न तेषामुपयुज्यते ॥ ८१ ॥  
  
अभ्यासेनेति । अभ्यासाभावेनाविलीना इति भावः । ज्ञानस्याप्रतिबन्धिका इति ।   
इदमत्र तात्पर्यम् -   
कर्मवासनयाऽत्यन्तमूढचित्तानामपराधादिवासनाभावेऽपि मौढ्यादेव न   
ज्ञानोदयः । स्वल्पकर्मवासनया ईषन्मूढचित्तानामपराधकामवासना   
ज्ञानप्रतिबन्धिकाः । येषां पुनरपराधकर्मवासने लेशतोऽपि न स्तस्तेषां   
कामवासना न ज्ञानप्रतिबन्धिका इति । तत इति कामवासनाया अप्रतिबन्धकत्वात्   
। आदिना दोषदर्शनम् ॥ ८१ ॥  
  
प्। ३५९)  
  
न वा भूयोऽपि मननं समाधिश्चोपयुज्यते ।  
सकृच्छ्रवणमात्रेण मननं ध्यानमेव च ॥ ८२ ॥  
  
वैराग्यादेरिव मननादेरप्यनुपयोगमाह - न वेति । भूयः असकृत् ।   
तेषां ज्ञानोत्पत्तिक्रममाह - सकृदिति ॥ ८२ ॥  
  
तत्काल ईषत् सम्प्राप्य ज्ञातासन्दिग्धतत्पदाः ।  
भवन्ति जीवन्मुक्तास्ते जनकप्रमुखा इव ॥ ८३ ॥  
  
तत्काले श्रवणकाले । तत्पदं पूर्णात्मपदम् ॥ ८३ ॥  
  
विपरीताभ्यासवशान्नैव तैः क्षपिताः खलु ।  
कामादिवासनाः सम्यक् सूक्ष्मा निर्मलबुद्धिभिः ॥ ८४ ॥  
  
ज्ञानाप्रतिबन्ध(क)त्वादेव कामक्रोधादिवासना न क्षपिताः ॥ ८४ ॥  
  
अतस्तैस्तत्पदे ज्ञाते चापि पूर्वस्थितास्तु ताः ।  
कामादिवासनाः प्राग्वत् प्रवर्तन्ते निरन्तरम् ॥ ८५ ॥  
  
अतः अभ्यासेन अक्षपितत्वात् ॥ ८५ ॥  
  
न ताभिरीषद्वा बुद्धेस्तेषां लेपो भवेत् क्वचित् ।  
विद्वद्भिस्ते हि सम्प्रोक्ता मुक्ताश्च बहुमानसाः ॥ ८६ ॥  
  
लेपः स्वरूपच्युतिनिमित्तमालिन्यम् । एवं च येषां वैराग्याद्यभ्यासेन [क्:   
द्यनभ्यासेन] कामक्रोधादिवासनाः प्रारब्धविशेषजाता   
ज्ञानाप्रतिबन्धिका न नष्टास्तेषां ज्ञानोत्पत्त्यनन्तरमपि   
कामित्वक्रोधित्वादिकमिति भावः । एवं   
स्थितिभेदमुपपाद्योत्तमत्वादिभेदमपि ज्ञानिनामाह - ते हि सम्प्रोक्ताः ।   
बहुमानसा उत्तमा भवन्तीति शेषः ॥ ८६ ॥  
  
राम कर्मवासनाभिरतिमूढं तु यन्मनः ।  
तस्य ज्ञानं नैव भवेत् शिवोदितमपि क्वचित् ॥ ८७ ॥  
  
अपराधकर्मवासनयोर्दार्ढ्ये ज्ञानं न भवेदेवेत्याह - राम कर्मेति ॥   
८७ ॥  
  
प्। ३६०)  
  
दृढापराधयुक्तानामपि न स्यात् कथञ्चन ।  
यस्यापराधरूपापि कर्मरूपापि वासना ॥ ८८ ॥  
  
ज्ञानं न स्यात् वासना स्वल्पेत्यन्वयः ॥ ८८ ॥  
  
स्वल्पा कामात्मकाश्चापि बहुलास्तस्य भार्गव ।  
बहुलश्रवणैश्तद्वद् मननैश्च समाधिभिः ॥ ८९ ॥  
  
कामात्मकाः वासनाः । बहुलेति । भूयः कृतश्रवणादिभिरित्यर्थः ॥ ८९ ॥  
  
चिरकालेन विज्ञानं बहुक्लेशेन जायते ।  
तस्य व्यवहृतिः स्वल्पा तत्राभ्यासप्रकर्षतः ॥ ९० ॥  
  
तस्य तत्र समाध्यभ्यासप्रकर्षाद्व्यवहृतिः स्वल्पा   
शारीरनिर्वाहमात्रोपयोगिनी [क्: शरीर] ॥ ९० ॥  
  
मनो यदि भवेन्नष्टप्रायं निर्वासनत्वतः [क्: निर्वासनं   
ततः] ।  
ज्ञानिनस्त्वीदृशाः प्रोक्ता मध्यमा नष्टमानसाः ॥ ९१ ॥  
  
एवं स्वल्पव्यवहृतिपराणां योगनिष्ठाप्रकर्षेण यदि   
कामादिवासनानाशाद् मनो नष्टप्रायं सदा निरुद्धं भवेत् तदा   
ईदृशज्ञानिनो ये ते मध्यमा नष्टमानसाः ॥ ९१ ॥  
  
तेषामेव तु केषाञ्चिदभ्यासस्याप्रकर्षतः ।  
वासनाविरलं यस्मादनष्टं मानसं भवेत् ॥ ९२ ॥  
  
तेषां योगनिष्ठानामेव येषां केषाञ्चिद् अलसानामभ्यासाप्रकर्षाद्   
वासनाविरलं मनोऽनष्टं भवेत् ॥ ९२ ॥  
  
समनस्कास्तु ते प्रोक्ता मन्दज्ञानयुतास्तु वै ।  
केवलज्ञानिनस्त्वेते जीवन्मुक्तास्तथेतरे ॥ ९३ ॥  
  
एते मन्दज्ञानिनो न जीवन्मुक्ता इत्याह - केवलेति । इतरे मध्यमा उत्तमाश्च   
ज्ञानिनः ॥ ९३ ॥  
  
केवलज्ञानिनो दृष्टदुःखभाजो भवन्ति हि ।  
प्रारब्धतन्त्रास्ते प्रोक्ता देहान्ते मुक्तिभागिनः ॥ ९४ ॥  
  
जीवन्मुक्त्यभावे दृष्टदुःखभोगो भवेदित्याह - केवलेति ।   
प्रारब्धतन्त्राः प्रारब्धा धीनाः ॥ ९४ ॥  
  
प्। ३६१)  
  
ये नष्टमानसाः प्रोक्तास्तैः प्रारब्धं पराकृतम् ।  
मनोभूमौ तु प्रारब्धबीजं भोगाङ्कुरं भवेत् ॥ ९५ ॥  
  
अन्ये तु न प्रारब्धतन्त्रा इत्याह - य इति । पराकृतं जितम् । ननु तत्   
प्रारब्धं किं भवेदिति चेत् स्वत एव नश्यतीत्याह - मन इति ॥ ९५ ॥  
  
मनोभूमेरभावेन तत् प्रारब्धं तु कालतः ।  
कुसूलस्थं बीजमिव विनश्येद् नष्टशक्तिकम् ॥ ९६ ॥  
  
तन्नाशप्रकारं सदृष्टान्तमुपपादयति - मनोभूमेरिति ।   
कुसूलस्थबीजवद् मनःसम्बन्धाभावेन कालेन नष्टशक्तिकं   
सदाश्रयलिङ्गदेहनाशाद् विदेहमुक्तिकाले नश्यतीति भावः ॥ ९६ ॥  
  
यथात्यन्तसुमेधावी युगपद् दश पञ्च च ।  
कार्याणि कुरुते क्वापि भवेदस्खलितोऽपि च ॥ ९७ ॥  
  
अथोक्तमज्ञानिनां बहुमानसत्वनिरूपणमुपक्रमते - यथेति ।   
युगपदेककाले ॥ ९७ ॥  
  
भूय एवंविधा दृष्टाः क्रियानैपुण्यसंश्रयाः ।  
यथा गच्छन् वदन् कुर्वन् युगपल्लक्ष्यते जनः ॥ ९८ ॥  
  
एवंविधा मेधाविनो लोके भूयो बहुशो दृष्टाः । एतदेवोदाहरति - यथेति   
॥ ९८ ॥  
  
तत्र चैकेन मनसा कथं स्यात् त्रिविधा क्रिया ।  
अध्येतृणां बहूनां च युगपल्लक्षयेद् गुरुः ॥ ९९ ॥  
  
एवं युगपदेकमनसाऽनेकक्रिया कथं स्यादित्याह - तत्रेति ।   
प्रोक्तपुरुषेष्वित्यर्थः । उदाहरणान्तरम् - अध्येतॄणामिति ॥ ९९ ॥  
  
अपभ्रांशानुच्चरितं(नूच्चरित)वर्णभेदव्यवस्थितम् ।  
राम यस्ते हतः शत्रुरर्जुनो हैहयाधिपः ॥ १०० ॥  
  
अपभ्रंशेति । स्वोच्चारानन्तरोच्चरितवर्णानां भेदेनायथावर्णेन   
व्यवस्थितमपभ्रंशमपशब्दम् । उदाहरणान्तरम् - राम यस्त इति ॥ १००   
॥  
  
सहस्रबाहुर्युगपद् हेतिभिर्बहुभिः पृथक् ।  
अयुध्यदस्खलन् क्वापि मेधावी दृष्ट एव ते ॥ १०१ ॥  
  
हेतिभिरायुधैः । अस्खलन् तत्तच्छस्त्रप्रय्गमार्गादप्रच्युतः सन् । ते   
[क्, ख्: ते नास्ति] त्वया ॥ १०१ ॥  
  
प्। ३६२)  
  
तेषां मनो बहुविधं भूत्वा तत्तत्क्रमानुगम् ।  
यथा कार्यं बहुविधं साधयेत्तद्वदेव हि ॥ १०२ ॥  
  
एवं युगपद्विविधक्रिया एकेन मनसा न सम्भवतीत्यत आह - तेषामिति ।   
अर्जुनादिमेधाविनामित्यर्थः । तत्तत्क्रमानुगं   
तत्तत्कर्मसाधनानुकूलव्यापारक्रमयुक्तम् ॥ १०२ ॥  
  
उत्तमज्ञानिनामात्मदृष्टिर्बाह्यगतापि च ।  
अविरुद्धा सर्वदा स्याद्येषां ते बहुमानसाः ॥ १०३ ॥  
  
आत्मदृष्टिः आत्माकारं मनः । बाह्यगतापि च विषयाकारमपि च ।   
मनसोऽनेकत्वाद् अविरुद्धेति ॥ १०३ ॥  
  
तत् प्रारब्धं मनोभूमौ भवेदङ्कुरितं पृथक् ।  
भवेद् ज्ञानाग्निना दग्धं भूतं भूतं पुनः पुनः ॥ १०४ ॥  
  
एवमुत्तमज्ञानिनो बहुमानसत्वमुपपाद्य प्रारब्धभोगाभावं निरूपयति   
- तत् प्रारब्धमिति । अङ्कुरितं सुखदुःखाकाराङ्कुरवत् । तथापि   
फलपर्यवसायि न भवतीत्याह - भवेदिति । अङ्कुरात्मना भूतं भूतं   
तत्तत्प्रारब्धं पुनः पुनर्ज्ञानाग्निना दग्धं भवति न [क्, ख्: न   
तद्विलक्षण] तु द्विक्षणावस्थायि भवेदिति तात्पर्यम् ॥ १०४ ॥  
  
प्रारब्धबीजाङ्कुरः स्यात् सुखदुःखसमागमः ।  
तद्विमर्शः फलं प्रोक्तं कुतो दग्धाङ्कुरे फलम् ॥ १०५ ॥  
  
प्रारब्धात्मकबीजस्याङ्कुरः सुखदुःखसम्बन्धः । सुखादि निर्विकल्पकं   
फलं सुखादेर्विमर्शः सविकल्पकम् । आपातत एव सुखादेर्भानमिति तात्पर्यम्   
॥ १०५ ॥  
  
आहृतैरनुसन्धानैस्तेषां व्यवहृतिर्भवेत् ।  
यथा प्रौढो हि बालेन सह खेलन् हि दृश्यते ॥ १०६ ॥  
  
नन्वेवं सर्वत्रापातप्रत्ययेनानुसन्धानाभावे कथं व्यवहार इति चेदाह   
आहृतेति । न तेषां स्वतोऽनुसन्धिरुदेति किन्तु व्यवहारोपयुक्तानुसन्धानं बलात्   
स्वेच्छया आहृत्य व्यवहरन्ति । एवं व्यवहारेऽपि   
तन्निमित्तहर्षादिर्नान्तरभ्युदेतीति सदृष्तान्तमाह - यथेति ॥ १०६ ॥  
  
प्। ३६३)  
  
हृष्टो विषण्णश्च शिलागजादीनां विनाशने ।  
एवं हृष्यन्ति सीदन्ति कार्येषु बहुमानसाः ॥ १०७ ॥  
  
शिलागजादीनामिति । शिलादिनिर्मितगजतुरगादिसेनयोर्युद्धक्रीडायां   
स्वीयगजादिनाशे परगजादिनाशे च यथा बालो विसीदति हृष्यति च एवं प्रौढो   
बहिर्हृष्यन् विषीदन्नपि नान्तर्विकारमायातीत्यर्थः । एवमिति । प्राकृतानां हि   
दृश्यसत्यत्वनिश्चयात् संस्कारप्राबल्येनाऽनिच्छतोऽपि बलादनुसन्धिस्ततो   
हर्षविषादाश्च भवन्ति । उत्तमज्ञानिनस्त्वसत्यत्वनिश्चयात् [क्:   
निश्चयात्मसंस्कार] संस्कारशैथिल्येन स्वतः   
सर्वत्रानुसन्ध्याद्यभावेऽपि व्यवहारसिद्धये   
प्रयत्नेनाहृतधारणासंस्कारादनुसन्धिपूर्वको बाह्यव्यवहार इति भावः   
॥ १०७ ॥  
  
यथाऽन्यकार्यसक्तस्य हर्षोद्वेगौ न चान्तरौ ।  
एवं तेषां व्यवहृतौ समा सर्वत्र संस्थितिः ॥ १०८ ॥  
  
दृष्टान्तान्तरमाह - यथेति । न चान्तराविति । अन्यपुरुषव्यवहारे   
लाभालाभयोरन्तर्हर्षाद्यभावेऽप्यन्यहृदयरञ्जनाय हृष्यति खिद्यति   
चेत्यर्थः । तेषाम् उत्तमज्ञानिनाम् । समा अन्यकार्यवत् स्वकार्येऽपि ॥ १०८ ॥  
  
मेधाविनां ज्ञानिनां तु वासनानाशहेतवे ।  
विरुद्धवासनाभ्यासनिरोधादेरभावतः ॥ १०९ ॥  
  
ज्ञानिनां व्यवहारभेदे निमित्तं निष्कृष्योपपादयति - मेधाविनामिति ॥   
१०९ ॥  
  
अनुवृत्तिर्भवेत् पूर्ववासनाऽनाशहेतुतः ।  
अतः केचित् कर्मनिष्ठाः कामिनः क्रोधिनोऽपरे ॥ ११० ॥  
  
अनुवृत्तिरिति । प्राक्कृतकर्मानुरूपशुभाशुभान्तःकरणवासनाया   
ज्ञानाप्रतिबन्धिकाया अविनाशितत्त्वद् [क्, ख्: तत्त्वज्ञानो]   
ज्ञानोर्ध्वमपि तत्तद्वासनानुवृत्तिर्भवेदेवेत्यर्थः । अतः   
तत्तद्वासनानुवृत्तेः ॥ ११० ॥  
  
प्। ३६४)  
  
उत्तमज्ञानिनो भान्ति विविधाचारतत्पराः ।  
समनस्कस्तत्र यो वै मन्दज्ञानी निरूपितः ॥ १११ ॥  
  
मन्दज्ञानिनोऽपि समाहितदशायामुत्तमज्ञानितुल्यत्वमेवेत्याह -   
समनस्क इति ॥ १११ ॥  
  
तेनापि वेद्यमखिलमसत्यत्वेन निश्चितम् ।  
स्वरूपवित्तौ नो किञ्चिद्भासते हि समाधिषु ॥ ११२ ॥  
  
तेनापि मन्दज्ञानिनाऽपि [क्: भेद] । समाधिषु समाहितदशासु ।   
स्वरूपस्याद्वयचिदात्मनो वित्तिरनुसन्धानं यस्मिन् काले तस्मिन् काले वेद्यं न   
किञ्चिद्भाति । तथा च तस्य तदेतरज्ञानिवदेव न [क्: न नास्ति]   
हर्षविषादादीति भावः ॥ ११२ ॥  
  
समाधिर्वै स्वरूपस्य विमर्शो नान्य उच्यते ।  
निर्विकल्पस्वरूपं तु सर्वाश्रयतया सदा ॥ ११३ ॥  
  
एवं मन्दज्ञानिनः समाधिदशां निरूप्योत्तमस्य समाधिम् -   
तत्त्वात्मबोध [तत्त्वात्मबोधो भगवन् इति मुद्रितपुस्तकपाठः]   
एवैकः सर्वाशातृणपावकः । प्रोक्तः समाधिशब्देन न तु तूष्णीमवस्थितिः   
॥ (यो० वा० ५।६२।८) इति वासिष्थोक्तरीत्या सहजसमाधिरूपं निरूपयति ##-  
मूढसमाधिः । ननु हठयोगिनामपि समाधौ ज्ञानिनामिव   
निर्विकल्पात्मतत्त्वमेव भासते तथा च कुतो न तस्य समाधित्वमिति चेदाह -   
निर्विकल्पेति । सदा स्फुरत्येवेति सम्बन्धः ॥ ११३ ॥  
  
स्फुरत्येव हि सर्वेषां तदस्फूर्तौ न किञ्चन ।  
तथा विकल्पविकलं स्फुरेत् प्रोक्तदशासु च ॥ ११४ ॥  
  
तदस्फूर्तौ न किञ्चन स्फुरेदिति शेषः । विकल्पविकलं निर्विकल्पात्मरूपम् ।   
प्रोक्तदशासु परिच्छिन्नज्ञानान्तरालादिदशासु ॥ ११४ ॥  
  
प्। ३६५)  
  
तावता नहि सर्वेषां समाधिः स्याद्धि भार्गव ।  
ये तद्विमर्शसंयुक्ताः स तेषामेव संस्मृतः ॥ ११५ ॥  
  
स्वरूपज्ञानं विना निर्विकल्पस्वरूपस्फूर्तिमात्रेण न समाधिः   
सिद्ध्यतीत्याह - तावतेति । हठयोगिनो यदि स्वरूपस्फूर्तिमात्रं [क्:   
स्वस्वरूप] निरोधकालिकं समाधिः स्याच्चेत् सर्वेषामपि प्रोक्तदशानां   
समाधित्वं स्यादिति भावः । येषां   
निर्विकल्पात्मतत्त्वविज्ञानवतामनुसन्धानात्मकविमर्शपूर्वको निरोधः स   
एव तेषां समाधिरिति विद्वद्भिः संस्मृतः ।  
  
अत्रेदं विज्ञानरहस्यम् - श्रवणादिभिरपरिचितनिर्विकल्पचिदात्मतत्त्वो   
हठयोगी द्विविधः - पातञ्जलोक्ताष्टाङ्ग संसिद्धः [क्: सं   
नास्ति]   
तन्त्रोक्तषट्कर्मादिसाधनपूर्वकप्राणायामप्रकर्षपरिपाककुण्डली##-  
समाध्यादावनात्मविकल्पोल्लेखहानं सङ्कल्प्य क्रमेण   
सर्वविकल्पमपहाय सर्वान्तेऽखिलविकल्पाभावमुल्लिखंस्ततस्तदुल्लेखमपि   
त्यक्त्वा तत्संस्कारशेषमात्रस्तिष्ठति । तथा च पातञ्जलं सूत्रम् -   
विरामप्रत्ययाभ्यासपूर्वः संस्कारशेषोऽन्यः (१।१८_ इति । द्वितीयस्तु   
सुषुम्णायां प्राणवायोरत्यन्तप्रवेशे तदादौ प्राणनिरोधजातायासस्य   
सुषुम्णाप्रवेशमात्रेण विनष्टत्वाद् भारापगम इव सुखी भवति । ततो   
मदमूर्च्छाग्रस्तमिव मनो मूर्च्छितप्रायं भवति । द्वयोरपि तत्काले   
सुषुप्ताविव सुखरूपतेति । श्रणादिभिर्विज्ञातनिर्विकल्पचिदात्मतत्त्वस्य   
ज्ञानयोगिनस्तु समाधेः पूर्वमप्यविद्यावरणनिर्मुक्तनिर्विकल्पात्मतत्त्वं   
प्रतिबिम्बक्रमचित्रितदर्पणदृश्यविकल्पविचित्रं सदा प्रस्फुरत्येव । ततः   
समाध्यादौ विकल्पांशमपहाय विकल्पांशापगमसाक्षी   
प्रस्फुरन्निर्विकल्पचिद्रूपः परिशिष्टस्तिष्ठतीति । न च हठयोग्यपि तदा   
तावतैव रूपेण तिष्ठतीति वाच्यम् तावदेव रूपं ज्ञानयोगिनः समाधौ   
परिहृताज्ञानवरणविक्षेपोभयभागं भवति । हठयोगिनस्तु तदा   
स्वरूपं परिहृताज्ञानविक्षेपांशमप्यज्ञानावरणांशावृतमेव   
भवेत् । ज्ञानिनस्त्व परोक्षज्ञानेनावरणांशस्य विनष्टत्वात् अनावृतं   
स्वरूपमिति भेदात् । ननु हठयोगिनां तर्हि सुषुप्तिसमाध्योः को भेद इति   
चेदुच्यते सुषुप्तौ मनसस्तमःपरिणामेन   
गाढघनच्छन्नाभ्रदर्शनैशान्धकारवद् गाढमौढ्ययुतम् समाधौ   
तु मनसः सत्त्वपरिणामेन   
प्रकाशमानमप्यात्मतत्त्वमभ्रच्छन्नसूर्यवदविद्यावृतं नालं   
भासते । ज्ञानिनस्तु मनसः सत्त्वपरिणामेनाविद्यावरणाभावेन च   
निरभ्रनिर्मलनभोमध्यगतद्युमणिरिवालं प्रद्योतमानं   
तदात्मतत्त्वमित्यादि प्रविदितात्मतत्त्वानामनुभवसरणिमवतीर्णमेवेति न   
किञ्चिदपूर्वमिति ध्येयम् ॥ ११५ ॥  
  
प्। ३६६)  
  
व्यवहारपरा वित्तिरपि वेद्यविवर्जिता ।  
विदितं नाभसं नैल्यं यथा भूयोऽवलोकने ॥ ११६ ॥  
  
एवं ज्ञानिनामेव समाधेः समाधित्वमुपपाद्योत्तमज्ञानिनां   
व्यवहारकालेऽपि समाधिरव्याहत इत्याह - व्यवहारेति । समाधिर्नाम   
वेद्यसम्बन्धरहितवित्तिदशा । उत्तमज्ञानिनां व्यवहारेऽपि   
वेद्यसम्बन्धवर्जितैव वित्तिरित्यर्थः । एतदेवोपपादयति - विदितमिति ॥ ११६ ॥  
  
असत्यत्वेन विज्ञातं न वित्तिस्तेन संयुता ।  
अन्यथा नैव भेदः स्यात्तत्त्वातत्त्वविभासयोः ॥ ११७ ॥  
  
विदितं दृश्यमानमपि नैल्यमसत्यत्वेन विज्ञातं सद् भूयोऽसत्यत्वेन   
ज्ञानानन्तरं पुनरवलोकने तेन नैल्येन वित्तिः पूर्ववन्न संयुतेत्यर्थः ।   
ननु नैल्यवित्तेर्विषयसम्बन्ध आवश्यक एवेति चेदाह - अन्यथेति ।   
विषयसम्बन्धाभ्युपगम इत्यर्थः । तत्त्वातत्त्वविभासयोरिति । आकाशे नैल्यं   
नास्तीति नैल्यबाधज्ञानवतो य आकाशस्य तत्त्वात्मको यथार्थो विभासः यश्च   
प्रोक्तबाधज्ञानविधुरस्याकाशविषयकोऽतत्त्वात्मकोऽयथार्थो विभासः   
तयोरुभयोर्नैल्यसम्बन्धाभ्युपगमे भेदो न स्यात् । न चेष्टापत्तिः कर्तुं   
शक्या अर्थक्रियाभेदस्य सर्वानुभवसिद्धत्वात् । नहि   
मरुजलतत्त्वज्ञस्तदत्त्वज्ञ इव तज्जलाहरणादौ प्रवर्तते । अतस्तत्त्वज्ञस्य   
ज्ञाने न मरूदकसम्बन्ध इति भावः । न च भाधज्ञानात् प्रवृत्तिः   
प्रतिबध्यत इति वाच्यम् कॢप्तकारणाभावादेवाप्रवृत्तिसिद्धेः   
प्रतिबन्धकत्वकल्पनाया अन्याय्यत्वात् ॥ ११७ ॥  
  
प्। ३६७)  
  
तथाऽसत्यगृहीतस्य वेद्यस्य नहि वेदने ।  
सम्बन्धः कुत्रचिद्वा स्याज्ज्ञानिनामत एव हि ॥ ११८ ॥  
  
दृष्टान्तसिद्धार्थं दार्ष्टान्तिके योजयति - तथेति । असत्यत्वेन गृहीतस्य   
वेद्यस्य ज्ञानिनः कुत्रचिद्वेदने सम्बन्धो नहि स्यात् । अत एव ज्ञानिनां   
वेद्यहीना वित्तिर्भवेदिति सम्बन्धः ॥ ११८ ॥  
  
वेद्यहीना भवेद्वित्तिर्बाधितस्य विभासनात् ।  
अमनस्कस्य सुतरां यतः सा चोन्मनी दशा ॥ ११९ ॥  
  
वेद्यहीनेति । वेद्यसम्बन्धरहितेत्यर्थः । अत्र हेतुः - बाधितस्य   
विभासनादिति । अयं भावः - अबाधितजलादेर्यथाऽज्ञस्य   
मर्वादिसम्बन्ध(द्ध)त्वेन भासनम् नैवं ज्ञस्य   
वित्तिसम्बद्धधर्मिसम्बद्धत्वेन भानमिति । अमनस्कस्य मध्यमज्ञानिनस्तु   
सुतरां वित्तौ वेद्यसम्बन्धाभावः । अत्र हेतुः - यत इति । तस्य सा   
स्थितिरुन्मनी दशेत्य्युच्यते ॥ ११९ ॥  
  
मनो वै निश्चलं यत्र तदुक्तं चोन्मनी दशा ।  
मनसश्चलनं तत् स्यात् सत्यवेद्यस्य सङ्गतिः ॥ १२० ॥  
  
एतदेव विशदयति - मन इति । यत्र यस्यां दशायाम् । मनसो   
विषयव्यापृतौ वित्तौ वेद्यसम्बन्धो भवेत् । मध्यज्ञानिनो   
मनोव्यापाराभावान्न वेद्यसम्बन्ध इति भावः । ननु तर्हि   
मनश्चलनमुत्तमज्ञानिनोऽस्तीति वेद्यसम्बन्धः इति भावः । ननु तर्हि   
मनश्चलन्मुत्तमज्ञानिनोऽस्तीति वेद्यसम्बन्धः स्यादिति चेदाह - मनस इति ।   
सत्यत्वेन ज्ञातवेद्यव्यापृतिरेव प्रकृते मनश्चलनं विवक्षितमिति भावः   
॥ १२० ॥  
  
उत्तमज्ञानिनश्चैते दशे युगपदास्थिते ।  
स सर्वदा व्युत्थतश्च समाधिस्थश्च भार्गव ॥ १२१ ॥  
  
एते दशे मनसोऽत्यन्तनिश्चलता असत्यवेद्यसङ्गतिरूपाभासचलता च ।   
युगपदेककाल एव । उत्तमज्ञानिनां बहुमानसत्वाद् मनसोऽनेकाकारता   
युगपत् सम्भवेदिति भावः । अत एवाह - सर्वदेति ॥ १२१ ॥  
  
प्। ३६८)  
  
तस्मात्तस्यापि वेद्येन रहिता वित्तिरास्थिता ।  
एवमेतद्धि सम्प्रोक्तं पृष्टं यद्यत् पुरा त्वया ॥ १२२ ॥  
  
तस्माद् मनसो द्विविधत्वात् । तस्यापि उत्तमज्ञानिनोऽपि । उपसंहरति - एवमिति   
॥ १२२ ॥  
  
इति श्रीत्रिपुरारहस्ये ज्ञानखण्डे ज्ञानिस्थितिविभेदकथनम्   
एकोनविंशोऽध्यायः ॥  
  
इति त्रिपुरारहस्ये ज्ञानखण्डव्याख्यायां तात्पर्यदीपिकायाम्   
एकोनविंशतितमोऽध्यायः ॥  
  
  
प्। ३६९)  
  
अथ विंशोऽध्यायः  
  
अत्र ते वर्तयिष्यामि पुरा वृत्तं शृणुष्व तत् ।  
पुरा ब्रह्मसभामध्ये सत्यलोकेऽतिपावने ॥ १ ॥  
  
श्रीगुरुचरणद्वन्द्वं नत्वा स्मृत्वा परां चितिं त्रिपुराम् ।  
सर्वान्तरात्मरूपां विद्यागीतां स्फुटां च विवृणोमि ॥  
संशुद्ध्यै स्वस्य धियस्तद्दासत्वस्य संसिध्यै ।  
तत्परजनसन्तुष्ट्यै सिद्धः स्याद्यत्न एष तत्कृपया ॥  
  
अत्र जालकपद्यैस्तु सर्वार्थस्यापि सङ्ग्रहः ।  
बोधसौकर्यसंसिद्ध्यै विद्यागीतात्मनोच्यते ॥  
  
निखिलप्रकरणार्थं सङ्ग्रहेण विवक्षुर्विश्वासप्रकर्षसिद्धयेऽधिकारिणां   
सुखबोधाय च ससाधनं विज्ञानं ज्ञानिस्थितिनिरूपणापदेशेन   
साक्षाद्विद्याशक्तिप्रतिपादितां विद्यागीतामुपदेष्टुं दत्तगुरुरुपक्रमते -   
अत्रेति । ज्ञानिनां स्थितिर्या पृष्टा तत्रेत्यर्थः । पुरा पूर्वकाले । वृत्तमतीतम्   
॥ १ ॥  
  
ज्ञानप्रसङ्गः समभूत् सूक्ष्मात्सूक्ष्मविमर्शनः [क्: नम्] ।  
सनकाद्या वसिष्ठश्च पुलस्त्यः पुलहः क्रतुः ॥ २ ॥  
  
सूक्ष्मेति । अतिसूक्ष्मविचाररूपः । सनकाद्याः समुदिता इत्यन्वयः ॥ २ ॥  
  
भृगुरत्रिरङ्गिराश्च प्रचेता नारदस्तथा ।  
च्यवनो वामदेवश्च विश्वामित्रोऽथ गौतमः ॥ ३ ॥  
  
शुक्रः [ख्: शुकः] पराशरो व्यासः कण्वः काश्यप एव च ।  
दक्षः सुमन्तुः शङ्खश्च लिखितो देवलोऽपि च ॥ ४ ॥  
  
एवमन्ये ऋषिगणा राजर्षिप्रवरा अपि ।  
सर्वे समुदितास्तत्र ब्रह्मसत्रे महत्तरे ॥ ५ ॥  
  
ब्रह्मसत्रे ज्ञानयज्ञप्रसङ्गे ॥ ५ ॥  
  
प्। ३७०)  
  
मीमांसां चक्रुरत्युच्चैः सूक्ष्मात्सूक्ष्मनिरूपणैः ।  
ब्रह्माणं तत्र पप्रच्छुर्-ऋषयः सर्व एव ते ॥ ६ ॥  
  
भगवन् ज्ञानिनो लोके वयं ज्ञातपरावराः ।  
तेषां नो विविधा भाति स्थितिः प्रकृतिभेदतः ॥ ७ ॥  
  
प्रकृतिभेदतः प्राकृतसंस्कारभेदात् ॥ ७ ॥  
  
केचित् सदा समाधिस्थाः केचिन्मीमांसने रताः ।  
अपरे भक्तिनिर्मग्नाश्चान्ये कर्मसमाश्रयाः ॥ ८ ॥  
  
तदेवाह - केचिदिति ॥ ८ ॥  
  
व्यवहारपरास्त्वेके बहिर्मुखनरा इव ।  
तेषु श्रेयान् हि कतम एतन्नो वक्तुमर्हसि ॥ ९ ॥  
  
तेषु समाधिस्थादिषु । श्रेयान् श्रेष्ठः ॥ ९ ॥  
  
स्वस्वपक्षं वयं विद्मः श्रेयांसमिति वै विधे ।  
इति पृष्टोऽवदद् ब्रह्मा मत्वाऽनाश्वस्तमानसान् ॥ १० ॥  
  
ननु यूयं सर्वे विद्यापारङ्गता [क्, ख्: सर्वे तद्विद्या] एतद्   
[क्, ख्: एव] विज्ञातुं स्वतः समर्था एवेति चेदाह -   
स्वस्वपक्षमिति । स्वीयं स्वीयं पक्षमेवागमयुक्तिघटितत्वेन श्रेयांसं   
विद्म इति हेतोर्वक्तुमर्हसीति योजना । नाहमप्येतद्वेद्मीत्यन्वयः । कुत एवं   
सर्वज्ञो विधिरवदत् ? इति चेदाह - अनाश्वस्तमानसानिति ।   
अश्रद्धाहतचित्तान् । मयात्र समाधानमुक्तामपि स्वपक्षोऽनेनापि प्रोक्त इति न   
ग्रहीष्यन्तीति मत्त्वेति भावः ॥ १० ॥  
  
मुनीन्द्रा नाहमप्येतद्वेद्मि सर्वात्मना ततः ।  
जानीयादिममर्थं तु सर्वज्ञः परमेश्वरः ॥ ११ ॥  
  
सर्वात्मना सर्वांशेन असन्दिग्धतयेति यावत् । ततः तस्माद्धेतोः । तत्र याम   
इत्यन्वयः । तस्य परमेश्वरस्य न क्वचिदज्ञानमिति ज्ञापयितुम् - सर्वज्ञ   
इति ॥ ११ ॥  
  
प्। ३७१)  
  
तत्र यामोऽथ [क्: यामोऽर्थ] सम्प्रष्टुमित्युक्त्वा तत्र तैर्ययौ ।  
सङ्गम्य देवदेवेशं विष्णुनाभिसमागतम् [क्: विष्णु ना] ॥ १२ ॥  
  
तत्र सर्वज्ञसमीपे कैलासे । इत्युक्त्वा अथ तदनन्तरमेव तत्काले तैः   
सनकाद्यैः सह ययौ । अर्थाद्विष्णुना समागतं सहितं देवदेवेशं   
महादेवं सङ्गम्य प्राप्य ॥ १२ ॥  
  
पप्रच्छ ऋषिमुख्यानां प्रश्नं तं लोकसृड् विधिः ।  
प्रश्नं निशम्य च शिवो ज्ञात्वा विधिमनोगतम् ॥ १३ ॥  
  
तं प्रश्नं ज्ञानिषु भिन्नस्थितिषु कः श्रेष्ठ इति ऋषिभिः कृतम् ।   
विधिमनोगतम् अनाश्वस्ता [क्: श्वासा] एते मद्वचो न ग्रहीष्यन्तीति ॥ १३ ॥  
  
मत्वाऽनाश्वस्तमनस ऋषीन् देवो व्यचिन्तयत् ।  
किञ्चिदुक्तं मयाऽत्रापि व्यर्थमेव भवेन्ननु [क्, ग्: न तु] ॥   
१४ ॥  
  
मत्वेति । योगदृशाऽनाश्वस्तमनस ऋषीन् ज्ञात्वेत्यर्थः ।   
चिन्तनप्रकारमेवाह - किञ्चिदिति । मयापीत्यन्वयः । अत्र   
प्रकृतप्रश्नविषये । नन्विति सम्भावनाद्योतकः ॥ १४ ॥  
  
स्वपक्षत्वेन जानीयुर्-ऋषयोऽश्रद्धया युताः ।  
इति मत्वा प्रत्युवाच देवदेवो महेश्वरः ॥ १५ ॥  
  
कुतस्त्वदुक्तं [क्, ख्: कुतस्त्वेत] व्यर्थं भवेदिति चेदाह -   
स्वपक्षत्वेनेति । महादेवस्य पक्षोऽयमिति जानीयुः । कुत एवमिति   
चेदश्रद्धाहतत्वादित्याह - अश्रद्धया युता इति । मदुक्तं व्यर्थं   
भवेदिति मत्वा ॥ १५ ॥  
  
शृणुध्वं मुनयो नाहमप्येतद्वेद्मि सुस्फुटम् ।  
अतो विद्यां भगवतीं ध्यायामः परमेश्वरीम् ॥ १६ ॥  
  
एतावता ग्रन्थेन सनकादिभिरप्यविदितत्वात्   
प्रकरणप्रतिपाद्यार्थस्यात्युत्तमत्वम् ब्रह्माद्युक्तेरपि   
वैयर्थ्यकथनादश्रद्धाया ज्ञानं प्रति प्रबलप्रतिबन्धकत्वम्   
ऋषिभिर्ब्रह्मादिष्वप्यज्ञानस्य सम्भावितत्वादज्ञानस्य दुर्निरसनत्वम्   
सगुणमूर्तीनां परिच्छिन्नत्वं च सूचितम् । अथ   
प्रकरणप्रतिपाद्यपरदेवतायाः शुद्धचिच्छक्तेः सर्वोत्तमत्वावगमनाय   
तद्ध्यानेनाश्रद्धानाशपूर्वकसर्वसंशयनिवृत्तिमृषीणां वक्तुं   
महादेववाक्यमुदाहरति - शृणुध्वमिति । एतद् भवत्प्र्ष्टम् । अतः   
प्रकृतार्थे संशयनिवृत्त्यभावात् । विद्याशक्तेरविद्याविरोधित्वान्न   
तदुक्तावश्रद्धा स्यादिति तात्पर्यम् । परमेश्वरीमिति तस्या वागाद्यभावेऽपि   
पूर्णस्वातन्त्र्ययुक्तत्वेनास्मत्संशयच्छेदने समर्थैवेति भावः ॥ १६ ॥  
  
प्। ३७२)  
  
तत्प्रसादान्निगूढार्थमपि विद्मस्ततः परम् ।  
इत्युक्ता मुनयः सर्वे विधिविष्णुशिवैः सह ॥ १७ ॥  
  
निदूढार्थं रहस्यार्थम् । ततः परः ध्यानेन प्रसादनानन्तरम् । इति   
शिवेनोक्ताः ॥ १७ ॥  
  
दध्युर्विद्यां महेशानिं त्रिपुरां चिच्छरीणीम् ।  
एवं सर्वैरभिध्याता त्रिपुरा चिच्छरीरिणी ॥ १८ ॥  
  
महेशानीम् अभीष्टदाने स्वतन्त्राम् त्रिपुरां जाग्रत्स्वप्नसुषुप्त्यादित्रिकेभ्यः   
पुरां तुर्याम् अपरिच्छिन्नामिति तात्पर्यम् । चिच्छरीरिणीमिति ।   
अविद्यातत्कार्यलेशरहितत्वेनानावृतचिद्रूपत्वेन सर्वज्ञत्वात्   
प्रश्नार्थनिरूपणे समर्थत्वं द्योतितम् । एवं प्रोक्तरीत्या   
स्वाभिलषितदानयोग्यरूपेण [क्, ख्: ज्ञान] अन्यथा   
फलप्राप्त्यनुपपत्तेः । तदुक्तम् - यथा यथा ध्यायति तं तथैव   
चिन्तामणिस्त्वं समुपैषि देव इति ॥ १८ ॥  
  
आविरासीच्चिदाकाशमयी शब्दमयी परा ।  
अभवद् मेघगम्भीरनिःस्वनो गगनाङ्गणे ॥ १९ ॥  
  
चिदाकाशमयी अपरिच्छिन्नचिदेकरूपा अत एव दृश्यदोषलेशवर्जनात् परा   
उत्तमा । एवंविधायाः कथमाविर्भावसम्भव इति चेदाह - शब्दमयीति ।   
शब्दरूपेणेन्द्रियगोचरतां ब्रह्मादीन् प्रति स्वस्यावभासयदिति तात्पर्यम् ।   
तत्परकारमेवाह - अभवदिति । मेघानामिव गम्भीरो महान् निःस्वनः   
शब्दः । गगनाङ्गणे आकाशप्रदेशे ॥ १९ ॥  
  
प्। ३७३)  
  
वदन्त्वृषिगणाः किं वो ध्याता तद् द्रुतमीहितम् ।  
मत्पराणां हि केषाञ्चिन्न हीयेताभिवाञ्छितम् ॥ २० ॥  
  
निःस्वनस्वरूपमेवाह [क्: स्वरूप नास्ति] वदन्त्विति । ब्रह्मादीन् विहाय   
ऋषिगणा इति सम्बोधनं प्रश्नरूपध्याननिमित्तस्य ऋषिगणनिष्ठत्वेन ।   
किं किमर्थम् । वः युष्माभिः । तदीहितमीप्सितम् वदन्त्विति सम्बन्धः । द्रुतमिति ।   
मयि प्रसन्नायां फलप्राप्तौ न कालविलम्बो भवेदिति तात्पर्यम् । तदेवाह ##-  
येषां तेषाम् मद्भक्तानामित्यर्थः । न हीयेत कालाद्यन्तरितं न भवेत् ॥ २० ॥  
  
इति श्रुत्वा परां वाणीं प्रणेमुर्मुनिपुङ्गवाः ।  
ब्रह्मादयोऽपि तदनु तुष्टुवुर्विविधैः स्तवैः ॥ २१ ॥  
  
वाग्रूपेणाभिव्यक्तां श्रुत्वा श्रवणेन्द्रियद्वारा हृदयङ्गमीकृत्य   
प्रणेमुः दण्डवन्नताः ब्रह्मादयोऽपि प्रणेमुः दण्डवन्नता तदनु   
प्रणामानन्तरम् ॥ २१ ॥  
  
अथ प्रोचुर्-ऋषिगणा विद्यां तां त्रिपुरेश्वरीम् ।  
नमस्तुभ्यं महेशानि श्रीविद्ये त्रिपुरेश्वरि ॥ २२ ॥  
  
अथ ब्रह्मादिस्तुत्यनन्तरं विद्यां तुष्टुवुरिति सम्बन्धः । श्रीमती दीप्तिमती   
अनवच्छिन्नप्रकाशरूपा विद्या चिद्रूपा अत एव त्रिपुरा तुर्या   
शुद्धचिदद्वयरूपा तथास्वरूपाप्यनन्तस्वातन्त्र्यशक्तिमत्त्वादीश्वरी ॥ २२ ॥  
  
अशेषोत्पादयित्री त्वं स्थापयित्री निजात्मनि ।  
विलापयित्री सर्वस्य परमेश्वरि ते नमः ॥ २३ ॥  
  
समस्तजगत्सृष्ट्यादिस्वातन्त्र्यमपि तवैव अतश्च त्वमेव परमेश्वरीत्याह   
- अशेषेति । निजात्मनि दर्पणसदृशे स्वस्वरूपे स्थापयित्री   
प्रतिबिम्बसदृशजगद्धारयित्रीत्यर्थः । स्वात्मनीति   
योग्यतयोत्पादयित्रीत्यादावपि योजनीयम् ॥ २३ ॥  
  
अनूतना सर्वदाऽसि यतो नास्ति जनिस्तव ।  
नवात्मिका सदा त्वं वै यतो नास्ति जरा तव ॥ २४ ॥  
  
उत्पत्तिनाशवदशेषजगदाश्रयभूताया अपि तव नोत्पत्तिनाशावित्याह -   
अनूतनेति । नूतनमुत्पत्तिमत् । यतो नास्ति जरेति । स्थितरूपनिवृत्त्या   
रूपान्तरप्राप्तिरूपविपरिणामावस्था नास्तीति भावः ।   
एतच्चाशेषविकाराभावोपलक्षकं ज्ञेयम् ॥ २४ ॥  
  
प्। ३७४)  
  
सर्वाऽसि सर्वसाराऽसि सर्वज्ञा सर्वहर्षिणी ।  
असर्वाऽसर्वगाऽसाराऽसर्वज्ञाऽसर्वहर्षिणी ॥ २५ ॥  
  
तदैश्वर्यं वर्णयति - सराऽसीति । दर्पणस्य प्रतिबिम्बात्मत्ववत्   
स्वान्तरवभासितजगतस्त्वत्स्वरूपत्वात् त्वमेव सर्वाऽसि । ननु   
कथमविकृताद्वितीयरूपाया अपरिमितसर्वविकाररूपतेति चेदाह -   
सर्वसाराऽसीति । सारं दृढमनश्वरं रूपम् । तथा च घटादिषु मृदिव   
सर्वत्राव्यभिचरितसारात्मकसद्रूपेणानुवृत्तत्वात् [क्:   
भिचारवृत्तिसारा] सर्वसारात्मत्वम् । ननु किं प्रधानात्मक[क्:   
त्मकाजशक्ति]जडशक्तिरूपेणानुवृत्तत्वमिति [क्: नुक्तत्व]   
चेन्नेत्याह - सर्वज्ञेति । सर्वत्र   
ज्ञानात्मकचित्प्रकाशरूपेणानुवृत्तेत्यर्थः । ननु चित्प्रकाशोऽपि   
स्वातन्त्र्यवर्जित उदासीनो निमित्तभूतः कृतेः [ग्: प्रकृतः] स्वातन्त्र्ये   
जडतुल्ययोगक्षेमः साङ्ख्यानामिव भवेदिति चेन्नेत्याह - सर्वहर्षिणीति ।   
तस्य स्वातन्त्र्यमेवानन्दः । आनन्दो विश्वाहन्तापरिणामः (यो० हृ० दी० १।  
१३) इत्याद्युक्तनीत्या सर्वत्र स्वातन्त्र्यात् सर्वहर्षवती   
अपरिच्छिन्नानन्दरूपेत्यर्थः । लोकेऽपीह [ग्: लोकेऽपि हि] यस्य यावत्   
स्वातन्त्र्यं तावांस्तस्यानन्द इति स्पष्टमेव । यस्य यावत् पारतन्त्र्यं   
तावत्तस्यानन्दाच्छादनम् यावत्पारतन्त्र्यनिवृत्तिस्तावदानन्दाभिव्यक्तिरिति   
तात्पर्यम् । प्रोक्तविशेषणेषु   
सर्वपदार्थस्याभासनमात्रसारत्वेनाव्यतिरिक्तत्वाद्वस्तुतः सर्वात्मत्वादिकं   
नास्तीत्याह - असर्वेत्यादि । सर्वगतत्वे सारता स्यात् सर्वगतत्वाभावात्   
सारत्वाभाव इत्याह - असर्वगाऽसारेति ॥ २५ ॥  
  
प्। ३७५)  
  
देवि भूयो नमस्तुभ्यं पुरस्तात् पृष्ठतोऽपि च ।  
अधस्तादूर्ध्वतः पार्श्वे सर्वतस्ते नमो नमः ॥ २६ ॥  
  
एवं स्तुत्वा नमस्कारस्य सम्मुखे कर्तव्यत्वेन परदेवताया अशरीरिण्याः   
साम्मुख्यदौर्लभ्यात् स्वपुरःपृष्ठाद्यखिलदिक्कालव्यापकत्वेन च सर्वतो   
नमस्कुर्वन्ति ऋषयः - देवीति । भूयः अपरिमितकृत्वः ॥ २६ ॥  
  
ब्रूहि यत्तेऽपरं रूपमैश्वर्यं ज्ञानमेव च ।  
फलं तत्साधनं [क्: तस्माद्धनं] मुख्यं साधकं   
सिद्धमेव च ॥ २७ ॥  
  
एवं देवतां स्तुतिपूर्वकं नमस्कृत्य जिज्ञासितार्थं पृच्छन्ति -   
ब्रूहीति । यद्यपि ज्ञानिषूत्तमजिज्ञासयैव   
प्रवृत्तास्तथाप्यलभ्यपरदेवतासमागमपरितुष्टा ज्ञातस्याप्यर्थस्य   
दार्ढ्यसम्पत्तये दशधा मुनयः प्रश्नं चक्रुरिति ।   
परमित्यत्राकारप्रश्लेषाप्रश्लेषाभ्यां परं रूपमपरं रूपमिति   
प्रश्नद्वयम् उत्तरानुरोधात् । ते ऐश्वर्यं ते ज्ञानं ज्ञानस्य मुख्यं   
फलं साधनं साधकं च ज्ञाने [क्: ज्ञानं] सिद्धम् ॥ २७ ॥  
  
सिद्धेस्तु परमां काष्ठां सिद्धेषूत्तममेवच ।  
देव्येतत् क्रमतो ब्रूहि भूयस्तुभ्यं नमो नमः ॥ २८ ॥  
  
सिद्धेरिति जात्येकवचनम् । निर्धारणे षष्ठी । सिद्धीनां मध्य इत्यर्थः ।   
परमां मुख्यां काष्ठां पर्यवसानभूमिम् यत्प्राप्त्यनन्तरं नास्ति   
प्राप्तव्यसिद्ध्यन्तरमिति तात्पर्यम् । ज्ञानसिद्धेषु [क्: ज्ञाना] ॥ २८ ॥  
  
इत्यापृष्ता महाविद्या प्रवक्तुमुपचक्रमे ।  
दयमाना ऋषिगणे स्पष्टार्थं परमं वचः ॥ २९ ॥  
  
आसमन्तात् सर्वैर्मुनिभिः पृष्टा । भूयः प्रणामेन भक्त्या च परितुष्टा   
प्रकर्षेण सर्वसंशयच्छेदनार्हयुक्तियोगेन वक्तुम् ।   
नन्वाप्तकामायास्तस्याः प्रतिवचने किं निमित्तमिति चेदाह - दयमानेति ।   
स्पष्टार्थम् असन्दिग्धम् । परममतिसुन्दरं श्रवणानन्दनम् ॥ २९ ॥  
  
प्। ३७६)  
  
शृणुध्वमृषयः सर्वं [क्: सर्वे] प्रवक्ष्यामि क्रमेण तत् ।  
अमृतं ह्यागमाम्भोधेः समुद्धृत्य ददामि वः ॥ ३० ॥  
  
श्रोतॄनभिमुखयति - शृणुध्वमिति । तद् भवत्पृष्टम् ।   
आगमाम्भोधेः शास्त्रसमुद्रादमृतमिव सारांशं वो युष्मभ्यं   
ददामि ॥ ३० ॥  
  
यत्र सर्वं जगदिदं दर्पणप्रतिबिम्बवत् ।  
उत्पन्नं च स्थितं लीनं सर्वेषां भासते सदा ॥ ३१ ॥  
  
एवमभिमुखीकृत्याद्यं प्रश्नविषयं परं रूपमुपपादयति - यत्रेति   
। परा प्रतिभा मम परं रूपमीरितमिति षष्ठश्लोकेनान्वयः । इह   
घटपटादिविचित्रदृश्याकारा प्रतिभा ज्ञानशब्दवाच्या   
स्वप्रकाशाऽनपह्नवनीयास्ति । तस्या अपह्नवे न प्रश्नो नापि चोत्तरं घटते   
प्रश्नप्रतिवचनादेः प्रतिभायत्तत्वात् । नहि   
तस्यास्तत्तद्दृश्याकारक्षणिकप्रतिभामात्रपरिनिष्ठितं रूपम्   
स्मृत्यनुसन्धानाद्यनुपपत्तेः । अतस्तद्रूपं   
तत्तत्प्रतिबिम्बपरिच्छिन्नदर्पणांशराश्यनुस्यूतमहाप्रतिभैव । एवैष परा   
प्रतिभा सामान्यज्ञानरूपा देशकालाद्यपरिच्छिन्ना मम परं सर्वमौलं   
रूपमिति तात्पर्यम् । तदेव यत्रेत्यादिपञ्चभिः श्लोकैश्चित्तारोहाय विशिष्यते ।   
यत्र यस्यां परप्रतिभायाम् इदं सर्वं प्रत्यक्षसिद्धं जगत् उत्पन्नं   
नूतनाभासविषयं स्थितमाभासधाराविषयम् लीनम् आभासाविषयम् सदा   
सर्वेषां प्रमातॄणां क्रमाद्भासते । ननु भूतले घटादिरिव पृथक् सन्   
भासत इति चेन्नेत्याह - दर्पणप्रतिबिम्बवदिति । दर्पणे   
प्रतिबिम्बस्योत्पत्तिस्थितिलयावभासवत् परप्रतिभायामव्यतिरेकेणैव जगत   
उत्पत्त्यादिभासनमिति ॥ ३१ ॥  
  
यदेव जगदाकारं भासतेऽविदितात्मनाम् ।  
यद्योगिनां निर्विकल्पं विभात्यात्मनि केवलम् ॥ ३२ ॥  
  
ननु दर्पणे बिम्बनिमित्तकं प्रतिबिम्बभासनम् परप्रतिभायां कुतो   
जगदवभासनमिति चेत् स्वस्वातन्त्र्याख्यमायाशक्तिनिमित्तकमित्याह -   
यदेवेति । यदेव परप्रतिभाख्यतत्त्वमेव अविदितात्मनां   
मायाशक्त्यवस्थान्तरात्मकाविद्यावृतमनसां   
कामलादोषावृतनयनानां शङ्खे पीतिमेव [क्: पीतमिव; ख्:   
पीतमेव] जगदाकारं भासते । यदेव तत्तत्वं योगिनां   
विद्याविनष्टाविद्यानां निर्विकल्पं दृश्यद्वैताकारवर्जितं भाति । ननु   
तथापि तदस्य भातीति भास्यभासकद्वैतानपगम इति चेदाह - आत्मनि   
केवलमिति । स्वात्मनि चिद्रूपे देहादिदृश्याभासलेशविकले केवलमहमिति   
द्रष्टृमात्ररूपेण भासत इत्यर्थः ॥ ३२ ॥  
  
प्। ३७७)  
  
गम्भीरस्तिमिताम्भोधिरिव निश्चलभासनम् ।  
यत् सुभक्तैरतिशयप्रीत्या कैतववर्जनात् ॥ ३३ ॥  
  
ननु तथापि तन्न [क्, ख्: तन्निर्वि] निर्विकल्पं भवितुमर्हति तदा   
क्षणिककेवलज्ञानधाराया एव भासमानत्वात्तत्र च   
क्षणिककेवलज्ञानानां परस्परं भिन्नत्वादित्याशङ्क्याह - गम्भीरेति   
। योगिनामात्मतत्त्वं गम्भीरस्तिमिताम्भोधिवद् निश्चलभासनं भवति ।   
गम्भीरमिति देशापरिच्छेदः स्तिमितमिति कालापरिच्छेद उक्तो ज्ञेयः ।   
अनन्ताद्वयरूपेणैव तद्भासनमिति [क्, ख्: भान] तात्पर्यम् । एवं   
तदेव तत्त्वं भक्तश्रेष्ठैरपि सेव्यत इत्याह - यत् सुभक्तैरिति । सेव्यत इति   
सम्बन्धः । सुष्ठु द्वैतमालिन्यवर्जनेन भजन्तीति सुभक्ताः   
परात्मतत्त्वविदः । अतिशयप्रीत्येति । प्रीतिरनुरक्तिः चित्तवृत्तिविशेषः तस्या   
अतिशयत्वमनवधित्वम् । सेयं प्रीतिर्द्वैतिनां न घटते । आत्मनस्तु कामाय   
सर्वं प्रियं भवति (बृ० उ० २।४।५) इत्युक्त्या तेषां   
परात्मप्रीतेरात्मार्थत्वेनात्मप्रीतेर्व्यावृत्तत्वेन न्यूनत्वेन   
चानवधित्वाभावात् । अद्वैतिनां परात्मनः स्वात्माभेदेन   
तत्प्रीतेरितरार्थत्वाभावान्नोक्तदोष इति ध्येयम् । कैतववर्जनादिति । कैतवं   
शाठ्यम् [ख्, ग्: कापट्यम्] । यथा हि वारयोषा विटेषु प्रीतिं   
कुर्वन्ति तत्कैतवम् । अर्थगता हि तासां मुख्या प्रीतिः । यतोऽमुख्यामपि   
विटगतां मुख्यामिव कृत्वा प्रदर्शयन्ति अतः सा प्रीतिः कैतवाद्भवति   
द्वैतिनामीदृश्येव भक्तिरिति सुधीभिर्विमर्शनीयम् ॥ ३३ ॥  
  
प्। ३७८)  
  
स्वभावस्य स्वरसतो ज्ञात्वापि स्वाद्वयं पदम् ।  
विभेदभावमाहृत्य [क्: मारुह्य] सेव्यतेऽत्यन्ततत्परैः ॥ ३४ ॥  
  
अद्वैतिनां स्वात्मभूतपरात्मसेवनं कथं सम्भवेत्   
सेव्यसेवकयोर्भेदविमर्शमन्तरेति चेदाह - विभेदभावमाहृत्येति ।   
विभेदस्य [क्, ख्: विवेकभेदस्य] भावः सत्ता । तमाहृत्य   
बलाज्ज्ञात्वा । आहार्यभेदज्ञानेनेत्येतत् । एतदेवाह - ज्ञात्वापीति ।   
स्वस्मादद्वयमद्वितीयं पदं प्राप्यं परात्मतत्त्वं ज्ञात्वापि । एवं   
ज्ञानवतः कुतो विभेदभावाहरणमिति चेदाह - स्वभावस्य स्वरसत इति ।   
स्वभावस्य चित्तस्य स्वरसतः स्वाभाव्यात् । यथा हि केषाञ्चिज्ज्ञानिनां   
पूर्वसंस्कारवशाद्राज्यादिक्रिया एवं वासनावैचित्र्यादेतदपीति भावः ।   
नन्वेवंविधानां सेवनमनादरपूर्वकं स्यादिति चेदाह - तपरैति ।   
तत्परत्वयुतैरित्यर्थः ॥ ३४ ॥  
  
अक्षान्तःकरणादीनां प्राणसूत्रं यदान्तरम् ।  
यदभाने न किञ्चित् स्याद्यच्छास्त्रैरभिलक्षितम् ॥ ३५ ॥  
  
अक्षेति । अक्षाणीन्द्रियाणि अन्तःकरणं मनः आदिना बुद्ध्यादेर्देहस्य च [क्:   
च नास्ति] ग्रहणम् एतेषाम् । आन्तरं प्रतिबिम्बानां दर्पण इव यत्   
स्वभावभूतम् । यद्वा एतेषां यदान्तरं प्राणसूत्रम् । यथा हि   
सूत्रपाञ्चालिका स्वान्तरस्थेन प्राणतुल्येन सर्वचेष्टानिदानसूत्रेणैव   
तत्तच्चेष्टां करोति एवमक्षादीनां स्वस्वचेष्टानिदानभूतान्तरप्राणसूत्रम् ।   
अथ च यस्याभानेऽप्रकाशने किञ्चिदपि न स्यान्न सत्तां प्राप्नुयात् । एवंविधे   
परतत्त्वे किं प्रमाणमिति चेल्लक्षणावृत्त्या शास्त्रमेवेत्याह -   
यच्छास्त्रिरिति । एवं प्रोक्तरूपा पराऽनवच्छिन्न प्रतिभैव देव्या   
जगत्क्रीडापराया मम परं वास्तवं रूपमिति योजयेत् ॥ ३५ ॥  
  
प्। ३७९)  
  
परा सा प्रतिभा देव्याः परं रूपं ममेरितम् ।  
ब्रह्माण्डानामनेकानां बहिरूर्ध्वे सुधाम्बुधौ ॥ ३६ ॥  
  
एवं परं रूपं प्रतिपाद्याऽपरं रूपमुपपादयितुमादौ त्रिपुरासगुणमूर्ति   
[क्, ख्: पुरा] प्रकृते प्रस्तुतां निरूपयति - ब्रह्माण्डानामिति   
। ब्रह्माण्डानामित्यादिकथनमनवधिकैश्वर्यनिरूपणद्वारा   
सगुणमूर्तिभ्य उत्कृष्टत्वेन प्रशंसितुम् । सुधाम्बुधौ अमृतजलार्णवे ॥   
३६ ॥  
  
मणिद्वीपे नीपवने चिन्तामणिसुमन्दिरे ।  
पञ्चब्रह्ममये मञ्चे रूपं त्रैपुरसुन्दरम् ॥ ३७ ॥  
  
मणिद्वीपे नवरत्नमणिस।कॢप्तनवखण्डात्मकद्वीपे । नीपाः   
कदम्बवृक्षविशेषाः तेषां [क्: तेषां नास्ति] वने विपिने ।   
चिन्तामणिः भक्तानां चिन्तितफलप्रदो मणिविशेषः अमृतमथनसमये   
महता प्रयत्नेन दैवैरेक आसादितः । तादृशमणिगणविरचिते सुन्दरे मन्दिरे   
। पञ्चब्रह्ममये ब्रह्मविष्णुरुद्रेश्वरात्मचतुष्पादे सदाशिवामफलके   
मञ्चे त्रैपुरसुन्दरं त्रिषु पुरेषु धामसु जाग्रदादिषु   
सर्वस्पृहणीयत्वेनातिसुन्दरम् अनुगतं यत्परं रूपं परचिदात्मतत्त्वम्   
तत्सम्बन्धि भक्तानुग्रहाय स्वस्वातन्त्र्यमात्रनिमित्तावभासितं रूपम् ॥ ३७ ॥  
  
अनादिमिथुनं यत्तदपराख्यमृषीश्वराः [ख्: ह्येतद] ।  
तथा सदाशिवेशानौ विधिविष्णुत्रिलोचनाः ॥ ३८ ॥  
  
अनादिमिथुनं प्राङ्माहात्म्यखण्डे प्रतिपादितम् उत्पत्तिवर्जितं   
कामेश्वरकामेश्वरीरूपम् । यद्यपि   
ब्रह्माद्यनुग्रहेणाविर्भावरूपोत्पत्तिस्तत्राभिहिता तथापि न आदिः कारणं   
यस्येति विग्रहेण कारणात् स्वस्वातन्त्र्यभिनादुत्पत्तिवर्जनं ज्ञेयम् ।   
एवंविधं यत्तदेव मेऽपरं रूपम् । एवं [क्, ख्: एवं नास्ति]   
प्रधानमपरं रूपमभिधाय यद्यद्विभूतिमत्सत्त्वम् (भ० गी० १०।  
४१) इति भगवदुक्तन्यायेनाप्रधानरूपाण्यप्याह - तथेति ।   
सदाशिवाद्याः पञ्च   
अनुग्रहतिरोधानसृष्टिस्थितिलयात्मकपञ्चकृत्याधिकारिणः ॥ ३८ ॥  
  
प्। ३८०)  
  
गणेशस्कन्ददिक्पालाः शक्तयो गणदेवताः ।  
यातुधानाः सुरा नागा यक्षकिम्पुरुषादयः ॥ ३९ ॥  
  
गणेशो विनायकः । स्कन्दः षण्मुखः । दिक्पाला इन्द्रादयः । शक्तयः   
प्रागुक्ताः कुमारीलक्ष्मीप्रमुखा अन्याश्च । गणदेवताः वसुरुद्रादयो   
गणरूपाः । यातुधानादिकिम्पुरुषान्ताः पूज्या इत्यन्वयः ॥ ३९ ॥  
  
पूज्याः सर्वा मम तनूरपराः परिकीर्तिताः ।  
मम मायाविमूढास्तु मां न जानन्ति सर्वतः ॥ ४० ॥  
  
यातुधानासुरादिषु या याः पूज्या मूर्तयः ताः सर्वा ममापराः तनूः   
तन्वः । एवं सर्वत्र तत्तद्रूपेण स्थितां मायाविमूढा मां न जानन्तीत्याह   
- ममेति । ताः सर्वा मूर्तयो मत्सम्बन्धिन्य एवेति न जानन्तीति भावः ॥ ४० ॥  
  
पूजिताऽहमेव [क्: पूजिता ह्येव सर्वैस्तैर्द] सर्वैर्ददामि   
फलमीहितम् ।  
न मत्तोऽन्या काचिदस्ति पूज्या वा फलदायिनी ॥ ४१ ॥  
  
कुतस्ता मूर्तयस्त्वत्सम्बन्धिन्य इति चेत्तत्र तत्र पूज्या फलप्रदा चाहमेवेत्याह   
- पूजितेति । ईहितम् इच्छितम् । कुत एतदिति चेत् पूजानुरूपफलदातृत्वस्य   
संविदतिरिक्ते दुर्घटत्वमित्याह - न मत्त इति ॥ ४१ ॥  
  
यथा यो मां भावयति फलं मत् प्राप्नुयात्तथा ।  
ममैश्वर्यमृषिगणा अपरिच्छिन्नमीरितम् ॥ ४२ ॥  
  
यथा यत्फलदातृत्वेन तत्फलं [क्, ख्: तत्फलं नास्ति] मत्   
मत्तः तथारूपायाः । तृतीयं प्रश्नमुत्तरयति - ममेति । अपरिच्छिन्नम्   
अनन्तम् ॥ ४२ ॥  
  
प्। ३८१)  
  
अनपेक्ष्यैव यत्किञ्चिद् अहमद्वयचिन्मयी ।  
स्फुराम्यनन्तजगदाकारेण ऋषिपुङ्गवाः ॥ ४३ ॥  
  
तत्र मुख्यमैश्वर्यमाह - अनपेक्ष्यैवेति । स्वरूपाद्भिन्नं   
यत्किञ्चित्कारणमनपेक्ष्यैव जगदाकारेण स्फुरामीत्यर्थः । ननु   
स्वरूपातिरिक्तकारणाभावेऽपि स्वांशभेदापेक्षया जगदाकारता स्यादिति चेन्नेति   
बोधयितुम् - अद्वयचिन्मयीति । अखण्डचिन्मात्रत्वेन ममांशाभावादिति   
तात्पर्यम् ॥ ४३ ॥  
  
तथा स्फुरन्त्यपि सदा नात्येम्यद्वैतचिद्वपुः ।  
एतन्मे मुख्यमैश्वर्यं दुर्घटार्थविभावनम् ॥ ४४ ॥  
  
ननु पूर्वं तवाद्वयचिन्मात्रत्वेऽपि जगदाकारतापत्त्यनन्तरं   
विचित्रानेकरूपता स्यादिति चेदाह - तथेति । विचित्रजगदाकारेण सदा   
स्फुरन्त्यप्यहमद्वैतचिदात्मकं वपुः स्वरूपं नात्येमि न परित्यजामि ।   
विचित्रजगदाकारस्य र्पतिबिम्बतुल्यत्वान्न मे स्वरूपप्रतिहतिरिति भावः । एतद्   
अनपगताद्वैतचिन्मात्ररूपाया अपि विचित्रजगदात्मना स्फुरणम् ।   
दुर्घटार्थस्य विभावनं सम्पादनम् ॥ ४४ ॥  
  
ममैश्वर्यं तु र्षयः पश्यध्वं सूक्ष्मया दृशा ।  
सर्वाश्रया सर्वगता चाप्यहं केवला स्थिता [क्: चितिः] ॥ ४५ ॥  
  
सर्वेषां दृश्यानामाश्रया सर्वेषु गताऽनुस्यूता चापि   
केवलाद्वैतचिन्मात्रात्मनाहं स्थिता एवंविधं ममैश्वर्यं पश्यध्वम् ॥   
४५ ॥  
  
स्वमायया स्वमज्ञात्वा संसरन्ती चिरादहम् ।  
भूयो विदित्वा स्वात्मानं गुरोः शिष्यपदं गता ॥ ४६ ॥  
  
अपरमघटितघटनसामर्थ्यरूपमैश्वर्यमाह - स्वमाययेति ।   
स्वसम्बन्धिनी या मायाशक्तिः परमस्वातन्त्र्यरूपा तया अहं स्वं   
स्वात्मानमज्ञात्वाऽज्ञानावृतं कृत्वा संसरन्ती चिरादनादिकालाद्   
जननमरणप्रवाहपतिता सती शिष्यस्य पदं स्वरूपं प्राप्ता भूत्वा भूयः   
पुनः गुरोः सकाशात् स्वात्मानमात्मतत्त्वं विदित्वा मुक्ता भवामीति   
सम्बन्धः ॥ ४६ ॥  
  
प्। ३८२)  
  
नित्यमुक्ता पुनर्मुक्ता भूयो भूयो भवाम्यहम् ।  
निरुपादानसम्भारं सृजामि जगदीदृशम् ॥ ४७ ॥  
  
एतद(एवम)विद्यादेर्मायिकत्वेन सत्यबन्धाभावान्नित्यमुक्तापि   
वारं वारं पुनर्मुक्ता भवामि । अथ च ईदृशमनन्तविचित्रं   
जगन्निरुपादानसम्भारं यथा तथा उपादानादिकारणसामग्रीं विनैव   
सृजामि ॥ ४७ ॥  
  
इत्यादि सन्ति बहुधा ममैश्वर्यपरम्पराः ।  
न तद् गणयितुं शक्यं सहस्रवदनेन वा ॥ ४८ ॥  
  
तद् ऐश्वर्यं सहस्रवदनेन आदिशेषेणापि न गणयितुं शक्यम् । अनन्तत्वादिति   
भावः ॥ ४८ ॥  
  
शृण्वन्तु सङ्ग्रहाद् वक्ष्ये मदैश्वर्यस्य लेशतः ।  
जगद्यात्रा [क्: धात्रा] विचित्रेयं सर्वतः सम्प्रसारिता ॥ ४९ ॥  
  
ऐश्वर्यस्यानन्तत्वमेव भङ्ग्यन्तरेणाह - शृण्वन्त्विति । जगद्रूपी   
यात्रा व्यवहारोऽवभास इति यावत् । इयमनाद्यनन्ता सर्वापरोक्षभूता   
सम्प्रसारिता सम्यगबाधितस्थिरार्थक्रियार्हरूपेण प्रसारिता अवभासितेत्यर्थः   
॥ ४९ ॥  
  
मम ज्ञानं [क्: ममाज्ञानं] बहुविधं   
द्वैताद्वैतादिभेदतः ।  
परापरविभेदाच्च बहुधा चापि तत्फलम् ॥ ५० ॥  
  
एवं परात्मनः परापरम् ऐश्वर्यं च प्रतिपाद्य   
तदुद्भाविताविद्याबन्धान्मोक्षसिद्धये चतुर्थप्रश्नोत्तरमाह - ममेति ।   
बहुविधतामेवाह - द्वैवेति । द्वैतज्ञानमुपासनम् ।   
अद्वैतमनुभवरूपम् । परमपरोक्षम् [क्: परम् नास्ति] । अपरं   
परोक्षम् । एवं ज्ञानस्य बहुविधत्वात् फलमपि बहुविधमित्याह -   
बहुधेति ॥ ५० ॥  
  
द्वैतज्ञानं तु विविधं द्वितीयालम्बनं यतः ।  
ध्यानमेव तु तत्प्रोक्तं स्वप्नराज्यादिसम्मितम् ॥ ५१ ॥  
  
द्वैताज्ञानस्यानेकविधत्वे हेतुमाह - द्वितीयालम्बनं यत इति । यतो   
ध्यातुः स्वरूपातिरिक्तमूर्तिमन्त्रादिविविधविषयकध्यानमेव   
द्वैतज्ञानमित्यर्थः । अस्य ज्ञानस्याद्वैतज्ञानादपकृष्टत्वं द्योतयितुं   
विशेषणम् - स्वप्नराज्यादिसम्मितम् । आदिना मनोराज्यादिसङ्ग्रहः ।   
ध्यानस्य स्मृत्यनुसन्धानरूपत्वेनाप्रामाण्यात्   
स्वप्नराज्यभ्रमतुल्यत्वमिति ध्येयम् ॥ ५१ ॥  
  
प्। ३८३)  
  
तच्चापि सफलं ज्ञेयं नियत्या नियतं यतः ।  
अपरं चापि विविधं तत्र मुख्यं तदेव हि ॥ ५२ ॥  
  
ननु ध्यानात्मकद्वैतज्ञानस्य भ्रमतुल्यत्वे निष्फलत्वापत्तिरिति चेदाह -   
तच्चापीति । स्मृतिरूपमपीत्यर्थः । सफलमित्येव ज्ञेयम् । कथमेतदिति चेदाह   
- नियत्या नियतं यत इति । यद्यपि स्मृतेः   
सामान्यतोऽज्ञाननिवृत्तिरूपप्रकृतफलं साक्षात् पारम्पर्येण वा नास्ति   
तथापि प्रोक्तस्मृतिविशेषाणां   
भगवन्नियतिशक्तिनियमितत्वाच्चित्तशोधनद्वारा प्रोक्तफलवत्त्वमिति ज्ञेयम् ।   
ननु द्वैतज्ञानमालम्बनभेदान्नानाविधमित्युक्तम् । तत्र किं सर्वं समम्   
उत यत्किञ्चिन्मुख्यमिति चेदाह - अपरं चेति । द्वैतं चेत्यर्थः ॥ ५२ ॥  
  
प्रोक्तमुख्यापरमयध्यानं [क्: मयं ध्यानं]   
मुख्यफलक्रमम् ।  
अद्वैतविज्ञानमेव परविज्ञानमीरितम् ॥ ५३ ॥  
  
किं तदिति चेदाह - प्रोक्तेति । ब्रह्माण्दानामनेकानाम् (२०।३६)   
इत्यादिना प्रोक्तं यन्मुख्यमपरं रूपम् तन्मयं तदेकविषयकं   
यद्ध्यानं तदेव मुख्यम् । कुत इति चेदाह - मुख्यफलक्रममिति ।   
मुख्यः साक्षात्प्राप्यः फलस्य चित्तशुद्ध्यादेर्ज्ञानसाधनसमुदायस्य   
क्रमः परम्परा यस्मादित्यर्थः । मुख्याऽपररूपध्यानेन   
साक्षाज्ज्ञानसाधनसम्पत्तिः सदाशिवादिध्यानेन त्वेतद्ध्यानप्राप्तिद्वारेति   
ज्ञेयम् । ध्यानात्मकद्वैतज्ञानस्य साक्षादज्ञाननाशकत्वाभावेनैतस्मात्   
साक्षादज्ञाननाशकमद्वैतज्ञानमेव श्रेष्ठमित्याह - अद्वैतेति ।   
परविज्ञानं श्रेष्ठविज्ञानम् ॥ ५३ ॥  
  
प्। ३८४)  
  
मामनाराध्य परमां चिरं विद्यां तु श्रीमतीम् ।  
कथं प्राप्येत परमां विद्यामद्वैतसञ्ज्ञिकाम् ॥ ५४ ॥  
  
नन्वलं द्वैतविज्ञानेनापकृष्टेन सर्वैरद्वैतविज्ञानं   
श्रेष्ठमेवाश्रयितव्यमिति चेदाह - मामिति । श्रीमतीं विद्यां   
श्रीविद्याभिधानां परमां शरीरेषु मूर्धेव इत्युक्तरीत्या सगुणमन्मूर्तिषु   
सदाशिवादिषु सुमुख्याम् । चिरं बहुकालमनाराध्य कथमद्वैतविद्या   
प्राप्येत ? नैव प्राप्येतेति भावः । विद्यां ज्ञानम् ॥ ५४ ॥  
  
तदेवाद्वैतविज्ञानं केवला या परा चितिः ।  
तस्याः शुद्धदशामर्शो द्वैतामर्शाभिभावकः ॥ ५५ ॥  
  
एवं द्वैतज्ञानं निरूप्यापरोक्षात्मकं परमद्वैतज्ञानमाह -   
तदेवेति । केवला दृश्यद्वैतलेशवर्जिता परा अनवच्छिन्ना या चितिः   
परस्वरूपत्वेन प्रोक्ता तदेवाद्वैतविज्ञानम् । ननु   
प्रोक्तपररूपात्मककेवलचितेः चित्रस्य भित्तिरिवाज्ञानसहितजगदाश्रयत्वेन   
कथमज्ञाननिवर्तकत्वं स्यादिति चेदाह - तस्या इति । परचितेः या   
शुद्धदशा वेद्याभाससम्भेदवर्जितरूपा ज्ञेयवर्जितसामान्यज्ञानरूपेति   
यावत् तस्या आमर्शो निर्दुष्टप्रमाणेनापरोक्षज्ञानम् । स   
द्वैतामर्शाभिभावकः द्वैतविषयो य आमर्शोऽवभासः   
तस्याप्रामाण्यग्रहोत्पादनेनाभिभावकः तिरस्कारजनकः   
अर्थक्रियोत्पादनानर्हत्वसम्पादक इति यावत् । यथा हि दर्पणे ज्ञाते   
तद्गतप्रतिबिम्बसर्पव्याघ्रादेर्भयाद्यर्थक्रियोत्पादनानर्हता एवमिति   
तात्पर्यम् ॥ ५५ ॥  
  
चित्तं यदा स्वमात्मानं केवलं ह्यभिसम्पतेत् ।  
तदेवानुविभातं स्याद् विज्ञानमृषिसत्तमाः ॥ ५६ ॥  
  
एतदेव भूयः स्फुटतयोपपादयति - चित्तमिति । यदा यस्मिन् काले केवलं   
दृश्याकारकलङ्करहितं परोक्षतो विदितं स्वं स्वरूपभूतमहं   
प्रत्ययिनमात्मानमखिलावस्थानुगतसामान्यचिद्रूपम् । केवलमिति   
चित्तेऽप्यन्वेति । केवलं विकल्पसंस्कारवर्जितं दृश्यविमुखोऽस्मि   
आत्माभिमुखोऽस्मीत्यादिसविकल्पसमाधिदशास्थसंस्कारेणापि वर्जितमिति यावत् ।   
एवंविधं चित्तं चितः प्रसरद्रूपज्ञानशक्तिः । अभिसम्पतेत् अभितः   
परिच्छेदवर्जनेन सर्वतः सम्यगेकीभावसमापत्त्या पते । चित्तस्य   
शुद्धचिदात्मनि मज्जनेन तदेकीभावप्राप्त्या निर्विकल्पसमाधिर्यदा भवेदिति   
तात्पर्यम् । ततः समाधेर्व्युत्थितस्य तदेव समाधावनुभूतं   
शुद्धचिद्रूपमनुविभातं स्यात्तदेवाहमित्यखण्डाकारेण प्रत्यभिज्ञातं   
स्याद् भवेत् । तदेव प्रोक्तप्रत्यभिज्ञानमेव परं विज्ञानमित्युच्यत इति शेषः   
॥ ५६ ॥  
  
प्। ३८५)  
  
श्रुतितो युक्तितो वापि केवलात्मविभासनम् ।  
देहाद्यात्मावभासस्य नाशनं ज्ञानमुच्यते ॥ ५७ ॥  
  
एवं परं ज्ञानं निरूप्यापरज्ञानस्वरूपं निरूपयति - श्रुतित इति ।   
श्रुतितः साङ्गश्रवणेन । युक्तितो वापि केवलतर्केण वा । केवलात्मनो   
देहादिपरिच्छेदवर्जितचिदात्मनः । विभासनं विशेषतो निश्चयरूपेण   
परोक्षतो यद्भासनम् । तच्च किंविधं तदाह - देहादीति । देहप्राणादौ   
परिच्छिन्ने दृश्ये य आत्मत्वावभासोऽहम्प्रत्ययः [क्, ख्:   
आत्माव] तस्य नाशनं तत्राप्रामाण्यग्राहकम्   
एवंविधकेवलात्मविभासनमपरज्ञानमुच्यते । ननु युक्तितो वापीति   
केवलतर्केण ज्ञानोपपादनमद्वैतशास्त्रविरुद्धमिति चेदुच्यते -   
श्रवणादिकं विनोत्तमाधिकारिणामनुपायाख्यज्ञानस्य   
केवलतर्कमात्रजनितस्यागमेष्वभ्युपगतत्वात् । यदुक्तम् - उत्तमानां तु   
विज्ञानं गुरुशास्त्रानपेक्षणम् इति । प्रसिद्धाश्चाकृतश्रवणा ज्ञानिनो   
वामदेवकर्कटिकादयः ॥ ५७ ॥  
  
तदेव भवति ज्ञानं यज्ज्ञानेन तु किञ्चन ।  
भासमानमपि क्वापि न विभायात् कथञ्चन ॥ ५८ ॥  
  
एवं परापरज्ञाने क्रमान्निरूप्य भूयः फलोद्देशेन [क्:   
फलादेशेन] द्वैतज्ञानाद्विवेचनाय परं ज्ञानं श्लोकपञ्चकेनाह   
- तदेवेति । यत्किञ्चन दृश्यं भासमानमपि क्वापि क्वचिदपि यज्ज्ञानेन   
कथञ्चन केनापि प्रकारेण न विभायाद् ज्ञातदर्पणतत्त्वस्य   
तत्प्रतिबिम्बमिव न पृथक्सत्त्वेन विशेषादबाधितत्वेन भायात् तदेव परं   
ज्ञानं भवतीत्यर्थः ॥ ५८ ॥  
  
प्। ३८६)  
  
तदेवाद्वैतविज्ञानं यद्विज्ञानेन किञ्चन ।  
अविज्ञातं नैव भवेत् कदाचिल्लेशतोऽपि च ॥ ५९ ॥  
  
यथा हि दर्पणतत्त्वज्ञानेन प्रतिबिम्बं लेशतोऽपि कदाचिदपि   
प्रतिबिम्बकालेऽन्यदा वाऽविज्ञातं न भवेत् तथा यद्विज्ञानेन यत्किञ्चनापि   
दृश्यमविज्ञातं न भवेत् तदेवाद्वैतविज्ञानम् ॥ ५९ ॥  
  
सर्वविज्ञानात्मरूपं यद्विज्ञानं भवेत् खलु ।  
तदेवाद्वैतविज्ञानं परमं तापसोत्तमाः ॥ ६० ॥  
  
सर्वेषां घटादिव्यावृत्तविषयाणां परिच्छिन्नविशेषज्ञानानां [क्:   
विषय] प्रतिबिम्बपरिच्छिन्नदर्पणांशानां महादर्पण इवात्मरूपं   
यद्विज्ञानं भवेत् । खल्वित्येवार्थः । आत्मस्वरूपमेव न कथञ्चिदन्यथेति   
तात्पर्यम् । तदेव परमद्वैतविज्ञानम् । ननु प्रत्य्भिज्ञात्मकं ज्ञानं   
कथं सर्वज्ञानात्मरूपम् प्रत्यभिज्ञाविषयस्य शुद्धचितस्तथात्वं   
स्यादिति चेदुच्यते -   
दर्पणान्तःप्रतिबिम्बदर्पणान्तरंशवत्तयोरत्यन्तमभेदप्रत्ययेन   
तथाव्यवहारसम्भवात् ॥ ६० ॥  
  
जाते यादृशविज्ञाने संशयाश्चिरसम्भृताः ।  
वायुनेवाभ्रजालानि विलीयन्ते परं हि तत् ॥ ६१ ॥  
  
यथा दर्पणतत्त्वे ज्ञाते तत्प्रतिबिम्बस्वरूपगताखिलसंशया   
दर्पणमात्रत्वनिश्चयेन विलीयन्ते तथा यादृशविज्ञाने जाते सति   
प्रधानप्रकृतिका वा सृष्टिः परमाणुप्रकृतिका वेति दृश्यगताः देहो   
वाहं प्राणो वेत्यादिद्रष्टृगताश्च संशयाश्चिरादनादिकालात् सम्भृता   
हृदि निहिता विलीयन्ते । वायुनेवाभ्रजालानीति विलये विलम्बाभावद्योतनाय । तत्   
ज्ञानम् ॥ ६१ ॥  
  
प्। ३८७)  
  
कामादिवासनाः सर्वा यस्मिन् सन्ति न किञ्चन ।  
स्युर्भग्नदंष्ट्राहिरिव तद्विज्ञानं परं स्मृतम् ॥ ६२ ॥  
  
यथा ज्ञातदर्पणतत्त्वस्य तत्प्रतिबिम्बगताखिलकामद्वेषादिवासनाविलयः   
एवं यस्मिन् ज्ञाते सति दृश्यगतकामाद्यखिलवासना न किञ्चनेति   
निःस्वरूपा लुप्ता भवेयुरिति तात्पर्यम् । प्रारब्धादिवशात् काश्चन वासना   
अलुप्ता अपि भग्नदंष्ट्राहिरिव स्युः । यथा हि भग्नविषदंष्ट्रः सर्पो न   
मरणाद्यनर्थावहः तथा ता वासना न जन्मान्तररूपानर्थप्रदाः   
तदधिगम उत्तरपूर्वाघयोरश्लेषविनाशौ (ब्र सू० ४।१।१३) इति न्यायेन   
तत्कामादिवासनया कृतकर्मफलासंश्लेषात् ॥ ६२ ॥  
  
विज्ञानस्य फलं सर्वदुःखानां विलयो भवेत् ।  
अत्यन्ताभयसम्प्राप्तिर्मोक्ष इत्युच्यते फलम् ॥ ६३ ॥  
  
एवं ज्ञानं निरूप्य फलं निरूपयति - विज्ञानस्येति । सर्वदुःखानां   
शारीरादीनाम् । यद्यपि सर्वदुःखविलयः सुषुप्त्यादावस्ति तथापि   
भाविदुःखसम्भावनया भयमस्तीत्यत आह - अत्यन्तेति । एष एव मोक्ष   
इत्युच्यते ॥ ६३ ॥  
  
भयं द्वितीयसङ्कल्पादद्वैते विदिते दृढम् ।  
कुतः स्याद् द्वैतसङ्कल्पस्तमः सूर्योदये यथा ॥ ६४ ॥  
  
कुतोऽस्यात्यन्ताभयसम्प्राप्तिरिति चेदाह - भयमिति । अयं व्याघ्रोऽयं   
वृश्चिक इत्यादिद्वितीयसङ्कल्पादेव लोके भयं प्रसिद्धम् सुषुप्तौ   
द्वैतसङ्कल्पाभावेन भयाभावात् । अद्वैते दृढ विदिते सति   
निःसन्दिग्धाद्वैतज्ञाने सति तेन ज्ञानेनाविद्याया नष्टत्वेन निमित्ताभावान्न   
पुनर्द्वैतसङ्कल्प इत्याह - कुत इति । यथा दर्पणाद्वयतत्त्वे विदिते   
पुनस्तत्प्रतिबिम्बेषु न द्वितीयत्वनिश्चय एवं प्रकृतेऽपीति भावः ॥ ६४ ॥  
  
ऋषयो न भयं क्वापि द्वैतसङ्कल्पवर्जने ।  
अतो यत्फलमन्यत् स्यात्तद्भयं सर्वथा भवेत् ॥ ६५ ॥  
  
भयनिमित्तद्वैतसङ्कल्पवर्जने भयसम्भावनापि नास्तीत्याह - ऋसय इति   
। क्वापि देशे काले वा । एवं द्वैतसङ्कल्पवर्जितं स्वरूपमेव फलं   
मोक्षात्मकमित्युक्त्वा स्वरूपातिरिक्तस्य नाभयात्मकफलत्वमित्याह - अत इति   
। निरुक्तस्वरूपस्यैव फलत्वात् । स्वरूपादन्यत्तु भयप्रदत्वाद्   
भयमेवेत्यर्थः ॥ ६५ ॥  
  
प्। ३८८)  
  
अन्तवत्तु द्वितीयं स्याद् भूयो लोके समीक्षणात् ।  
सान्ते भयं सर्वथैवाभयं तस्मात् कुतो भवेत् ॥ ६६ ॥  
  
तस्य भयप्रदत्वमेव साधयितुमाह - अन्तवदिति । नाशवदित्यर्थः ।   
द्वितीयम् अन्यत् । कुत एतदवगतमिति चेदाह - भूय इति । लोके   
पुत्रकलत्रगृहधनादेरन्यस्यान्तवत्त्वस्य बहुधा दृष्टत्वादित्यर्थः ।   
अतः सान्ते नश्वरे सर्वथैव भयं भवेत् । ततोऽभयं सान्तात् कुतो भवेत् ॥ ६६ ॥  
  
संयोगो विप्रयोगान्तः सर्वथैव विभावितः ।  
फलयोगोऽपि तस्माद्धि विनश्येदिति निश्चयः ॥ ६७ ॥  
  
एवमन्यस्य स्वरूपतोऽन्तवत्त्वेन भयप्रदत्वमुपपाद्य तत्सम्बन्धस्यापि   
तथात्वाद् भयप्रदत्वमहा - संयोग इति । सम्बन्ध इत्यर्थः ।   
विप्रयोगान्तः विप्रयोगो वियोगः स्वरूपनाशः सोऽन्ते यस्य सम्बन्धो नश्वर इति   
यावत् । एवंविधः सम्बन्धः सर्वैर्विभावितो दृष्टः । अतः फलस्य योगः   
सम्बन्धोऽपि नश्येदेव ॥ ६७ ॥  
  
यावदन्यत् फलं प्रोक्तं भयं तावत्प्रकीर्तितम् ।  
तदेवाभयरूपं तु फलं सर्वे प्रचक्षते ॥ ६८ ॥  
  
तस्मादन्यफलं स्वरूपतः सम्बन्धतश्चानित्यमिति [क्, ख्:   
सम्बन्धतस्तस्मादनि] भयप्रदमेवेत्याह - यावदिति ।   
तस्माद्यदात्मस्वरूपादनन्यदेव मोक्षाख्यं फलमद्वैतशास्त्रोक्तं   
तदेवाभयरूपं फलमिति सर्वे पण्डिताः प्रकृष्टत्वेन कथयन्तीत्याह -   
तदेवेति । यत्तदेवेति [ख्: एतदे] सम्बन्धः ॥ ६८ ॥  
  
प्। ३८९)  
  
यदात्मनोऽनन्यदेव फलं मोक्षः प्रकीर्तितः ।  
ज्ञाता ज्ञानं ज्ञेयमपि फलं चैकं यदा भवेत् ॥ ६९ ॥  
  
यदात्मनोऽनन्यत्तदेवाभयरूपं फलं सर्वे प्रचक्षते । एवंविधं   
फलमेव मोक्षः प्रकीर्तित इति योजना । मोक्षाख्यं   
फलमद्वितीयात्मस्वरूपमेवेत्येतद्विविच्य प्रदर्शयितुमाह -   
ज्ञातेत्यादिना । यदा ज्ञातृज्ञानज्ञेयफलानां भेदानवभासादेकत्वं   
भवेत् तदेत्यन्वयः ॥ ६९ ॥  
  
तदा हि परमो मोक्षः सर्वभीतिविवर्जितः ।  
ज्ञानं विकल्पसङ्कल्पहानं मौढ्यविवर्जितम् ॥ ७० ॥  
  
परमः द्वैतशास्त्रप्रसिद्धादुत्कृष्टो मोक्षो भवेत् । अत्र हेतुगर्भं   
विशेषणम् - सर्वभीतिविवर्जित इति । इतोऽन्यो [क्: यतो] मोक्षो न   
सर्वभीतिविवर्जित इति तात्पर्यम् । ज्ञात्रादीनां   
स्वरूपोद्देशपूर्वकमेकत्वमुपपादयति - ज्ञानमिति ।   
विकल्पात्मकाद्वैतविषया ये सङ्कल्पाश्चित्तवृत्तिविशेषाः तेषां हानं   
वर्जनं यत्र । एतच्च सुषुप्त्यादावप्यस्तीति चेदाह - मौढ्यविवर्जितमिति ।   
शुद्धस्वरूपस्फुरणं ज्ञानमिति भावः ॥ ७० ॥  
  
ज्ञातुः स्वच्छात्मरूपं तदादावनुपलक्षितम् ।  
उपलक्षक [क्: उपदेशक] एवातो गुरुः शास्त्रं च नेतरत् ॥ ७१ ॥  
  
एतदेव ज्ञातुः स्वरूपमित्याह - ज्ञातुरिति । नन्वेवंविधस्वरूपमेव   
ज्ञानं चेत्तदादावपि स्थितमेवेति चेदाह - स्वच्छात्मरूपमिति ।   
सङ्कल्पमौढ्याभ्यां वर्जितं स्वरूपं पूर्वं न स्थितमिति भावः । ननु   
ज्ञानान्तरालादिनिविकल्पदशासु स्थितमेवेति चेदाह - आदावनुपलक्षितमिति ।   
स्थितमपि तन्नोपलक्षितं न परिचितम् निर्विकल्पत्वेनाननुभूतत्वादिति तात्पर्यम् ।   
अतो ज्ञानस्य स्वस्वरूपानतिरिक्तत्वाद् मोहेनानुपलक्षितस्वरूपस्य   
मोहनिरसनोपायेनोपलक्षक एव गुरुः शास्त्रं च । नेतरदिति । न   
तयोर्व्यापारान्तरमस्तीत्यर्थः ॥ ७१ ॥  
  
प्। ३९०)  
  
एतदेव हि विज्ञेयस्वरूपाभिधीयते ।  
ज्ञातृज्ञानज्ञेयगतो यावद् भेदोऽवभासते ॥ ७२ ॥  
  
एतदेव सङ्कल्पमौढ्यवर्जितं संविद्रूपमेव । एवं   
ज्ञातृज्ञानज्ञेयानामेकरूपतामुपपाद्यैतदेव ज्ञात्रादीनां वास्तवं   
रूपमित्याह - ज्ञात्रेति । सङ्कल्पावर्जनेन यावद्भेदोऽवभासते ॥ ७२ ॥  
  
तावज्ज्ञाता ज्ञानमपि ज्ञेयं वा न भवेत् क्वचित् ।  
यदा भेदो विगलितो ज्ञात्रादीनां मिथः स्थितः ॥ ७३ ॥  
  
तावज्ज्ञात्रादीनां भासमानं स्वरूपं न वास्तवं भवेदित्याह -   
तावदिति । यदा सर्वथा सङ्कल्पवर्जनेन ज्ञात्रादीनां मिथो भासमानो भेदो   
विगलितो भवेत् तदा ज्ञात्रादीनां सत्यस्वरूपसम्पत्तिरित्यन्वयः ॥ ७३ ॥  
  
तदा ज्ञात्रादिसम्पत्तिरेतदेव फलं स्मृतम् ।  
ज्ञात्रादिफलपर्यन्तं न भेदो वस्तुतो भवेत् ॥ ७४ ॥  
  
एतदेवेति । एवंविधज्ञात्रादिरूपमेवेत्यर्थः । फलं परमोक्षाख्यं   
स्मृतम् । ननु ज्ञातृज्ञेयफलानामैक्येऽपि   
चित्तवृत्तिरूपप्रत्यभिज्ञात्मकज्ञानस्य कथं तदैक्यमिति चेदुच्यते -   
चित्तं हि जडशक्त्यावृतपरिच्छिन्नचैतन्यमेव । तद्वृत्तिविशेषो हि   
प्रत्यभिज्ञानमखण्डचैतन्याकारम् । तेनाज्ञाननिवृत्तौ   
परिच्छेदकजडशक्तेर्विलयाच्चित्तत्त्वे [क्: च्चित्ते] विलीने   
तत्प्रत्यभिज्ञानमेव पूर्णचैतन्यतां प्राप्तमिति तदैक्यमवर्जनीयमेवेति ।   
तस्मान्न ज्ञात्रादिफलान्तानां वस्तुतो भेद इत्याह - ज्ञात्रादीति ॥ ७४ ॥  
  
व्यवहारप्रसिद्ध्यर्थं भेदस्तत्र प्रकल्पितः ।  
अतोऽपूर्वं लभ्यमत्र फलं नास्त्येव किञ्चन ॥ ७५ ॥  
  
ननु तर्हि कथं शास्त्रेषु ज्ञात्रादिभेदव्यवहार इति चेत् ? उपदेशार्थं   
प्रकल्पित इत्याह - व्यवहारेति । तत्र शास्त्रेषु । अतः ज्ञात्रादीनामभेदात् ॥ ७५   
॥  
  
आत्मैव मायया ज्ञातृज्ञानज्ञेयफलात्मना ।  
यावद्भाति भवेत्तावत् संसारो ह्यचलोपमः ॥ ७६ ॥  
  
यावदविद्यया भेदसङ्कल्पनं तावदयमविद्यावभासितो   
जननमरणादिरूपः संसारः सुस्थिर इत्याह - आत्मैवेति । मायया अविद्यया   
॥ ७६ ॥  
  
प्। ३९१)  
  
यदा [क्: यथा] कथञ्चिदेतत्तु भायाद् भेदविवर्जितम् ।  
संसारो विलयं यायाच्छिन्नाभ्रमिव वायुना ॥ ७७ ॥  
  
यदा यस्मिन् काले कथञ्चिद् अतिदुर्घटेन देवतानुग्रहैकमूलकेन   
सद्गुरुपदेशादिना । एतद् ज्ञात्रादिविभेदावभासं सर्वं भेदविवर्जितमेव   
भायात् । तदा विलयं यायात् । विलये निःशेषत्वविलम्बाभावयोर्द्योतनाय   
दृष्टान्तः - छिन्नाभ्रमिति ।   
महासमुदायाद्विच्छिन्नमभ्रखण्डमित्यर्थः ॥ ७७ ॥  
  
एवंविधमहामोक्षे तत्परत्वं हि साधनम् ।  
तत्परत्वे तु सम्पूर्णे नान्यत् साधनमिष्यते ॥ ७८ ॥  
  
एवं फलं प्रतिपाद्य साधनमाह - एवमिति । महामोक्षे पूर्णमोक्षे ।   
तत्परत्वस्यैव मुख्यसाधनत्वं वक्तुमाह - तत्परत्व इति । इष्यते   
फलसाधनायोपयुज्यते ॥ ७८ ॥  
  
अपूर्णे तत्परत्वे तु किं सहस्रसुसाधनैः ।  
तस्मात्तात्पर्यमेव स्यान्मुख्यं मोक्षस्य साधनम् ॥ ७९ ॥  
  
व्यतिरेकतोऽपि मुख्यतामाह - अपूर्ण इति । किं सहस्रसुसाधनैः   
सम्यक्साधनप्रचयैरपि न फलोदय इति भावः । तस्माद् एवमन्वयव्यतिरेकात् ॥   
७९ ॥  
  
तात्पर्यं सर्वथैतत्तु साधयामीति संस्थितिः ।  
यस्तात्पर्येण संयुक्तः सर्वथा मुक्त एव सः ॥ ८० ॥  
  
तातर्यं तत्परत्वम् । तत्स्वरूपमाह - सर्वथेति । एतत्तु एतदेव प्रकृतं   
मोक्षाख्यं फलमेव । एतदवश्यं साधयिष्यामीति तत्साधनसम्पादने   
विलम्बासहनप्रयोजकचित्तवृत्तिविशेषः । मुक्त एव स इति ।   
तत्साधनस्यावश्यफलपर्यन्तत्वाद् मुक्तप्राय एवेत्यर्थः ॥ ८० ॥  
  
प्। ३९२)  
  
दिनैर्मासैर्वत्सरैर्वा मुक्तः स्याद्वाऽन्यजन्मनि ।  
बुद्धिनैर्मल्यभेदेन चिरशीघ्रव्यवस्थितिः ॥ ८१ ॥  
  
फलस्यावश्यम्भावित्वमेवाह - दिनैरिति । ननु कथं   
साधनपरिपूर्तावेकाकारायां कालविलम्बवैषम्यमिति चेदाह -   
बुद्धिनैर्मल्येति । बुद्धेर्मालिन्यतारतम्येन कालविलम्बतारतम्यमिति भावः ॥   
८१ ॥  
  
बुद्धौ तु बहवो दोषाः सन्ति सर्वार्थनाशनाः ।  
यैर्जनाः सततं त्वेवं पच्यन्ते घोरसंसृतौ ॥ ८२ ॥  
  
बुद्धिमालिन्यमेव निरूपयति - बुद्धौ त्विति । सर्वेषां   
धर्मादिपुरुषार्थानां नाशनाः । यैः दोषैः । एवं जननमरणादिप्राप्त्या ।   
पच्यन्त इति । दुःखमनुभवन्तीति तात्पर्यम् ॥ ८२ ॥  
  
तत्राद्यः स्यादनाश्वासो द्वितीयः कामवासना ।  
तृतीयो जाड्यता प्रोक्ता त्रिधैवं दोस्ऽसङ्ग्रहः ॥ ८३ ॥  
  
तानेव गणयति - तत्रेति । दोषेष्वित्यर्थः । अनाश्वासोऽविश्वासः   
शास्त्रार्थेष्विदमित्थमेव भवेदिति दृढसम्भावनाऽभावः । अस्याद्यत्वं   
साधनप्रतिबन्धकेषु मुख्यत्वेन । कामवासना विषयाभिलाषादिः । जाड्यता   
जडत्वम् शास्त्रार्थाग्रहणनिमित्तं चित्तस्य तमोऽंशरूपं मौढ्यम् ।   
सङ्ग्रह इति । विस्तारस्त्वेतेषां शाखोपशाखा भूतोऽनन्त [क्:   
शाखास्वाभु] इति भावः ॥ ८३ ॥  
  
द्विविधः स्यादनाश्वासः संशयश्च विपर्ययः ।  
मोक्षोऽस्ति नास्ति वेत्याद्यः संशयः समुदाहृतः ॥ ८४ ॥  
  
आद्यस्यावान्तरभेदमाह - द्विविध इति । तत्स्वरूपमेवाह - मोक्ष इति ।   
एतच्चोपलक्षणं मुक्तस्य पुनरावृत्तिरस्ति नास्ति वेत्यादेः ॥ ८४ ॥  
  
नास्त्येव मोक्ष इत्याद्यो भवेदत्र विपर्ययः ।  
एतद्द्वयं तु तात्पर्ये मुख्यं स्यात् प्रतिबन्धकम् ॥ ८५ ॥  
  
मोक्षो नास्त्येवेति विपर्ययः । आद्यशब्देन पुनरावृत्तिरस्त्येवेत्यादिः ।   
एवंविधानाश्वासस्य प्रतिबद्ध्यमाह - एतद् द्वयं त्विति ।   
द्वयमेवेत्यर्थः । प्रारब्धस्यापि साधारणप्रतिबन्धकत्वान्मुख्यमिति   
[क्: मुख्यत्वमिति] ॥ ८५ ॥  
  
प्। ३९३)  
  
विपरीतनिश्चयेन नश्येदेतद् द्वयं क्रमात् ।  
अत्रोपायो मुख्यतमो मूलच्छेदो न चापरः ॥ ८६ ॥  
  
एतन्निरसने उपायमाह - विपरीतेति । मोक्षो भवेदेवेति   
दृढसम्भावनारूपः प्रोक्तसंशयादेर्विपरीतो निश्चयः । एतद् द्वयं   
प्रोक्तसंशयो विपर्ययश्च । क्रमादिति । निश्चयस्य   
स्वसंस्कारानुवृत्तिरूपदार्ढ्यतारतम्यक्रमात्   
संशयादिसंस्कारानुवृत्तेः क्रमान्नाश इति भावः । संशयविपर्ययसत्त्वे   
कथं निश्चयोदय इति चेत् साधनमाह - अत्रेति । निश्चये इत्यर्थः ॥ ८६ ॥  
  
अनाश्वासस्य मूलं तु विरुद्धतर्कचिन्तनम् ।  
तत्परित्यज्य सत्तर्कावर्तनस्य प्रसाधने ॥ ८७ ॥  
  
कोऽयं मूलच्छेद इति चेदाह - अनाश्वासस्येति । आश्वासविरुद्धतर्कचिन्तनम्   
। तद् विरुद्धतर्कचिनं [ग्: तद् विरुद्धतर्कचिनतनन् नास्ति] परित्यज्य ।   
सत्तर्कस्य प्रोक्तसम्भावनात्मकाश्वासानुकूलतर्कस्य । आवर्तनस्य   
प्रसाधनमभ्यसनं तदनुवर्तनानुकूलमानसव्यापारः । तस्मिन् कृते सति ॥   
८७ ॥  
  
विपरीतो निश्चयः स्याद् मूलच्छेदनपूर्वकः ।  
ततः श्रद्धासमुदयादनाश्वासः प्रणश्यति ॥ ८८ ॥  
  
विपरीतनिश्चयः प्रोक्तसम्भावनारूपः । मूलच्छेदनपूर्वकः   
विपरीततर्कनिमित्तसंस्कारच्छेदनपूर्वकः । ततः तदनन्तरम् । श्रद्धायाः   
प्रोक्तभावनाया उदयात् । अत्र विपरीतनिश्चयरूपभावनैव दृढ । सती   
श्रधेत्युच्यते । प्रणश्यति निवर्तते ॥ ८८ ॥  
  
कामादिवासना बुद्धेः श्रवणे प्रतिबन्धिका ।  
कामादिवासनाविष्टा बुद्धिर्नैव प्रवर्तते ॥ ८९ ॥  
  
द्वितीयदोषप्रतिबद्ध्यमाह - कामादीति । बुद्धेः प्रतिबन्धिका ।   
श्रुतार्थस्य बुद्धावनवतारनिमित्तम् । गुरूक्तार्थे सा बुद्धिर्नैव प्रवर्तते   
तमर्थं नैव गृह्णाति ॥ ८९ ॥  
  
प्। ३९४)  
  
लोकेऽपि कामी काम्यस्य सदा ध्यानैकतत्परः ।  
पुरःस्थितं न पश्येच्च श्रोत्रोक्तं शृणुयान्न च ॥ ९० ॥  
  
अत्रार्थे लोकप्रसिद्धिमुपपादयति - लोकेऽपीति । काम्यस्य कामितस्य   
स्त्रीधनादेः । श्रोत्रोक्तं कर्णे उच्चरितमपि शब्दं न शृणुयात् ॥ ९० ॥  
  
कामादिवासितस्यैवं श्रुतं चाश्रुतसम्मितम् ।  
कामादिवासना तस्माज्जयेद् वैराग्यसम्पदा ॥ ९१ ॥  
  
तस्मात् कामादिवासितस्य कामादिवासनाविष्टचित्तस्य । एवं   
प्रोक्तध्यानतत्परत्वात् । श्रुतमपि हृदयानारोहादश्रुतेन सम्मितं तुल्यं   
भवेत् । तस्मात् श्रवणप्रतिबन्धकत्वात् । वैराग्यस्य वैतृष्ण्यस्य सम्पदा   
सम्पत्त्या जयेत् ॥ ९१ ॥  
  
सन्ति कामक्रोधमुखा वासनास्तु सहस्रशः ।  
तत्र कामो मूलभूतस्तन्नाशे नहि किञ्चन ॥ ९२ ॥  
  
कामादिवासनेत्यत्रादिपदार्थं कामवासनाया मुख्यत्वं चाह - सन्तीति ।   
कामवासना क्रोधवासना । आद्यर्थकमुखपदेन [क्, ख्: मुख्य]   
लोभमदमात्सर्यादिवासनाः । कामो विषयेच्छा । क्रोधोऽयं मेऽपकारी सर्वथा   
हन्तव्य इत्यादिचित्तवृत्तिः । तत्तद्विषयदर्शनमात्रेण झटिति   
कामाद्युद्भवनिमित्तः संस्कारश्चित्तगतो वासनेति ज्ञेयम् । क्रोधादीनां   
काममूलकत्वात् कामो मुख्य इत्याह - तत्रेति । तासु वासनास्वित्यर्थः । नहि   
किञ्चन क्रोधादिकं भवेदिति शेषः ॥ ९२ ॥  
  
ततो वैराग्यसंयोगाद् [ग्: सम्पन्नो] नाशयेत् कामवासनाम् ।  
आशा हि कामः सम्प्रोक्त एतन्मे स्यादिति स्थिता ॥ ९३ ॥  
  
ततः कामस्य मुख्यत्वात् । कामस्वरूपमाह - आशेति । इति स्थिता आशा ॥ ९३ ॥  
  
शक्येषु स्थूलभूता सा सूक्ष्माऽशक्येषु संस्थिता ।  
दृढवैराग्ययोगेन सर्वां तां प्रविनाशयेत् ॥ ९४ ॥  
  
तस्यानन्ततामाह - शक्येष्विति । प्राप्तुं शक्येषु स्त्रीधनादिषु ।   
स्थूलभूता इदं मे स्यादितीच्छारूपा । अशक्येषु ब्रह्माण्डभेदनादिषु ।   
सूक्ष्मा प्रोक्तसंस्काररूपा । दृढवैराग्ययोगेन सार्वकालिकस्य   
श्मशानवैराग्यादिभिन्नतीव्रवैराग्यस्य योगेन सम्पत्त्या । सर्वां स्थूलां   
सूक्ष्मां च । तां वासनाम् ॥ ९४ ॥  
  
प्। ३९५)  
  
तत्र मूलं काम्यदोस्ऽपरामर्शः प्रतिक्षणम् ।  
वैमुख्यं विषयेभ्यश्च वासना नाशयेदिति ॥ ९५ ॥  
  
तत्र दृढवैराग्ये । काम्यस्य स्त्रीधनादेर्भोग्यविषयस्य दोषः   
[नश्वरत्वरूपः नाशेन दुःखप्रदत्वरूपः   
सम्भावितनाशानुसन्धानेन भयहेतुत्वादिरूपश्च दोष इति ग्रन्थयोजना ।  
] नश्वरत्व-नाशेन दुःखप्रदत्व-सम्भावित##-  
(नश्वरत्वेन नाशेन दुःखप्रदत्वेन सम्भावितनाशानुसन्धानेन   
भयहेतुत्वादिरूपः) इत्येवं कोष्ठके स्थापितः पाठो दृश्यते कपुस्तके   
। मूलमातृकायां टिप्पणीरूपेण स्थितः स्यादिति सम्भाव्यते ।] तस्य   
परामर्शोऽनुसन्धानम् । विषयेभ्यो वैमुख्यं   
विषयस्वरूपस्यानुसन्धानाभावो देहयात्रानुपयुक्ताधिकासेवनं च ॥ ९५ ॥  
  
यस्तृतीयो बुद्धिदोषो जाड्यरूपो व्यवस्थितः ।  
असाध्यः सोऽभ्यासमुखैः सर्वथा ऋषिसत्तमाः ॥ ९६ ॥  
  
जाड्यरूपः प्राक्कृतदुष्कर्मनिमित्तकतमोऽंशप्रचुरता ।   
अभ्यासाद्यैर्निवर्तयितुमसाध्यः ॥ ९६ ॥  
  
येन तात्पर्यतश्चापि श्रुतं बुद्धिमनारुहेत् ।  
तज्जाड्यं हि महान् दोषः पुरुषार्थविनाशनः ॥ ९७ ॥  
  
अस्तु किं तेनैकेन ? अन्यसाधनपौष्कल्यात् फलं भविष्यतीति चेदाह -   
येनेति । स्थितेन जाड्येनेत्यर्थः । चकारादितरनिखिलसाधनसङ्ग्रहः ।   
पुरुषार्थस्याज्ञाननिवृत्तेर्मोक्षस्य वा । विनाशनः प्रतिबन्धकः ॥ ९७ ॥  
  
तत्रात्मदेवतासेवामृते नान्यद्धि कारणम् ।  
सेवायास्तारतम्येन जाड्यं तस्य हराम्यहम् ॥ ९८ ॥  
  
तत्र जाड्यनाशने । ममात्मदेवतारूपायाः सेवां जपपूजाध्यानादिरूपाम्   
ऋते विना ॥ ९८ ॥  
  
प्। ३९६)  
  
जाड्याल्पानल्पभावेन सद्यो वा परजन्मनि ।  
भवेत्तस्य फलप्राप्तिर्जाड्यसंयुक्तचेतसः ॥ ९९ ॥  
  
जाड्याल्पेति । जाड्याल्पत्वे सेवानल्पत्वे सद्यः जाड्यसेवयोरल्पत्वेऽनल्पत्वे वा   
चिरकालात् जाड्यानल्पत्वे [क्, ख्: जाड्याल्पत्वे] सेवाल्पत्वे परजन्मनि   
इति विवेकः ॥ ९९ ॥  
  
सर्वसाधनसम्पत्तिर्ममैव प्रणिधानतः ।  
उपयाति च यो भक्त्या सर्वदा मामकैतवात् ॥ १०० ॥  
  
एवं जाड्यनाशे मत्सेवाहेतुरित्युक्त्वा जाड्यरहितानामप्येतदावश्यकमित्याह   
- सर्वेति । सर्वेषां तत्परत्ववासनानाशादिरूपाणां सत्सङ्गादीनां च   
साधनानां सम्पत्तिः । प्रणिधानतः द्यानादिरूपसेवनात् । भवेदिति शेषः ।   
एतदेव स्पष्टमाह - उपयातीति । सेवत इत्यर्थः । भक्त्या   
अनवच्छिन्नानुरागेण । अकैतवादकापट्यात् निष्कामनयेति भावः ॥ १०० ॥  
  
स साधनप्रत्यनीकं विधूयाशु कृती भवेत् ।  
यस्तु मामीश्वरीं सर्वबुद्धिप्रसरकारिणीम् ॥ १०१ ॥  
  
स एवंविधोपासकः । प्रत्यनीकं विघ्नम् । कृती कृतार्थः । यः साधकः ।   
सर्वेषां बुद्धेः प्रसरः प्रवृत्तिः तत्करणशीलाम् ॥ १०१ ॥  
  
अनादृत्य साधनैकपरः स्याद् मूढभावतः ।  
पदे पदे विहन्येत फलं प्राप्येत वा न वा ॥ १०२ ॥  
  
अनादृत्य अनुपगम्य । अत एव मूढभावनः मूढचित्तः । विहन्येत   
विघ्नैर्हतो भवेत् । फलप्राप्तावपि संशय एवेत्याह - फलमिति ॥ १०२ ॥  
  
तस्मात्तु ऋषयो मुख्यं तात्पर्यं साधनं भवेत् ।  
एवं तात्पर्यवानेव साधकः परमः स्मृतः ॥ १०३ ॥  
  
साधननिरूपणमुपसंहरति - तस्मादिति । तात्पर्यवतः फलाभावस्य   
बुद्धिदोषकृतत्वादिति भावः । वैराग्यशमादिकं प्रतिबन्धनिवर्तकम् ।   
देवतोपासनं कार्यसाधारणकारणम् । अतस्तत्परत्वमेवात्र मुख्यं   
कारणमिति भावः । साधकमाह - एवमिति । प्रोक्तमुख्यतात्पर्यवानेव   
मुख्यसाधक इत्यर्थः ॥ १०३ ॥  
  
प्। ३९७)  
  
तत्र मद्भक्तियुक्तस्तु साधकः सर्वपूजितः ।  
सिद्धिरात्मव्यवसितिर्देहानात्मत्वभावना ॥ १०४ ॥  
  
तत्र तत्परतावत्सु । मद्भक्तियुक्तः मय्यनुरक्तः मत्सेवापर इति यावत् ।   
सर्वपूजितः साधकोत्तम इत्यर्थः । तत्साधनस्यावश्यकफलान्तत्वात् । एवं   
साधकमुक्त्वा सिद्धिं निरूपयति - सिद्धिरिति । आत्मनो व्यवसितिर्व्यवसायो   
निश्चयः । सा व्यवसितिः किंविधेति चेदाह - देहेति । देहे   
देहादावनात्मत्वभावनं यतः   
शुद्धात्मस्वरूपनिश्चयाद्देहप्राणादावनात्मत्वाभिमानो भवेदिति   
तात्पर्यम् ॥ १०४ ॥  
  
आत्मत्वभावनं नूनं शरीरादिषु संस्थितम् ।  
तदभावनमात्रं तु सिद्धिर्मौढ्यविवर्जितम् ॥ १०५ ॥  
  
एतदेव [क्, ख्: तदेव] पुनर्विशदयति - आत्मत्वेति । आत्मत्वस्य   
भावनमनुवृत्तानुभवसंस्काररूपोऽभिमानः । सर्वेषां सदा संस्थितम् ।   
तदभावनमिति । शरीरादावात्मत्वस्याभावनं विपरीतनिश्चयेन   
तत्संस्कारानुवृत्त्युच्छेदनम् । एतन्मात्रमेव सिद्धिः ।   
नन्वेवंविधसंस्कारानुवृत्त्यभावः सुषुप्तावस्तीति चेदाह -   
मौढ्यविवर्जितमिति । यद्यपि सुषुप्तावप्यस्ति संस्कारस्तथापि तस्य   
विलीनत्वेनोच्छिन्नप्रायत्वम् ज्ञेयम् । यद्वा   
प्रकृतिलयरूपसाङ्ख्यादिमोक्षव्यावृत्त्यर्थमिति ज्ञेयम् ॥ १०५ ॥  
  
आत्मा व्यवसितः सर्वैरपि नो केवलात्मना ।  
अत एव तु सम्प्राप्ता महानर्थपरम्परा ॥ १०६ ॥  
  
देहानात्मभावने विशेषेण फलमुपपादयति - आत्मेति । सर्वैरपि   
व्यवसितः । नो केवलात्मना न देहादिव्यवच्छेदेन किन्तु देहादिमयत्वेन । अत   
एव देहाद्यविवेकादेव सर्वैरज्ञैः किन्तु देहादिमयत्वेन । अत एव   
देहाद्यविवेकादेव सर्वैरज्ञैः प्राप्ता ॥ १०६ ॥  
  
तस्मात् केवलचिन्मात्रं यद् देहाद्यवभासकम् ।  
तन्मात्रात्मव्यवसितिः सर्वसंशयनाशिनी ॥ १०७ ॥  
  
तस्मात् अविवेकस्यानर्थहेतुत्वात् । यत्प्रकाशेन देहप्राणाद्यवभासते   
एवंविधं यत्केवलं चिन्मात्रं तन्मात्रे आत्मव्यवसितिरहंविमर्शः ।   
सर्वेषां स्वात्मरूपादिविषयाणां संशयानां नाशिनी सिद्धिरित्युच्यत   
इत्यन्वयः । एवं च चिदात्मनः स्वप्रकाशरूपत्वेन सर्वदाऽहमिति   
भासमानत्वान्नापूर्वं तस्य भासनम् अपि तु देहाद्यविवेकेन भासमानस्य   
तद्विवेकेन तदभावनमेव सिद्धिरिति ॥ १०७ ॥  
  
प्। ३९८)  
  
सिद्धिरित्युच्यते प्राज्ञैर्नातः सिद्धिरनन्तरा ।  
सिद्धयः खेचरत्वाद्या अणिमाद्यास्तथैव च ॥ १०८ ॥  
  
अतः आत्मव्यवसितिरूपसिद्धेः । अनन्तरा एतदनन्तरं फलत्वेन लभ्या नास्ति ।   
ननु खेचरत्वादिसिद्धयोऽन्याः सन्तीति चेदाह - सिद्धय इति ।   
खेचरत्वपरकायप्रवेशाद्या अणिमलघिमाद्याः ॥ १०८ ॥  
  
आत्मविज्ञानसिद्धेस्तु कलां नार्हन्ति षोडशीम् ।  
ताः सर्वास्तु परिच्छिन्नाः सिद्धयो देशकालतः ॥ १०९ ॥  
  
नैतदंशेनापि ताः समा इत्याह - आत्मेति । कला षोडशोऽशः । तत्साम्यमपि   
नार्हन्तीत्यर्थः । कुत एवमिति चेदाह - ता इति । खेचरत्वाद्याः तासां   
ब्रह्माण्डान्तर्ब्रह्मकल्पपर्यन्तमेव सत्त्वमिति देशकालपरिच्छिन्नाः ॥ १०९ ॥  
  
इयं स्यादपरिच्छिन्नाः स्वात्मविद्या शिवात्मिका ।  
स्वात्मविद्यासाधनेषु ताः सर्वाः सुप्रतिष्ठिताः ॥ ११० ॥  
  
इयमात्मज्ञानरूपा सिद्धिः । स्वात्मेति ।   
पूर्णचिदानन्दरूपशिवात्मकस्वात्मज्ञानरूपत्वान्न   
कालदेशव्यवधानमिति भावः । तासामेतदन्तर्भूतत्वं निरूपयति -   
स्वात्मेति । ताः सिद्धयः । तासामेतदन्तर्भूतत्वं निरूपयति - स्वात्मेति । ताः   
सिद्धयः । सुप्रतिष्ठिताः ज्ञानसाधनैकदेशसाध्या एवेत्यर्थः ॥ ११० ॥  
  
आत्मविद्याविधावेतास्त्वन्तरायप्रयोजकाः ।  
किं ताभिरिन्द्रजालात्मसिद्धितुल्याभिरीहितम् ॥ १११ ॥  
  
नन्वेवं चेज्ज्ञानिषु ताः सिद्धयः कुतो न दृश्यन्त इति चेदाह -   
आत्मविद्येति । आत्मविद्याया विधौ प्राप्तौ एताः सिद्धयः अन्तरायस्य विघ्नस्य   
प्रयोजकाः निमित्तभूताः । अतस्तीव्रमुमुक्षूणामन्तरायरूपासु तासु न   
प्रवृत्तिरिति भावः । कुत एवंविधमहाफलेषु न प्रवृत्तिरिति चेदाह -   
किं ताभिरिति । इन्द्रजालरूपसिद्धितुल्याभिः फल्गुभिस्ताभिः   
खेचरत्वादिसिद्धिभिरीहितमीप्सितं मोक्षाख्यं प्राप्यते किम् ? नाप्यत   
इत्यर्थः ॥ १११ ॥  
  
प्। ३९९)  
  
यस्य साक्षाद् ब्र्ह्मपदमपि स्यात्तृणसम्मितम् ।  
कियन्त्येताः सिद्धयो वै कालक्षपणहेतवः ॥ ११२ ॥  
  
कुत एतदलौकिकं खेचरत्वाद्यप्यनीहितमिति चेदाह - यस्येति । मुमुक्षोः   
ब्रह्मपदं सत्यलोकः साक्षात् प्राप्तमपीति शेषः । सम्मितं तुल्यम् । तस्यैताः   
सिद्धयः कियन्ति ज्ञानान्तरायत्वेन कालक्षपणहेतवः ॥ ११२ ॥  
  
तस्मात् सिद्धिर्नेतरा स्यादात्मविज्ञानसिद्धितः ।  
ययाऽत्यन्तशोकनाशो भवेदानन्दसान्द्रता ॥ ११३ ॥  
  
तस्मात् फल्गुत्वाद् विज्ञानसिद्धेरन्याऽधिकानास्येवेत्यर्थः । कुत इति   
चेदसाधारणं ज्ञानफलमाह - ययेति । ज्ञानसिद्ध्येत्यर्थः ।   
आनन्दसान्द्रता आनन्दैकरसता ॥ ११३ ॥  
  
सैव सिद्धिर्नेतरा तु मृत्युग्रासविमोचिनी ।  
इयमात्मज्ञानसिद्धिर्विविधाभ्यासभेदतः ॥ ११४ ॥  
  
सैव एवंविधफलदैव । मृत्योर्ग्रसनं ग्रासः । तद्विमोचनं   
नान्यसिद्धेरिति भावः । एवं सिद्धिं निरूप्य तस्याः पूर्णत्वरूपपाकं   
वक्तुमुपक्रमते - इयमिति । अभ्यासस्य भेदतस्तारतम्यात् ॥ ११४ ॥  
  
बुद्धिनैर्मल्यभेदाच्च परिपाकविभेदतः ।  
सङ्क्षेपस्तु त्रिविधा चोत्तमा मध्यमाऽधमा ॥ ११५ ॥  
  
बुद्धीति । अभ्यासस्य बुद्धिनैर्मल्यस्य च तारतम्याद्   
ज्ञानसिद्धिपरिपाकोऽप्युत्तमादिभेदेन विविधः ।   
देहाद्यतिरिक्तशुद्धचिद्रूपस्याहमिति प्रत्यक्षविमर्शनं ज्ञानसिद्धिः ।   
तस्याभ्यासः तदेकाकारविमर्शधारानुरूपः परिपाकभेद इति भावः ॥ ११५ ॥  
  
प्। ४००)  
  
लोके द्विजानामृषयः पठितश्रुतिसम्मिता [क्: पठिता श्रुति] ।  
मेधया च महाभ्यासाद् व्यापारशतसङ्कुला ॥ ११६ ॥  
  
एतदेव निरूपयितुं दृष्टान्तमाह - लोक इति । ऋषय इति सम्बोधनम् ।   
द्विजानां या पठिता धारणाध्ययनेन सम्यग् धृता श्रुतिर्वेदः तत्सम्मिता   
तत्तुल्या । पठितश्रुतेस्त्रैविध्यमाह - मेधयेति । धारणावत्या   
बुद्ध्येत्यर्थः । अभ्यास आवर्तनादिरूपः ॥ ११६ ॥  
  
अप्यस्खलितवर्णा या पठिता श्रुतिरुत्तमा ।  
समाहितस्य व्यापारेऽसमाहितस्य चान्यदा ॥ ११७ ॥  
  
अपीति । अतिमेधावतातिशयाभ्यासेन धृता श्रुतिः व्यापारशतसङ्कुलापि   
पठनसमयेऽनेकव्यापारं कुर्वतोऽपि अस्खलितवर्णा । वर्णेत्युपलक्षणं   
स्वरस्यापि । वर्णस्वरविपर्ययरहिता या श्रुतिः पठिता सोत्तमा । व्यापरकाले   
समाहितस्य श्रुत्यानुपूर्वीगतचित्तस्याऽव्यापारेऽसमाहितस्य याऽस्खलिता सा   
मध्यमा ॥ ११७ ॥  
  
पूर्ववद्याऽप्यस्खलिता पठिता मध्यमा श्रुतिः ।  
या सदा ह्यनुसन्धानयोगादेव भवेत्तथा ॥ ११८ ॥  
  
पूर्ववद् वर्णादिष्वस्खलिता या श्रुतिः । अनुसन्धानयोगात् समाहितत्वादेव ।   
तथा अस्खलिता ॥ ११८ ॥  
  
पठिता श्रुतिरत्यन्तास्खलिता त्वधमा [क्: मध्यमा] हि सा ।  
एवमेवात्मविज्ञानसिद्धिरुक्ता त्रिधर्षयः ॥ ११९ ॥  
  
अधमा । दृष्टान्तमुपपाद्य दार्ष्टान्तिके योजयति - एवमेवेति ॥ ११९ ॥  
  
या महाव्यवहारेषु प्रतिसन्धानवर्जने ।  
अन्यदा तद्वर्जने वा सर्वदा प्रतिसन्धितः ॥ १२० ॥  
  
या ज्ञानसिद्धिः ज्ञानस्थितिः । महाव्यवहारेषु राज्यकृत्यादिरूपव्यापारेषु   
सत्स्वपि । प्रतिसन्धानवर्जने समाहितत्वाभावेऽपि । अन्यदा व्यापाराभावे   
प्रतिसन्धानवर्जने । सर्वदा प्रतिसन्धाने सत्येव । अन्यूनाधिकभावा   
स्यादित्यन्वयः ॥ १२० ॥  
  
प्। ४०१)  
  
अन्यूनाधिकभावा स्यात्सोत्तमा मध्यमाऽधमा ।  
अत्रोत्तमैव संसिद्धेः परा काष्ठा निरूपिता ॥ १२१ ॥  
  
अन्यूनेति । अविस्मरणादिनैकरूपतेति तात्पर्यम् । सा ज्ञानसिद्धिस्त्रयाणां   
क्रमादुत्तमा मध्यमाऽधमा चेत्यर्थः । अत्र तिसृषु ज्ञानसिद्धिषु मध्ये   
उत्तमैव ज्ञानसिद्धेः परा काष्ठा ॥ १२१ ॥  
  
स्वप्नादिष्वप्यवस्थासु यदा स्यात्परमा स्थितिः ।  
विचारक्षणतुल्येव सिद्धिः सा परमोत्तमा ॥ १२२ ॥  
  
एवं ज्ञानसिद्धेः परां काष्ठां सदृष्टान्तं निरूप्य भूय एतदेव   
प्रकारान्तरैः स्वगतपरगततत्सिधेर्ज्ञानाय निरूपयति - स्वप्नेत्यादि ।   
आद्यशब्देन बाह्यसङ्कल्पावस्था । विचारक्षणसदृशी   
शरीराद्यहम्भाववर्जनेन शुद्धचिन्मात्राहम्भावरूपा ॥ १२२ ॥  
  
सर्वत्र व्यवहारेषु यत्नात् संस्कारबोधतः ।  
यदा प्रवृत्तिः सिद्धेः सा परा काष्ठा समीरिता ॥ १२३ ॥  
  
स्वतः प्रवृत्तौ संस्कारो न प्रबुध्यते । किन्तु आहार्यज्ञान इव स्वप्रयत्नेन   
संस्कारोद्बोधेन यदा प्रवृत्तिः ॥ १२३ ॥  
  
अयत्नेनैव परमे स्थितिः संवेदनात्मनि ।  
अव्याहता यदा सिद्धिस्तदा काष्ठां समागता ॥ १२४ ॥  
  
अयत्नेनैवेति । यथा हि लौकिकानामयत्नेनैव बाह्यप्रवृत्तिः तथा   
संवेदनात्मनि परमे देहाद्यनवच्छिन्ने अव्याहताऽविच्छिन्न स्थितिः ॥ १२४ ॥  
  
व्यवहारपरो भावान् पश्यन्नपि न पश्यति ।  
द्वैतं तदा हि सा सिद्धिः पूर्णतामभिसङ्गता ॥ १२५ ॥  
  
एवं स्वगते ज्ञानसिद्धिपराकाष्ठाज्ञानाय तत्प्रकारमुक्त्वा   
परगतज्ञानायाह - व्यवहारेति । भावान् पश्यन्नपि द्वैतं न पश्यति ।   
द्वैतादर्शनप्रयुक्तव्यवहारस्खालित्यं कादाचित्कमन्यैर्ज्ञातुं शक्यमेव   
॥ १२५ ॥  
  
जागरादौ व्यवहरन्नपि निद्रितवद् यदा ।  
स्थितिस्तदा हि सा सिद्धिः पूर्णतामभिसङ्गता ॥ १२६ ॥  
  
जागरादाविति । पूर्वोत्तरानुसन्धानस्य विच्छेदान्निद्रितवत् स्थितिः ॥ १२६ ॥  
  
प्। ४०२)  
  
एवं सिद्धिमनुप्राप्तः सिद्धेषूत्तम उच्यते ।  
व्यवहारपरो नित्यं न समाधिं विमुञ्चति ॥ १२७ ॥  
  
मुख्यभूतं चरमप्रश्नं प्रतिवदति - एवमिति ।   
प्रोक्तपराकाष्ठात्मकज्ञानसिद्धिमनुप्राप्तः । मुख्यप्रश्नार्थत्वाद् भूयो   
बहुप्रकारैरेतन्निरूपयति - व्यवहारेति । व्यवहारपरस्यापि न   
समाधिविच्छेद इति भावः ॥ १२७ ॥  
  
कदाचिदपि मेधावी स सिधेषूत्तमो मतः ।  
ज्ञानिनां विविधानां च स्थितिं जानाति सर्वदा ॥ १२८ ॥  
  
कदाचिन्न मुञ्चतीति सम्बन्धः । मेधावी एवंविधधारणाप्रकर्षवान् ।   
विविधानाम् उत्तममध्यमादीनां सर्वदा विद्यमानां स्थितिं जानाति ॥ १२८ ॥  
  
स्वानुभूत्या स्वान्तरेव स सिद्धेषूत्तमो मतः ।  
संशयो वापि कामो वा यस्य नास्त्येव लेशतः ॥ १२९ ॥  
  
स्वानुभूत्येति । अहेः पादानिवाहय इति न्यायेन स्वान्तःस्थितसर्वस्थित्यनुभवेन ।   
संशय इति । तन्मूलाविद्याया नष्टत्वादिति भावः ॥ १२९ ॥  
  
निर्भयो व्यवहारेषु स सिद्धेषूत्तमो मतः ।  
सर्वं सुखञ्च दुःखञ्च व्यवहारञ्च जागतम् ॥ १३० ॥  
  
निर्भय इति । हानिलाभाद्यनुसन्धानाभावादिति भावः । व्यवहारं   
दर्शनस्पर्शनादिरूपं जगत्सम्बन्धि ॥ १३० ॥  
  
स्वात्मन्येवाभिजानाति स सिद्धेषूत्तमो मतः ।  
अत्यन्तं बद्धमात्मानं मुक्तं चापि प्रपश्यति ॥ १३१ ॥  
  
स्वात्मनीति । दर्पणवज्जगद्व्यवहारप्रतिबिम्बाश्रयत्वेन स्वात्मनो ज्ञातत्वात् ।   
अत्यन्तेति । स्वात्मनः सामान्यचिद्रूपत्वेन ज्ञातत्वात् स्वात्मतादात्म्यापन्नमेव   
सर्वं बद्धं मुक्तं च जीवं पश्यति । तस्य सर्वानुस्यूतत्वेन सर्वात्मत्वात् ॥   
१३१ ॥  
  
प्। ४०३)  
  
यः स्वात्मनि तु सर्वात्मा स सिद्धेषूत्तमो मतः ।  
यः पश्यन् बन्धजालानि सर्वदा स्वात्मनि स्फुटम् ॥ १३२ ॥  
  
स्वस्य सर्वात्मत्वेन सर्वाधिष्ठानत्वेन सर्वजीवबन्धं स्वात्मनि जानन्नपि   
त्दसत्यत्वनिश्चयान्मिक्षं नापेक्षते ॥ १३२ ॥  
  
मोक्षं नापेक्षते क्वापि स सिद्धेषूत्तमो मतः ।  
सिद्धोत्तमोऽहमेवेह न भेदस्त्वावयोः क्वचित् ॥ १३३ ॥  
  
क्वापि कदाचिदपि । सिद्धोत्तमं स्तौति - सिद्धोत्तम इति । इह जगति ॥ १३३ ॥  
  
एतद्व ऋषयः प्रोक्तं सुस्पष्टमनुयुक्तया ।  
एतन्मयोक्तं विज्ञाय न क्वचित् परिमुह्यति ॥ १३४ ॥  
  
उपसंहरति - एतदिति । प्रश्नानामुत्तरमित्यर्थः । अनुयुक्तया पृष्टया ।   
जनो न परिमुह्यति ॥ १३४ ॥  
  
इत्युक्त्वा सा परा विद्या विरराम भृगूद्वह ।  
श्रुत्वैतदृषयः सर्वं सन्देहमपहाय च ॥ १३५ ॥  
  
विद्यागीतामुपसंहरति - इत्युक्त्वेति । अपहाय त्यक्त्वा ॥ १३५ ॥  
  
नत्वा शिवादीन् लोकेशान् जग्मुः स्वं स्वं निवेशनम् ।  
विद्यागीता मयैषा ते प्रोक्ता पापौघनाशिनी ॥ १३६ ॥  
  
निवेशनं स्थानम् । गीतां स्तौति - पापौहेति । श्रुता अर्थतोऽवगता   
पापौघानाशिनी ॥ १३६ ॥  
  
श्रुता विचारिता सम्यक् स्वात्मसाम्राज्यदायिनी ।  
विद्यागीताऽत्युत्तमेयं साक्षाद्विद्यानिरूपिता ॥ १३७ ॥  
  
विचारिता भूयो मननेन हृदयङ्गमीकृता । स्वात्मसाम्राज्यं   
पूर्णानन्दस्वरूपात्मिका मुक्तिः । इतरगीताभ्योऽत्युत्तमा । तत्र हेतुः -   
साक्षाद्विद्येति । अन्यगीतानिरूपकश्रीकृष्णादेः शरीरित्वेन   
समायत्वसम्भवादिति ध्येयम् ॥ १३७ ॥  
  
पठतां प्रत्यहं प्रीता ज्ञानं दिशति सा स्वयम् ।  
संसारतिमिराम्भोधौ मज्जतां तरणिर्भवेत् ॥ १३८ ॥  
  
ज्ञातुमसमर्थानां केवलं पठतामपि विद्याप्रसादेन क्रमात् फलं   
स्यादित्याह - पठतामिति ।   
संसारनिमित्ताविद्यात्मकान्धकारसमुद्रमग्नानामुद्धारेण तारकमित्याह   
- संसारेति । तरणिर्नौका सूर्यो वा ॥ १३८ ॥  
  
प्। ४०४)  
  
इति श्रीत्रिपुरारहस्ये ज्ञानखण्डे विद्यागीतानाम विंशतितमोऽध्यायः ॥   
  
यथामति मया गीता विद्योक्ता विवृता क्रमात् ।  
श्रीविद्यापादकमले सम्यग् भूयात् समर्पिता ॥  
  
क्वाहं मन्दमतिर्विद्यागीता क्व गहनाशया ।  
यत्नोऽयं स्वात्मशुद्ध्यर्थं तत्संसर्गान्मया कुतः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायां   
विद्यागीताव्याख्यानं विंशतितमोऽध्यायः ॥  
  
प्। ४०५)  
  
श्रुत्वेत्थं भार्गवो रामो दत्तात्रेयमुनीरितम् ।  
अविद्याजालविभ्रान्तेर्मुक्तप्रायो बभूव ह ॥ १ ॥  
  
अत्र वरिपपद्यैस्तु मुख्यं ज्ञानस्य साधनम् ।  
लक्षणं शास्त्रतत्त्वं च प्रश्नोत्तरतयोदितम् ॥  
  
भार्गवप्रश्नमवतारयति - श्रुत्वेत्थमिति । सन्देहशेषस्य   
विद्यमानत्वादाह - मुक्तप्राय इति ॥ १ ॥  
  
पुनः पप्रच्छात्रिसुतं किञ्चिन्नत्वा सुभक्तितः ।  
भगवन् ब्रूहि विज्ञानसाधनं [ख्: विज्ञानं] सुविनिश्चितम् ॥ २ ॥  
  
किञ्चित् पप्रच्छ ॥ २ ॥  
  
सारभूतं च सुलभं यत् साक्षात् फलदायकम् ।  
ज्ञानिनां लक्षणं चापि येन ज्ञास्यामि तान् द्रुतम् ॥ ३ ॥  
  
प्राक्साधनं भूयः प्रोक्तमिति चेदाह - सारभूतमित्यादि । तान् ज्ञानिनः ॥   
३ ॥  
  
ज्ञानिनां देहसंयोगे वियोगे च स्थितिं तथा [क्: यथा] ।  
व्यवहारं कुर्वतां चाप्यनासक्तं मनः कथम् ॥ ४ ॥  
  
देहसंयोगेत्यादि । देहसंयोगवियोगयोः [क्: वियोग नास्ति]   
देहभानाभानयोः स्थितिं देहद्वारा व्यवहारं कुर्वतां ज्ञानिनाम्   
अनासक्तं वासनारहितम् ॥ ४ ॥  
  
एतत् सर्वं सुकृपया स्पष्टं मे वक्तुमर्हसि ।  
एवमत्रिसुतः पृष्टो जमदग्निसुतेन वै ॥ ५ ॥  
  
एतत्सर्वं साधनादिकम् ॥ ५ ॥  
  
सन्तुष्टः प्राह करुणासिन्धुः सम्बोध्य भार्गवम् ।  
शृणु राम प्रवक्ष्यामि रहस्यं ज्ञानसाधनम् ॥ ६ ॥  
  
सम्यक्प्रश्नेन भक्तियुक्तेन सन्तुष्टः । रहस्यं शास्त्रेष्वप्रसिद्धम् ॥ ६ ॥  
  
प्। ४०६)  
  
ज्ञानस्य साधनं मुख्यं देवतानुग्रहः परः ।  
यः सर्वभावतः स्वात्मदेवतामुपसङ्गतः ॥ ७ ॥  
  
परः मुख्योऽनुग्रहः । अयं मे परमभक्तः एतद्वाञ्छितमवश्यं   
पूरणीयमिति स्वीयत्वेन ग्रहणम् । अनुग्रहे कारणमाह - सर्वभावत इति ।   
वाङ्मनःकर्मभिः । उपसङ्गतः सामीप्यं सम्यक्प्राप्तः   
सततमत्यक्तदेवताभावन इति तात्पर्यम् । जपध्यानकर्मैकपरः   
स्वात्मदेवतां स्वान्तर्यामितया स्थिताम् ॥ ७ ॥  
  
तस्य ज्ञानं सुसुलभं भवतीति विनिश्चयः ।  
एतत् सर्वोत्तमं राम प्रोक्तं ज्ञानस्य साधनम् ॥ ८ ॥  
  
तस्य प्रोक्तदेवतातत्परस्य । एतत् देवतातत्परत्वम् । रहस्यशास्त्रेषु प्रोक्तम् ॥ ८ ॥  
  
अन्यानपेक्षमेतत्तु फलसंसाधने क्षमम् ।  
एतद्विहायान्यदत्र न सम्यक् फलदं भवेत् ॥ ९ ॥  
  
सर्वोत्तमत्वमुपपादयति - अन्येति । एतत् तत्परत्वम् । तुरवधारणे   
एतदेवेत्यर्थः । क्षमं समर्थम् । एतत् तत्परत्वम् । अन्यत् श्रवणादि । न   
सम्यक्फलदम् । देवतानुग्रहं विना केवलश्रवणाद्यैः फलपर्यवसायि   
ज्ञानं न भवेदिति भावः ॥ ९ ॥  
  
शृण्वत्र कारणं राम सकारणमिदं भवेत् ।  
विज्ञानं केवलचितिर्या सर्वस्यावभासिका ॥ १० ॥  
  
अत्र अनुग्रहं विना न फलमित्यत्र । इदं तत्परत्वेनावश्यं फलमिति ।   
सकारणं दृष्टकारणयुतम् । एतदेवोपपादयति - विज्ञानमिति ।   
फलभूतं विज्ञानम् । सर्वावभासिका केवला सामान्या चितिः ॥ १० ॥  
  
तस्यावभासरूपायाः कल्पितावरणं तु यत् ।  
विचारात् तदपोहेन तत्स्वरूपोपलक्षणम् ॥ ११ ॥  
  
तस्याः स्वप्रकाशात्मभूतायाः कथं फलत्वमिति चेदाह - तस्या इति ।   
सन्धिरार्षः । चितेः स्वस्वातन्त्र्यपरिकल्पितं यदावरणविद्याख्यम् ।   
विचाराच्छ्रवणादिरूपात् । तस्यावरणस्यापोहेन नाशेन । तस्याः केवलचितेः   
स्वरूपस्योपलक्षणं सोऽहमिति प्रत्यभिज्ञानं स्यात् ॥ ११ ॥  
  
प्। ४०७)  
  
तच्चान्येषां बहिर्भावतत्पराणां सुदुर्लभम् ।  
भक्तानामन्यपरताहानेन तत्परत्वतः ॥ १२ ॥  
  
तच्च स्वरूपोपलक्षणं च । चकारेण फलं केवलात्मना स्थित्यादि ।   
देवतापराणां कथं सुलभमिति चेदाह - भक्तानामिति ॥ १२ ॥  
  
सुलभं शीघ्रसम्प्राप्यं भवत्येव सुनिश्चितम् ।  
देवतातत्परस्त्वेवं भूत्वा स्वल्पान्यसाधनः ॥ १३ ॥  
  
सुलभमिति । स्त्रीधनादिबहिर्भावपराणां मनसो बहिर्मुखत्वेन दुर्लभम्   
स्वात्मदेवतापराणां मनसो बहिर्मुखत्वाभावात् सुलभमिति भावः ।   
देवतातत्परस्य सुलभतयैव ज्ञानतत्फलोदयक्रममाह - देवतेति । एवं   
वाङ्मनःकर्मभिर्देवतातत्परो भूत्वा स्वल्पानि तात्कालिकानि   
वैराग्याद्यन्यसाधनानि यस्य ॥ १३ ॥  
  
ज्ञात्वा कथञ्चिदात्मानमन्यान् प्रति निरूपयेत् ।  
निरूपयन् सदा राम समावेशं समाप्नुयात् ॥ १४ ॥  
  
कथञ्चित् परोक्षतोऽपरोक्षतो वा । अन्यान् जिज्ञासून् । सदा सर्वकाले । समावेशं   
तदाकारचित्तताम् ॥ १४ ॥  
  
एवं निरूपणाद्यैस्तु समावेशे दृढे सति ।  
शिवतामाप्य तच्चित्तं हर्षोद्वेगविवर्जितम् ॥ १५ ॥  
  
एवं समाविष्टमनसा । निरूपणाद्यैः निरूपणस्वरूपानुसन्धानैः ।   
समावेशस्य दार्ढ्यम् अप्रयत्नेन चित्तस्य तदाकारताम् । शिवतां   
शुद्धचिदात्मैकरूपताम् । अत एव हर्षोद्वेगविवर्जितम् ॥ १५ ॥  
  
यत्र यत्र व्रजति तत् सर्वं तच्छिवसात्कृतम् ।  
करोत्युत्तमविज्ञानी जीवन्मुक्तपदस्थितः ॥ १६ ॥  
  
यत्र यत्र दृश्ये । तच्चित्तम् । तद् दृश्यं सर्वं शिवसात्कृतं   
शिवैकरूपं करोति । दृश्यसम्बन्धेऽपि [क्, ख्: दृश्ये]   
चिदात्माकारतां न परित्यजतीति भावः ॥ १६ ॥  
  
तस्मात् सुभक्तियोगेनान्येभ्यो भूयो निरूपणम् ।  
श्रेष्ठं साधनमेतत्तु नान्यदेतत्समं भवेत् ॥ १७ ॥  
  
तस्माद् एवंरीत्या महाफलप्राप्तेः । एतत्समं   
भक्तियोगपूर्वकदेवतातत्परतया सह स्वात्मतत्त्वनिरूपणसमम् ॥ १७ ॥  
  
प्। ४०८)  
  
भक्त्या निरूपणसमं न भवेदन्यसाधनम् ।  
ज्ञानिनां लक्षणं राम दुर्विज्ञेयं भवेत् खलु ॥ १८ ॥  
  
द्वितीयप्रश्नोत्तरं वक्तुमाह - ज्ञानिनामिति ॥ १८ ॥  
  
यतः सर्वान्तरं तत्तु नेत्रवागाद्यगोचरम् ।  
न निरूपयितुं शक्यं लक्षितुं वाऽपरैः क्वचित् ॥ १९ ॥  
  
ज्ञानिनः शुद्धचिन्मात्ररूपेणावस्थितत्वात् तत्स्वरूपं देहादेः   
सर्वस्यान्तरम् । अत एवाह - नेत्रेत्यादि । अत एवाह - न निरूपयितुमिति ।   
लक्षितुं लक्षणयुक्तत्वेन ज्ञातुम् ॥ १९ ॥  
  
यथा शास्त्रज्ञता लोके त्वन्यैर्न ज्ञायते क्वच्ति ।  
देहवस्त्रभूषणाद्यैरेवमन्यैर्न वेद्यते ॥ २० ॥  
  
अत्र दृष्टान्तः - यथेति । ज्ञानित्वं न वेद्यते ॥ २० ॥  
  
विद्वता हि स्वसंवित्तिमात्रवेद्या न चान्यथा ।  
यथा संस्वादितरसरसज्ञत्वं हि भार्गव ॥ २१ ॥  
  
यथा मधुरादिरसज्ञता स्वानुभवमात्रवेद्यैवं ज्ञानित्वमपीत्याह -   
विद्वत्तेति । रससम्बन्धि रसज्ञत्वम् ॥ २१ ॥  
  
तथापि चतुरैर्विद्यावद्भिस्तद्भाषणादिभिः ।  
वेद्यते हि यथा स्वस्य मार्गः सूक्ष्मपिपीलकैः ॥ २२ ॥  
  
तथापि दुर्विज्ञेयत्वेऽपि । तस्य ज्ञानिनो भाषणमुखप्रसादाद्यैः । अत्र   
दृष्टान्तः - यथेति । सूक्ष्मपिपीलिकानां मार्गो यथा तैरेव वेद्यते एवं   
ज्ञानिलक्षणं ज्ञानिमात्रवेद्यमिति भावः ॥ २२ ॥  
  
सन्ति स्थूललक्षाणानि त्वनेकान्तानि तानि तु ।  
सूक्ष्मलक्ष्माणि चान्यानि दुर्विज्ञेयानि वै परैः ॥ २३ ॥  
  
ननु शान्त्यादिस्थूललक्षणानि सन्तीति चेत्तानि व्यभिचरितानीत्याह - सन्तीति ।   
परैः अज्ञानिभिः ॥ २३ ॥  
  
प्। ४०९)  
  
निरूपणं भाषणं च साधनाभिनयस्तथा ।  
ज्ञानिनामिव चान्यैस्तु कर्तुं शक्यो हि लक्ष्यते ॥ २४ ॥  
  
स्थूललक्षणानां व्यभिचारमुपपादयति - निरूपणमित्यादि । साधनस्य   
वैराग्यादेरभिनयः परप्रदर्शनार्थं तच्चिह्नस्य धारणम् ।   
अन्यैरज्ञानिभिर्दाम्भिकैः ॥ २४ ॥  
  
अनिर्मलान्तःकरणैरभ्यस्तं ज्ञानसाधनम् ।  
स्थिरीभवति यत्तेषां लक्षणं तत् प्रकीर्तितम् ॥ २५ ॥  
  
अस्तु तानि स्थूललक्षणानि कानीति चेदाह - अनिर्मलेति । निर्मलान्तःकरणानां   
ज्ञानसाधनवैराग्याद्यभ्यासो नोपयुक्त इति तात्पर्यम् । यत्साधनं   
स्थिरीभवति अप्रयत्नेन स्थितं भवति ॥ २५ ॥  
  
यस्य मानावमानौ च लाभालाभौ जयाजयौ ।  
नेषद्विशेषितुं शक्तौ विद्यात् तं ज्ञानिषूत्तमम् ॥ २६ ॥  
  
तदेवाह - यस्येति । सम्मानादिभिर्यस्य मुखादौ प्रसादादिविशेषो न   
भवेदिति तात्पर्यम् ॥ २६ ॥  
  
स्वात्मानुभववार्तासु पृष्टो गूढार्थमप्युत ।  
असन्दिग्धः प्रतिवदेद् झटिति ज्ञानिषूत्तमः ॥ २७ ॥  
  
गूढार्थं समाध्यनुभवादिकम् । झटिति अविमृश्यैव । अनुभूतार्थस्य   
निरूपणे हि न सन्देहो नापि कालविलम्ब इति प्रसिद्धमेव ॥ २७ ॥  
  
यस्योत्साहो भवेद् ज्ञानवार्तास्वतितरां किल ।  
निरूपणे ह्यवैमुख्यं ज्ञानिनो लक्षणं हि तत् ॥ २८ ॥  
  
ज्ञानप्रक्रियानिरूपणे अविमुखता सोन्मुखता ॥ २८ ॥  
  
अनारम्भः स्वभावेन सन्तोषः शुचिचित्तता ।  
महापत्स्वपि शान्तात्मा स भवेज्ज्ञानिषूत्तमः ॥ २९ ॥  
  
अनारम्भः अप्रवृत्तिः । स्वभावेन यत्नं विनैव । चित्तस्याबहिर्मुखता   
शुचिचित्तता कामादिरहितता । शान्तात्मा उद्वेगहीनः ॥ २९ ॥  
  
एतदादीनि लक्ष्माणि भार्गवोत्तम ज्ञानिनाम् ।  
स्वात्मनस्तु परीक्षायां सुस्थिराणि न संशयः ॥ ३० ॥  
  
आदिना दृश्यानभिष्वङ्गादि । स्वात्मनो ज्ञानित्व परीक्षणे सुथिराणि   
अव्यभिचरितानि परस्यैतान्यारोपितान्यनारोपितानि च विवेक्तुमशक्यानि । ततो न   
परज्ञानित्वलक्षणानीति भावः ॥ ३० ॥  
  
प्। ४१०)  
  
साधकस्तु सदा स्वात्मपरीक्षातत्परो भवेत् ।  
यथा परीक्षणेऽन्यस्य निपुणः सम्प्रवर्तते ॥ ३१ ॥  
  
ननु स्वपरीक्षणं व्यर्थमेवेति चेन्नेत्याह - साधक इति । निपुणः   
सूक्ष्मार्थविचारचतुरः ॥ ३१ ॥  
  
तथा परीक्षन् स्वात्मानं सिद्धिं न कथमाप्नुयात् ।  
यदाऽन्यगुणदोषाणामविचारणतत्परः ॥ ३२ ॥  
  
न कथमाप्नुयात् आप्नुयादेवेत्यर्थः । परीक्षाप्रकारमाह - यदेति ।   
परगुणदोषविचारपरस्य स्वगुणाद्यनुसन्धानं न भवेदिति भावः ॥ ३२ ॥  
  
स्वीयानां गुणदोषाणां विचारपरमो भवेत् ।  
तदा सर्वसाधानानां प्राप्त्या सिद्धिमुपैष्यति ॥ ३३ ॥  
  
विचारपरमः विचारपरः । तदा सगुणदोषविचारे कृते सति । दोषाणां हानेन   
गुणानामुपादानेन ज्ञानसाधनसम्पत्त्या सिद्धिमेष्यति ॥ ३३ ॥  
  
एवं प्रोक्तानि लक्ष्माणि ज्ञानिनां भृगुनन्दन ।  
स्वात्मनस्तु परीक्षायामुपयुक्तानि सर्वथा ॥ ३४ ॥  
  
प्रोक्तार्थमुपसंहरति - एवमिति ॥ ३४ ॥  
  
अन्येषां तु परीक्षायामनेकान्तान्यमूनि तु ।  
यतो ये ज्ञानिनोऽत्यन्तशुद्धस्वान्ता भृगूद्वह ॥ ३५ ॥  
  
अनेकान्तानि व्यभिचरितानि । अमूनि लक्षणानि । प्राग् दम्भिष्वन्वयव्यभिचार   
उक्तः सम्प्रति व्यतिरेकव्यभिचारमाह - यत इति । यस्मात् कारणादित्यर्थः ॥   
३५ ॥  
  
तेषामापातसंसिद्धसाधनैः सिद्धिरास्थिता ।  
अतः पूर्ववासनानुरोधव्यापारतत्पराः ॥ ३६ ॥  
  
स्वभावादेवापराधकर्मवासनारहिता ये तेषां तात्कालिकापातसाधनैरेव   
ज्ञानसिद्धौ पूर्वस्थितकामादिवासनाऽनिवृत्तेः पूर्ववदेव   
स्वव्यापारतत्परा अज्ञानितुल्यव्यवहारिणः तेषु प्रोक्तलक्षणाभावात् कथं ते   
परीक्षणीया इति भावः ॥ ३६ ॥  
  
प्। ४११)  
  
कथं परीक्षणीयास्ते सामान्यव्यवहारिणः ।  
ज्ञानिनस्तु तत्परीक्षां कुर्युरभ्यासवैभवात् ॥ ३७ ॥  
  
सामान्यः सर्वसाधारणो व्यवहारो येषां ते । ज्ञानिनां परीक्षा ज्ञानिभिः   
कर्तुं शक्येत्याह - ज्ञानिनस्त्विति । ज्ञानाभ्यासस्य वैभवाद् माहात्म्यात्   
॥ ३७ ॥  
  
आपातदर्शनादेव यथा रत्नपरीक्षकाः ।  
मन्दज्ञानवतां देहसंस्था मूढसमैव हि ॥ ३८ ॥  
  
आपातदर्शनादेव परीक्षां कुर्युरिति सम्बन्धः । अत्र दृष्टान्तः - यथेति   
। रत्नपरीक्षका हि रत्नस्वरूपपरिचयाभ्यासप्रकर्षमाहात्म्याद्यथा   
आपातदर्शनेऽपि इदं कृत्रिममकृत्रिममिति रत्नपरीक्षां कुर्युरेवं   
ज्ञानिनोऽपीत्यर्थः । एवं ज्ञानिलक्षणं निरूप्य तृतीयप्रश्नोत्तरं   
तत्स्थितिमाह - मन्देति । देहसंस्था   
देहाभिमानस्तन्निमित्तव्यापारस्तत्फलं च । मूढसमा अज्ञानितुल्या ॥ ३८ ॥  
  
यतो न तेषां सहजसमाधिप्राप्तिरस्ति हि ।  
यावद् विमर्शनपरास्तावत्ते पूर्णरूपिणः ॥ ३९ ॥  
  
कुत एवमिति चेदाह - यत इति । सहजः सार्वकालिकः । तेषां कथं   
मूढसमत्वमिति चेदाह - यावदिति । विमर्शनं स्वरूपानुसन्धानं   
पूर्णचिन्मात्ररूपिणः ॥ ३९ ॥  
  
यदा विचारविमुखास्तदा देहमयत्वतः ।  
सुखदुःखजुषोऽत्यन्तं पशुतुल्यतया स्थिताः ॥ ४० ॥  
  
विचारविमुखास्त्यक्तानुसन्धानाः ॥ ४० ॥  
  
मध्ये मध्ये पूर्णदशासादनान्निर्वृता अपि ।  
तेषां या सा पशुदशा सद्विमर्शान्तरालगा ॥ ४१ ॥  
  
ननु तज्ज्ञानस्य बाधितत्वेन न ततो मोक्ष इति चेन्नेत्याह - मध्य इति ।   
पूर्णदशानुसन्धानेन । निर्वृताः नष्टसंसारतापाः । तेषां   
पूर्णदशान्तरालगा पशुस्थितिर्न बन्धायेत्याह - तेषामिति ॥ ४१ ॥  
  
प्। ४१२)  
  
न बन्धनाय भवति दग्धरज्जुरिव स्थिता ।  
लाक्षारसैर्यदा वस्त्रप्रान्तयुग्मं सुरञ्जितम् ॥ ४२ ॥  
  
तत्र दृष्टान्तः - दग्धेति । तत्पशुदशाया बन्धकत्वाभावमुपपादयति   
- लाक्षेति ॥ ४२ ॥  
  
व्याप्त्या वासोमध्यमपि सर्वं लाक्षारुणं भवेत् ।  
एवं तस्य व्यवहृतिश्चिदामर्शनमध्यगा ॥ ४३ ॥  
  
व्याप्त्येति । यथा वस्त्राञ्चलद्वयं लाक्षारसैः सुष्ठु रञ्जितं चेद्   
लाक्षारसस्य व्याप्त्या सर्वं वासोमध्यमपि लाक्षारुणं भवेत् एवं तस्य   
मन्दज्ञानिनोऽनुसन्धानमध्यगः पशुदशाव्यवहारश्चिन्मात्रीभूतो न   
बन्धनायेति भावः ॥ ४३ ॥  
  
चिद्रूपात्मैकतां याता न ततो ब्नधनाय सा ।  
मध्यविज्ञानिनां देहसंयोगो नास्ति सर्वथा ॥ ४४ ॥  
  
मध्यज्ञानिनां स्थितिमाह - मध्येति ॥ ४४ ॥  
  
देहात्मत्वग्रहो देहसंयोगः प्रोच्यते बुधैः ।  
स नास्ति मध्यविज्ञानवतो राम कदाचन ॥ ४५ ॥  
  
कुतो विद्यमानदेहस्य सम्बन्धो नेति चेदाह - देहेति । स देहात्मत्वग्रहः ॥   
४५ ॥  
  
अभ्यासातिशयात्तस्य मनो लीनं हि सर्वदा ।  
सदा समाहितस्वान्तो व्यवहारो न तस्य हि ॥ ४६ ॥  
  
कुतो नेति चेन्मनसो लयादित्याह - अभ्यासेति । लीनं सङ्कल्पवर्जनेन   
निरुद्धम् । तस्य मध्यज्ञानिनः ॥ ४६ ॥  
  
यो देहयात्रानिर्वाहः सोऽपि तस्य सुषुप्तिवत् ।  
यथा कश्चित् सुषुप्तिस्थो वासनामात्रतः क्वचित् ॥ ४७ ॥  
  
भोजनादिव्यवहारस्तस्यास्तीति चेत् तस्याकिञ्चित्करत्वमाह - य इति । कुत एवमिति   
चेत्तस्याभासत्वादिति सदृष्टान्तमाह - यथेति । वासना संस्कारः ॥ ४७ ॥  
  
किञ्चिदुक्त्वा च कृत्वा च न पश्चाद्वेद [ख्: पश्चाद्वेद न]   
किञ्च्न ।  
यथा च मदिरामत्तो वदन् कुर्वन्न वेद वै ॥ ४८ ॥  
  
दृष्टान्तान्तरम् - यथेति ॥ ४८ ॥  
  
प्। ४१३)  
  
एवमेष [ख्: मेव] महायोगी लोकयात्राबहिर्गतः ।  
किञ्चित् कदाचित् कुर्वंश्च न विजानाति तत्पुनः ॥ ४९ ॥  
  
लोकसम्बन्धिनी यात्रा व्यवहारः । तद्बहिर्गतः तद्रहितः । पुअर्न विजानाति   
नानुसन्धत्ते ॥ ४९ ॥  
  
प्रारब्धवासनाभ्यां तु स देहो निर्वहेत् सदा ।  
यस्तूत्तमः सुविज्ञानी [क्: त्तमः स वि] देहस्तस्यापि नास्ति हि ॥ ५० ॥  
  
नन्वनुसन्धानाभावे दैहिकव्यवहारः कथं निर्वहेदिति चेदाह -   
प्रारब्धेति । वासना संस्कारः । यथा शिशोः प्रारब्धोद्बुद्धसंस्कारेण   
स्तन्यपाने प्रवृत्तिरेवमिति भावः । उत्तमस्य स्थितिमाह - यस्त्विति ॥ ५० ॥  
  
व्यवहारं करोत्येष रथसारथिवत् स्थितः ।  
यथा रथेन व्यापारं कुर्वन् न रथदेहकः ॥ ५१ ॥  
  
तर्हि पूर्वस्मादस्य को विशेष इति चेदाह - व्यवहारमिति । कथं करोतीति   
चेदाह - रथेति । एतदेवोपपादयति - यथेति ॥ ५१ ॥  
  
सारथिः स्यादेवमेव देहव्यापारतत्परः ।  
न देही नापि व्यापारी शुद्धसंवेदनात्मकः ॥ ५२ ॥  
  
न देहीति । देहतद्व्यापारयोस्त्यक्ताभिमान इति तात्पर्यम् ॥ ५२ ॥  
  
अन्तरत्यच्छसुस्वान्तो बहिर्व्यवहरत्यसौ ।  
यथा स्त्रीवेषितो नाट्ये [ख्: नान्द्ये] द्वैरूप्यमुपसङ्गतः ॥ ५३ ॥  
  
अन्तरिति । अत्यच्छं दृश्याकारलेशरहितम् अत एव सुष्ठु स्वात्मरूपमात्रेण   
स्थितं स्वान्तं यस्य । अन्तरिति स्वात्ममात्रदृष्ट्या । बहिरिति लोकदृष्ट्यापि ।   
असौ उत्तमज्ञानी । अत्र दृष्टान्तः - यथेति । स्त्रीवेषितः पुरुषः ॥ ५३ ॥  
  
यथा क्रीडन [ख्: क्रीडत्कु] कुमारेण प्रौढस्तद्दोषवर्जितः ।  
एवमेष जगत्क्रीडातत्परो निर्मलाशयः ॥ ५४ ॥  
  
व्यवहारफलाभावे दृष्टान्तः - यथेति । तद्दोषेण   
क्रीडासम्बन्धिजयपराजयनिमित्तान्तरहर्षादिना वर्जितः । एष उत्तमज्ञानी ॥ ५४   
॥  
  
प्। ४१४)  
  
मध्यज्ञानी निरोधस्य प्रकर्षेणाचलस्थितिः ।  
अचलस्थितिरेतस्य विचारस्य प्रकर्षतः ॥ ५५ ॥  
  
मध्यमोत्तमयोः स्थितिभेदनिमित्तमाह - मध्येति । निरोधस्य प्रकर्षः   
परा काष्ठा । एतस्य उत्तमज्ञानिनः । विचारस्य प्रकर्षः   
निष्प्रकम्पनिश्चयरूपफलपर्यवसायिता ॥ ५५ ॥  
  
बुद्धेस्तु परिपाकेण मध्यमोत्तमयोर्भिदा ।  
अत्र ते शृणु वक्ष्यामि संवादं ज्ञानिनोर्मिथः ॥ ५६ ॥  
  
कुत एवं साधनभेदेन भिन्ना स्थितिरिति चेदाह - बुद्धेरिति ।   
बुद्धावपराधादिरूपदोषाल्पत्वे विचारमात्रेणैव किञ्चिन्निरोधेन   
निष्प्रकपनिश्चयस्तदनल्पत्वे तु निरोधबाहुल्यापेक्षणमिति भावः ।   
व्यवहारेऽपि ज्ञानिनां मनः कथमनासक्तमिति प्रश्नस्योत्तरमुक्तप्रायमिति   
ज्ञेयम् । तदित्थं मन्दज्ञानिन आसक्तेर्मध्ये मध्येऽनुसन्धानेन   
विच्छेदेनादृढमूलासक्तिमत्त्वात्   
तदितरयोरनुसन्धानाभावशैथिल्याभ्यामनासक्तत्वं मनस इति । अत्र   
विज्ञानप्रक्रियाप्रसङ्गे । सर्वसन्देहनाशनं संवादम् ॥ ५६ ॥  
  
पुरा हि पर्वतेशोऽभूद् [ख्, ग्: पार्व] राजा रत्नाङ्गदाह्वयः   
।  
स विपाशामनु पुरीमध्यासीदमृताभिधाम् ॥ ५७ ॥  
  
विपाशामनु विपाशानदीतीरे स्थितां पुरीम् ॥ ५७ ॥  
  
तस्य पुत्रौ मात्मानौ स्थितावतिमनीषिणौ ।  
रुक्माङ्गदहेमाङ्गदौ जनकस्यातिवल्लभौ ॥ ५८ ॥  
  
मनीषिणौ निर्मलप्रज्ञौ । वल्लभौ प्रियौ ॥ ५८ ॥  
  
तत्र रुक्माङ्गदो ह्यासीच्छास्त्राणां पारदर्शनः ।  
हेमाङ्गदोऽतिविज्ञानो ज्ञानिनामुत्तमोऽभवत् ॥ ५९ ॥  
  
प्। ४१५)  
  
तावुभौ निर्गतौ सर्वसेनाभिः परिवारितौ ।  
मृगयार्थं वसन्तेषु ययतुर्गहनं वनम् ॥ ६० ॥  
  
वसन्तेष्विति । बहुवचनं बहुदिनबोधकम् । गहनं वनं महारण्यम् ॥ ६० ॥  
  
तत्रानेकान् मृगान् व्याघ्रान् शशकान् महिषानपि ।  
हत्वाऽत्यन्तपरिश्रान्तावासाद्य ह्रदमास्थितौ ॥ ६१ ॥  
  
कञ्चन ह्रदम् ॥ ६१ ॥  
  
तद्ध्रदस्य परे पारे न्यग्रोधे ब्रह्मराक्षसः ।  
समस्तशास्त्रसारज्ञो [क्: पारज्ञो] विद्वद्भिर्विवदत्यलम् ॥ ६२ ॥  
  
न्यग्रोधे वटवृक्षे स्थित इति शेषः । अलम् अत्यन्तम् ॥ ६२ ॥  
  
निर्जितान् भक्षयन्नास्ते चिरकालाद्धि भार्गव ।  
रुक्माङ्गदश्चारमुखाद् निशम्य वादकौतुकी ॥ ६३ ॥  
  
निर्जितान् विदुषः । चाराः वृत्तान्तप्रापकाः । ब्रह्मराक्षसवृत्तं निशम्य ॥   
६३ ॥  
  
गत्वा तत्र भ्रातृयुतस्तेन वादपरोऽभवत् ।  
निर्जितस्तेन वादेषु गृहीतो ब्रह्मरक्षसा ॥ ६४ ॥  
  
तत्र न्यग्रोधप्रदेशे । तेन ब्रह्मराक्षसेन ॥ ६४ ॥  
  
रुक्माङ्गदोऽथ तद्दृष्ट्वा प्राह हेमाङ्गदस्तु तम् ।  
भो ब्रह्मराक्षसैनं त्वं न भक्षयितुमर्हसि ॥ ६५ ॥  
  
रुक्माङ्गदो गृहीतः । तं ब्रह्मराक्षसम् । एनं मद्भ्रातरम् ॥ ६५ ॥  
  
मां जित्वाऽवरजं ह्यस्य ततो नौ सह भक्षय ।  
हेमाङ्गदवचः श्रुत्वा प्रोवाच ब्रह्मराक्षसः ॥ ६६ ॥  
  
अस्त्य त्वया गृहीतस्यावरजं माम् । नौ भ्रातरौ ॥ ६६ ॥  
  
चिराय लब्धो ह्याहारो बुभुक्षा मां प्रबाधते ।  
एतेन पारणां कृत्वा विवदामि त्वया सह ॥ ६७ ॥  
  
एतेन त्वद्भ्रात्रा । पारणाम् उपवाससमाप्तिम् ॥ ६७ ॥  
  
ततस्त्वामपि निर्जित्य भक्षितेन त्वया ततः ।  
अत्यन्तं तर्पितो भूयामिति मे नृप निश्चयः ॥ ६८ ॥  
  
प्। ४१६)  
  
चिरादेष वरः प्राप्तो वसिष्ठात्तु महात्मनः ।  
कदाचिदागतः शिष्यो वसिष्ठस्य तु भक्षितः ॥ ६९ ॥  
  
एष निर्जितस्य भक्षणात्मकः । वरप्राप्तिमेवाह - कदाचिदिति । अत्रागतो मया   
भक्षितः ॥ ६९ ॥  
  
देवराताभिधस्तेन शप्तस्तेन महात्मना ।  
इतः परः भक्षयित्वा मनुष्यं ब्रह्मराक्षस ॥ ७० ॥  
  
देवराताभिधः शिष्यः । तेन भक्षणनिमित्तेन । शापप्रकारमाह - इत इति   
॥ ७० ॥  
  
दग्धं भवेत्तव मुखमिति पश्चाद् मया मुनिः ।  
भूयः सम्प्रार्थितो मह्यं प्रायच्छद् वरमुत्तमम् ॥ ७१ ॥  
  
इति शप्त इत्यन्वयः । शापप्राप्तेः पश्चात् । भूयः बहुकृत्वः ॥ ७१ ॥  
  
वादेषु निर्जितान् मर्त्यान् भक्षय त्वं समन्ततः ।  
इति तद्वादविजितान् भक्षयामि ततस्त्वहम् ॥ ७२ ॥  
  
वरमेवाह - वादेष्विति । इति वरं प्रायच्छदित्यन्वयः । तत् तस्मात् । ततः   
तदनन्तरम् प्राप्त इत्यन्वयः ॥ ७२ ॥  
  
चिरायैष [ख्: देष] मया प्राप्त आहारः सर्वतोऽधिकः ।  
भक्षयित्वा ततो वादे त्वां विजेष्यामि भूमिप ॥ ७३ ॥  
  
ततः तस्मात् ॥ ७३ ॥  
  
इत्युक्त्वा भक्षणोद्युक्तं पुनर्हेमाङ्गदोऽब्रवीत् ।  
ब्रह्मराक्षस मद्वाक्यं किञ्चिच्छृणु सुयाचितः [क्: मया   
चितः] ॥ ७४ ॥  
  
अपि किञ्चित् प्राप्य चैनं परित्यजसि तद्वद ।  
दत्वा तुभ्यं तदेनं तु मोचयामि सहोदरम् ॥ ७५ ॥  
  
किञ्चिदपि यत्प्राप्य । एनं मद् भ्रातरं तद्दत्त्वा ॥ ७५ ॥  
  
इत्युक्तः प्राह भूयस्तं नृपं स ब्रह्मराक्षसः ।  
शृणु राजन्नास्ति तद्वै किञ्चिद् येनैनमुत्सृजे ॥ ७६ ॥  
  
इतोऽधिकं प्रियं किञ्चिन्नास्तीत्याह - शृण्विति ॥ ७६ ॥  
  
प्। ४१७)  
  
कः प्राणप्रियमाहारं त्यजेत् कालोपसङ्गतम् ।  
किन्त्वेकः समयो मेऽस्ति प्रश्ना मे हृदि संस्थिताः ॥ ७७ ॥  
  
तत्र हेतुः - कः प्राण इति । काले क्षुधाकाले । उपसङ्गतं प्राप्तम् ।   
समयः प्रतिज्ञा । तमेवाह - प्रश्न इत्यादि ॥ ७७ ॥  
  
तान् मे यदि प्रतिब्र्यूस्तत्ते भ्रातरमुत्सृजे ।  
ततो हेमाङ्गदः प्राह पृच्छ तान् संवदामि ते ॥ ७८ ॥  
  
तान् प्रश्नान् । तत् प्रश्नोत्तरप्राप्त्या । तान् प्रश्नान् ॥ ७८ ॥  
  
इत्युक्तो नृपपुत्रं तं पप्रच्छ ब्रह्मराक्षसः ।  
गूढप्रश्नान् क्रमेणैव तद्वक्ष्ये शृणु भार्गव ॥ ७९ ॥  
  
गूढप्रश्नान् गुप्तोत्तरवत्प्रश्नान् ॥ ७९ ॥  
  
आकाशाद्वितता का [क्: या] स्यात् सूक्ष्मा च परमाणुतः ।  
सा किंरूपा स्थिता कुत्र वदैतन्नृपपुत्रक ॥ ८० ॥  
  
तानेव प्रश्नानाह - आकाशादित्यादि । सा पृष्टरूपा ॥ ८० ॥  
  
वितता चितिर्काशाशात् सूक्ष्मा च परमाणुतः ।  
स्फुरद्रूपा स्वात्मसंस्था शृणु त्वं ब्रह्मराक्षस ॥ ८१ ॥  
  
क्रमेणोत्तरमाह - विततेत्यादि । चितिर्ब्रह्मरूपं सामान्यचैतन्यम् ।   
सर्वान्तरत्वादगोचरत्वाच्च सूक्ष्मत्वम् । स्वात्मसंस्था स्वरूप एव स्थिता ॥ ८१ ॥  
  
एकापि साऽतिवितता कथं सूक्ष्मतरा भवेत् ।  
स्फुरत्त्वं किं किमात्मा च वदैतन्नृपनन्दन ॥ ८२ ॥  
  
वितता सूक्ष्माप्येका च [ग्: च नास्ति] कथं भवेत् ॥ ८२ ॥  
  
कारणत्वाद्धि वितता सूक्ष्माऽग्राह्यत्वतोऽपि च ।  
स्फुरत्त्वमात्मा च चितिः शृणु त्वं ब्रह्मराक्षस ॥ ८३ ॥  
  
उपादानकारणत्वेन सर्वव्याप्त्या वितता । अग्राह्यत्वात् । स्फुरत्त्वमात्मा च   
चिन्मात्रमेव । न ततोऽधिकमिति तात्पर्यम् ॥ ८३ ॥  
  
स्थानं तदुपलब्धौ किं कथं वा सोपलभ्यते ।  
उपलब्ध्या च किं वा स्याद् वदैतन्नृपनन्दन ॥ ८४ ॥  
  
तस्याः चित उपलब्धौ । कथमिति । कथमिति साधनप्रश्नः । किमिति फलप्रश्नः   
॥ ८४ ॥  
  
प्। ४१८)  
  
धीः स्थानमुपलब्धौ तु स्वैकाग्र्यात् सोपलभ्यते ।  
उपलब्ध्या जनिर्न स्याच्छृणु त्वं ब्रह्मराक्षस ॥ ८५ ॥  
  
सुष्ठौ परोक्षज्ञानेन मोहवर्जितमैकाग्र्यं दृश्याकारतानुल्लेखः ।   
यद्वा स्वविषयकमेकाग्र्यम् । चित्तस्य दृश्याकारतावर्जनेन   
स्वात्मचिन्मात्राकारतासम्पत्तिः । एतेन मूढसमाधिर्व्यावृत्तः ॥ ८५ ॥  
  
धीः केयं ते [क्: ते नास्ति] समाख्याता तदैकाग्र्यं च कीदृशम् ।  
जनिर्वाऽपि भवेत् का सा वदैतन्नृपनन्दन ॥ ८६ ॥  
  
चितिर्जाड्यावृता धीः स्यादैकाग्र्यं स्वात्मविश्रमः ।  
जनिर्देहात्मताबुद्धिः शृणु त्वं ब्रह्मराक्षस ॥ ८७ ॥  
  
जाड्यं प्रागुक्ता जडशक्तिरव्यक्ताख्या । स्वात्मनि विश्रमो   
दृश्यानुन्मुखत्वम् ॥ ८७ ॥  
  
कस्माच्चितेर्नोपलब्धिः केन वा सोपलभ्यते ।  
जनिः कथं वा सम्प्राप्ता वदैतन्नृपनन्दन ॥ ८८ ॥  
  
कस्मान्निमित्तात् । केन करणेन [क्: कार] ॥ ८८ ॥  
  
अविवेकाद् नोपलब्धिरात्मना सोपलभ्यते ।  
जनिः कर्तृत्वाभिमानाच्छृणु त्वं ब्रह्मराक्षस ॥ ८९ ॥  
  
आत्मना स्वेनैव करणान्तरनैरपेक्ष्येणेति [क्: कार] यावत् ॥ ८९ ॥  
  
कोऽविवेकस्त्वया प्रोक्तस्तथात्मा वापि को भवेत् ।  
को वा कर्तृत्वाभिमानो वदैतन्नृपनन्दन ॥ ९० ॥  
  
अविवेकोऽपृथग्ज्ञानमात्मानं पृच्छ स्वात्मनि ।  
तद्वासनाभिमानः स्याच्छृणु त्वं ब्रह्मराक्षस ॥ ९१ ॥  
  
अपृथग्ज्ञानमैक्याध्यासः । आत्मानमिति । तस्य दुर्निरूपत्वेन   
तदुपलब्धिसाधनस्य चोक्तत्वेन निषेद्धुमशक्यत्वेन प्रत्यग्रूपत्वेन च   
स्वेनैव ज्ञातुं शक्यमिति भावः । तस्याहं कर्तेति ज्ञानस्य वासना   
संस्कारः ॥ ९१ ॥  
  
प्। ४१९)  
  
अविवेकः केन नश्येत्तस्य किं वा हि कारणम् ।  
तस्याऽपि किं कारणं स्याद् वदैतन्नृपनन्दन ॥ ९२ ॥  
  
तस्य अविवेकनाशकस्य । तस्यापि तत्कारणस्यापि ॥ ९२ ॥  
  
विचारेण स नश्येद्वै वैराग्यं तस्य कारणम् [ख्: वारणम्] ।  
तत्कारणं दोषदृष्टिः शृणु त्वं ब्रह्मराक्षस ॥ ९३ ॥  
  
विषयदोषदृष्टिः ॥ ९३ ॥  
  
को विचारो भवेत् किं वा वैराग्यं सम्प्रचक्षते ।  
दोषदृष्टिश्च का प्रोक्ता वदैतन्नृपनन्दन ॥ ९४ ॥  
  
दृग्दृश्ययोः परीक्षातो दृश्ये तत्परिवर्जनम् ।  
दुःखबुद्धिः सा हि दृश्ये शृणु त्वं ब्रह्मराक्षस ॥ ९५ ॥  
  
दृग्दृश्ययोर्जिज्ञासापूर्वकस्वरूपविवेचनं परीक्षा । सः विचारः । तस्य   
रागस्य दृश्ये परिवर्जनं वैराग्यम् । दृश्ये दुःखसाधनत्वबुद्धिः सा   
दोस्ऽदृष्टिः ॥ ९५ ॥  
  
एतत्सर्वं केन भवेत् स वा कस्मादवाप्यते ।  
तत्र वा किं निदानं स्याद् वदैतन्नृपनन्दन ॥ ९६ ॥  
  
एतत्सर्वं विचारादिकम् । केन साधनेन । निदानं मूलकारणम् ॥ ९६ ॥  
  
देवतानुग्रहात् सर्वं भक्त्या स [क: सा] हि समाप्यते ।  
निदानं सत्सङ्ग एव शृणु त्वं ब्रह्मराक्षस ॥ ९७ ॥  
  
सः अनुग्रहः ॥ ९७ ॥  
  
का देवता च सम्प्रोक्ता का च सा भक्तिरुच्यते ।  
सन्तश्च कीदृशाः प्रोक्ता वदैतन्नृपनन्दन ॥ ९८ ॥  
  
देवता स्याज्जगद्धात्रो भक्तिस्तत्परतोच्यते ।  
सन्तः शान्ता दयावन्तः शृणु त्वं ब्रह्मराक्षस ॥ ९९ ॥  
  
जगद्धात्री जगन्नियन्त्री । तत्परत्वं तत्प्रवणत्वम् ॥ ९९ ॥  
  
सदा बिभेति को लोके सदा दुःखपरोऽपि कः ।  
सदा दैन्ययुतः को वा वदैतन्नृपनन्दन ॥ १०० ॥  
  
प्। ४२०)  
  
मधाधनी सदा भीतो दुःखी बहुकुटुम्बवान् ।  
आशाग्रस्तः सदा दीनः शृणु त्वं ब्रह्मराक्षस ॥ १०१ ॥  
  
निर्भयः को भवेल्लोके निर्दुःखश्चापि को भवेत् ।  
अदीनः [क्: अहीनः] सर्वदा कः स्याद् वदैतन्नृपनन्दन ॥ १०२ ॥  
  
निर्भयः सङ्गरहितो निर्दुःखो जितमानसः ।  
ज्ञातज्ञेयस्त्वदीनात्मा शृणु त्वं ब्रह्मराक्षस ॥ १०३ ॥  
  
ज्ञातज्ञेयो ज्ञानी ॥ १०३ ॥  
  
दुर्लक्ष्यः स्यात् को हि लोके विदेहो दृश्यते च कः ।  
निष्क्रियस्य क्रिया का स्याद् वदैतन्नृपनन्दन ॥ १०४ ॥  
  
विदेहो देहरहितः ॥ १०४ ॥  
  
जीवन्मुक्तो हि दुर्लक्ष्यो विदेहो देहवानपि ।  
तत्क्रिया निष्क्रियस्योक्ता शृणु त्वं ब्रह्मराक्षस ॥ १०५ ॥  
  
अयं जीवन्मुक्त इति परेर्लक्षितुमशक्यः । देहक्रियायां   
चाभिमानाभावाद्विदेहो निष्किर्यश्च जीवन्मुक्तः ॥ १०५ ॥  
  
किमस्ति किं नास्ति लोके कोऽत्यन्तासम्भवी भवेत् ।  
एतावदुक्त्वा नृपते मोचय द्रुतमग्रजम् ॥ १०६ ॥  
  
एतावत् चरमं प्रश्नत्रयम् ॥ १०६ ॥  
  
दृगस्ति नास्ति वै दृश्यं व्यवहारो ह्यसम्भवी ।  
उक्तमेतद् ब्रह्मरक्षो मुञ्च मद्भ्रातरं द्रुतम् ॥ १०७ ॥  
  
दृक्सामान्यचैतन्यम् । दृश्याभावादेव   
तद्विषयकव्यवहारस्यासम्भवित्वम् ॥ १०७ ॥  
  
श्रुत्वैतदथ सन्तुष्टो मुमोच ब्रह्मराक्षसः ।  
रुक्माङ्गदं ततः पश्चादभवद् ब्राह्मणो हि सः ॥ १०८ ॥  
  
एतत् प्रश्नोत्तरम् । सः ब्रह्मराक्षसः ॥ १०८ ॥  
  
तेजस्विनं तपोमूर्तिं दृष्ट्वा ब्राह्मणरूपिणम् ।  
पप्रच्छतू राजसुतौ को भवानिति शङ्कितौ ॥ १०९ ॥  
  
ब्रह्मरक्षसो ब्राह्मणरूपतां दृष्ट्वा शङ्कितौ संशयं प्राप्तौ ॥ १०९ ॥  
  
प्। ४२१)  
  
अथ प्राह ब्राह्मणाग्र्यः स्वं वृत्तं वै यथातथम् ।  
अहं पुरा ब्राह्मणस्तु मगधेष्वभिविश्रुतः [ख्, ग्: माग] ॥   
११० ॥  
  
यथातथं [क्: यथातथं नास्ति] यथार्थभूतम् ।   
पाण्डित्यादिगुणैर्विश्रुतः ॥ ११० ॥  
  
वसुमानिति विख्यातः सर्वशास्त्रविशारदः ।  
सभासु निर्जिता भूयो मया विद्याभिमानिना ॥ १११ ॥  
  
विद्वांसः शतशो विप्रास्ततोऽत्यन्तसुगर्वितः ।  
कदाचिद् मगधेशस्य [ख्, ग्: माग] सभायामष्टकं मुनिम्   
॥ ११२ ॥  
  
ततो विद्वज्जयात् ॥ ११२ ॥  
  
परावरज्ञं संशान्तं वादार्थी सङ्गतोऽभवम् ।  
शुष्कतर्कैकनिपुण आत्मविद्याविचारणे ॥ ११३ ॥  
  
परावरज्ञत्वादेव संशान्तम् । विचारेण सङ्गतो वादार्थं प्रत्युपस्थितः ॥   
११३ ॥  
  
ततो मया स आक्षिप्तः केवलं तर्कयुक्तिभिः ।  
समाधानवचस्तस्य वह्वागमसुबृंहितम् ॥ ११४ ॥  
  
सः अष्टकः ॥ ११४ ॥  
  
दूषयित्वा तर्कजालैरधिक्षेपपरोऽभवम् ।  
अधिक्षिप्तोऽपि बहुधा मया राजसभागतः ॥ ११५ ॥  
  
समाधानवचनमपि दूषयित्वा । अधिक्षेपः तिरस्कारः ॥ ११५ ॥  
  
शान्तस्तूष्णीं बभूवाथ शिष्यस्तस्य महात्मनः ।  
काश्यपो मां क्रोधवशाच्च्छशाप नृपसंसदि ॥ ११६ ॥  
  
अष्टकः शान्तः ॥ ११६ ॥  
  
आचार्य मेऽधिक्षिपसि त्वमस्थाने द्विजाधम ।  
यतस्तस्माच्चिरं कालं ब्रह्मरक्षो भविष्यसि ॥ ११७ ॥  
  
अस्थाने अधिक्षेपनिमित्ताभावेऽपि ॥ ११७ ॥  
  
शप्त एवमहं तेन भीतोऽत्यन्तं तदा मुनिम् ।  
वेपमानः प्रणम्याशु चाष्टकं शरणं गतः ॥ ११८ ॥  
  
वेपमानः शापभीत्या कम्पितः ॥ ११८ ॥  
  
प्। ४२२)  
  
मयि सोऽथ दयां चक्रे विरोधिन्यपि शान्तधीः ।  
शापस्यान्तं ददौ मह्यं तन्मे निगदतः शृणु ॥ ११९ ॥  
  
अन्तं शापमोक्षावधि । तत् शापान्तम् ॥ ११९ ॥  
  
प्रश्नांस्त्वया [क्: त्वयापि हि] मयि कृतान् प्रत्युक्तांश्च मया हि   
तान् ।  
स्थापितान् केवलैस्तर्कैर्यदैकः प्रतिवक्ष्यति ॥ १२० ॥  
  
त्वया स्थापितान् दूषितोत्तरत्वेनानुत्तरीकृतान् । एको [क्, ख्: एवं]   
विद्वान् ॥ १२० ॥  
  
कश्चिद् विद्वांस्तदा शापाद्विमुक्तस्त्वं भविष्यसि ।  
तच्छापादद्य [क्: दथ] ते मुक्तश्चिराय नृपनन्दन ॥ १२१ ॥  
  
तच्छापात् तादृशाष्टकशिष्यशापात् । ते त्वत्तः ॥ १२१ ॥  
  
तत्त्वां मन्ये महात्मानं ज्ञातज्ञेयं नृषूत्तमम् ।  
इत्युक्तस्तेन विप्रेण विस्मितोऽभून्नृपात्मजः ॥ १२२ ॥  
  
तत् तस्माद्धेतोः ॥ १२२ ॥  
  
ततो भूयो नृपसुतोऽनुयुक्तस्तेन सर्वशः ।  
वसुमन्तं बोधयित्वा सम्यक् प्रागात् पुरं स्वकम् ॥ १२३ ॥  
  
अनुयुक्तः पृष्टः । तेन ब्राह्मणेन सम्यक् पृष्टार्थान् बोधयित्वा ॥ १२३ ॥  
  
प्रणम्य वसुमन्तं तं सहितो भ्रातृसैनिकैः ।  
एतत्ते सर्वमाख्यातं यत्पृष्टं भार्गव त्वया ॥ १२४ ॥  
  
उपसंहरति - एतदिति ॥ १२४ ॥  
  
इति श्रीत्रिपुरारहस्ये ज्ञानखण्डे राक्षओपाख्याने एकविंशोऽध्यायः ॥  
  
इति श्रीत्रिपुरारहस्ये ज्ञानखण्डव्याख्यायां तात्पर्यदीपिकायाम्   
एकविंशोऽध्यायः ॥  
  
प्। ४२३)  
  
अथ द्वाविंशोऽध्यायः   
  
श्रुत्वैवं राक्षसकथां रामो भृगुकुलोद्वहः [क्: द्भवः] ।  
पुनः पप्रच्छावधूतकुलेशं प्रश्रयाश्रयः ॥ १ ॥  
  
अत्र रूपकपद्यैस्तु प्रोक्तं ज्ञानिविचेष्टितम् ।  
प्रोक्तं ज्ञानप्रक्रियायास्तत्त्वं चात्यन्तसङ्ग्रहात् ॥  
  
भार्गवप्रश्नमवतारयति - श्रुत्वेति । प्रश्रयो विनयः ॥ १ ॥  
  
भगवन् किं तेन पृष्टं शापमुक्तद्विजेन वै ।  
हेमाङ्गदेन किं प्रोक्तमेतन्मे कृपया वद ॥ २ ॥  
  
कौतुक्यत्यन्तमत्राहं न तदल्पं भवेत् क्वचित् ।  
इति पृष्टः पुनः प्राह दत्तात्रेयो दयापरः ॥ ३ ॥  
  
अत्र तत्संवादश्रवणे । तत्र हेतुः - न तदिति । राजकुमारेण   
महाविदुषोक्तं तादृशेन ब्राह्मणेन पृष्टं च नाल्पं क्वचिदपि   
भवेदित्यर्थः ॥ ३ ॥  
  
राम तत्ते प्रवक्ष्यामि महार्थं तत्प्रभाषितम् ।  
ततः पप्रच्छ वसुमान् हेमाङ्गदमुपस्थितम् ॥ ४ ॥  
  
तेन राजकुमारेण प्रतिभाषितम् उप समीपे स्थितम् ॥ ४ ॥  
  
राजपुत्र किञ्चिदहं पृच्छामि त्वं समीरय ।  
अहमष्टकयोगीशात् तदज्ञासिषमादितः ॥ ५ ॥  
  
तत् परात्मतत्त्वम् । अज्ञासिषं ज्ञातवान् । आदितः आदौ ॥ ५ ॥  
  
भूयस्त्वदुक्त्या च सम्यग् विदितं [क्: विहितं] परमं पदम् ।  
किन्तु ते ज्ञाततत्त्वस्य कथं स्थितिरियं भवेत् ॥ ६ ॥  
  
ते तव । इयं मृगयादिव्यवहाररूपा ॥ ६ ॥  
  
कथं ज्ञातसुविज्ञेयो व्यवहारपरायणः ।  
ध्वान्तप्रकाशयोर्यद्वत् स्थितिरेकत्र सम्भवेत् ॥ ७ ॥  
  
किमत्र बाधकमिति चेदाह - कथमिति । व्यवहारपरायणः कथं भवेदिति   
शेषः । शास्त्रज्ञानामिव परतत्त्वज्ञानामपि भवेदिति चेन्नेत्याह -   
ध्वान्तेति । ध्वान्तप्रकाशयोरेकत्र स्थितिर्यद्वद्विरुद्धैव   
सम्भवेदेवमेतदपीत्यर्थः ॥ ७ ॥  
  
प्। ४२४)  
  
एतन्मे राजतनय ब्रूहि सम्यग् यथास्थितम् ।  
इत्यापृष्टः प्राह हेमाङ्गदस्तं ब्राह्मणोत्तमम् ॥ ८ ॥  
  
एतद् ज्ञानिनि विरुद्धं व्यवहरणम् ॥ ८ ॥  
  
ब्रह्मन् ते भ्रान्तिरद्यापि न सम्यक् प्रविनाशिता ।  
व्यवहारेण किं ज्ञानं बाध्यते स्वात्मसम्भवम् ॥ ९ ॥  
  
प्रविनाशिता प्रविनष्टा । कुत इति चेदाह - व्यवहारेणेति । किं   
व्यवहारेणात्मस्वरूपभूतज्ञानस्य विरोधः उताज्ञाननाशकसोऽहमिति   
प्रत्यभिज्ञात्मकज्ञानविशेषस्य विरोध [विरोधो वेति इति वाघटितः   
सार्वत्रिकः पाठोऽनावश्यकः उत इत्यनेन गतार्थत्वात् ।] इति विकल्प्य नाद्य   
[क्: विकल्पः । नाद्य] इत्याह - किं ज्ञानं बाध्यत इति ।   
स्वात्मरूपेण सम्भवः स्थितिर्यस्य तत् । किमित्याक्षेपे [क्, ख्:   
क्षेपः] । न बाध्यत इत्यर्थः ॥ ९ ॥  
  
व्यवहारवशाद् ज्ञानं बाध्यते चेत् [क्: च] ततः कथम् ।  
पुरुषार्थस्य लाभः स्यात् स्वाप्नज्ञानसमेन वै ॥ १० ॥  
  
कुत एवमिति चेदाह - व्यवहारेति । व्यवहारेण स्वरूपभूतज्ञानस्य बाधे   
स्वाप्नज्ञानवत्तस्यासत्यत्वेन [क्: सत्त्वेन] तादृशेन स्वरूपेण   
युतस्य मुमुक्षोः स्वरूपनाशात् कस्य कथं मोक्षाख्यपुरुषार्थः स्यादिति   
भावः ॥ १० ॥  
  
सर्वोऽपि व्यवहारोऽयं ज्ञानमाश्रित्य सम्भवेत् ।  
तज्ज्ञानं बाध्यते तेन कथं तन्मे समीरय ॥ ११ ॥  
  
अथ च स्वरूपभूतज्ञानाश्रितत्वाद्व्यवहारस्य कथं   
ज्ञानबाधकत्वमित्याह - सर्व इति । तेन स्वमिश्रितव्यवहारेण । तद्   
व्यवहारस्य ज्ञानबाधकत्वम् ॥ ११ ॥  
  
प्। ४२५)  
  
ज्ञानं तदेव हि भवेद् यत्रेदं भासते जगत् ।  
सङ्कल्पाद् व्यवहारो हि ज्ञाने सर्वः [क्: सर्वं] प्रकाशते ॥ १२ ॥  
  
प्रतिबिम्बानां दर्पणवत् सर्वव्यवहाराश्रयं ज्ञानमेव   
स्वरूपभूतमित्याह - ज्ञानमिति ।   
द्वितीयस्याप्यज्ञाननाशकज्ञानविशेषस्य किं व्यवहारः स्वरूपनिवर्तको   
वाऽप्रामाण्यग्राहको वेति विकल्प्य स्वरूपस्य क्षणिकत्वान्निवर्तकानपेक्षणाद्   
द्वितीयं निरसितुमाह - सङ्कल्पादिति । स्वरूपभूते ज्ञाने ॥ १२ ॥  
  
असङ्कल्पेन तद्रूपमनुलक्ष्य धिया सकृत् ।  
कृतार्थो बन्धनिर्मुक्तो भवतीति सुनिश्चयः ॥ १३ ॥  
  
असङ्कल्पेनेति ।   
तत्तच्छब्दोल्लेखरूपसङ्कल्पाद्धानोपादानाद्याभासरूपव्यवहारेण   
[क्, ख्: स्वस्वरूप] तिरोहितमिव सम्पन्नं स्वस्वरूपं [ग्:   
स्वरूपम्] श्रवणादिना परोक्षत्वेन विदितं निदिधयसनरूपसङ्कल्पेन   
स्वतोऽनुभूय ततो धिया सकृदनुलक्ष्य सोऽहमिति सकृत्प्रत्यभिज्ञाय   
कृतार्थो भवति । तथा च   
सकृदनुलक्षणरूपप्रत्यभिज्ञानादविद्यानाशेन बन्धान्नितरां मुक्तत्वात्   
पुनरबाधितविकल्पानुदयेनाप्रामाण्यग्रहानुदयादिति भावः ॥ १३ ॥  
  
तस्माद् ब्रह्मन्न ते प्रश्नः सम्मतोऽयं सुबुद्धिभिः ।  
पुनस्तं प्राह वसुमान् नृपसूनुं महाशयम् [ख्: शयः] ॥   
१४ ॥  
  
तस्माद् व्यवहारेण बाधाभावस्य स्पष्टत्वात् । इति श्रुत्वा पुनः प्राह ॥ १४ ॥  
  
सत्यं राजकुमारैतद् मयापीत्थं सुनिश्चितम् ।  
स्वरूपं निर्विकल्पं हि संवेदनमिहोच्यते ॥ १५ ॥  
  
इत्थं त्वदुक्तरीत्या । तथापि व्यवहारे क्रियमाणे भ्रान्तिः स्यादेवेत्युपपादयति   
- स्वरूपमिति ॥ १५ ॥  
  
सविकल्पत्वमापन्ने पुनर्भ्रान्तिः कुतो नहि ।  
विकल्प एव हि भ्रान्तिर्यथा रज्जौ भुजङ्गमः ॥ १६ ॥  
  
पुनर्भ्रान्तिरिति । तत्तदाकारोल्लेखसङ्कल्पमन्तरा व्यवहारासम्भवेनाकारस्य   
स्वरूपेऽसतो विरुद्धस्यावभासमानत्वे सति भ्रान्तित्वं स्यादेवेत्यर्थः । स्वस्य   
ज्ञानात्मनो विरुद्धविकल्पस्वरूपतैव भ्रान्तिरित्याह - विकल्प इति । ततः   
किमिति चेदाह - यथेति । यथा रज्जुभुजङ्गोऽनर्थावह एवं   
विकल्पाभासोऽनर्थावह इति भावः ॥ १६ ॥  
  
प्। ४२६)  
  
शृणु ब्रह्मन् न जानासि भ्रमाभ्रमविनिर्णयम् ।  
गगनं [क्: गगने नीलिमा भाति] नीलमाभाति गगनं जानतामपि ॥   
१७ ॥  
  
उत्तरमाह - शृण्विति । ज्ञाततत्त्वानां व्यवहारो न भ्रम इत्याह -   
शृण्विति (भ्रमेति) । एतदेवोदाहरणेन विशदयति - गगनमिति ।   
गगनं न नीलमिति जानतामपि ॥ १७ ॥  
  
व्यवहारं च कुर्वन्ति नीलं नभ इति क्वचित् ।  
तावतैव तु तज्ज्ञानं न भ्रान्तिरभिधीयते ॥ १८ ॥  
  
क्वचित् समये । तावता व्यवहारमात्रेण तज्ज्ञानं तेषां गगनतत्त्ववेदिनां   
[क्: गगनत्व] नीलं नभ इति ज्ञानम् ॥ १८ ॥  
  
अतत्त्वज्ञे हि सा भ्रान्तिस्तत्त्वज्ञे सा प्रमैव हि ।  
हतप्रामाण्यजीवं तज्ज्ञानं मृतमहाहिवत् ॥ १९ ॥  
  
अतत्त्वज्ञे गगनतत्त्वानभिज्ञे सा [क्, ख्: सा नास्ति] नीलं नभ इति   
प्रतीतिः । ननु कथमेकविधमेव ज्ञानं पुरुषभेदेन   
भ्रमप्रमोभयरूपमिति चेत्तयोरस्ति भेद इत्याह - हतेति । ज्ञानां हि   
प्रमाण्यं जीवभूतमस्ति यद्वशादर्थक्रियोदयः । यथा हि सर्पज्ञानं   
भयकम्पाद्यर्थक्रियां करोति । विरुद्धज्ञानेन नायं सर्प इत्यादिरूपेण   
सर्पज्ञानस्याप्रामाण्यग्रहे तस्य हतप्रामाण्यजीवत्वेन मृतसर्पवद् न   
भयाद्यर्थक्रियाकरत्वम् । एवं च गगनतत्त्वज्ञानां नीलं नभ इति   
ज्ञानस्य हतप्रामाण्यजीवस्यार्थक्रियाकारित्वाभावाद्   
गगनतत्त्वाज्ञज्ञानवैलक्षण्येन [ख्: तत्त्वज्ञ] न भ्रमत्वमिति ॥ १९   
॥  
  
प्। ४२७)  
  
दर्पणप्रतिबिम्बस्य व्यवहारः समो [क्: हारसमो] भवेत् ।  
अभिज्ञस्यानभिज्ञस्य चाप्यतोऽस्ति भिदा तयोः ॥ २० ॥  
  
दर्पणेति । विदितगगनतत्त्वस्य नीलं नभ इति व्यवहारो यस्तस्य   
दर्पणप्रतिबिम्बगजेऽयं गज इत्यादिव्यवहारः समो भवेत् । अतो   
गगनाभिज्ञस्यानभिज्ञस्यापि [क्: नभिज्ञस्य नास्ति] नीलं नभ इति   
ज्ञानयोर्भेदोऽस्ति ॥ २० ॥  
  
ज्ञस्य प्रमैव तज्ज्ञानमज्ञस्य [ग्: मन्यस्य] तु भ्रमात्मकम्   
।  
ज्ञानिनां ज्ञानमेव स्यात् सर्वोऽपि व्यवहारकः ॥ २१ ॥  
  
ज्ञस्येति । गगनतत्त्वज्ञस्य प्रमैवेति भ्रमप्रयुक्तार्थक्रियाभवादिति भावः   
। तज्ज्ञानं नीलं नभ इति ज्ञानम् । दार्ष्टान्तिके योजयति - ज्ञानिनां   
ज्ञानमेवेति । प्रोक्तवद् हतप्रामाण्यजीवत्वान्नानर्थावहः [क्:   
नार्थावहः] सर्वोऽपि व्यवहार इति भावः ॥ २१ ॥  
  
दर्पणप्रतिबिम्बानां व्यवहारेण सम्मितः ।  
अभिज्ञानामतो भूयो नहि भ्रान्तेः समुद्भवः ॥ २२ ॥  
  
ज्ञानिव्यवहारो दर्पणप्रतिबिम्बव्यवहारतुल्य इत्याह - दर्पणेति । अतः   
तद्व्यवहारस्य बाधितत्वात् । भ्रान्तेरिति । ज्ञानिव्यवहारस्य   
ज्ञानमात्ररूपत्वेन न तस्य भ्रान्तित्वमिति भावः ॥ २२ ॥  
  
केवलाज्ञानजनितं ज्ञानेन विनिवर्तते ।  
दोषेऽन जनितं कस्माद्विलीयेद् ज्ञानमात्रतः ॥ २३ ॥  
  
ननु रज्ज्वज्ञानजातसर्पस्य तज्ज्ञानान्निवृत्तिवदद्वयात्माज्ञानाद्   
अवभासमानदृश्यस्याद्वयज्ञानात् [क्, ख्: दभास] कुतो न   
निवृत्तिरिति चेदाह - केवलेति । कस्माद्विलीयेदिति । विलीयेतेत्यर्थः । ज्ञानस्य   
तद्विलयकारणत्वाभाव इति तात्पर्यम् ॥ २३ ॥  
  
अत एव तैमिरिकः पश्येद् [ख्: पश्यन्] जानन्नपि द्वयम् ।  
जगदाभास एषस्तु कर्मदोस्ऽसमुद्भवः ॥ २४ ॥  
  
अत्रोदाहरणमाह - अत एवेति । जगदुद्भवे कोऽयं दोषः कारणमिति चेदाह   
कर्मेति ॥ २४ ॥  
  
प्। ४२८)  
  
तस्मादाकर्मविलयं व्यवहारो न लीयते ।  
समाप्ते कर्मणि ततः शिष्येदद्वयचिन्मयम् ॥ २५ ॥  
  
तस्मात् ज्ञानमात्रेणाविनाश्यत्वात् [क्: मात्रेण वि] । कर्मणि समाप्ते   
फलदानेन प्रक्षीणे सति । जगदाभासरहितमद्वयचिन्मयमात्मरूपं शिष्येत् ।   
अज्ञानमूलकदेहाद्यहम्भावोद्भूतकर्ममूलकत्वाज्जगतः । अज्ञानस्य   
ज्ञानेन निवृत्तावपि प्रवृत्तकर्मविलयादेव जगतः स्वरूपतोऽनवभास इति   
तात्पर्यम् ॥ २५ ॥  
  
तस्मान्नास्त्येव विज्ञानां [क्: विज्ञानं] कदापि भ्रान्तिसम्भवः   
।  
इति श्रुत्वा पुनर्विप्रः पप्रच्छ नृपनन्दनम् ॥ २६ ॥  
  
तस्माद् व्यवहारस्य ज्ञानमात्रत्वान्न [क्: हारज्ञान]   
भ्रान्तिसम्भवः । कर्मशेषाद्वैताभास इति श्रुत्वा ॥ २६ ॥  
  
अहो नृपात्मज कथं ज्ञानिनां कर्म सम्भवेत् ।  
ज्ञानाग्निसंस्पर्शनेऽपि कर्मतूलः कथं स्थितः ॥ २७ ॥  
  
ज्ञानिनां कथं कर्मशेष इत्याक्षिपति - अहो इति ॥ २७ ॥  
  
अथाह हेमाङ्गदोऽपि विप्रं तं नृपनन्दनः ।  
ब्रह्मन् शृणु प्रवक्ष्यामि त्रिविधं कर्म ज्ञानिनाम् ॥ २८ ॥  
  
अथ विप्रप्रश्नानन्तरम् । ज्ञानिनां सर्वेषां त्रिविधं कर्म समानं स्यादिति   
सम्बन्धः ॥ २८ ॥  
  
सर्वेषां च समानं स्यादपक्वं पक्वमेव च ।  
हतोदितं चेति तत्र नश्येद् ज्ञानादमध्यमम् ॥ २९ ॥  
  
तन्नामान्याह - अपक्वमिति । सञ्चितं प्रारब्धं क्रियमाणमिति त्रिविधं   
कर्म । तत्र तेषु मध्ये ज्ञानात् पक्वात्मकप्रारब्धकर्मणो मध्यमादन्यद्   
द्वयं नश्येत् ॥ २९ ॥  
  
कर्मणां पाचकः कालो नियत्या नियतः स्थितः ।  
कालेन पाचितप्रायं पक्वं कर्म समीरितम् ॥ ३० ॥  
  
एतेषां स्वरूपं विवेचयति - कर्मणामित्यादि । एतावता कालेनास्य कर्मणः   
पाको भवेदिति भगवत्सङ्कल्पात्मकनियतिनियमितः क्रमिकक्रिअयराशिरूपः   
कालः कर्मणां पाचकः । पाचितप्रायमिति । अत्यन्तपरिपाके हि युगपत् सर्वं   
फलप्रदोन्मुखमेव भवेदिति तात्पर्यम् ॥ ३० ॥  
  
प्। ४२९)  
  
अपाचितमपाक्वं स्याद् ज्ञानोत्पत्तेरनन्तरम् ।  
कृतं हतोदितं विद्धि ज्ञानाद्धतसमुद्भवात् ॥ ३१ ॥  
  
अपाचितमिति । तत्पुरुषायुषा परिपाकानर्हमित्यर्थः । अनन्तरं कृतं कर्म ।   
नाम्नोऽन्वर्थतामाह - हतेति । ज्ञानाद्धतफलप्रदशक्तिमत्त्वेन   
समुद्भवादित्यर्थः ॥ ३१ ॥  
  
तत्र पक्वं तु यत् कर्म तदारब्धमितीर्यते ।  
आवेगं मुक्तशरवत्तिष्ठत्येव फलप्रदम् ॥ ३२ ॥  
  
तिष्ठत्येवेति । न ज्ञानेन नश्यतीति भावः ॥ ३२ ॥  
  
तन्मूलको जगद्भासो ज्ञानस्य तारतम्यतः ।  
स्थितोऽपि भ्रान्तितुल्योऽपि न भ्रान्तिः फलभेदतः ॥ ३३ ॥  
  
तन्मूलकः प्रारभ्दकर्ममूलकः । स जगदवभासो ज्ञानिनामुत्तमादीनां   
ज्ञानपरिपाकतुल्यतया स्थित इत्याह - ज्ञानस्येति । तारतम्यतः   
मन्दातिमन्दत्वादिरूपेण [क्, ख्: रूपेणाकुतो] । कुतो न भ्रान्तिरिति   
चेदाह - फलभेदत इति । अर्थक्रियाभेदादित्यर्थः ॥ ३३ ॥  
  
जनयेत् तत्कालफलं मन्दज्ञानवतां स्फुटम् ।  
मध्यानामस्फुटं [ख्: मध्यानां च स्फुटं] तच्च   
ज्ञानिनां फलभासनम् ॥ ३४ ॥  
  
जगदवभासफलभेदमेव मन्दमध्यमोत्तमज्ञानिनां क्रमेणाह -   
जनयेदिति । जगदवभासः स्वकाले मन्दज्ञानिनां सुखादिरूपं फलं जनयेत्   
। मध्यानां ज्ञानिनां तत्फलभासनं जगद्भासकाले मन्दज्ञानिवदेवास्ति   
परन्तु तदस्फुटम् । मन्दसुषुप्तौ   
मशकदंशनमन्दमारुतजदुःखसुखसममिति [क्: सुखं सम]   
भावः ॥ ३४ ॥  
  
उत्तमानां तु तत्कालफलं च स्पष्टभासनम् ।  
शशशृङ्गसमं ब्रह्मन् नहि तत्फलमुच्यते ॥ ३५ ॥  
  
उत्तमज्ञानिनां तु जगद्भसनकाले सुखादिफलम् अन्यदृष्ट्या   
स्पष्टावभासनमपि स्वदृष्ट्या शशशृङ्गसमम् अतो न   
तत्फलमित्युच्यते ॥ ३५ ॥  
  
प्। ४३०)  
  
अज्ञानिनां कर्मफलं पुष्टं पूर्वानुसन्धितः ।  
पूर्वापरानुसन्धानात् [ख्: पूर्वोपपुष्ट] पोषितं तत्फलं तु   
तैः ॥ ३६ ॥  
  
एवं ज्ञानिनां जगदाभासफलभेदं सामान्येनोक्त्वा विशेषेणैतदेव   
भूयो निरूपयितुमादावज्ञानिनां फलप्रकारमाह - अज्ञानिनामिति ।   
पूर्वानुसन्धितः पुष्टमित्यस्यैव विवरणम् - पूर्वेत्यादि । सुखागमनात्   
पूर्वमीदृशं सुखं मे भविष्यतीति तदुत्तरं चैवं सुखं   
मयानुभूतमिति च चिरमनुसन्धानात् पोषितं संस्काररूपेण   
रागाद्युत्पादकतेनान्तः स्थितं भवति ॥ ३६ ॥  
  
ज्ञानिनां फलसन्धानं छिन्नमात्मानुसन्धितः ।  
अतो न पुष्टं मन्दानामारब्धजनितं फलम् ॥ ३७ ॥  
  
मन्दानां ज्ञानिनां तत्फलस्यानुसन्धानं मध्ये मध्य   
आत्मानुसन्धितश्छिन्नं भवति । अतोऽज्ञानिनामिव न तत्पुष्टं भवति ॥ ३७ ॥  
  
मध्यानां ज्ञानिनां तच्च फलं मन्दसुषुप्तिषु ।  
मशकादिकृतं दुःखमिव तत् सूक्ष्मतां गतम् ॥ ३८ ॥  
  
सदा निरोधसमाधिमतां मध्यज्ञानिनां समाधिविश्लेषदशासु   
प्रारब्धफलं दुःखं सुखं वा सुषुप्तौ   
मशकमन्दमारुतकृतदुःखसुखवत् सूक्ष्मतां प्राप्तं भवति ॥ ३८ ॥  
  
उत्तमज्ञानिनां तत्तु फलं पूर्णमपि [ख्: पूर्वमिति] स्थितम् ।  
दग्धरज्जुरिव भवेत् स्थितात्मज्ञानवैभवात् ॥ ३९ ॥  
  
उत्तमज्ञानिनां बाह्यसमाधिमतामन्यदृष्ट्या एष सुखी दुःखीति   
व्यवहारयोग्यत्वेन पूर्णं स्थितमपि दृश्याभसफलं [क्:   
दृश्य] सुखादिदृष्ट्या दग्धरज्जुवद्भवेत् । कुत एवमिति चेदाह -   
स्थितेति । मध्यज्ञानिनः समाधिविश्लेषात् स्वरूपानुसन्धानं विच्छिद्यते   
उत्तमस्य तु सदानुसन्धानात्मज्ञानस्थितिमाहात्य्माद्दग्धरज्जुवद्भवेदिति   
भावः ॥ ३९ ॥  
  
प्। ४३१)  
  
यथा नाटकवृत्तेषु नरो वेषान्तरं गतः ।  
हृष्यन् विषीदंश्च भूयो नान्तर्विकृतिमाप्नुयात् ॥ ४० ॥  
  
उत्तमज्ञानिनस्तत्सुखाद्यनुभवप्रकारं दर्शयति यथेति । वेषान्तरं   
स्त्रीवेषम् । पुत्रोद्भवभर्तृवियोगाद्यभिनयैः हृष्यन् विषीदन् ॥ ४० ॥  
  
एवमेष स्थितज्ञानी सुपूर्णफलसङ्गतः ।  
न फलैः स्पृश्यते तस्मात्तत्फलं शशशृङ्गवत् ॥ ४१ ॥  
  
लोकदृष्ट्या राज्यलाभपुत्रमरणादौ हृष्यन् खिद्यन्   
सुपूर्णफलसङ्गतोऽप्यन्तः सर्वस्य स्वात्ममात्रत्वदृढनिश्चयेन फलस्य   
द्वितीयस्याभावान्न तैः स्पृश्यते । फलसम्बन्धाभिमानवान्न भवतीति   
तात्पर्यम् ॥ ४१ ॥  
  
अज्ञानिभिस्तु शुद्धात्मा नोपलक्षित एव हि ।  
अतो देहात्मभूतास्ते दृश्यसत्यविमर्शनाः ॥ ४२ ॥  
  
अज्ञानिनां कुतः फलसम्बन्धाभिमान इति चेदात्मज्ञानाभावेन   
दृश्यसत्यत्वनिश्चयादित्याह - अज्ञानिभिरिति । देहात्मभूताः स्वात्मानं   
देहादिमयं मन्यमानाः दृश्ये सत्यत्वविमर्शनं येषां ते ॥ ४२ ॥  
  
मन्दज्ञानिभिरात्मा तु विदितः शुद्धचिन्मयः ।  
जगच्चासत्यतो दृष्टं तथाप्यभ्यासमान्द्यतः ॥ ४३ ॥  
  
मन्दज्ञानिनां कथं फलभोग इति चेन्मध्ये मध्ये   
स्वरूपानुसन्धानविस्मृत्या देहात्मभावप्राप्त्येत्याह - मन्देति ।   
विस्मृतौ निमित्तमाह - अभ्यासमान्द्यत इति ॥ ४३ ॥  
  
प्राग्वासनाहृतज्ञानास्ते देहात्मप्रभासनम् ।  
जगतः सत्यताभासं मध्ये मध्ये समाययुः ॥ ४४ ॥  
  
वासनया हृतं विच्छिन्नमनुसन्धानात्मकं ज्ञानं येषां ते   
मन्दज्ञानिनः । देहे आतन्त्वप्रभासनं जगतः सत्यताभासं च मध्ये   
मध्ये प्राग्वद् ज्ञानोत्पत्तेः पूर्वमिव समाययुः ॥ ४४ ॥  
  
प्। ४३२)  
  
भूयो ज्ञानवसनया [क्: वासना या] विधुन्वन्त्यसतीं दृशम् ।  
वासनैवं सत्यमिथ्याज्ञानयोश्च परस्परम् ॥ ४५ ॥  
  
नन्वेतेषां भूयः संसारप्रसक्तिरिति चेदाह - भूय इति ।   
अभ्यस्तज्ञानवसनया प्रोद्बुद्धया । असतीं देहात्मत्वादिविषयाम् । वासना   
परस्परं मिलितेति सम्बन्धः ॥ ४५ ॥  
  
मिलिता मन्दज्ञानिनामतो मध्ये फलं स्फुटम् ।  
समेऽपि वासने चैते नहि तुल्ये महीसुर ॥ ४६ ॥  
  
मध्ये मिथ्याज्ञानवासनोद्बोधकाले । नन्वेवं वासनयोस्तुल्यत्वेन   
तज्ज्ञानं प्रतिबद्धं मोक्षासाधकं [क्, ख्: मोक्षसा] भवेदिति   
चेन्नेत्याह - समेऽपीति । समानानुवृत्तिके अपीत्यर्थः ॥ ४६ ॥  
  
सत्यज्ञानवासनया बाध्यते वासनाऽपरा ।  
न च मिथयवासनया बाध्यते सत्यवासना ॥ ४७ ॥  
  
कुतो न तुल्येति चेदज्ञानवासनाया बाधितत्वादित्याह - सत्येति । अपरा   
अविद्यावासना । सत्यवासनायाः प्रबलप्रमाणजातत्वेन मिथ्यावासनया न   
बाध इत्याह - न चेति ॥ ४७ ॥  
  
मिथ्यावासनयाविष्टो विस्मृतः केवलां पराम् [क्, परः; ख्:   
परम्] ।  
ततो मिथ्यावासनां तु विनिश्चित्य भ्रमात्मिकाम् ॥ ४८ ॥  
  
ननु मिथ्यावासनाया बाधितत्वे सत्यवासनानिवृत्तिः [क्, ख्: नाया   
निवृत्तिः] कथं मिथ्यावासनाकाल इति चेदाह - मिथ्येति ।   
अभ्यासाप्रकर्षान्मिथ्यावासनाऽनन्तजन्माभ्यस्ता बाधिताऽप्यनुवर्तते । ततः   
प्रारब्धोद्बोधेन केवलां परां वासनां विस्मृतः सन् मिथ्यावासनाविष्टो   
भवति । ततः प्राप्तां मिथ्यावासनां सत्यवासनाविष्टो भ्रान्तिरूपां निश्चित्य   
॥ ४८ ॥  
  
विधूय वासनां सत्यामुपैति ब्राह्मणोत्तम ।  
ततो न बाधिता सत्यवासना भवति क्वचित् ॥ ४९ ॥  
  
मिथ्यावासनां भ्रमात्मिकां निश्चित्य ततो विधूयेति सम्बन्धः । सत्यां   
वासनामुपैति सम्प्राप्नोति । ततो मिथ्यावासनाया भ्रान्तित्वनिश्चयात् ॥ ४९ ॥  
  
प्। ४३३)  
  
मध्यमस्य विस्मृतिर्नो न मिथ्याज्ञानमेव च ।  
अविस्मृतस्येच्छयैव मिथ्याज्ञानं क्वचिद्भवेत् ॥ ५० ॥  
  
एवं मन्दज्ञानिनः स्थितिमुक्त्वा मध्यस्य स्थितिमाह - मध्यमस्येति ।   
सत्यवासनाविस्मृतिर्नो । मध्ये शारिरव्यवहारदशायां   
सत्यवासनामविस्मृतस्यैव स्वेच्छया व्यवहारोपयुक्तं मिथ्याज्ञानं   
भवेत् ॥ ५० ॥  
  
सिद्धस्यैषा स्थितिः प्रोक्ता साधकस्योच्यते शृणु ।  
यथा यथा तत्परः स्यात्तथाऽविस्मृतिरुच्छ्रिता ॥ ५१ ॥  
  
एवं सामान्यतो मध्यमस्य स्थितिमुक्त्वा तस्य सिद्धसाधकत्वेन द्वैविध्याद्   
द्वयोः क्रमेण स्थितिं वक्तुमाह - सिद्धस्येति । तत्परः   
समाध्यभ्यासपरः । उच्छ्रिता दृढाऽविस्मृतिः ॥ ५१ ॥  
  
पूर्णस्य विस्मृतिर्नास्ति [ख्: च स्मृति] मिथ्याज्ञानं   
प्रयत्नतः ।  
उत्तमस्य पुनर्ब्रह्मन् समाधिव्यवहारयोः ॥ ५२ ॥  
  
पूर्णस्य समाध्यभ्यासपारङ्गतस्य प्रयत्नतः स्वेच्छया ।   
उत्तमज्ञानिस्थितिमाह - उत्तमस्येति ॥ ५२ ॥  
  
न भेदो लेशतोऽप्यस्ति यतोऽविस्मरणं सदा ।  
यः समाधिपरो मध्यस्तस्य याऽविस्मृतिः स्थिता ॥ ५३ ॥  
  
स्थितेर्न भेदः । अत्र हेतुः - यत इति । नन्वेवं चेन्मध्यमोत्तमयोः को   
भेद इति चेदाह - य इति । नन्वेवं चेन्मध्यमोत्तमयोः को भेद इति चेदाह   
- य इति । अविस्मृतिः ॥ ५३ ॥  
  
सेषन्म्लाना [क्: सैषा] भवेन्मिथ्याज्ञानभूमिषु भूसुर ।  
यस्तूत्तमोऽपि स्वाच्छन्द्यात् प्रारब्धवशतोऽपि वा ॥ ५४ ॥  
  
सा अविस्मृतिः । मिथ्याज्ञानदशासु ईषन्म्लाना भवेत् व्यवहारदशासु   
सत्यवासना विच्छिन्नेव भवेदिति तात्पर्यम् । उत्तमस्य   
कदाप्यविस्मृतेरम्लानतेत्याह - यस्त्विति । स्वाच्छन्द्यात् स्वेच्छया   
प्रारब्धाद्वा समाध्यतत्परो व्यवहारपरः ।   
ताअप्यविस्मृतिरम्लानैवेत्यर्थः ॥ ५४ ॥  
  
प्। ४३४)  
  
समाध्यतत्परो भूयात् तस्याम्लानैव चास्मृतिः ।  
वस्तुतः शृणु भूदेव मध्यमोत्तमज्ञानिनाम् ॥ ५५ ॥  
  
एवं मध्यमोत्तमयोः प्रारब्धाभ्युपगमेन तत्फलं प्रतिपाद्य सम्प्रति   
तयोर्न प्रारभ्द्मपीत्याह [क्, ख्: मित्याह] वस्तुत इति ॥ ५५ ॥  
  
कर्म नैवास्ति [क्: मर्णैवास्ति] यत्किञ्चिद्यतस्ते पूर्णतां गताः ।  
संविदात्मातिरिक्तं यन्न ते पश्यन्ति किञ्चन ॥ ५६ ॥  
  
यत्किञ्चित् प्रारभ्दं कर्मापि । पूर्णत्वं गतानां कुतो न प्रारब्धमिति चेदाह   
- संविदिति । यत् यस्मात् । ते मध्यमा उत्तमाश्च [क्: उत्तमा नास्ति]   
संविदात्मातिरिक्तं न किञ्चन पश्यन्ति । अत्रेदं तात्पर्यम् -   
कर्मादृष्टं [क्, ख्: कर्मादृष्टफला] फलानुरोधेन कल्प्यते   
। ज्ञानिषु फलदर्शनाज्ज्ञानेन प्रारब्धानिवृत्त्यभ्युपगमः । तच्च फलं   
मन्दज्ञानिन्येव सम्भवतीति तस्यैव कल्पनीयं प्रारब्धं नान्ययोः । फलं   
च [क्, ख्: चैतदेव] तदेव भवति यत्सुखाद्यन्तःकरणारूढं   
स्वीयत्वेन भासेत । नहि मध्यमोत्तमयोरन्तःकरणारूढं तत्स्वीयत्वेन   
भातीति वक्तुं युक्तम् समाधौ सुखादेरत्यन्तमभानात् व्युत्थाने च   
प्रतिबिम्बानां दर्पणमात्रात्मत्ववद्दृश्यमात्रस्यानात्मनः [क्:   
मात्रात् सत्त्व] स्वात्मदृङ्मात्रत्वप्रतीतेरात्ममात्रत्वेन   
भासमानसुखादेः स्वीयत्वेनाभानात् । न च स्वात्मेत्वेनापि भासमानं   
सुखादि प्रारब्धनिमित्तकमेवेति वाच्यम् परकीयत्वेन भासमानसुखादेरपि   
भासमानत्वसामान्यात् स्वप्रारब्धमूलकत्वप्रसङ्गात् । नहि   
तत्परप्रारब्धमूलकमेवेति वक्तुं शक्यम् परैः स्वीयत्वेन   
ज्ञायमानसुखादेरेव तत्प्रारब्धनिमित्तकत्वात् स्वीयत्वेन ज्ञायमानस्य तस्य   
स्वं प्रत्येवं फलत्वात् परकीयत्वेन ज्ञायमानस्य तस्य सुख्यहमिति   
स्वसम्बन्धानुभवानिमित्तस्य घटादितुल्यत्वेन तं प्रत्यफलत्वाच्च   
[क्, ख्: प्राप्य फल] ।  
  
प्। ४३५)  
  
अतस्तेषां फलभूतसुखाभावान्न प्रारब्धकल्पने प्रयोजनमिति ।   
मन्दज्ञानिनस्तु सर्वं संविन्मात्रमिति सत्यवासनाऽनुसन्धानविस्मरणेन   
व्यव्हारप्रसक्तौ तात्कालिकसुखादेः स्वीयत्वेन भानादस्ति   
प्रारब्धकल्पनप्रयोजनम् । ननु मन्दज्ञानिनां   
वास्तवस्वरूपानुसन्धानविच्छेदेन विपरीतप्रत्ययसम्भवे   
तद्विपरीतप्रत्ययैः प्रतिबद्धतज्ज्ञानस्य न पुरुषार्थसाधकत्वं साक्षादिति   
चेत् सत्यमेवैतदिति [क्, ख्: सत्यमेवं वै तदिति] केचिदाहुः ।   
तत्त्वविदस्तु सम्यग्ज्ञानसमकालमेवाज्ञाननिवृत्तेः स्वरूपावरणस्य   
नष्टत्वात् प्रारब्धनिमित्तकाज्ञानविक्षेपशक्तेरेव किञ्चित्कालमनुवृत्तिः ।   
फलप्रदानमात्रेण प्रारब्धे स्वत उपक्षीणे सति देहान्तरप्रापककर्माभावात्   
स्वरूपावरकाज्ञानान्तरोत्पत्तिनिमित्ताभावाच्च   
विकल्पोत्पादकान्तःकरणस्याप्यनिन्धनानलवन्नाशे देहान्तरासम्भवो   
ब्रह्मात्ममात्रपरिशेष इति मोक्षोऽवर्जनीय एव । यस्य तु विपरीतप्रत्ययेन   
ज्ञानं बाधितमेव भवेन्न तस्य सम्यग् ज्ञानम् किन्तु ज्ञानाभास एव । अत   
एव केवलज्ञानिजीवन्मुक्तयोर्भेदः शास्त्रोक्तः सङ्गच्छते । मन्दज्ञानिनः   
सदानुसन्धानाभावेनाऽन्तकाले यं यं वापि स्मरन् भावम् (भ० गी० ८।  
६) इति न्यायेन प्रारब्धनिमित्त्कविपरीतस्मरणेन देहान्तरप्रसङ्ग इत्यपि न   
मध्यमोत्तमज्ञानिनोरपि प्रारब्धनिमित्तकविपरीतभावनाया दुर्निवारत्वात्   
[क्, ख्: दुर्निवारत्वात् इत्यस्याग्रे यं यं वापीत्येतस्य   
ज्ञान्यतिरिक्तपरत्वात् । अज्ञानस्य ज्ञानसमकालनष्टत्वेन प्रारब्धक्षये   
इत्यधिकः पाठः ।] तर्योरफलीभूतसुखादेराकस्मिकत्ववारणाय   
कथञ्चित् प्रारब्धस्याभ्युपेयत्वात् । तयोर्न प्रारब्धमिति तु   
मन्दज्ञानिप्रारब्धविसदृशत्वादिति [क्, ख्: विपरीतसदृशत्वात्]   
योजनीयम् । यं यं [क्, ख्: यं यम् ॥॥॥ प्रारब्धक्षये नास्ति]   
वापीत्येतस्य ज्ञान्यतिरिक्तपरत्वात् । अज्ञानस्य ज्ञानसमकालनष्टत्वेन   
प्रारब्धक्षये मनसोऽपि [क्, ख्: न सोऽपि] नाशादन्तकाले ज्ञानिनो   
विपरीतस्मृत्यसम्भवात् । तथा च   
केवलज्ञानिजीवन्मुक्तयोर्दृष्टदुःखसत्त्वासत्वाभ्यां भेदो ज्ञेयः । अत   
एवोक्तम् - तीर्थे श्वपचगृहे वा नष्टस्मृतिरपि परित्यजन् देहम् ।   
ज्ञानसमकालमुक्तः कैवल्यं याति हतशोकः ॥ (प० सा० ८३) इति । तथा   
- एकवारं प्रमाणेन शास्त्राद्वा गुरुवाक्यातः । ज्ञाते [क्: इति]   
शिवत्वे सर्वस्थे प्रतिपत्त्या दृढात्मना ॥ करणेन [क्, ख्:   
कारणेन] नास्ति कृत्यं क्वापि भावनयापि वा [क्, ख्, ग्:   
च] ॥ (शि० दृ० ७।५-६) इति ॥ ५६ ॥  
  
प्। ४३६)  
  
कर्म शेषं कथं शिष्येद् यतः सर्वं चिदग्निना ।  
भस्मीऋतमतस्तेषां न किञ्चित् परिशिष्यते ॥ ५७ ॥  
  
सर्वस्य संविदात्मानतिरेकदर्शनाद् मध्यमोत्तमानां मन्दज्ञानिवत्   
शेषं [क्, ख्: शेषकर्मारब्ध] कर्म प्रारब्धरूपं न   
शिष्यतीत्याह - कर्मेति । सर्वं द्वैतम् । न किञ्चित् कर्म ॥ ५७ ॥  
  
ऐन्द्रजालिककर्मेव त्वितरैरेव दृश्यते ।  
शृणु ब्रह्मन् रहस्यं ते प्रवक्ष्यामि समासतः ॥ ५८ ॥  
  
ननूत्तमज्ञानिनां हर्षविषादादिप्रारब्धफलकार्यं दृश्यत इति चेदाह   
- ऐन्द्रेति । ऐन्द्रजालिकस्य यत्कर्म स्वशिरश्छेदादिरूपं तद्यथेतरैरेव   
दृशय्ते स्वेन न दृश्यते एवमस्य हर्षादिकमिति भावः । ज्ञानिनां   
शिवतुल्यत्वान्न कर्मेत्याह - शृण्विति ॥ ५८ ॥  
  
शिवस्य या दृशिः सैव ज्ञानिनां दृष्टिरुच्यते ।  
नास्ति भेदो लेशतोऽपि सत्यमेतन्न संशयः ॥ ५९ ॥  
  
दृशिः [क्: दृशिः नास्ति] शुद्धचिदात्मकस्वात्ममात्ररूपा । अतो न   
प्रारब्धशेष इति भावः ॥ ५९ ॥  
  
प्। ४३७)  
  
तस्मान्न किञ्चित् कर्मापि ज्ञानिनामनुवर्तते ।  
इति श्रुत्वा स वसुमान् हेमाङ्गदनिरूपितम् ॥ ६० ॥  
  
किञ्चित् । ज्ञानिनां मध्यमोत्तमानाम् । इति राजकुमारोक्तं सर्वम् ॥ ६० ॥  
  
सर्वसन्देहनिर्मुक्तो विज्ञानविशदाशयः ।  
पूजितो राजपुत्राद्यैः स्वं स्थानं प्रत्यपद्यत ॥ ६१ ॥  
  
प्राप्तौ स्वनगरं राजपुत्रावपि ततः परम् ।  
एवं श्रुत्वा पुना रामः पप्रच्छात्रिसुतं मुनिम् ॥ ६२ ॥  
  
श्रुतमेतद्धि विज्ञानं गुरो त्वन्मुखनिर्गतम् ।  
विनष्टो मम सन्देहो विदितं तन्महत्पदम् ॥ ६३ ॥  
  
तन्महत्पदं शुद्धचिदद्वयात्मरूपम् ॥ ६३ ॥  
  
सर्वानुस्यूतसंवित्तिमात्रात्मा भाति सर्वतः ।  
तथापि भवता प्रोक्तमादितः सर्वमेव तु ॥ ६४ ॥  
  
स्वानुभवमेवाह - सर्वेति । सर्वेषु वेद्याकारपरिच्छिन्नज्ञानेषु   
यानुस्यूता संवित्तिः शुद्धचिद्रूपा तन्मात्ररूपो ममात्मा सर्वतो बहिरन्तश्च   
भाति । यद्यप्यहं कृतकृत्यः तथापि प्रोक्तार्थस्याविस्मर्तव्यत्वेन   
प्रोक्ताखिलार्थं सङ्क्षेपेण ब्रूहीति पृच्छति - तथापीति ॥ ६४ ॥  
  
सङ्क्षेपेण पुनर्ब्रूहि विज्ञानं सारवत्तरम् ।  
यावद्धारयितव्यं मे गुरो सर्वात्मना मया ॥ ६५ ॥  
  
मे सर्वात्मना यावद्धारयितव्यं तावद् ब्रूहि ॥ ६५ ॥  
  
इत्यापृष्टः स रामेण पुनः प्राहात्रिनन्दनः ।  
शृणु राम प्रवक्ष्यामि सर्वसारतमं पुनः ॥ ६६ ॥  
  
सर्वस्य प्रोक्तस्य सारतमम् ॥ ६६ ॥  
  
या चितिः परमेशानी पूर्णाहन्तामयी परा ।  
सा स्वातन्त्र्याभिधमायाशक्तिमाहात्म्यतः सदा ॥ ६७ ॥  
  
या त्वया स्वात्मत्वेनानुभूयमाना परमेशानी सर्वाधिकेशनशीला ।   
परमस्वातन्त्र्ययुतेति भावः । किं तत् स्वातन्त्र्यमिति चेदाह -   
पूर्णाहन्तामयीति । चितेर्हि जडवैलक्षण्याय कश्चन धर्मोऽवश्यमभ्युपेयः   
। स च स्वरूपस्फूर्तिरेव । स्फूर्तिश्च द्विविधा लोकसिद्धा - अहमिति   
[क्, ख्: अहमिदमिति] इदमिति च । तत्रेदमिति स्फूर्तेः परतन्त्रत्वेन   
परापेक्षायामनवस्थादिप्रसक्त्या चितेरहमित्येव स्फूर्तिर्वाच्या । सा   
चाहंस्फूर्तिदेहादावपूर्णा कालादिपरिच्छेदात् [क्: कला] । इयं   
त्वखिलकालादिस्वरूपसाधनभूतचिति विश्रान्तेति पूर्णा । अतः   
पूर्णाहन्तेत्युच्यते । स्वरूपानतिरिक्ता सेति तन्मयीत्युच्यते । अखण्डरूपाया एव   
चितेरुपदेशावसरे एवं विभज्य कथनं स्वरूपपरिचयाय । अत एव परा   
अनुत्तरा । परचितेर्यत् स्वातिरिक्ते दृश्ये विश्रमः [क्: विश्रामः]   
साऽहन्ता । सा च देहादिविश्रान्ता परिच्छिन्नेत्युच्यते । देहादिव्यावृत्तशुद्धचिति   
विश्रान्ता पूर्णाहन्तेत्युच्यते । एवंविधा सा चितिः   
स्वातन्त्र्याभिधमायाशक्तिमाहात्म्यतः पूर्णाहन्तैव सृष्ट्यादौ   
सिसृक्षोरिच्छात्मिका स्वातन्त्र्यमिति सृष्टिकाले कर्तुः क्रियात्मिका मायेति चोच्यते   
। प्रकृते [क्: न तु] क्रिया हि न [क्: क्रियाहीन] परिस्पन्दरूपा   
परिणामरूपा वा किन्तु दर्पणप्रतिबिम्बावभासवद(व)भासरूपा ।   
एवं च पूर्णाहन्ता स्वातन्त्र्यं मायेति ज्ञानेच्छाक्रियात्मकशक्तित्रयमुक्तम्   
। मायाशक्तेर्माहात्म्यं महित्वमुच्छूनता । ततो जगदवभासयेदित्यन्वयः ।   
सदेति पूर्णाहन्तायाः स्वरूपभूतत्वेन जगदवभासस्य कालपरिच्छेदो नास्तीति   
भावः । अत एवोक्तम् - सदा सृष्टिविन्होदाय (शि० स्तो० २०।९) इत्यादि ॥   
६७ ॥  
  
प्। ४३८)  
  
जगदाभासयेद् नूनं दुर्घटैकविधायिनः ।  
प्रतिबिम्बवदादर्शे तत्प्रकारं शृणु क्रमात् ॥ ६८ ॥  
  
दुर्घटैकविधायिनो माहात्म्यत इति सम्बन्धः । दुर्घटस्यैकमसहायं   
यद्विधानकर्तृ तस्मादित्यर्थः । एवं जगदवभासनकालेऽपि   
स्वस्याद्वैतचिन्मात्रत्वं न प्रतिहतं भवतीत्येतद् दृष्टान्तद्वाराह -   
प्रतिबिम्बेति । तत्प्रकारं जगदवभासनप्रकारम् । क्रमात् कार्यकारणक्रमात् ॥   
६८ ॥  
  
प्। ४३९)  
  
या सा परा चितिः पूर्णा पूर्णाहम्भावबृंहिता ।  
स्वातन्त्र्यवशतः स्वात्मरूपं द्वेधाऽवभासयत् ॥ ६९ ॥  
  
या सा अनुपदं निरूपिता । पूर्णाहम्भावेनापरिच्छिन्नस्वरूपस्फूर्त्या   
वृंहिता निर्भरा स्फूर्त्यैकघनेति [क्: स्फूर्त्येक] यावत् ।   
स्वात्मरूपं चित्स्फूर्तिघनम् ॥ ६९ ॥  
  
तत्रैकांशेऽप्यहम्भावोऽपूर्ण आभासितो यदा ।  
तदा द्वितीयभागस्तदहम्भावविनिर्गतः ॥ ७० ॥  
  
द्विविधतामेवाह - तत्रेति । स्वरूपे इत्यर्थः । अंशद्वयमवभास्य   
एकांशेऽपूर्णाहम्भावोऽपि यदाऽवभासितः तदा यो द्वितीयभागः   
स्वेतरभाग[क्, ख्: स्वेतरभागः नास्ति]   
स्तदहम्भावात्तस्मादपूर्णाख्यादपूर्णाहम्भावाद्विनिर्गतोऽभवत् [क्:   
भवेत्] । अपिना स्वरूपभूतपूर्णाहन्ताया इयमन्येति सूचितम् । अत एव   
स्वरूपलोपो नास्तीति ज्ञेयम् । स्वात्मन्यंशद्वयमवभास्य तत्रैकांशे   
परिच्छिन्नाहम्भावावभासनएनेतरांशमहम्भावानाक्रान्तमवभासयद्  
इति भावः ॥ ७० ॥  
  
बाह्यमव्यक्तमभवत् तद्दृष्ट्यैव भृगूद्वह ।  
अपूर्णाहम्भावयुत एष प्रोक्तः सदाशिवः ॥ ७१ ॥  
  
योऽयमंशोऽहम्भावानाक्रान्तः स बाह्यपदार्थरूपमव्यक्तमभवत्   
[क्, ख्: मेव भवेत्] । अंशद्वयादिबाह्यपर्यन्तविकल्पावभासः   
सर्वोऽपि परिच्छिन्नाहम्भावाक्रान्तचिदंशदृष्ट्यैव न तु   
पूर्णचिद्दृष्ट्येत्याह - तद्दृष्ट्यैवेति । एष   
परिच्छिन्नाहम्भावयुतचिदंश एव सदाशिव इत्युक्तः यमौपनिषदा   
ईश्वरं प्राहुः ॥ ७१ ॥  
  
स तमव्यक्तभागं तु पश्यन् भिन्नमपि स्वतः ।  
  
सः सदाशिवः । स्वतः स्वस्मात् । भिन्नं पश्यन्नपि । अहमेतदिति सदा   
अनुसन्धिपरोऽभिमानपरोऽभवदिति [क्, ख्: अभिमानपरो नास्ति]   
शेषः । औपनिषदास्त्वेतमव्यक्तभागमेवाविद्यामायादिशब्दैर्व्यवहरन्ति ।   
यथास्मद्देहे विभेदेन भासमानेऽप्यहम्भावादस्माकं   
स्वामित्वमेवमस्याव्यक्त इति ज्ञेयम् ॥ ७२ ॥  
  
प्। ४४०)  
  
स एव भूयः स्वातन्त्र्यात् सिसृक्षुर्विविधं जगत् ।  
अव्यक्तमात्मनो देहमेतदेवाहमास्थितः ॥ ७३ ॥  
  
स एव सदाशिव एव । स्वातन्त्र्यात् स्वाहम्भावरूपात् । अव्यक्तरूपमात्मदेहं   
दृष्ट्वेति शेषः । एतदेवाव्यक्तरूप एवाहमास्थित इत्येवं यदानुसन्धानपर   
इति सम्बन्धः ॥ ७३ ॥  
  
इत्येवमनुसन्धानपर ईश्वर आबभौ ।  
अव्यक्तमभिमानेनाविष्ट ईश्वर एव तु ॥ ७४ ॥  
  
तदा सदाशिव एवेश्वर आबभौ । अहमेतदिति चित्प्राधान्येनानुसन्धिपरः   
सदाशिवः एतदहमित्यव्यक्तप्राधान्यानुसन्धिपर ईश्वर इति भावः ।   
अव्यक्तमहमित्यभिमानेनाविष्ट ईश्वर एव त्रिधाऽभवदिति सम्बन्धः ॥ ७४ ॥  
  
त्रिधा समभवद् रुद्रहरिद्रुहिणरूपतः ।  
दृष्टृदृश्याहाराशिसमुदायावभासकाः [क्: भासकः] ॥   
७५ ॥  
  
तत्रेश्वरः स्वस्वातन्त्र्यादव्यक्तं तमःसत्त्वरजोगुणैर्बहुविधमाभास्य   
तत्तद्गुणपरिच्छिन्नाव्यक्तांशेष्वसङ्ख्यातेषु   
परिच्छिन्नाहन्तारूपाभिमानेन रुद्रहरिन्द्रुहिणरूपेण त्रिधा राशित्रयरूपेण   
समभवत् । त्रयाणां सृष्टिस्थितिसंहारक्रिया आह - द्रष्ट्रिति ।   
महाराशिर्ब्रह्माण्डम् । तदनेकत्वाभिप्रायेण - समुदाय इति ।   
उत्पत्त्यवभासकाः ॥ ७५ ॥  
  
विधयो विविधा आसंस्तथा तद्रूपसंस्थिताः ।  
बहवो हरयोऽप्यासंस्तत्संहारपरायणाः ॥ ७६ ॥  
  
तद्रूपसंस्थिता अण्डानां रूपं संस्थितं येभ्यः । स्थितिकर्तार इति यावत् ।   
संहारपरायणा रुद्रा आसन्निति सम्बन्धः ॥ ७६ ॥  
  
प्। ४४१)  
  
अनेकशोऽभवन् रुद्रा एवमेष जगद्विधिः ।  
एवंविधं जगत्तत्त्वं दर्पणप्रतिबिम्बवत् ॥ ७७ ॥  
  
अनेकशो रुद्रा आसन्नित्यर्थः । अत्राण्डानामनन्तत्वेन ब्रह्मादीनामनन्तत्वं   
ज्ञेयम् । जगतो विधिर्विधानम् । एवं प्रोक्तवत् । एवंविधमपि जगत्तत्वं   
परचितेरव्यतिरिक्तमेवेत्याह [क्: परा] - दर्पणेति ॥ ७७ ॥  
  
भासते केवलं राम नहि जातं तु किञ्चन ।  
परा चितिः प्रपूर्णाहम्भावरूपैव सर्वदा ॥ ७८ ॥  
  
एवमवभासनमेव जगदुत्पत्त्यादि न तस्यारम्भः परिणामो वेत्याह -   
भासत इति एवमवभासनमात्रसारत्वाज्जगदवभासनेऽपि परचितेः [क्:   
परा] स्वरूपादप्रच्युतिमाह - परा चितिरिति ॥ ७८ ॥  
  
स्थिताप्यनेका सम्पूर्णाहम्भावपरिबृंहिता ।  
यथा त्वं राम सर्वस्मिन् देहेऽहम्भावबृंहितः ॥ ७९ ॥  
  
वस्तुतः सदाशिवादिकृम्यन्तानां   
तन्मात्ररूपत्वादनन्तपरिच्छिन्नाहम्भावपूर्णापि सेत्याह - स्थितेति ।   
रूपैव स्थितापीति सम्बन्धः । एतदेव सदृष्टान्तमुपपादयति - यथेति ॥ ७९   
॥  
  
पृथग् नेत्राद्यहम्भावैरपि तत्तत्क्रियापरः ।  
एवमेव परा संवित् पूर्णाहन्तासमाश्रया ॥ ८० ॥  
  
यथा त्वमखिलदेहव्याप्ताहम्भाववानपि   
रूपादिग्राहकनेत्रादितत्तदेकदेशाहन्तासमुदायवान् एवमेव सा परा संविदिति   
॥ ८० ॥  
  
सदाशिवादिस्तम्बान्ताऽपूर्णाहन्ताश्रयापि वै ।  
वस्तुतः सैव परमा चितिरेवं हि भासिनी ॥ ८१ ॥  
  
वस्तुत इति । वस्तुतः सा परसंविदेव   
पूर्णाहन्तापरिच्छिन्नाहन्तासदाशिवादिरूपेऽनवभासिनीत्यर्थः ॥ ८१ ॥  
  
देहाहम्भावरूपस्त्वं स्वतो रूपरसादिकम् ।  
ग्रहीतुमसमर्थोऽपि चाक्षतादात्म्यमेत्य तु ॥ ८२ ॥  
  
अधुना सर्वज्ञत्वं सर्वकर्तृत्वं सदाशिवस्य शुद्धपरचितेर्वस्तुतो न   
कर्तृत्वादिकमिति सदृष्टान्तं क्रमेणाह - देहेति । स्वतः   
चक्षुरादितादात्म्यमप्राप्य अक्षतादात्म्यमिन्द्रियतादात्म्यमेत्य सर्वं   
गृह्णासीति सम्बन्धः ॥ ८२ ॥  
  
प्। ४४२)  
  
सर्वं गृह्णासि सततमेवं देवः सदाशिवः ।  
स्वतः सर्वाभेदमयो ब्रह्मादिस्तम्बराशिषु ॥ ८३ ॥  
  
दार्ष्टान्तिके योजयति - एवमिति । सर्वान्तर्यामित्वेन सर्वाभेदमयः ॥ ८३ ॥  
  
अन्तस्तादात्म्यमापन्नो [क्: अतः] जानाति च करोति च ।  
यथा ते निर्विकल्पं तु रूपं सर्वाश्रयं हि सत् ॥ ८४ ॥  
  
सर्वं जानाति करोति च । यथेति । दर्पणस्थानीयं तव निर्विकल्पं   
शुद्धचिद्रूपं प्रतिबिम्बस्थानीयं देहेन्द्रियाद्यखिलाश्रयं सदपि ॥ ८४ ॥  
  
न किञ्चिदपि जानाति करोति च भृगुद्वह ।  
एवमेव परा संवित् सर्वलोकसमाश्रया ॥ ८५ ॥  
  
न किञ्चिज्जानाति करोति च । ज्ञेयकार्ययोर्वस्तुतः स्वात्ममात्रत्वादिति भावः ।   
दार्ष्टान्तिके सङ्गमयति - एवमिति ॥ ८५ ॥  
  
भेदलेशमपि क्वापि न जानाति करोति च ।  
एतावज्जागतं सर्वं तस्यामेवावभासते ॥ ८६ ॥  
  
क्वापि काले । कुत एवमिति चेत् ? ज्ञेयकार्ययोस्तन्मात्ररूपत्वादित्याह -   
एतावदिति ॥ ८६ ॥  
  
तत्स्वातन्त्र्यात् [ख्: स्वस्वा] प्रभूतं [क्: तश्च] च   
दर्पणप्रतिबिम्बवत् ।  
जगतो भासनं सर्वं तस्या एवावभासनम् ॥ ८७ ॥  
  
अवभासनं भवनं च दर्पणे स्वशक्त्या प्रतिबिम्बानामिव परचिति   
[क्, ख्: पराचितिः] स्वस्वातन्त्र्येण जगत इत्याह - तत्स्वातन्त्र्यादिति   
। अवभासते प्रभूतं चेति सम्बन्धः । अवभासनं प्रकर्षेण । सर्वं [ग्:   
सत्त्वं] च तदधीनमिति भावः । अत एवाह - जगत इति । तस्याः परचितेः ॥   
८७ ॥  
  
प्। ४४३)  
  
यथादर्शाभास एव [क्, ख्: एष] प्रतिबिम्बावभासनम् ।  
अत्र त्वमहमन्ये च द्रष्टारो दृङ्मयाः खलु ॥ ८८ ॥  
  
दृश्यवद्द्रष्टृणामपि तन्मात्रतामाह - अत्रेति । जगतीत्यर्थः ॥ ८८ ॥  
  
दृश्यासम्मेलने शुद्धचितिरेव न चेतरत् ।  
घटादिदर्पणो यद्वद् घटादीनामसङ्गमे ॥ ८९ ॥  
  
ये दृङ्मया भासन्ते तेषां स्वरूपं दृश्यस्यासम्मेलनेऽनवभासे सति   
शुद्धा परा चितिरेव । एतद् दृष्टान्तद्वारोपपादयति - घटेति ।   
घटादिप्रतिबिम्बपरिच्छिन्नदर्पणांशः ॥ ८९ ॥  
  
शुद्धदर्पणमात्रः स्याद्विभेदः प्रतिबिम्बतः ।  
एवं विकल्पसम्भूतदृश्याभासप्रमार्जने ॥ ९० ॥  
  
प्रतिबिम्बकालेऽपि भेदः [क्: भेदप्रति] प्रतिबिम्बरूपौपाधिक इत्याह ##-  
  
शेषिता परमा संविदद्वितीयस्वरूपिणी ।  
महानन्दघना चैषा दुःखलेशविवर्जनात् ॥ ९१ ॥  
  
सङ्कल्पेन भासमानदृश्यस्यानुल्लेखेन प्रमार्जने कृते सति शेषिता   
अनुल्लेखसाक्षित्वेन स्थिता स्वात्मसंविदद्वितीयस्वरूपिणी परसंविदेव ।   
तद्रूपस्य पुरुषार्थत्वसिद्धये सुखरूपतामाह - महानन्देति ।   
महताऽपरिच्छिन्नेनानन्देन घना निबिडा । अखण्डानन्दरूपेति यावत् । कुत   
एवमिति चेदाह - दुःखेति । दुःखस्यौपाधिकत्वेन वस्तुतः स्वरूपे   
तदभावादखण्डानन्दरूपता ॥ ९१ ॥  
  
सर्वानन्दघनाकारा यतः सर्वैरभीप्सिता ।  
सुखमात्मस्वरूपं स्यात् सर्वैर्यस्मादभीप्सितम् ॥ ९२ ॥  
  
सर्वेति । सर्वेषां प्राणिनां ये आनन्दा विषयाभिव्यक्त्याऽवभासमानाः   
तैर्घनो निबिड आकारः स्वरूपं यस्याः सा ।   
सर्वैरनुभूयमानानन्दमात्रस्वरूपेति यावत् । एवमेवैतदिति हेतुप्रदर्शनेन   
सम्भावयति - यत इति [क्, ख्: यत इति नास्ति] । आत्मा   
आनन्दैकरूपः सर्वाभीप्सितत्वात् स्त्रीसुखवदिति प्रयोगः । ननु सर्वाभीप्सितं   
सुखं भोग्यम् । तत्कथं भोक्तृरूपं स्यादित्याक्षेपपरिजिहीर्षयाह -   
सुखमिति । आत्मस्वरूपमेव सुखं भवेत् सर्वाभीप्स्तितत्वात् यन्नैवं तन्नैवम्   
यथा दुःखमिति प्रयोगः ॥ ९२ ॥  
  
प्। ४४४)  
  
यदर्थो देहादिभावो यन्न कस्यापि नेप्सितम् ।  
यस्यैव लेशो विषयानन्द इत्यभिधीयते ॥ ९३ ॥  
  
नन्वेष हेतुर्देहस्त्रीधनादिष्वीप्सितेषु [ग्: ईप्सितेषु नास्ति] व्यभिचरित   
इत्याशङ्कां शमयन्नाह - यदर्थ इति । देहादेर्मुख्येप्सितत्वाभावः   
[क्, ख्: देहादेर्देहमुखेय्] । यतो हि देहाद्यमात्मसुखार्थमीप्सितम्   
। एवं [ख्, ग्: अत एव] स्वर्गादिसुखार्थिनामनशनादिना   
देहादित्याग उपपद्यते । अत एव आत्मस्वरूपं कथञ्चिदपि कदाचिदप्यनीप्सितं   
नेत्याह - यदिति । आत्मस्वरूपमित्यर्थः । अत आत्मैव मुख्येप्सितत्वात्   
सुखात्मक इति भावः । ननु स्त्रीसुखादेः स्पष्टं   
भोग्यत्वानुभवात्तदतिरिक्तसुखस्याप्रामाणिकत्वान्नात्मनः सुखरूपतेति   
चेदाह - यस्यैवेति । यस्यात्मानन्दस्य लेश एव विषयानन्द   
इत्यागमेष्वभिधीयत इत्यर्थः । यथा गगनस्य निष्क्रियस्य   
घटादिपरिच्छिन्नांशे औपाधिकी क्रियोपलभ्यते यथा च चिदात्मनोऽवेद्यस्य   
दृश्यपरिच्छेदेनौपाधिकं वेद्यत्वम् एवं सुखस्य   
परिच्छेदनिमित्तमौपाधिकं भोग्यत्वमिति भावः ॥ ९३ ॥  
  
स एव भारहानादौ सुषुप्तौ चावभासते ।  
चिदेव् स्पृहणीयत्वादानन्द इति प्रोच्यते ॥ ९४ ॥  
  
नन्वात्मनः सुखार्थित्वमेव न सुखरूपता   
प्रमाणाभावादित्याशङ्कामपोहितुमाह - स एवेति । स्वरूपभूतानन्द   
एव । भारस्य हानं त्यागः । आदिनाऽसह्यशिरोव्यथादेः सद्यो निवृत्तिदशा ।   
सुषुप्तौ चावभासते । अत्रेदं तात्पर्यम् - भारत्यागोत्तरं   
सर्वैरनुभूयमानं सुखमनपह्नवनीयं स्वसंवेदनसिद्धमस्ति । तस्य   
स्त्र्यादिसङ्गनिमित्तकत्वाभावात् [क्, ख्: निर्निमित्त] स्वरूपभूतत्वम्   
।   
  
प्। ४४५)  
  
न च तद्भारत्यागप्रयुक्तमिति वक्तुं युक्तम् भारत्यागस्याभावत्वेन   
तस्माद्भावोत्पत्तेरनभ्युपगमात् । नहीतरत्तदा किञ्चिदस्ति सुखप्रयोजकम्   
अतस्तत्स्वरूपभूतमेव [क्: अतस्तत्त्व] सुखमिति । ननु तदा   
गाढदुःखनिवृत्तेरेव सुखत्वं भ्रान्त्या भासत इत्याशङ्क्याह -   
सुषुप्ताविति । स्वस्थोऽपि पुरुष सुषुप्तौ निर्निमित्तं महत्सुखमनुभवति ।   
व्युत्थितस्य सुखमहमस्वाप्समिति स्मृतिः तस्या अपह्नोतुमशक्यत्वात् । तच्च   
स्वरूपभूतमेव । तत्र हि सुखानभ्युपगमे पशुपामराद्यखिलानां   
सुषुप्तौ प्रवृत्तिर्नोपपद्येत [क्: द्यते] । ननु सुखस्य स्वरूपभूतत्वे   
तत्सर्वदा कुतो नानुभूयत इति चेदुच्यते - यथा हि सर्वेषामाधारध्वनिः   
सततं विद्यमानोऽपि बाह्यध्वनिना [क्, ख्: ध्वनिरितो] तिरोभूतः अत   
एव कर्णगाढपिधानादिना श्रूयते एवं स्वात्मसुखं   
कामकर्तव्यताद्यखिलवासनौघदावाग्निदन्दह्यमानस्य तद्दु।खात्तिरोहितम् ।   
तस्य वासनौघस्य सुषुप्तौ स्वकारणे विलयात् पिहितकर्णस्य   
ध्वनेरिवात्मसुखस्याभिव्यक्तिः । भारवहनसमये   
भारनिमित्तकमहादुःखेन वासनौघकृतदुःखस्य तिरोभावाद्   
भारदुःखमेव प्ररूढम् । भारत्यागेन तद्दुःखनिवृत्तौ   
वासनादुःखोद्भवपर्यन्तमात्मसुखमभिव्यक्तं भवति ।   
स्त्र्यादिविषयसुखमप्येवम् । तथा हि - अनन्ता हि वासनाः कण्टकवत्   
प्रतुदन्त्योऽजस्रं हृदि समाहिताः । तत्रान्यतरविषयप्राप्तिसम्भावनायां   
तद्विषयककामनाया उत्कटत्वेन तज्जनितसन्तापस्योत्कटस्योपस्थितौ अन्याः   
सर्वा वासनास्तिरोहिता इव भवन्ति । ततस्तद्विषयप्राप्तौ महादुःखप्रशान्त्या   
इतरकामनोद्भवपर्यन्तमात्मसुखमभिव्यक्तं भवतीति । तस्मात्   
सर्वस्पृहणीयत्वाच्चिदात्मैवानन्द इति प्रोच्यत इत्याह - चिदेवेति ॥ ९४ ॥  
  
प्। ४४६)  
  
मूढा नहि विजानन्ति स्वात्मभूतं महासुखम् ।  
विभिन्नमभिजानन्ति व्यञ्जकानां विभेदतः ॥ ९५ ॥  
  
ननु तर्हि सर्वं सुखं स्वात्मभूतमिति [क्: सुखं स्व नास्ति] कुतो न   
जानन्तीति चेदाह - मूढा इति । मौढ्यादेव न जानन्तीति भावः ।   
स्वस्वरूपाद्विभिन्नम् । अत्र हेतुमाह - व्यञ्जकानामिति । व्यञ्जकस्य   
स्त्र्यादेर्भेदात्तत्तत्काले उत्पन्नं नष्टं चेति ज्ञानात् स्थिरात्मरूपं न   
जानन्तीति भावः ॥ ९५ ॥  
  
यथा हि दर्पणे भावा भासमाना निमित्ततः ।  
यावद्दर्प्णविज्ञानं भिन्ना एव विभान्ति वै ॥ ९६ ॥  
  
यथा स्वात्मभूतं सुखं विभिन्नं जानन्ति तथा स्वात्माभिन्नां   
जगदप्यज्ञा विभिन्नं जानन्तीति सदृस्।टान्तमाह यथेति ।   
बिम्बात्मकनिमित्ततः । यावद्दर्पणविज्ञानमिति । दर्पणस्यायं दर्पणः   
प्रतिबिम्बग्रहणसमर्थ इति विशेषेण ज्ञानपर्यन्तमित्यर्थः ।   
प्रतिबिम्बात्मका भावा भिन्ना एव विभान्ति । दर्पण एवैतत्सर्वमिति न भान्तीति   
भावः ॥ ९६ ॥  
  
विदिते प्रतिबिम्बत्वे भासमानं च पूर्ववत् ।  
न दर्पणाद् भिन्नमस्ति त्वादर्शः शुद्ध एव हि ॥ ९७ ॥  
  
तेषां प्रतिबिम्बत्वे दर्पणज्ञानपूर्वकं विदिते सति । ततः   
पूर्ववद्भासमानमपि तत्सर्वं न दर्पणाद्भिन्नमस्तीति जानन्ति किन्त्वादर्शः   
शुद्ध एवैतत्सर्वमिति हि जानन्तीति शेषः । ९७ ॥  
  
एवं विदिततत्त्वस्य जगदेतावदीदृशम् ।  
भासमानमपि स्वात्ममात्रमेव न चेतरत् ॥ ९८ ॥  
  
दार्ष्टान्तिके योजयति - एवमिति । न चेतरद्भासत इति शेषः ॥ ९८ ॥  
  
घटादिकं मृदि यथा हेम्नि यद्वद्विभूषणम् ।  
प्रतिमाश्च यथा शैले जगदेवं चिदात्मनि ॥ ९९ ॥  
  
जगच्चिदात्मनोऽनतिरिक्तमित्येतदसत्ख्यातिनिराकरणाभिप्रायेण   
दृष्टान्तैर्निरूपयितुमुपक्रमते - घटादिकमिति । चिदात्मनि भासत   
[क्: भासत नास्ति] इति शेषः ॥ ९९ ॥  
  
प्। ४४७)  
  
जगन्नास्त्येवेति दृष्टिरपूर्णैव भृगूद्वह ।  
नास्तीति विपरीतो हि निश्चयो नैव सिद्ध्यति ॥ १०० ॥  
  
जगदिति । असत्ख्यातिवादिनो निरधिष्ठानमेव भ्रममभ्युपगच्छन्ति ।   
तन्मतनिराकरणार्थोऽयमारम्भः । तन्मते हि इदं रजतमित्यसदालम्बनं   
ज्ञानम् । एवं जगज्ज्ञानमप्यसदालम्बनमेव । जगन्नास्तीति निश्चयपूर्वकं   
शून्यस्यैव चिरभावनया जगद्भावनानिवृत्तौ शून्यात्मतापत्तिर्मोक्ष इति   
स्थितिः । एतद् दूषयति - जगन्नास्तीति । अपूर्णा भ्रमरूपेत्यर्थः । यथा हि   
सर्वात्मना घटादिकं नह्यसत् अपि तु मृदादिरूपेण सदेव एवं जगन्न   
सर्वथा ह्यसत् किन्तु चिद्रूपेण सदेव । अतो जगदत्यन्तं नास्तीति निश्चयो भ्रम   
एवेति भावः । कुत इति चेदाह - नास्तीति । सर्वथा नास्तीति यो विपरीतनिश्चयः स   
प्रमाणत्वेन यतो न सिद्ध्यति ॥ १०० ॥  
  
साधकात्मजगद्दृष्टेर्भूयः सम्भवतः स्फुटम् ।  
नास्तीति शापमात्रेण कथं स्याज्जगतो लयः ॥ १०१ ॥  
  
एतदपि कुत इति चेदाह - साधकेति । अस्ति नास्तीत्युभयपक्षसाधकस्य   
चिदात्मनः स्वरूपेण जगद्दृष्टेः सर्वनिषेधानन्तरमपि भूयः स्फुटं   
सम्भवात् । घटादीनां विकारात्मना नास्तीति निषेधेऽपि   
मृद्रूपेणानपोहनवद् दृश्यजगतो दृश्यत्वेन निषेधेऽपि   
दृग्रूपेणावभासनस्यानपोह्यत्वमिति क्: भासमानस्या] भावः ।   
अत्रेदं तत्त्वम् - जगद्धि मृदनुगतघटादिवच्चिदनुगतमेव भासते ।   
अत्र परः सर्वथा निषेधति भासमानम् असत्ख्यात्यभ्युपगमात् । तत्रोच्यते   
[क्, ख्: अत्रो] - निषेद्धुर्निषेध्यकोट्यन्तर्गतत्वे   
निषेधासिद्धेर्निषेद्धुरनुगतचिदात्मनोऽनिषेध इति । परस्य   
सर्वनिषेधेऽयमाशयः [क्: सर्व नास्ति] चितो हि सविकल्पः स्वभावः स   
एव हि संसार निर्विकल्पचितेरप्रामाणिकत्वात् सर्वनिषेधे मोक्षसिद्धिरिति ।   
निषेद्धुर्निषेधायोगादेव नास्तीति शापमात्रेण न जगतः सर्वात्मना लय   
इत्याह - नास्तीति । सर्वसाधकशुद्धचिदात्मनो निर्व्कल्पस्य स्वप्रकाशस्य   
सर्वनिषेधे समाध्यादौ भासमानत्वात् ॥ १०१ ॥  
  
प्। ४४८)  
  
आदर्शनगरं सर्वमस्त्यादशस्वभावतः ।  
एवं जगच्चिदात्मैकरूपं सत्यमुदीरितम् ॥ १०२ ॥  
  
नन्वद्वैतमित्यत्र योऽयं निषेध्यांशः स किंविध इत्याशङ्क्याह -   
आदर्शेति । अत्राहुरौपनिषदाः - आदर्शप्रतिबिम्बवत्   
सदसदादिरूपैरनिर्वचनीयं जगन्निषेध्यमिति । आगमिकास्तु -   
आदर्शनगरावभासवज्जगदवभासनम् ।   
प्रतिबिम्बस्यादर्शात्मत्ववज्जगतश्चिदात्मत्वेन सत्यत्वमिति । ननु तर्हि किं   
निषेध्यमिति चेत् ? द्वैतमिति ब्रूमः । ननु द्वैतं जगदन्तःपाति न वा ?   
आद्ये सत्यत्वेन तन्निषेधायोगात् । द्वितीये तस्यानिर्वचनीयत्वमवर्जनीयमिति   
चेदुच्यते - द्वैतमपि जगदन्तर्गतमेव । ननु तर्हि कथं द्वैतस्य सत्यस्य   
निषेधः ? शृणु - अत्र नये हि भास्यस्य भासनानतिरिक्तत्वेन   
द्वैतस्य भ्रमभासनानतिरिक्तत्वाद् द्वैतनिषेधो   
द्वैतभ्रमनिरसनमपर्यवसायीति । अत एवोक्तम् - परमार्थे [एष श्लोको   
राजानकरामकण्ठकृतायां स्पन्दकारिकाविवृतावप्युद्धृतो दृश्यते ।   
द्रष्टव्यम् - पृ० १६३] तु नैकत्वं पृथक्त्वाद्भिन्नलक्षणम् ।   
पृथक्त्वैकत्वरूपेण तत्त्वमेकं व्यवस्थितम् ॥ इति । अनिर्वचनीयवादेऽपि   
निषेधः किमनिर्वचनीय उत सत्यः ? आद्ये जगदनिषेधः । द्वितीये   
द्वैतप्रसक्तिः । न च निषेधस्याधिकरणात्मकत्वेन ब्रह्मरूपत्वान्न   
द्वैतप्रसक्तिरिति वाच्यम् अनात्मत्वेन प्रतीयमानस्य   
निषेधस्यात्मरूपत्वाभ्युपगमे निखिलजगतोऽप्यात्मरूपत्वस्वीकारस्या   
स्मदुक्तस्याप्यदुष्टत्वात् [क्: स्वीकारस्या इत्यनन्तरं   
सत्त्वादेवमर्थपर्यवसायित्वं निषेधस्येति वक्तुं युक्तत्वादनिर्वचनीयत्वस्या   
इत्ययमधिकः पाठः] । न चाभावस्यैवाधिकरणात्मत्वमिति शङ्क्यम्   
स्वेतरभेदस्य स्वात्मरूपत्वमित्यादिरीत्या निखिलजगतो   
भाव(अभाव)त्वस्य सम्पादयितुं शक्यत्वात् । निषेधेन वान्यथा वा   
द्वैताभासात्मकभ्रमनिरसने [ग्: रसने ॥॥। चिदात्मैक नास्ति]   
पुरुषार्थत्वमित्येवाद्वैतशास्त्रत्वम् । अतो मुमुक्षुभिर्मतभेदेषु   
तर्कमूलकेषु नाभिनिवि(वे)ष्टव्यमिति ध्येयम् ।   
यथादर्शप्रतिबिम्बनगरमादर्शानतिरिक्तम् एवं सत्यं चिदात्मैकरूपमेव   
जगदिति । नहि जगच्चिदात्मरूपेण सत्यमित्युक्तिमात्रेण जगच्चिदात्मरूपेणास्ति   
किमित्याक्षेप्तुं युक्तम् अनिर्वचनीयाऽविद्येति कथिते किमविद्यास्ति   
वेत्याक्षेपतुल्यत्वात् । अनिर्वचनीयत्वकथनादेव यथा तस्या अस्ति   
वेत्याक्षेपोऽयुक्तः एवं चिदनतिरिक्तं सर्वमित्युक्तौ [ग्: सर्वमित्युक्तौ   
नास्ति] सर्वमस्ति वेत्याक्षेपोऽप्यनुपपन्न एवेति ध्येयम् ॥ १०२ ॥  
  
प्। ४४९)  
  
पूर्णविज्ञानमेतत् स्यात् सङ्कोचपरिवर्जनात् ।  
दृगेव दृश्यतां प्राप्तं स्वमाहात्म्यप्रकर्षतः ॥ १०३ ॥  
  
एवं सर्वं सत्यमिति ज्ञानमेव पूर्णज्ञानमित्याह - पूर्णेति । कुत इति   
चेदाह - सङ्कोचेति । दृश्यं दृगिति द्वयम् । तत्र दृश्यं नास्तीत्युक्तेऽपि   
दृश्याभावप्रयुक्तं सङ्कोचावभासनमस्ति [क्, ख्:   
सङ्कोचाभावभासन] । दृश्यं सर्वं दर्पणप्रतिबिम्बवद्   
दृङ्मात्रमित्युक्ते हि सङ्कोचावभासो नास्तीति [ग्: अस्तीति]   
पूर्णविज्ञानमेतदेवेति भावः । तस्मान्न दृगतिरिक्तं   
दृश्यमित्युपसंहरति - दृगेवेति । स्वमाहात्म्यं स्वस्वातन्त्र्यम् ॥ १०३ ॥  
  
यथादर्शो नगरतामेष शास्त्रार्थसङ्ग्रहः ।  
न बन्धोऽस्ति न मोक्षोऽस्ति साधकः साधनं च न ॥ १०४ ॥  
  
अत्र दृष्टान्तः - यथेति । आदित उक्तं सर्वं सङ्गृह्य   
वदेत्यक्तमुपसंहरति - एष इति । पुनः प्रोक्तार्थसारं सङ्गृह्य वदति   
- न बन्धोऽस्तीति । दृगतिरिक्तत्वेन भासमानस्य सर्वस्य प्रतिबिम्बन्यायेन   
दृङ्मात्रत्वात् स्वरूपातिरिक्तबन्धनाभावान्न बन्धोऽस्ति । अत एव न मोक्षोऽस्ति ।   
साधकः साधनं च न ॥ १०४ ॥  
  
प्। ४५०)  
  
अखण्डाद्वयचिच्छक्तिस्त्रिपुरैवावभासिनी ।  
सैवाविद्या च विद्या च बन्धो मोक्षश्च [ख्: मोक्षस्य] साधनम् ॥   
१०५ ॥  
  
ननु तर्हि किमेतद्विचित्रत्वेनावभासत इति चेदाह - अखण्डेति । अखण्डेति   
स्वगतभेदस्य अद्वयेति विजातीयसजातीयभेदस्य च निरासः । एवंविधा   
चिच्छक्तिस्त्रिपरा तुर्या या सैव दर्पणवद्वैचित्र्येणावभासिनी । अतः सैव   
सर्वमित्याह - सैवेति ॥ १०५ ॥  
  
एतावदेव विज्ञेयं नान्यद् भार्गव विद्यते ।  
एतत्तेऽभिहितं राम विज्ञानक्रममादितः ॥ १०६ ॥  
  
तस्मादज्ञानमात्रादेव बन्धोदयः । एवं ज्ञानेनैव कृतार्थवेत्याह ##-  
- एतत्तु इति । आदितः साधनप्राप्तिमाअभ्येत्यर्थः ॥ १०६ ॥  
  
एतत् सुविज्ञाय जनो भूयः क्वापि न शोचति ।  
नारदैष ज्ञानखण्डः सूपपत्त्युपलब्धिकः ॥ १०७ ॥  
  
एतद् ज्ञानखण्डं सुष्ठु कुतर्करहितया बुद्ध्या विज्ञाय   
विचारपूर्वकमर्थतोऽनुभूय । जन इति नात्र   
वर्णाश्रमाद्यधिकारिविशेषनियम इति सूचितम् । क्वापि देहपातात्   
पूर्वमनन्तरं वा । नारदं प्रति हारितायन् आह - नारदेति । उपपत्तिर्युक्तिः   
उपलब्धिरनुभवः । सुष्ठुरूपम् उभयं यस्मिन् ॥ १०७ ॥  
  
श्रुतो न नाशयेत् कस्य मोहमज्ञानसम्भवम् ।  
श्रुत्वाप्येतद् यस्य मोहो न शान्तिं प्राप्नुयात् क्वचित् ॥ १०८ ॥  
  
मोहं भ्रमम् । कस्य मोहं न नाशयेत् । सर्वस्यापि मोहं   
नाशयेदेवेत्यर्थः । शान्तिं नाशम् ॥ १०८ ॥  
  
स शैलपुरुषो लोके केन ज्ञानं पुनर्भवेत् ।  
सकृदेव श्रुतं [ख्: कृतम्] ह्येतद्विज्ञानं जनयेद्   
दृढम् ॥ १०९ ॥  
  
स शैलमयः अतिमूढः पुरुषः । केन पुनस्तस्य ज्ञानं भवेत् ? न   
केनापीत्यर्थः । निर्मलधियां सकृच्छ्रुतेन ज्ञानं भवेदित्याह -   
सकृदेवेति ॥ १०९ ॥  
  
प्। ४५१)  
  
द्विधा त्रिधा वा मन्दस्य ज्ञातं न जनयेत् कथम् ।  
एतत् पापौघशमनं श्रुतं विज्ञानदं मतम् ॥ ११० ॥  
  
मन्दस्य मन्दधियः । द्विधा त्रिधा वा श्रुतं ज्ञानं कथं न जनयेदपि तु   
जनयेदेवेत्यर्थः । ज्ञानखण्डं स्तौति - एतदिति । अर्थावगममन्तरा   
श्रुतम् । मतमर्थतोऽवगतम् ॥ ११० ॥  
  
लिखितं दृष्टिदोषघ्नं पूजितं चित्तशोधनम् ।  
मूढतानाशनं चैतत् सर्वदा परिशीलितम् ॥ १११ ॥  
  
दृष्टिदोषः । दृष्टेर्बाह्येन्द्रियस्य दोषो विषयप्रवणता । चित्तस्य   
रागादिदोषशान्त्या शोधनम् । मूढता कर्मवासना । परिशीलनं भूयो   
विचारः ॥ १११ ॥  
  
सर्वात्मभूतं यद्रूपं विचार्यावगतं स्फुटम् ।  
मुक्तिः स्यादन्यथा बन्धः सा भवेत् त्रिपुरैव ह्रीम् ॥ ११२ ॥  
  
ग्रन्थान्ते प्रकरणप्रतिपाद्यायाः स्वभावनिर्देशात्मकमङ्गलमारचयति   
- सर्वेति । सर्वेषां स्थावरजङ्गमात्मकानां भावानाम् [क्, ख्:   
भावानाम् नास्ति] आत्मभूत्ं स्वभावभूतम् यद् रूपं परचितिरूपम्   
प्रतिबिम्बानां दर्पणवत् स्थितं विचार्य । चेत्यं सर्वं चितिमात्रम्   
तदननुगतत्वेनाभासनात् दर्पणमात्रात्मप्रतिबिम्बवद् इति सत्तर्केण निश्चित्य ।   
स्फूटमपरोक्षत्वेनावगतम् । सर्वात्मभूता चितिरहमिति प्रत्यभिज्ञातं चेदिति   
शेषः । संसारबन्धान्मुक्तिः स्याद् भवेत् । अन्यथा अनवगतं चेद्बन्ध एव   
स्थिरः स्यात् । यदाऽवगतं यद्रूपमेव मुक्तिः स्यादन्यथा बन्धः स्यादिति ।   
बन्धमोक्षयोः स्वरूपानतिरेकाद्युक्तमेवैतत् । यैवंविधा परा चितिः सा   
प्रकृतप्रकरणप्रतिपाद्या त्रिपुरैव । सा ह्रीमिति   
शक्तिप्रणवार्थभूतत्वात्तदरूपा [ग्: प्रणवार्ध]   
वाच्यवाचकयोरभेदात् । इति शिवम् ॥ ११२ ॥  
  
इति श्रीमदितिहासोत्तमे त्रिपुरारहस्ये द्वादशसाहस्र्यां संहितायां   
ज्ञानखण्डे द्वाविंशोऽध्यायः ॥  
  
प्। ४५२)  
  
तात्पर्यदीपिकाख्याना त्रिपुराया रहस्यके ।  
ज्ञानखण्डस्य सुव्याख्या त्रिपुराप्रीतये कृता ॥ १ ॥  
  
द्राविडेष्वनुहालास्यनगरं [क्, ख्: नगरे] सन्ति सम्मताः ।  
पञ्च ग्रामास्तत्र महापुष्करग्रामसंस्थितिः ॥ २ ॥  
  
द्राविडान्वयदुग्धाब्धिसमुद्यत्सुकलानिधिः ।  
बृहच्छरणसद्वंशप्रोद्यन्मुक्ताफलस्थितिः ॥ ३ ॥  
  
वैद्यनाथमहायज्वा सद्विद्याविशदाशयः ।  
अभूत्तत्तनुजः श्रीमान् श्रीनिवासाभिधो बुधः ॥ ४ ॥  
  
श्र्त्यागमसुतत्त्वज्ञस्त्रिपुरातत्पराशयः ।  
नेत्राग्निनन्दजलधि(४९३२)वर्षेऽतीते कलौ युगे ॥ ५ ॥  
  
तात्पर्यदीपिकामेनां त्रिपुराया रहस्यके ।  
ज्ञानखण्डस्य सुव्याख्यामतनोदतिसुस्फुटाम् ॥ ६ ॥  
  
स्यादत्र मेऽज्ञास्य कुतौ हि सर्वतो दोषो [क्, ख्: षोऽप्यप]   
ह्य्पभ्रंशमुखस्तु सर्वथा ।  
संशोधयिष्यन्त्यनुरक्तमानसाः शिष्यस्य मे प्रार्थनयैव तं बुधाः ॥ ७ ॥  
  
क्वाहं मन्दमनीषः क्वेदं विज्ञानशास्त्रसर्वस्वम् ।  
श्रीत्रिपुरापरसुकृपामात्रान्मूकस्य वाग्मितेवेयम् ॥ ८ ॥  
  
तात्पर्यदीपिका ह्येषा स्वात्मशुद्ध्यै विभाविता ।  
परचित्त्रिपुरानन्दोन्मेषणाय [क्: परा चि] भवेत् सदा ॥ ९ ॥  
  
इति श्रीत्रिपुरारहस्यज्ञानखण्डव्याख्यायां तात्पर्यदीपिकायां   
श्रीनिवासविबुधविरचितायां [क्, ख्: बुध इत्येव]   
द्वाविंशोऽध्यायः ॥  
  
  
  
  
  
