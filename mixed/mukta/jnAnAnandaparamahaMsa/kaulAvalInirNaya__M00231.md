+++
"Catalog number" = "M00231"
"Uniform title" = "kaulāvalīnirṇaya"
Author = [ "jñānānandaparamahaṃsa",]
Editor = [ "Arthur Avalon",]
Subjects = [ "tantric / āgamic literature",]
Publisher = [ "Tantrik Text Series",]
"Publication year" = [ "1927",]
"Publication country" = "India"
title_iast = "kaulāvalīnirṇaya"
author_iast = "jñānānandaparamahaṃsa"
title = "कौलावलीनिर्णय"

+++
  
  
  
  
॥ श्रीः ॥  
  
श्रीमज्ज्ञानानन्दपरमहंसविरचितः  
  
कौलावलीनिर्णयः  
  
प्रथम उल्लासः   
  
  
मङ्गलाचरणम्  
  
  
नत्वा श्रीगुरुपादपद्मयुगलं सिद्धैः सदा सेवितं   
शाक्तानां परिभावमोक्षजनकं कौलावलीनिर्णयम् ।  
वक्ष्येऽहं कुलवर्धनं सुकृतिभिः सेव्यं सदा कौलिकै-  
र्भावैरेव मनोहरैश्च चरणाब्जैकप्रसादालयम् ॥ १ ॥  
  
वाञ्छाकल्पतरुं तनोति शिवयोर्वाक्यानुसारार्थतो ।  
ज्ञानानन्दगिरिर्महेशचरणाब्जैकप्रसादालयः ॥ २ ॥  
  
  
यस्याः प्रसादतो लेभे शास्त्रार्थं तत्त्वनिर्णयम् ।   
तां नमामि महादेवीं बाणीं वाग्विभवप्रदाम् ॥ ३ ॥  
  
  
सङ्ग्रहार्थे तन्त्रग्रन्थनिरूपणम्  
  
  
संवीक्ष्य यामलं रुद्रब्रह्मविष्णुकसञ्ज्ञकम् ।   
यामलं शक्तिसञ्ज्ञञ्च भावचूडामणिं तथा ॥ ४ ॥  
  
तन्त्रचूडामणिञ्चैव कुलचूडामणिं तथा ।  
कुलसारं कुलोड्डीशं कुलामृतकुलार्णवम् ॥ ५ ॥  
  
प्। २)  
  
कालिकाकुलसर्वस्वं कुलसद्भावमेव च ।  
कालीतन्त्रकुलानन्दं कुलचक्रं तथैव च ॥ ६ ॥  
  
कालिकल्पं महाकौलं कुमारीतन्त्रमेव च ।  
समयाख्य कालीतन्त्रं फेत्कारीं फेरवीं तथा ॥ ७ ॥  
  
श्रीक्रमं योगिनीतन्त्रं श्रीहंसपरमेश्वरम् ।  
स्वतन्त्रं तन्त्रराजञ्च ज्ञानमालां ततः परम् ॥ ८ ॥  
  
वायवीं हंसतन्त्रञ्च ताराकल्पञ्च मालिनीम् ।  
मन्त्रनिर्णयतन्त्रञ्च योगिनीहृदयं तथा ॥ ९ ॥  
  
कुलार्णवञ्च गान्धर्वमुड्डीयानञ्च तोडलम् ।  
शिवशासनतन्त्रञ्च मन्दरं प्लावनीं तथा ॥ १० ॥  
  
वीराबलिञ्च वाराहीं वीरतन्त्रञ्च कुब्जिकाम् ।  
नीलतन्त्रं मत्स्यसूक्तं ललितातन्त्रमेव च ॥ ११ ॥  
  
प्। ३)  
  
शम्भुनिर्णयतन्त्रञ्च वामकेश्वरतन्त्रकम् ।  
वटुकसंहिताञ्चैव तारार्णवं ततः परम् ॥ १२ ॥  
  
गुप्तार्णवं चण्डरोषं मायां नीलमणिं तथा ।  
समयाख्यं तन्त्रसारं ततो मन्त्रविमर्शिनीम् ॥ १३ ॥  
  
ज्ञानसारं योगवतीं भैरवीतन्त्रमेव च ।  
भैरवाख्यं महातन्त्रं सिद्धसारस्वतं ततः ॥ १४ ॥  
  
त्रिपुरार्णवतन्त्रञ्च उत्तरं तन्त्रमेव च ।   
छिन्नातन्त्रं वातुलञ्च दक्षिणामूर्त्तिसंहिताम् ॥ १५ ॥  
  
नयोत्तरं ह्येकवीरां दृष्ट्वा विविधसङ्ग्रहान् ।   
गुरुणाञ्च मतं ज्ञात्वा सारात्सारतरं महत् ॥ १६ ॥  
  
  
तन्त्रशास्त्रगोपनीयत्वे युक्तिः  
  
  
द्वैतज्ञानविहीनानां मनोऽभीष्टप्रदायकम् ।  
अतियत्नेन गोप्तव्यं मातृमैथुनवत् सदा ॥ १७ ॥  
  
यस्मै कस्मै न दातव्यं न दुष्टाय कथञ्चन ।   
प्। ४) न दद्यात् परशिष्याय वञ्चकाय तथैव च ॥ १८ ॥  
  
सर्वथा गोपयेदेनं यदीच्छेच्छुभमात्मनः ।  
  
  
योग्यशिष्यायदेयम्  
  
  
प्रकृताचारयुक्ताय गुरुसेवापराय च ॥ १९ ॥  
  
कुलीनाय महोच्छाय देवीभक्तपराय च ।  
शिष्याय भक्तियुक्ताय साधकाय प्रदापयेत् ॥ २० ॥  
  
विना परीक्ष्य यो दद्यात् यस्मै कस्मै कथञ्चन ।  
स भक्ष्यो योगिनीवृन्दैर्मृते च नरकं व्रजेत् ॥ २१ ॥  
  
तस्माच्च साधकश्रेष्ठो गोपयेत् सर्वथा पुनः ।  
पुस्तकं वीक्ष्य यो मूढो न लब्धो गुरुवक्त्रतः ॥ २२ ॥  
  
कुर्याल्लोभवशेनैव सोऽपि नश्यति निश्चितम् ।  
तस्य कर्माणि सर्वाणि नरकाय भवन्ति हि ॥ २३ ॥  
  
योगिनीनां भवेद् भक्ष्यो नारकी ब्रह्मघातकः ।  
तस्माज्ज्ञात्वा गुरोर्वक्त्रात् साधने यत्नमाचरेत् ॥ २४ ॥  
  
प्। ५)   
  
शिवः ब्रह्मस्वरूपी  
  
अस्ति देवः परब्रह्मस्वरूपी निष्कलः शिवः ।  
सर्वज्ञः सर्वकर्ता च सर्वेशो निर्मलोदयः ॥ २५ ॥  
  
स्वयञ्ज्योतिरनाद्यन्तो निर्विकारः परात्परः ।  
निर्गुणः सच्चिदानन्दस्तदंशा जीवसञ्ज्ञकाः ॥ २६ ॥  
  
अनाद्यविद्योपहिता यथाग्नौ विस्फुलिङ्गकाः ।  
सर्वेप्युपाधिसम्भिन्नास्ते कर्मभिरनादिभिः ॥ २७ ॥  
  
  
मानवकर्तव्यकथनम्  
  
  
चतुर्विधशरीराणि धृत्वा धृत्वा सहस्रशः ।   
सुकृतैर्मानवो भूत्वा ज्ञानी चेन्मोक्षमाप्नुयात् ॥ २८ ॥  
  
चतुरशीतिलक्षेषु शरीरेषु शरीरिणाम् ।  
न मानुष्यं विनाऽन्यत्र तत्त्वज्ञानन्तु लभ्यते ॥ २९ ॥  
  
तत्र जन्मसहस्रेषु जन्मैकमपि भाग्यतः ।  
कदाचिल्लभते जन्तुर्मानुष्यं पुण्यसञ्चयात् ॥ ३० ॥  
  
सोपानभूतं मोक्षस्य मानुष्यं प्राप्य दुर्लभम् ।  
यस्तारयति नात्मानं तस्मात् पापतरोऽत्र कः ॥ ३१ ॥  
  
ततश्चाप्युत्तमं जन्म लब्ध्वा चेन्द्रियसौष्ठवम् ।  
न वेत्तात्महितं यस्तु स भवेदात्मघातकः ॥ ३२ ॥  
  
विना देहेन कस्यापि पुरुषार्थो न विद्यते ।  
तस्माद् देहधनं रक्षन् पुण्यकर्माणि साधयेत् ॥ ३३ ॥  
  
  
ज्ञानप्राप्त्यर्थं कर्मकर्तव्यम्  
  
  
तावत् कर्माणि कुर्वीत यावज्ज्ञानं न जायते ।  
ज्ञानिनोऽज्ञानिनो वापि यावद् देहस्य रक्षणम् ॥ ३४ ॥  
  
तावद्वर्णसमाचारः कर्त्तव्यः कर्ममुक्तये ।  
कर्मणोन्मीलिते ज्ञाने ज्ञानेन शिवतां व्रजेत् ॥ ३५ ॥  
  
तत्त्वज्ञाननिरूपणम्  
  
कुर्यादनित्यकर्माणि नित्यकर्माणि वा चरेत् ।  
सर्वकर्माणि सन्त्यक्तुं न शक्यं देहधारिणा ॥ ३६ ॥  
  
  
प्। ७)   
  
स्वकार्येषु प्रवर्तन्ते करणानीति चिन्तयन् ।  
अहम्भावमपास्यैवं यः कुर्यात् स न लिप्यते ॥ ३७ ॥  
  
त्यजेत् कर्मफलं यो वा स त्यागीत्यभिधीयते ।   
क्रियमाणानि कर्माणि ज्ञानप्राप्तेरनन्तरम् ॥ ३८ ॥  
  
न च स्पृशन्ति तत्त्वज्ञं जलं पद्मदलं यथा ।  
तत्त्वनिष्ठस्य कर्माणि पुण्यापुण्याणि सङ्क्षयम् ॥ ३९ ॥  
  
प्रयान्ति नैव नरकं तत्त्वनिष्ठाः कदाचन ।   
उत्पन्नसहजानन्दतत्त्वज्ञानरतः सदा ॥ ४० ॥  
  
सर्वसङ्कल्पसन्त्यक्तः स विद्वान् कर्म सन्त्यजेत् ।  
वृथैव यैः परित्यक्तं कर्मकाण्डमपण्डितैः ॥ ४१ ॥  
  
  
पाषण्डाः पण्डितम्मन्यास्ते यान्ति नरकं किल ।   
  
  
प्राप्तज्ञानस्य कर्मकाण्डे अनधिकारित्व कथनम्  
  
  
फलं प्राप्य यथा वृक्षः पुष्पं त्यजति निस्पृहः ॥ ४२ ॥  
  
तत्त्वं प्राप्य तथा योगी त्यजेत् कर्मपरिग्रहम् ।  
  
प्। ८)  
  
अश्वमेधशतेनापि ब्रह्महत्याशतेन च ॥ ४३ ॥  
  
पुण्यपापैर्न लिप्यन्ते येषां ब्रह्म हृदि स्थितम् ।  
पृथिव्यां यानि कर्माणि जिह्वोपस्थनिमित्ततः ॥ ४४ ॥  
  
जिह्वोपस्थपरित्यागी कर्मणा किं करिष्यति ।  
  
ज्ञानस्य द्वैविध्यम्  
  
आगमोत्थं विवेकोत्थं द्विधा ज्ञानं प्रचक्षते ॥ ४५ ॥  
  
शब्दब्रह्मागममयं परं ब्रह्म विवेकजम् ।  
अद्वैतं केचिदिच्छन्ति द्वैतमिच्छन्ति चापरे ॥ ४६ ॥  
  
परं तत्त्वं न जानन्ति द्वैताद्वैतविवर्जितम् ।  
द्वे पदे बन्धमोक्षाय ममेति निर्ममेति च ॥ ४७ ॥  
  
ममेति बध्यते जन्तुर्विमुक्तिर्निर्ममेति च ।  
  
विद्याऽविद्यालक्षणम्  
  
विद्याऽविद्याद्वयोर्योगात् पक्षद्वयमुदीरितम् ॥ ४८ ॥  
  
तत् कर्म यच्च बन्धाय साऽविद्या परिकीर्त्तिता ।  
यन्न बन्धाय तत् कर्म सा विद्या परिकीर्त्तिता ॥ ४९ ॥  
  
प्। ३)  
  
यावत् सङ्कल्पकर्मास्ति तावदेव हि बन्धनम् ।  
यावत्तदेव नैवास्ति तावदेव हि मोक्षणम् ॥ ५० ॥  
  
जपहोमार्चनं तीर्थं वेदशास्त्रागमादिकम् ।  
तावदेव हि सर्वञ्च यावत्तत्त्वं न विन्दति ॥ ५१ ॥  
  
अतः प्रयत्नतो धीरः सर्वावस्थासु सर्वदा ।  
तत्त्वनिष्ठो भवेच्चैव यदीच्छेन्मोक्षमात्मनः ॥ ५२ ॥  
  
तत्कारणमहं वक्ष्ये क्षिप्रं येन प्रजायते ।  
यथाविधि गुरोर्वक्त्राद्विद्यां सङ्गृह्य साधनम् ॥ ५३ ॥  
  
नित्यं नैमित्तिकं काम्यं सापेक्षं पूर्वपूर्वतः ।  
अन्यथा न भजेदित्थं करोत्यापत्परम्परा ॥ ५४ ॥  
  
इति ज्ञात्वा महाप्राज्ञः क्रमेण समुपाचरेत् ।  
प्रातरुत्थाय शिरसि सहस्रदलपङ्कजे ॥ ५५ ॥  
  
प्। १०)  
  
तरुणादित्यकिञ्जल्कबिधोर्मण्डलसंयुते ।  
ध्यायेन्निजगुरुं धीरो रजताचलसन्निभम् ॥ ५६ ॥  
  
गुरुध्यानकथनम्  
  
वीरासनसमासीनं शुक्लाभरणभूषितम् ।  
शुक्लमाल्याम्बरधरं वरदाभयपाणिकम् ॥ ५७ ॥  
  
वामोरुशक्तिसहितं कारुण्येनावलोकितम् ।  
प्रियया सव्यहस्तेन धृतचारुकलेवरम् ॥ ५८ ॥  
  
वामेनोत्पलधारिण्या रक्ताभरणभूषया ।  
ज्ञानानन्दसमायुक्तं स्मरेत्तन्नामपूर्वकम् ॥ ५९ ॥  
  
गुरुपूजानिरूपणम्  
  
मानसैरुपचारैस्तु सम्पूज्य कल्पयेत् सुधीः ।   
गन्धं भूम्यात्मकं दद्याद् भावपुष्पं ततः परम् ॥ ६० ॥  
  
धूपं वाय्वात्मकं देयं तेजसा दीपमेव च ।  
नैवेद्यममृतं दद्यात् पानीयं वरुणात्मकम् ॥ ६१ ॥  
  
तत्तन्मुद्राविधानेन सम्पूज्याऽथ गुरुं यजेत् ।  
दर्शयित्वा योनिमुद्रां गुरुमन्त्रं जपेत्ततः ॥ ६२ ॥  
  
प्। ११)  
  
गुरुमन्त्रविधानम्  
  
ह्सौः पदं समालिख्य सहक्षमलवरानिलान् ।  
वह्नियुक्तांस्त्रिधा लिख्य आद्यदीर्घत्रयान्वितान् ॥ ६३ ॥  
  
बिन्दुनादकलायुक्तान् श्रीपरान्ते च पावकम् ।  
अथाराध्यपदं चैव सर्वमूर्ध्वपदं ततः ॥ ६४ ॥  
  
नाथ सर्वगुरुप्रान्ते गुरुः स्वयं ततो गुरुः ।  
श्रीगुरुनाथशब्दान्ते सहक्षमलवरानिलान् ॥ ६५ ॥  
  
वह्निदीर्घप्रतियुतान् नादबिन्दुकलान्वितान् ।  
पिण्डीकृतं लिखेदाद्यं चतुर्थञ्च ततो लिखेत् ॥ ६६ ॥  
  
तृतीयं पूर्ववल्लेख्यं द्वितीयञ्च तथैव च ।  
ततः श्रीशम्भुगुर्वन्ते पुनराद्यं समालिखेत् ॥ ६७ ॥  
  
आद्यकूटं चतुर्थञ्च पुनराद्यं तृतीयकम् ।  
चत्वारिंशन्मार्गवर्णैर्मण्डितोऽयं गुरोर्मनुः ॥ ६८ ॥  
  
यथाशक्तिजपं कुर्यादथवा वाग्भवं जपेत् ।  
दक्षकर्णयुतो गौरो वह्निरुद्रेण भूषितः ॥ ६९ ॥  
  
वर्णद्वयात्मको मन्त्रश्चतुर्वर्गफलप्रदः ।  
गकारः सिद्धिदः प्रोक्तो रेफः पापस्य हारकः ॥ ७० ॥  
  
प्। १२)  
  
उकारो विष्णुरव्यक्तस्त्रितयात्मा गुरुः परः ।  
गुरोर्वामकरे तत्तु समर्प्याथ स्तुतिं पठेत् ॥ ७१ ॥  
  
गुरुस्तुतिम्  
  
अज्ञानतिमिरान्धस्य ज्ञानाञ्जनशलाकया ।  
चक्षुरुन्मीलितं येन तस्मै श्रीगुरवे नमः ॥ ७२ ॥  
  
अखण्डमण्डलाकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥ ७३ ॥  
  
विश्वात्मकः परः शम्भुर्विश्वोत्तीर्णोऽस्म्यहं दृढम् ।  
इति यस्याज्ञया तस्मात्तस्य श्रीपादुकास्मृतिः ॥ ७४ ॥  
  
सहस्रारे पद्मे विगतशठशास्त्रान्तरगतं   
सदा देवैर्वन्द्यं भवभयविनाशैककरणम् ।  
वराभी पाणिभ्यां प्रकटितसमन्दस्मितमुखं   
नमामीदृग्रूपं परमगुरुरूपं सकरुणम् ॥ ७५ ॥  
  
प्। १३)  
  
शान्तं शुक्लकलेवरं त्रिनयनं कान्ताङ्गभूषं शिवं वाञ्छाभीतिकरं प्रचण्डतिमिराज्ञानप्रकाशं रविम् ।  
नित्यं नौमि रविं तथाब्धितरणे तं कर्णधारं गुरुं   
यस्य श्रीपदपङ्कजोद्भवसुधा सिद्धैः सदा पीयते ॥ ७६ ॥  
  
सदा विधोर्मण्डलमध्यसंस्थं नमामि नित्यं गुरुपादपद्मम् ।  
प्रसादतो यस्य मया प्रलब्धं सवासनाज्ञानविनाशबीजम् ॥ ७७ ॥  
  
पद्मोद्भवे समकलापतयोऽपि नित्यं   
यस्याङ्घ्रिपद्मममलं परिभावयन्ति ।  
कारुण्यवारिधिरशेषगुणैकराशिः   
सोऽयं गुरुः शिरसि शुक्लसरोजमध्ये ॥ ७८ ॥  
  
प्रवद्धानां पाशैः सकलगुणमायामयरसै-  
र्निमग्नानां नित्यं भवजलनिधेरन्तरगतः ।  
कृपालेशो बन्धं परिहरति यस्याङ्घ्रितरगः   
प्रवन्दे सानन्दं तमपि गुरुरूपं सकरुणम् ॥ ७९ ॥  
  
  
कवित्वं पाण्डित्यं त्रिभुवनपतित्वं न हि कदा   
न वा स्वर्गसिद्धिं न सुरवरसाम्यञ्च नियतम् ।  
न वाञ्छामो मोक्षं पुरहरपदं नैव शिवतां   
यदि स्याच्चेतो मे निरवधि गुरोःपादकमलम् ॥ ८० ॥  
  
स्तवेनानेन संस्तुत्यं गुरोराज्ञां लभेत्ततः ।  
ध्यायेत् कुण्डलिनी शक्तिं मूलाधारनिवासिनीम् ॥ ८१ ॥  
  
  
कुण्डलिनी निरूपणम्  
  
  
निजेष्टदेवतारुपां विषतन्तुतनीयसीम् ।  
सुप्ताहिसादृशाकारां सार्धत्रिवलयान्विताम् ॥ ८२ ॥  
  
कोटिसौदामिनीभासां स्वयम्भुलिङ्गवेष्टिनीम् ।  
समुत्थाप्य महादेवीं प्राणमन्त्रेण साधकः ॥ ८३ ॥  
  
भेदयित्वा च षट्चक्रं सहस्रारस्थितेश्वरे ।  
स्थापयित्वा च तस्योर्ध्वं ध्यायेत् कुलगुरून् क्रमात् ॥ ८४ ॥  
  
प्रह्लादानन्दनाथञ्च सनकानन्दनाथकम् ।  
कुमारानन्दनाथञ्च वशिष्ठानन्दनाथकम् ॥ ८५ ॥  
  
क्रोधानन्दसुखानन्दौ ज्ञानानन्दं ततः परम् ।  
बोधानन्दमथाभ्यर्च्य क्रमेणानेन साधकः ॥ ८६ ॥  
  
परामृतरसोल्लासहृदयान् घूर्णलोचनान् ।  
परालिङ्गनसम्भिन्नचूर्णिताशेषतामसान् ॥ ८७ ॥  
  
कुलशिष्यैः परिवृतान् सुखान्तःकरणोद्यतान् ।  
वराभयकराशेषकुलतत्त्वार्थवेदिनः ॥ ८८ ॥  
  
सशक्तिं सकुलञ्चैव कथितञ्च सुखावहम् ।  
एवं कुलगुरून् नत्वाऽमृतवृष्टिं विधाय च ॥ ८९ ॥  
  
तर्पयित्वा च तां देवीं पुनर्मूले समानयेत् ।  
तस्याः प्रभासमूहैश्च व्याप्तं देहं विभावयेत् ॥ ९० ॥  
  
अहं देवी न चान्योऽस्मि ब्रह्मैवाहं न शोकभाक् ।  
सच्चिदानन्दरूपोऽहमित्यात्मानं विभावयेत् ॥ ९१ ॥  
  
बहिर्गत्वा यदा पश्येत् कुलवृक्षं सुसाधकः ।  
नमस्कुर्यात् प्रयत्नेन कुलं कुलपतिं तथा ॥ ९२ ॥  
  
कुलवृक्षनामानि  
  
अशोकः केशरः कर्णिकारश्चूतस्तिलस्तथा ।  
नमेरुश्च पियालश्च सिन्धुवारकदम्बकौ ॥ ९३ ॥  
  
मरुवकश्चम्पकशाखी कुलवृक्षाश्च द्वादश ।  
अथवा कुलवृक्षांश्च कथयामि सुसिद्धये ॥ ९४ ॥  
  
श्लेष्मातककरञ्जानि निम्बाश्वत्थकदम्बकाः ।  
विल्वो वटोडुम्बरश्च चिञ्चेति दशमी स्मृता ॥ ९५ ॥  
  
तिष्ठन्ति कुलयोगिन्यः कुलवृक्षेषु सर्वदा ।   
न स्वपेत् कुलवृक्षाधो न चोपद्रवमाचरेत् ॥ ९६ ॥  
  
दृष्ट्वा भक्त्या नमस्कुर्यात् छेदयेन्न कदाचन ।   
कामबीजं कामदेवं सर्वान्ते जनमालिखेत् ॥ ९७ ॥  
  
प्रियाय हृदयान्तोऽयं मनुर्दन्तविशुद्धये ।  
दन्तादिकं विशुध्याथ स्वकल्पोक्तं समाचरेत् ॥ ९८ ॥  
  
प्। १७)   
  
प्रातःकृत्यमकृत्वा तु यो देवीं भक्तितोऽर्चयेत् ।  
तस्य पूजा तु विफला शौचहीना यथा क्रिया ॥ ९९ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये प्रथमोल्लासः ॥ १ ॥  
  
  
  
द्वितीय उल्लासः   
  
  
आत्मशुद्धिनिरूपणम्  
  
  
अथ स्नानं प्रवक्ष्यामि शाक्तानां सिद्धिहेतवे ।  
  
स्नानविधिः  
  
यथाविधि जलं प्राप्य आत्मानं देवतालयम् ॥ १ ॥  
  
विचिन्त्य प्रणमेद्धीरो वरुणं वारिदैवतम् ।  
उन्मज्य तत उत्थाय कुलदर्भं विधारयेत् ॥ २ ॥  
  
पवित्रीधारणम्  
  
अशून्यौ च करौ कुर्य्यात् सुवर्ण रजतैः कुशैः ।  
तत्र शाक्तैः स्वयं ग्राह्यं न च वन्याः कुशाः कुशाः ॥ ३ ॥  
  
अनामयोर्भवेत् स्वर्णं तर्जन्यो रजतं तथा ।  
एष एव भवेद्दर्भो न दर्भो वनसम्भवः ॥ ४ ॥  
  
विनैव दूर्वया देव्याः पूजा नास्ति कदाचन ।  
तस्माद्दूर्वा ग्रहीतव्या सर्वपुष्पमयी यतः ॥ ५ ॥  
  
प्। १९)  
  
हस्ते दूर्वाङ्कुरं कृत्वा सर्वकर्म समाचरेत् ।  
आचामेदात्मतत्त्वाद्यैः प्रणवाद्यैः स्वधान्तिकैः ॥ ६ ॥  
  
मन्त्रैस्त्रिधा तथा वक्त्रं नासाक्षिशोत्रनाभिहृन् ।   
मस्तकानि स्पृशेन् मन्त्री कुर्याच्छ्रोत्राक्षिबन्धनम् ॥ ७ ॥  
  
भूत्वा पूर्वमुखो मन्त्री उत्तराभिमुखोऽपि वा ।  
मूलान्ते चात्मतत्त्वाय विद्यातत्त्वाय तत्परम् ॥ ८ ॥  
  
शिवतत्त्वाय च प्रोक्त्वा क्रमेण साधकोत्तमः ।  
स्वाहान्तमद्भिराचामेत् पूर्वोत्तरमुखः सुधीः ॥ ९ ॥  
  
कुलपात्रं सदूर्वञ्च सतिलं सजलं ततः ।  
एभिः सङ्कल्प्य वीरेन्द्रः समन्त्रं वारिणि न्यसेत् ॥ १० ॥  
  
सूर्यस्य मण्डलात्तिर्थमावाह्याऽङ्कुशमुद्रया ।  
सञ्जप्य दशधा मूलं तत्तोयं मूर्ध्नि सङ्क्षिपेत् ॥ ११ ॥  
  
कुम्भाख्यमुद्रया मूलं स्मरन् साधकपुङ्गवः ।  
अङ्गुलीभिर्मुखं श्रोत्रं नासां नेत्रे च रोधयन् ॥ १२ ॥  
  
प्। २०)  
  
मूलं स्मरन् त्रिधोन्मज्य गात्राणि परिमार्जयेत् ।  
तिलकं मूलमन्त्रेण शिखाञ्च परिकल्पयेत् ॥ १३ ॥  
  
त्रिराचम्य ततो मन्त्री षडङ्गानि न्यसेत्ततः ।  
गृहीत्वा वामहस्ते तु जलं दक्षिणपाणिना ॥ १४ ॥  
  
समाच्छाद्य ततो व्योम वायुवह्निस्ततः परम् ।  
क्षौणीवरुणबीजञ्च त्रिवारमभिमन्त्रयेत् ॥ १५ ॥  
  
मूलेन सप्तवारन्तु मुद्रया तत्त्वसञ्ज्ञया ।  
स्वमूर्ध्नि च क्षिपेत्तोयं शेषं दक्षे निधाय च ॥ १६ ॥  
  
ध्यात्वा तेजोमयं तोयं सव्यनासापुटेन च ।  
तत उत्तोल्य देहस्थं पापं प्रक्षाल्य वामया ॥ १७ ॥  
  
प्रोत्सार्य कल्पिते वज्रशिलायां सङ्क्षिपेत् सुधीः ।  
प्रक्षाल्य हस्तयुगलमाचमेत्तदनन्तरम् ॥ १८ ॥  
  
मायाप्राणात्मकं मन्त्रं मार्तण्डभैरवाय च ।  
प्रकाशशक्तियुक्ताय अर्घ्यं स्वाहा ततो वदेत् ॥ १९ ॥  
  
सूर्यायाऽर्घ्यं विधायाथ शक्तिसन्ध्या प्रकीर्तिता ।  
विभाव्य पुरतो यन्त्रं तत्र देवीं गणान्विताम् ॥ २० ॥  
  
प्। २१)   
  
गृहीत्वा गन्धतोयञ्च कुलपात्रात्ततः परम् ।  
तर्पयेद् देवतावक्त्रे विधिवत् साधकोत्तमः ॥ २१ ॥  
  
मूलमन्त्रं समुच्चार्य तदन्ते देवताभिधाम् ।  
द्वितीयान्तामहं पश्चात् तर्पयामि नमः पदम् ॥ २२ ॥  
  
मूलान्ते तर्पयामीति स्वाहान्तं तर्पणं भवेत् ।  
गुरुं सपरिवारञ्च आयुधं वाहनं तथा ॥ २३ ॥  
  
शक्तितस्तर्पयित्वा च गायत्रीं शक्तितो जपेत् ।  
ध्यात्वा सावरणां देवीं सूर्यमण्डलवासिनीम् ॥ २४ ॥  
  
मूलान्ते उद्यदादित्यवर्तिन्यैस्तदनन्तरम् ।  
शिवचैतन्य तस्यान्ते मय्यै स्वाहेति संस्मरन् ॥ २५ ॥  
  
अर्घ्यं दत्त्वा ततस्तस्यै तामानीयाङ्कुशेन च ।  
मुद्रया हृदि संस्थाप्य जलादुत्थाय साधकः ॥ २६ ॥  
  
  
वस्त्रधारणम्  
  
  
मूलेन कुलवस्त्रे द्वे परिधाय कुलेन च ।  
मोक्षार्थी रक्तवस्त्रेण भोगार्थी श्वेतवाससा ॥ २७ ॥  
  
मारणे कृष्णवासस्तु वश्ये रक्तं सदा गृही ।  
उच्चाटने व्याघ्रचर्मं वृक्षत्वक् शुभकर्मणि ॥ २८ ॥  
  
प्। २२)  
  
परिधाय ततो मौनी हृदि मन्त्रं परामृशन् ।  
प्रक्षाल्य हस्तपादौ च पूजास्थानं समाविशेत् ॥ २९ ॥  
  
स्नानं विना पूजा विफला  
  
इति स्नानं समुद्दिष्टमधिकारप्रदायकम् ।  
स्नानतर्पणशून्यस्य नाधिकारश्च पूजने ॥ ३० ॥  
  
विविधैरुपचारैश्च भक्तिभावसमन्वितः ।  
विना स्नानेन या पूजा विफला सिद्धिहानिदा ॥ ३१ ॥  
  
तस्मात् स्नानादिकं कृत्वा रक्तवस्त्रं ततः परम् ।  
  
  
पूजास्थाननिरूपणम्  
  
  
एकलिङ्गे श्मशाने च शून्यागारे चतुष्पथे ॥ ३२ ॥  
  
विल्वमूले प्रान्तरे वा नद्यां पर्वतमस्तके ।  
उज्जटे निर्जने वापि भूगृहे देवतालये ॥ ३३ ॥  
  
अश्वत्थसन्निधौ वापि वटमूले त्रिशूलके ।  
हट्टागारे निजागारे पशुदृष्टिविवर्जिते ॥ ३४ ॥  
  
नृपालमण्डपे वापि गह्वरे वापि यन्त्रिते ।  
निश्छिद्रमण्डपे वापि कर्तव्यं पूजनं सदा ॥ ३५ ॥  
  
प्। २३)  
  
एकलिङ्गनिरुक्तिः  
  
पूजास्थानं महादेव्याः कथितं पीठमुत्तमम् ।  
पञ्चकोशान्तरे यत्र न लिङ्गान्तरमीक्षते ॥ ३६ ॥  
  
तदेकलिङ्गमित्याहुस्तत्र सिद्धिरनुत्तमा ।  
  
  
चतुष्पथनिरुक्तिः  
  
  
चतुष्पथं विजानीयात् यत्रास्ते चण्डिकाशिला ॥ ३७ ॥  
  
तत्र यत्नेन गन्तव्यं जप्तव्यं सिद्धिकाङ्क्षिभिः ।  
द्वारदेशे ततो गत्वा पूजयेद्दारदेवताः ॥ ३८ ॥  
  
कारयेत्तत्र वाद्यादिनृत्यगीतं तथैव च ।  
सिद्धार्थाक्षतदूर्वाभिस्तिलमिश्रैः सुसाधकः ॥ ३९ ॥  
  
अपसर्पन्तु ते भूता ये भूता भुवि संस्थिताः ।  
ये भूता विघ्नकर्तारस्ते नश्यन्तु शिवाज्ञया ॥ ४० ॥  
  
वाग्भवाद्यं समुच्चार्य नाराचमुद्रया सुधीः ।  
कुलभूतं समुत्सार्य यागभूमिं ततो विशेत् ॥ ४१ ॥  
  
प्। २४)  
  
कूर्मचक्रं प्रकुर्वीत यथातन्त्रविधानतः ।  
रेखाचतुष्टयं कार्यम् इन्द्रवारुणयोगतः ॥ ४२ ॥  
  
उत्तराद् याम्यपर्यन्तं नवकोष्ठं यथा भवेत् ।  
इन्द्राग्नियाम्यनैर्-ऋत्यप्रतीच्यां पञ्चवर्गकम् ॥ ४३ ॥  
  
वायुकुबेरशम्भौ च यादिवर्णांश्चतुश्चतुः ।  
लक्षौ क्रमात् समालिख्य साधकः सिद्धिहेतवे ॥ ४४ ॥  
  
मध्ये कोष्ठे ततः कुर्यात् पूर्ववन्नवकोष्ठकम् ।  
पूर्वादीशानपर्यन्तं षोडशस्वरमालिखेत् ॥ ४५ ॥  
  
अकारादिक्रमेणैव युग्मयुग्मप्रभेदतः ।  
क्षेत्राद्यर्णस्तु यत्रास्ते शीर्षं तस्य विनिश्चितम् ॥ ४६ ॥  
  
दीपस्थानं तदेव स्यात्तत्र सिद्धिरनुत्तमा ।  
निर्धनो जायते पत्सु पार्श्वयोर्व्याधिरेव च ॥ ४७ ॥  
  
पुच्छे हानिः सदा ज्ञेया दीपस्थानं सदाश्रयेत् ।  
कूर्मचक्रं विना यो हि जपहोमं समाचरेत् ॥ ४८ ॥  
  
तत्सर्वं निष्फलं विन्द्यात् अभिचाराय कल्पते ।  
  
  
पञ्चशुद्धिकथनम्  
  
  
पञ्चशुद्धिविहीनेन यत्कृतं न च तत् कृतम् ॥ ४९ ॥  
  
यावन्न कुरुते तत्तु तावद् देवार्चनं कुतः ।  
पञ्चशुद्धिं विना पूजा अभिचाराय कल्पते ॥ ५० ॥  
  
भूमिशुद्धिरात्मशुद्धिर्द्रव्यानां शोधनं तथा ।  
मन्त्रशुद्धिर्देवशुद्धिः पञ्चशुद्धिरितीरिता ॥ ५१ ॥  
  
पञ्चशुद्धिं प्रवक्ष्यामि यथाक्रमविधानतः ।  
सामान्यार्घ्यं ततः कुर्यात् प्रोक्षणार्थं च साधकः ॥ ५२ ॥  
  
चतुरस्रं ततो वृत्तं त्रिकोणं वामतो लिखेत् ।  
आधारं स्थापयेत्तत्र सम्पूज्य वह्निमण्डलम् ॥ ५३ ॥  
  
अस्त्रेण प्रोक्षितं पात्रं स्थापयित्वा च पूजयेत् ।  
सूर्यमण्डलमुच्चार्य हृन्मन्त्रेण प्रपूजयेत् ॥ ५४ ॥  
  
विलिख्य मण्डलं तोये पूर्ववत् पूजयेत्ततः ।  
इन्दुमण्डलमभ्यर्च्य प्रक्षिपेद् गन्धपुष्पके ॥ ५५ ॥  
  
प्। २६)  
  
पूर्ववत्तीर्थमावाह्य षडङ्गानि यजेत्ततः ।  
अग्नीशासुरवायव्यमध्ये दिक्ष्वङ्गपूजनम् ॥ ५६ ॥  
  
मूलमन्त्रं जपेदष्टौ तज्जलेन प्रसेचयेत् ।   
अस्त्रान्तमूलमुच्चार्य आत्मानं यागभूमिषु ॥ ५७ ॥  
  
पृथिव्यर्घ्यं ततो दत्त्वा नैर्-ऋत्यां साधकोत्तमः ।  
प्रणवं भगवत्येव धरणीं ङेयुतां वदेत् ॥ ५८ ॥  
  
धरणीवेधसे स्वाहा अनेनार्घ्यं विधाय च ।  
ब्रहाणं पूजयित्वा च पुरुषं वास्तुसञ्ज्ञकम् ॥ ५९ ॥  
  
सम्मार्जनानुलेपाद्यैर्दर्पणोदरवत्प्रभम् ।  
वितानं धूपदीपाद्यैः पुष्पमालाऽभिशोभितम् ॥ ६० ॥  
  
पञ्चवर्णरजश्चित्रं भूमेः शुद्धिरितीरिता ।  
विलिख्य मण्डलं भूमौ पूर्ववत् साधकाग्रणीः ॥ ६१ ॥  
  
आसनं स्थापयेत्तत्र यथा तन्त्रानुसारतः ।  
अथासनं प्रवक्ष्यामि शाक्तानां स्थितिकाम्यया ॥ ६२ ॥  
  
  
मृद्वादिविविधासनकथनम्  
  
  
मृदुचूडकमासीनः अन्येषु कोमलेषु वा ।  
विष्टरे वा समासीनः साधयेत् सिद्धिमुत्तमाम् ॥ ६३ ॥  
  
अर्वाक् षण्मासतो गर्भच्युतमाहुर्मृदुं बुधाः ।  
चूडोपनयनैर्हीनं मृदुमचूडकं विदुः ॥ ६४ ॥  
  
निवृत्तचूडको बालो हीनोपनयनः पुमान् ।  
यो मृतः पञ्चमे वर्षे तमेव कोमलं विदुः ॥ ६५ ॥  
  
  
विविधासनफलकथनम्  
  
  
मृद्वासनं विना यो हि पूजयेच्चण्डिकां शिवाम् ।  
तावत् कालं नारकी स्याद् यावदाहूतसम्प्लवम् ॥ ६६ ॥  
  
पञ्चाशद्भिः कुशैर्ब्रह्म तदर्धेन तु विष्टरः ।  
कौशेयं भोगदं रक्तकम्बलं सिद्धिदं स्मृतम् ॥ ६७ ॥  
  
वस्त्रं रोगहरं ज्ञेयं मोक्षं श्रीर्व्याघ्रचर्मणि ।   
ऊर्णा दुःखहरी प्रोक्ता ज्ञानसिद्धिर्मृगाजिने ॥ ६८ ॥  
  
प्। २८)  
  
सन्न्यासी ब्रह्मचारी तु विशेषः कृष्णचर्मणि ।  
काष्ठासनं न कुर्वीत यत्र दौर्भाग्यवान् भवेत् ॥ ६९ ॥  
  
अत्युच्चं चातिनीचञ्च मग्नञ्च परिवर्जयेत् ।  
मनोहरं मृदु श्लक्ष्णमासनं परिकीर्तितम् ॥ ७० ॥  
  
  
आसनशोधनम्  
  
  
एषामन्यतमं प्राप्य प्रोक्षयेत्तदनन्तरम् ।  
सामान्यार्घ्यस्य तोयेन पुटाञ्जलिविधानतः ॥ ७१ ॥  
  
मेरुपृष्ठ ऋषिः प्रोक्तः सुतलं छन्द ईरितम् ।  
कूर्मोऽधिदेवता चात्र आसनस्थापनाय च ॥ ७२ ॥  
  
विनियोगः परिज्ञेयोऽप्यभिलप्य पठेत्ततः ।  
पृथ्वि त्वया धृता लोका देविपदं ततो वदेत् ॥ ७३ ॥  
  
त्वं विष्णुना धृता त्वञ्च धारय मां ततः परम् ।  
नित्यं पवित्रं कुरु च आसनञ्च समुच्चरेत् ॥ ७४ ॥  
  
अनेन प्रणवाद्येन तत्र कुशत्रयं क्षिपेत् ।  
आधारशक्तिं सम्प्रोच्य ङेयुतं कमलासनम् ॥ ७५ ॥  
  
हृदन्तं मनुमुच्चार्य मायाद्येन प्रपूजयेत् ।  
आसने संविशेत् पश्चात् वीरासनेन साधकः ॥ ७६ ॥  
  
  
प्। २९)  
  
  
दक्षगुल्फं हि वामोरौ तदधो वामगुल्फकम् ।  
कुर्यादृजुवपुर्ग्रीवः शरीरम् ऋजुवच्चरेत् ॥ ७७ ॥  
  
समग्रीवं विधायाथ प्रोक्तं वीरासनं परम् ।  
कामाख्यादिङ्मुखः सुस्थः प्राङ्मुखो वा प्रपूजयेत् ॥ ७८ ॥  
  
सामान्यार्घ्यस्य तोयेन प्रोक्षयेद्यागभूमिषु ।  
इति ते कथितो ह्यत्र आसनविधिः पूजने ॥ ७९ ॥  
  
स्नातो निच्छिद्रगेहे कुलविमलजलैरर्घ्यपात्रं विधाय भक्तिश्रद्धान्वितोऽसौ निजकुलकमले यन्त्रराजं विलिख्य ।   
सिन्दूरैर्भूषिताभिः सुकुलयुवतिभिः पूजयित्वा जपेद्य-   
स्तस्य श्रीर्नेत्रपद्मे विलसति सततं वक्त्र चन्द्रे च वाणी ॥ ८० ॥  
  
दीक्षिताभिः कुलीनाभिर्युवतीभिः कुलात्मभिः ।  
देवतागुरुभक्ताभिः सञ्चितं यागभूमिषु ॥ ८१ ॥  
  
नानाविधानि पुष्पाणि गन्धानि विविधानि च ।  
कर्पूरागुरुधूपादिवासितं पटवासितम् ॥ ८२ ॥  
  
  
प्। ३०)  
  
  
ताम्बूलं पेयद्रव्यञ्च धूपदीपादिकञ्च यत् ।  
सर्वालङ्कारभूषाभिर्भूषितः साधकोत्तमः ॥ ८३ ॥  
  
मूलविद्याजप्ततोयैः प्रोक्षयेत् यागवस्तु च ।  
सर्वं स्वदक्षिणे स्थाप्य वामे कुम्भं निवेशयेत् ॥ ८४ ॥  
  
पश्चिमे देवतायाश्च कुल द्रव्याणि धारयेत् ।  
(अथवा)   
नैवेद्यं दक्षिणे वामे पुरतो वा न पृष्ठतः ॥ ८५ ॥  
  
अथवा वामतो दद्यान्नतु पृष्ठे कदाचन ।  
दीपं दक्षिणतो दद्यात् पुरतो वा न वामतः ॥ ८६ ॥  
  
वामहस्ततले धूपमग्रतो वा न दक्षिणे ।  
निवेदयेत् पुरोभागे गन्धपुष्पादिभूषणम् ॥ ८७ ॥  
  
मलिनं भूमिसंस्पृष्टं कृमिकेशादिदूषितम् ।  
अङ्गसंस्पृष्टमाघ्रातं त्यजेत् पुष्पं सदा बुधः ॥ ८८ ॥  
  
नैव पुष्पं द्विधा कृत्वा न दद्यात् कलिकामपि ।  
रक्तमर्घ्यं श्वेतदूर्वां नीलकण्ठं कुरुण्टकम् ॥ ८९ ॥  
  
न दद्याच्च महादेव्यै यदीच्छेच्छुभमात्मनः ।  
सुगन्धिश्वेतलौहित्यकुसुमैरर्चयेत् कुशैः ॥ ९० ॥  
  
  
प्। ३१)  
  
  
विल्वैर्मरुवकाद्यैश्च तुलसीवर्जितैः शुभैः ।  
पत्रैर्न चार्चयेद् देवीं विल्वपत्रविवर्जितैः ॥ ९१ ॥  
  
निर्गन्धैर्नार्चयेत् पुष्पैः सुगन्धैः सर्ववस्तुभिः ।  
जवाबन्धूकमन्दारैः सिन्दूरैश्च महोत्पलैः ॥ ९२ ॥  
  
सम्पूजयेच्च निर्गन्धैस्तथा च रक्तचन्दनैः ।  
नन्द्यावर्त्तं तिलपत्रं तथा केशरपत्रकम् ॥ ९३ ॥  
  
मदनं मरुवकञ्चैव दाडिमं कुन्दपुष्पकम् ।  
नानोपहारबलिभिर्नानापुष्पैमनोहरैः ॥ ९४ ॥  
  
अपामार्गदलैर्भृङ्गैस्तुलसीवर्जितैः शुभैः ।  
कुलपुष्पेण धूपेन कुलदीपेन तां सुधीः ॥ ९५ ॥  
  
चण्डिकां पूजयेद्धीमानन्यथा सिद्धिरोधकृत् ।   
न दद्यान्मालतीपुष्पं ताराकालीप्रपूजकः ॥ ९६ ॥  
  
उन्मत्तञ्च न दातव्यं साधकेन महात्मना ।  
न पर्युषितदोषोऽस्ति जलजोत्पलचम्पके ॥ ९७ ॥  
  
अगस्त्यवकुले चैव विल्वगङ्गाजले तथा ।   
निजदेवस्य पुष्पाणि पृथक्पात्रे निधापयेत् ॥ ९८ ॥  
  
एकीभावं न कर्त्तव्यं यदीच्छेच्छुभमात्मनः ।  
नैवेद्यादीनि सर्वाणि तथा जानीहि निश्चितम् ॥ ९९ ॥  
  
पूजाकाले तु सम्प्राप्ते वासुदेवं स्मरेत्तु यः ।  
पूजाफलं न चाप्नोति नरकं प्रतिपद्यते ॥ १०० ॥  
  
वैष्णवं कुसुमं स्पृष्ट्वा पूजाकाले च सर्वदा ।  
हस्तप्रक्षालनाच्छौचमाचामस्तु तदाचरेत् ॥ १०० ॥  
  
  
शक्तिं विना पूजा विफला  
  
  
शुचिः सावहितो भूत्वा भक्तिश्रद्धासमन्वितः ।  
संस्थाप्य वामभागे तु शक्तिं स्वामिपरायणाम् ॥ १०२ ॥  
  
रक्तवस्त्रपरीधानां दीक्षितां चारुहासिनीम् ।  
विना शक्त्या तु या पूजा विफला नात्र संशयः ॥ १०३ ॥  
  
तस्माच्छक्तियुतो वीरो भवेच्च यत्नपूर्व्वकम् ।   
या शक्तिः सा महादेवी हररूपस्तु साधकः ॥ १०४ ॥  
  
अन्योन्यचिन्तनाच्चैव देवत्वमुपजायते ।  
प्राणं बिना यथा देही स्पन्दितुं नैव शक्यते ॥ १०५ ॥  
  
शक्तिं विनापि पूजायां नाधिकारी भवेत्तदा ।  
  
  
हेतुयुक्तेन पूजा कार्या  
  
  
विना द्रव्याधिवासेन न जपेन्न स्मरेत् सदा ॥ १०६ ॥  
  
विना हेतुकमास्वाद्य क्षोभयुक्तो भवेन्नरः ।  
न पूजां न जपं कुर्यान्न ध्यानं न च चिन्तनम् ॥ १०७ ॥  
  
तस्माद्भुक्त्वा च पीत्वा च पूजयेत् परमेश्वरीम् ।  
सत्यमेतद् विजानीयाद्वाक्यं शङ्करभाषितम् ॥ १०८ ॥  
  
न क्रमच्युतिदोषोऽस्ति नाचारदोषदूषणम् ।   
न भुक्त्वा च न पीत्वा च न स्मरेन्न जपेत्तदा ॥ १०९ ॥  
  
ये स्मरन्ति नरा मूढास्तेषां दुःखं पदे पदे ।  
आनन्देन विना यस्तु चण्डिकां परिपूजयेत् ॥ ११० ॥  
  
रोगी दुःखी भवेत् सोऽपि मृते च नरकं व्रजेत् ।  
तस्मादादौ प्रकर्त्तव्यं सम्विदासवयोजनम् ॥ १११ ॥  
  
संविदः श्रेष्ठत्वम्  
  
सम्विदासवयोर्मध्ये सम्विदेव गरीयसी ।  
विजयाग्रहणं कृत्वा ध्यानं यः कुरुते नरः ॥ ११२ ॥  
  
तदा ध्यानमयी मूर्तिः प्रत्यक्षा तस्य जायते ।  
सम्वित्प्रयोगस्तेनेह पूजादौ साधकोत्तमैः ॥ ११३ ॥  
  
कर्त्तव्या च महापूजा करुणामयनन्दितैः ।  
तस्या भेदं प्रवक्ष्यामि यथार्थं तन्त्रवर्त्मना ॥ ११४ ॥  
  
  
तस्या चातुर्विध्यम्  
  
  
श्वेतपुष्पा च ब्रह्माणी रक्ता तु क्षत्रिया स्मृता ।  
वैश्या पीतप्रसूना च शूद्रा कृष्णप्रसूनिका ॥ ११५ ॥  
  
  
तासां शोधनमन्त्राः  
  
  
आसां शोधनमन्त्रञ्च कथयामि पृथक् पृथक् ।  
सम्विदे ब्रह्मसम्भूते ब्रह्मपुत्रि सदानघे ॥ ११६ ॥  
  
भैरवाणाञ्च तृप्त्यर्थं प्रसन्ना भव सर्वदा ।  
ॐ ब्रह्माण्यै नमः स्वाहा ब्रह्माणीं शोधयेदिति ॥ ११७ ॥  
  
  
प्। ३५)  
  
  
सिद्धिमूलक्रिये देवि हीनबाधप्रबाधिनि ।  
राजप्रजावशङ्करि शत्रु कण्ठत्रिशूलिनि ॥ ११८ ॥  
  
ॐ ऐꣳ क्षत्रियायै नमः स्वाहा क्षत्रियायाः स्मृतो मनुः ।  
अज्ञानेन्धनदीप्ताग्ने ज्ञानाग्ने ज्ञानरूपिणि ॥ ११९ ॥  
  
आनन्दस्याहुतिं प्रीतिं सम्यग्ज्ञानं प्रयच्छ मे ।  
ह्रीꣳ वैश्यायै नमः स्वाहा शूद्रां संशोधयेदथ ॥ १२० ॥  
  
ॐ नमस्यामि नमस्यामि योगमार्गप्रदर्शिनि ।  
त्रैलोक्यविजये मातः समाधिफलदा भव ॥ १२१ ॥  
  
क्लीꣳ (श्रीꣳ) शूद्रायै नमः स्वाहा कथितं मन्त्रमुत्तमम् ।  
ॐ अमृते अमृतोद्भवे अमृतवर्षिणि पदन्ततः ॥ १२२ ॥  
  
अमृतमाकर्षयद्वन्द्वं सिद्धिं देहि ततः परम् ।  
त्रैलोक्यं मे ततो ब्रूयाद्वशमानय तत्परम् ॥ १२३ ॥  
  
द्विठान्तोऽयं मनुः प्रोक्तश्चतुष्काणाञ्च शोधने ।  
(अथवा)   
हसक्षमलवरयूꣳ हसरौञ्च ततः परम् ॥ १२४ ॥  
  
आनन्दभैरवायेति वषडन्तः परो मनुः ।  
अनयोरेकतरेणैव विशोध्य विजयां ततः ॥ १२५ ॥  
  
  
विजयाग्रहणविधिः  
  
  
सप्तधा मूलमन्त्रञ्च तासामुपरि सञ्जपेत् ।  
आवाहन्यादिमुद्राञ्च धेनुयोनिञ्च दर्शयेत् ॥ १२६ ॥  
  
त्रितालछोटिकाभिश्च दिग्बन्धनं समाचरेत् ।  
  
प्। ३६)  
  
दिव्यदृष्ट्या पदाघातैर्विघ्नांश्च विनिवारयेत् ॥ १२७ ॥  
  
सप्तधा तर्पयेन् मूर्ध्नि गुरुवर्ग सुसाधकः ।  
तत्त्वमुद्राविधानेन हृदि देवीं गणान्विताम् ॥ १२८ ॥  
  
तर्पयित्वा महादेवीं शक्तिभ्योऽपि ददेत्ततः ।  
गृहीत्वा वामहस्तेन पठेदमुं मनुं ततः ॥ १२९ ॥  
  
ऐꣳ वदवदपदं प्रोक्त्वा वाग्वादिनि ततः परम् ।  
मम जिह्वाग्रे स्थिरेति भव सर्वपदं लिखेत् ॥ १३० ॥  
  
सत्त्ववशङ्करि स्वाहा मन्त्रेण तदनन्तरम् ।   
स्वीकुर्यात् साधकश्रेष्ठो मुमुक्षुः प्रसमीक्षया ॥ १३१ ॥  
  
  
विजयासेवनस्यानुकल्पकथनम्  
  
  
मार्गशीर्षादिभिर्मासैः क्रमात् संसेव्यतां त्रिभिः ।  
दुग्धघृतमधुसुरावर्णानामनुपानकम् ॥ १३२ ॥  
  
एककालं द्विकालं वा त्रिकालं पञ्चकालकम् ।  
क्रमात् संसेवनीया च सिद्धिदा सिद्धिमूलिका ॥ १३३ ॥  
  
  
विजयासेवनस्यमन्त्रगुप्तिः  
  
  
तथा तथा प्रकर्तव्यं सम्विदासवभोजनम् ।  
यथा यथा न हि भवेत् प्राकट्यं पशुमेलके ॥ १३४ ॥  
  
निर्जने चैव कर्तव्यं सदैव गुरुसन्निधौ ।  
न पितुः सन्निधाने वा न मातुः सन्निधौ तथा ॥ १३५ ॥  
  
किम्वा पक्षिपतङ्गानां दर्शने नैव कारयेत् ।  
कुलपुष्पं कुलद्रव्यं कुलपूजां कुलं जपम् ॥ १३६ ॥  
  
गुरुं कुलपतिञ्चैव कुलमालां कुलाकुलम् ।  
कुलचक्रं कुलध्यानं सर्वथा न प्रकाशयेत् ॥ १३७ ॥  
  
प्रकाशात्सिद्धिहानिः स्यात् प्रकाशाद्बन्धनादिकम् ।  
प्रकाशान्मन्त्रनाशः स्यात् प्रकाशाद्देवहिंसनम् ॥ १३८ ॥  
  
प्रकाशान्मृत्युलाभः स्यान्न प्रकाश्यं कदाचन ।  
पूजाकाले तु सम्प्राप्ते यदि कोऽप्यत्र गच्छति ॥ १३९ ॥  
  
दर्शयेद्वैष्णवीं मुद्रां विष्णुन्यासं तथा स्तवम् ।  
प्रकाशाद्यदि गुप्तिः स्यात्तत्प्रकाशं न दूषणम् ॥ १४० ॥  
  
  
प्। ३८)  
  
  
गोपनाद्यदि व्यक्तिः स्यान्न च व्यक्तिः कदाचन ।  
वरं पूजा न कर्तव्या न च व्यक्तिः कदाचन ॥ १४१ ॥  
  
पूजाविधानम्  
  
रक्तमाल्याम्बरधरो योषिद्युक्तो महाशयः ।  
ताम्बूलपूरितमुखो धूपामोदसुगन्धितः ॥ १४२ ॥  
  
देवो भूत्वा यजेद्देवं नादेवो देवमर्चयेत् ।  
अस्त्रेण गन्धपुष्पाभ्यां सुरभीकृतहस्तकः ॥ १४३ ॥  
  
मार्जयेत् साधकश्रेष्ठो मूलमन्त्रं परस्परम् ।  
निर्मञ्छनं त्रिधा कृत्वा अस्त्रेण वामपाणिना ॥ १४४ ॥  
  
क्षिपेत्तद्दूरतः पुष्पं मन्त्री नाराचमुद्रया ।  
अङ्गुष्ठाग्रे तु तर्जन्या संयोज्याधोर्ध्वरेखया ॥ १४५ ॥  
  
अन्याङ्गुलीस्तथोर्ध्वञ्चनाराचः स्यात् प्रसार्यते ।  
ध्यात्वा गुरुं न्यसेद्वामे दक्षिणे गणपतिं तथा ॥ १४६ ॥  
  
निजदेवीं ततः पश्चान्मध्यदेशे च साधकः ।  
पार्ष्णिघातकरास्फोट समुदञ्चितवक्रकैः ॥ १४७ ॥  
  
प्। ३९)   
  
तत्र तालत्रयं दद्यात् सशब्दं सम्प्रदायतः ।  
  
प्राणायामविधानम्  
  
प्राणायामैर्विना यस्य जपहोमार्चनादिकाः ॥ १४८ ॥  
  
न भवन्त्येव सफला यत्नेनापि कृताः क्रियाः ।  
जपस्य पुरतः कार्यं प्राणायामं समाहितैः ॥ १४९ ॥  
  
अन्यथा निष्फलाः सर्वा जपहोमार्चनादिकाः ।  
ऋतुचन्द्रैर्वेदरसैर्नेत्ररामैर्यथाक्रमम् ॥ १५० ॥  
  
मात्राभिः प्रणवं जप्त्वा पूरकुम्भकरेचकैः ।  
वामा च मध्यमा चैव तथा दक्षिणनाडिभिः ॥ १५१ ॥  
  
कनिष्ठानामिकाङ्गुष्ठैर्यन्नासापुटधारणम् ।  
प्राणायामः स विज्ञेयस्तर्जनीमध्यमे विना ॥ १५२ ॥  
  
(यद्वा)   
  
प्राणायामं ततः कुर्यान्मूलेन प्रणवेन वा ।  
उच्चारयंस्तु प्रणवं वामेनैकेन मन्त्रवित् ॥ १५३ ॥  
  
उदरं पूरयित्वा तु वायुना यावदास्थितिः ।  
प्राणायामो भवत्येवं पूरको देहपूरकः ॥ १५४ ॥  
  
पिधाय सर्वगात्राणि निश्वासोच्छ्वासवर्जितः ।  
सम्पूर्णकुम्भवत्तिष्ठेत् प्राणायाम स कुम्भकः ॥ १५५ ॥  
  
मुञ्चेद्वायुं तथैकेन श्वासेनैकेन मन्त्रवित् ।   
निश्वासयोगयुक्तस्तु वायुं वाह्येन रेचयेत् ॥ १५६ ॥  
  
रेचकस्त्वेव सम्प्रोक्तः प्राणायामो न संशयः ।  
जानुप्रदक्षिणीकृत्य न द्रुतं न विलम्बितम् ॥ १५७ ॥  
  
क्रियते चाङ्गुलिस्फोटं सा मात्रा परिकीर्तिता ।  
ततो द्वादशमात्राभिः पूरकः क्रियते बुधैः ॥ १५८ ॥  
  
तस्माद् द्विगुणमात्राभिः क्रियते रेचकः शुचिः ।  
तस्माद् द्विगुणमात्राभिः क्रियते कुम्भकस्तथा ॥ १५९ ॥  
  
  
भूतशुद्धिकथनम्  
  
  
प्राणायामत्रयेणैवमेकैकं त्रितयात्मकम् ।  
लिङ्गं कार्यं हृदिस्थं तु चैतन्यं सर्वसाक्षिणम् ॥ १६० ॥  
  
प्रणवेन विनिःसार्य ब्रह्मरन्ध्राद्बहिर्बुधः ।  
तेनैव सम्पुटीकृत्य मस्तकोपरि विन्यसेत् ॥ १६१ ॥  
  
चैतन्यरहितं देहं बाह्यञ्चाभ्यन्तरं तथा ।  
नाभिमण्डलमध्यस्थं वायुमण्डलमध्यगम् ॥ १६२ ॥  
  
यं बीजं धूषरं तप्तं ध्यात्वा तं तं विशोधयेत् ।  
अग्निमण्डलसंस्थेन रम्बीजेनाग्निरूपिणा ॥ १६३ ॥  
  
निर्दहेदथ तद्भस्मराशिदेहाकृतिर्भवेत् ।  
भ्रूमध्यस्थं हृदिस्थं वा ध्यायेद्वरुणमण्डलम् ॥ १६४ ॥  
  
अर्धचन्द्राकृतिं श्वेतं पद्मद्वयसदक्षिणम् ।  
तत्रस्थेन वकारेण प्लावयेन्मधुरूपिणा ॥ १६५ ॥  
  
जीवं पार्थिवं न्यस्य चिन्तयेद्धेममण्डलम् ।  
प्रणवेन द्विधाकृत्य तत्र चैतन्यरूपिणा ॥ १६६ ॥  
  
मस्तकोपरि विन्यस्य चैतन्येन नियोजयेत् ।  
अमृतप्लावितः पिण्डः स मर्त्यो धौतकल्मषः ॥ १६७ ॥  
  
आत्मानं चिन्तयेत् पश्चाद्देवतारुपिणं ततः ।   
प्राणायामञ्च कथितं भूतशुद्धिं तथापरम् ॥ १६८ ॥  
  
अथवान्यप्रकारेण भूतशुद्धिश्च कथ्यते ।  
प्राणायामत्रयं कृत्वा भूतशुद्धिं ततश्चरेत् ॥ १६९ ॥  
  
प्। ४२)  
  
भूतशुद्धिं विना पूजा विफला  
  
  
भूतशुद्धिं विना कर्म जपहोमार्चनादिकम् ।  
तावत्तद्विफलं सर्वं प्रकाशेनाप्यनुष्ठितम् ॥ १७० ॥  
  
भूतशुद्धिं विना यस्तु न्यासपूजां करोति हि ।  
न्यासजालं वृथा तस्य पूजा सा विफला भवेत् ॥ १७१ ॥  
  
तस्मात्तु साधकश्रेष्ठो भूतशुद्धिं समाचरेत् ।  
मूलाधारात्ततः प्राणं ब्रह्ममार्गेण तान्त्रिकः ॥ १७२ ॥  
  
हंसेन पुष्करस्थाने परमात्मनि योजयेत् ।  
संहारक्रमयोगेन पञ्चतत्त्वं समुद्धरेत् ॥ १७३ ॥  
  
शोषदाहप्लवान् कृत्वा वाय्वग्निसलिलाक्षरैः ।  
अनेन विधिना मन्त्री भूतशुद्धिं समाचरेत् ॥ १७४ ॥  
  
  
स्वदेहे देवताजीवन्यासः  
  
  
आत्मानं देवतारूपं विभाव्य साधकोत्तमः ।  
स्वदेहे देवताजीवं विन्यसेत्तदनन्तरम् ॥ १७५ ॥  
  
पुष्पैर्वानामया वापि मनसा वा न्यसेद्बुधः ।  
जीवन्यासे मनुः प्रोक्तो जीवन्यासेषु योजयेत् ॥ १७६ ॥  
  
जीवन्यसमन्त्रः  
  
मुखवृत्तं समुच्चार्य हंसस्तु विपरीतकः ।  
क्रमात् प्राणा इह प्राणास्तथा जीव इह स्थितः ॥ १७७ ॥  
  
अमुष्याः सर्वेन्द्रियाणि भूयोऽमुष्याः पदन्ततः ।  
वाङ्मनोनयनश्रोत्रघ्राणप्राणपदान्यथ ॥ १७८ ॥  
  
पश्चादिहागत्य सुखं चिरं तिष्ठन्तु ठद्वयम् ।  
अथवा पाशबीजञ्च लज्जा चाङ्कुशमेव च ॥ १७९ ॥  
  
प्राणमन्त्रं ततः पश्चाच्छेषं पूर्ववदाचरेत् ।  
जीवन्यासमनुः प्रोक्तो जीवन्यासेषु योजयेत् ॥ १८० ॥  
  
ततः कुर्यात् स्वकल्पोक्तं न्यासादिकं सुसाधकः ।  
षडङ्गानाञ्च मुद्राञ्च स्थानञ्च मन्त्रमुच्यते ॥ १८१ ॥  
  
त्रिद्व्येकदशरात्रिद्विसङ्ख्याङ्गुलिगतक्रमात् ।  
हृदि मस्ते शिखायाञ्च कवचे लोचनास्त्रके ॥ १८२ ॥  
  
नमः स्वाहा वषट् हुञ्च वौषट् फट् योजयेत् क्रमात् ।  
ऋषिश्छन्दश्च संयुक्तं देवताबीजशक्तिकम् ॥ १८३ ॥  
  
कीलितं ङेयुतं सर्वं विन्यसेदेषु साधकः ।  
शिरोवदनहृद्गुह्यपादसर्वाङ्गके न्यसेत् ॥ १८४ ॥  
  
अङ्गषट्कं ततः कुर्यात् पूर्वोक्तेनैव वर्त्मना ।  
पञ्चाशदक्षरन्यासे यद्विशेषस्तदुच्यते ॥ १८५ ॥  
  
ललाटेऽनामिकामध्ये विन्यसेन्मुखवर्त्मके ।  
तर्जनीमध्यमानामा वृद्धानामा च नेत्रयोः ॥ १८६ ॥  
  
अङ्गुष्ठं कर्णयोर्न्यस्य कनिष्ठाङ्गुष्ठकौ नसोः ।  
मध्यास्तिस्रो गण्डयोश्च मध्यमामोष्ठयोर्न्यसेत् ॥ १८७ ॥  
  
अनामां दन्तयोर्न्यस्य मध्यमामुत्तमाङ्गके ।  
मुखेऽनामां मध्यमाञ्च हस्ते पादे च पार्श्वयोः ॥ १८८ ॥  
  
कनिष्ठानामिकामध्यास्तास्तु पृष्ठे च विन्यसेत् ।  
ताः साङ्गुष्ठा नाभिदेशे सर्वाः कुक्षौ च विन्यसेत् ॥ १८९ ॥  
  
हृदये च तलं पूर्वम् अंशयोश्च ककुत्स्थले ।  
हत्पूर्वं हस्तपत् कुक्षिमुखेषु तलमेव च ॥ १९० ॥  
  
एतास्तु मातृकामुद्राः क्रमेण परिकीर्त्तिताः ।  
अज्ञात्वा विन्यसेद्यस्तु न्यासः स्यात्तस्य निष्फलः ॥ १९१ ॥  
  
पञ्चाशदक्षरन्यासः क्रमेणैव प्रकाशितः ।  
ओमाद्यन्त्यो नमोऽन्तो वा सबिन्दुर्बिन्दुवर्जितः ॥ १९२ ॥  
  
मायालक्ष्मीबीजपूर्वा न्यस्तव्या उच्यते बुधैः ।  
अथवा केवलं सर्गबिन्दुयुक्तां कलान्विताम् ॥ १९३ ॥  
  
तार्त्तीयरुद्रशक्त्यन्तां स्मरादिकेशरान्विताम् ।  
शक्तिपूर्वां श्रिया युक्तां सुधास्यां वा तनौ न्यसेत् ॥ १९४ ॥  
  
शक्तिश्रीकामबीजान्तां वेदादिशक्तिमातृकाम् ।  
अजपा परमात्मा च द्विठप्रपञ्चयागकः ॥ १९५ ॥  
  
रविसङ्ख्यात्मिकां प्रोक्ता मातृकान्तस्वरूपिणीम् ।  
यस्य यत्र रुचिर्गच्छेत्तद्रूपात्तत्तनौ च ताम् ॥ १९६ ॥  
  
विन्यस्य तन्मयो मन्त्री याति वागीश्वरीमयम् ।  
स्पृष्ट्वा वानामया वापि मनसा वा न्यसेद्बुधः ॥ १९७ ॥  
  
ऋष्यादिव्यापकान्तञ्च स्वकल्पोक्तं समापयेत् ।  
प्राणायामादिभिर्न्यासैः आत्मशुद्धिश्च जायते ॥ १९८ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये द्वितीयोल्लासः ॥ २ ॥  
  
  
तृतीय उल्लसाआः  
  
  
अन्तर्यागनिरूपणम्  
  
आत्मशुद्धिं समाख्याता अन्तर्यागश्च कथ्यते ।  
अन्तर्यागविधिं कृत्वा बहिर्यागं समाचरेत् ॥ १ ॥  
  
बहिर्यागे नाधिकारी अन्तर्यागविवर्जितः ।  
बहिर्यागफलं नास्ति विनान्तर्यजनं कदा ॥ २ ॥  
  
तस्मात् प्रयत्नतो वीरश्चान्तर्यागं समारभेत् ।   
  
  
मानसपूजाकथनम्  
  
  
शिवशक्तिसमायोगात् सुधावृष्टिं विधाय च ॥ ३ ॥  
  
तर्पयित्वा महादेवीं पद्मे पद्मे सुसाधकः ।   
मूलाधारे समानीय सोऽहं सञ्चिन्तयेत्ततः ॥ ४ ॥  
  
इत्यन्तर्यजनं प्रोक्तं सर्वसिद्धिप्रदायकम् ।  
यद्वान्तर्यजनं वक्ष्ये साधकस्य सुसिद्धये ॥ ५ ॥  
  
स्वकीयहृदये ध्यायेत् सुधासागरमुत्तमम् ।  
रत्नद्वीपं तु तन्मध्ये सुवर्णबालुकामयम् ॥ ६ ॥  
  
परितो भावयेन्मन्त्री पारिजातं मनोहरम् ।  
तत्र कल्पद्रुमं ध्यायेत् पञ्चाशदक्षरात्मकम् ॥ ७ ॥  
  
तन्मूले भावयेन्मन्त्री नानारत्नोपशोभितम् ।  
उद्यदादित्यसङ्काशं व्याप्तं ब्रह्माण्डमण्डलम् ॥ ८ ॥  
  
शतयोजनविस्तीर्णं ज्योतिर्मन्दिरमुत्तमम् ।  
चतुर्द्वारसमायुक्तं हेमप्राकारशोभितम् ॥ ९ ॥  
  
बहुचामरघण्टादिवितानैरुपशोभितम् ।  
मन्दवायुसमाक्रान्तं गन्धधूपैरलङ्कृतम् ॥ १० ॥  
  
तन्मध्ये वेदिकां ध्यायेन्नानारत्नोपशोभितम् ।  
सुवर्णसूत्ररचितं चिन्तयेच्छत्रमुत्तमम् ॥ ११ ॥  
  
विभावयेन्महायन्त्रं पीयूषपूरपूरितम् ।  
पाद्यपात्रत्रयं कुर्यादर्घ्यपात्रत्रयं तथा ॥ १२ ॥  
  
षडाचमनपात्राणि मधुपर्कत्रयं ततः ।  
एकं तु भोगपात्रं तु साधकः षोडशे दले ॥ १३ ॥  
  
प्। ४९)   
  
सहस्रारामृतेनैव पात्राणि पूरयेत्तथा ।  
पीठपूजां ततः कुर्यात् स्वकल्पोक्तविधान्तः ॥ १४ ॥  
  
  
पीठपूजाविधानम्  
  
  
सर्वोपरि ततो ध्यायेत् पश्चिमाननपङ्कजम् ।  
स्रवन्तममृतं नित्यं दिव्याङ्गकमलान्तरे ॥ १५ ॥  
  
शिवशक्तिसमायोगादमृतानन्दनन्दिनीम् ।  
स्वस्वरूपां समावाह्य परिवारगणैः सह ॥ १६ ॥  
  
  
मानसपूजोपचाराः  
  
  
मानसैरुपचारैश्च दीयते द्रव्यमुत्तमम् ।  
आसनं स्वागतं पृष्ट्वा कुशलं तदनन्तरम् ॥ १७ ॥  
  
पाद्यं चरणयोर्दद्यान्मौलौ चार्घ्यं निवेदयेत् ।  
सहस्रदलभृङ्गाराल्लम्बिकानालविच्युतम् ॥ १८ ॥  
  
परमामृतपानीयं भावपुष्पैः समन्वितम् ।  
स्वर्णपात्रे जलं कृत्वा दद्यादाचमनं मुखे ॥ १९ ॥  
  
मधुपर्कं मुखे दद्यात् पुनराचमनीयकम् ।  
  
प्। ५०)  
  
चतुर्विंशतितत्त्वेन गन्धं दद्याद्विचक्षणः ॥ २० ॥  
  
स्वयम्भुकुसुमं दद्यात् कुङ्कुमं रक्तचन्दनम् ।  
सप्ताष्टभावपुष्पैश्च सम्पूज्य धूपदीपकम् ॥ २१ ॥  
  
मनःकल्पितनैवेद्यं दद्याद्देव्यै मनोरमम् ।  
तर्पयेच्च त्रिधा देवीं यथोक्तविधिना ततः ॥ २२ ॥  
  
षडङ्गं गुरुपङ्क्तिञ्च पूजयेदङ्गदेवताः ।  
पूजयित्वा प्रयत्नेन स्नानीयं दापयेद्यथा ॥ २३ ॥  
  
स्ववामे मण्डलं कृत्वा रत्नसिंहासनान्वितम् ।  
तत्र देवीं समानीय नानागन्धसमन्वितम् ॥ २४ ॥  
  
उद्वर्तनादिकं कृत्वा तैलं नारायणादिकम् ।  
दत्त्वा देव्यै प्रयत्नेन स्नानीयं दापयेत्ततः ॥ २५ ॥  
  
सुवर्णकोटिकुम्भैश्च गन्धतोयसमन्वितैः ।  
नानातीर्थजलेनैव स्नापयेत् परदेवताम् ॥ २६ ॥  
  
दुकुलैर्मार्जितं गात्रं दुकूलं परिधापयेत् ।  
नयने तेजसस्तत्त्वं प्रोञ्छयेत्तेन वै तनुम् ॥ २७ ॥  
  
आकाशतत्त्वं श्रोत्रे च तेन वस्त्रं प्रकल्पयेत् ।  
विधिवद्वन्दनं कृत्वा केशसंस्कारमाचरेत् ॥ २८ ॥  
  
प्। ५१)  
  
नानारत्नसमायुक्तकङ्कत्या साधकोत्तमः ।   
पट्टगुच्छं केशपाशे नानारत्नसमाकुलम् ॥ २९ ॥  
  
ललाटे तिलकं दद्यात् सिन्दूरं केशमध्यके ।  
नागेन्द्रदन्तरचितं शङ्खं दद्यान्मनोहरम् ॥ ३० ॥  
  
हस्ते केयूरकञ्चैव कङ्कणं कटकन्तथा ।  
पादाङ्गुरीयकं दद्यान्नानारत्नोपशोभितम् ॥ ३१ ॥  
  
पादयोर्नूपूरं दद्यात् कट्याञ्च क्षुद्रघण्टिकाम् ।  
शिरोरत्नं प्रदद्याच्च मुकुटं रत्ननिर्मितम् ॥ ३२ ॥  
  
ताटङ्ककुण्डलं कर्णभूषणं सुपरिष्कृतम् ।  
नयने कज्जलं दद्यान्नासाग्रे गजमौक्तिकम् ॥ ३३ ॥  
  
ग्रीवापत्रं कण्ठभूषां मुक्तामणिविभूषितम् ।  
आनन्दहारत्रितयम् अङ्गुरीयकरत्नकम् ॥ ३४ ॥  
  
प्। ५२)  
  
सर्वाङ्गलेपनं कार्यं गन्धचन्दनसिह्लकैः ।  
काञ्चनाञ्चितकञ्चूलीमलक्तं रदनच्छदे ॥ ३५ ॥  
  
सुवर्णपादुकां दत्त्वा प्रवालदन्तचिह्निताम् ।  
मण्डपेषु समानीय रत्ननिर्मितदोलया ॥ ३६ ॥  
  
पुनः पाद्यादिकं दत्त्वा पूजयेत्तां सनातनीम् ।  
गन्धादिकं ततो दत्त्वा भावपुष्पैः प्रपूजयेत् ॥ ३७ ॥  
  
  
मानसपुष्पनामानि  
  
अमायमनहङ्कारमरागममदं तथा ।  
अमोहकमदम्भञ्च अद्वेषाक्षोभकौ तथा ॥ ३८ ॥  
  
अमात्सर्यमलोभञ्च दशपुष्पं विदुर्बुधाः ।  
अहिंसा परमं पुष्पं पुष्पमिन्द्रियनिग्रहम् ॥ ३९ ॥  
  
दयापुष्पं क्षमापुष्पं ज्ञानपुष्पञ्च पञ्चमम् ।   
इति पञ्चदशैर्भावपुष्पैः सम्पूजयेच्छिवाम् ॥ ४० ॥  
  
करवीरं जवा द्रोणं चम्पकं नागकेशरम् ।  
अपराञ्च कदम्बञ्च पारिजातादिकं तथा ॥ ४१ ॥  
  
दद्याद्देव्यै प्रयत्नेन माल्यं गन्धसमन्वितम् ।  
सुमेखलां पद्ममालां पुष्पं नानाविधं तथा ॥ ४२ ॥  
  
प्। ५३)  
  
सप्तद्वीपसमुद्भूतं दद्याद्देव्यै सुसाधकः ।  
कुण्डगोलोद्भवञ्चैव धूपं दद्यात् समीरणम् ॥ ४३ ॥  
  
सहस्रारकर्णिका पात्रं तैलं स्याच्च परामृतम् ।  
मूलाधारे वर्त्तिरूपं चिदग्निः स्यात् प्रदीपकम् ॥ ४४ ॥  
  
आमूलाद्ब्रह्मरन्ध्रान्तं सुषुम्नाहतवायुना ।  
अनाहतध्वनिमयीं घण्टामेतां निवेदयेत् ॥ ४५ ॥  
  
नैवेद्यं षड्रसोपेतमम्बरं चामरं तथा ।  
सूर्यञ्च दर्पणञ्चन्द्रमण्डलं छत्रमुत्तमम् ॥ ४६ ॥  
  
सुधाम्भोधिं मांसशैलं मत्स्यराशिं फलानि च ।  
सुपक्वञ्चरुकञ्चैव घृताक्तं परमान्नकम् ॥ ४७ ॥  
  
भक्ष्यभोज्यं तथा चोष्यं लेह्यं पेयञ्च चर्वणम् ।  
दद्याच्छेषार्घ्यन्तोयेन पुनराचमनीयकम् ॥ ४८ ॥  
  
बाह्यचक्रं ततो दद्यान्मूलाधारोत्थवायुना ।  
रजःसत्त्वगुणाढ्यञ्च कर्पूरचूर्णामिश्रितम् ॥ ४९ ॥  
  
रत्नपात्रे परिष्कृत्य ताम्बूलञ्च निवेदयेत् ।  
तर्पयित्वा पुनर्देवीं पूजयेच्चाङ्गदेवताः ॥ ५० ॥  
  
विधाय तर्पणं तेषां देवीं सम्पूजयेत् पुनः ।  
विधिवत् पूजनं कृत्वा तर्पयेत्तदनन्तरम् ॥ ५१ ॥  
  
अन्तर्मातृकया जप्ता समर्प्य च स्तुतिं पठेत् ।  
पुष्पशय्याञ्च संस्कुर्यात्तत्र देवीं सुरेश्वरीम् ॥ ५२ ॥  
  
मनोनर्त्तकतालैश्च शृङ्गारादिरसोद्भवैः ।  
गीतैर्नानाविधैर्देवीं तोषयेत् साधकोत्तमः ॥ ५३ ॥  
  
तस्मात् कामेश्वरी देवी प्रीता कामेश्वरश्च सः ।  
मनस्यैक्यं विभाव्याथ साधकः सिद्धिभाग् भवेत् ॥ ५४ ॥  
  
इत्यन्तर्यजनं प्रोक्तं भुक्तिमुक्तिप्रदायकम् ।  
रक्तपद्मसहस्राणि मनसा यः प्रयच्छति ॥ ५५ ॥  
  
कल्पकोटिसहस्राणि कल्पकोटिशतानि च ।  
स्थित्वा देवीपुरे श्रीमान् ततो राजा क्षितौ भवेत् ॥ ५६ ॥  
  
प्। ५५)  
  
मनसापि महादेव्यै नैवेद्यं दातुमिच्छति ।  
यो नरो भक्तिसंयुक्तः स दीर्घायुः सुखीभवेत् ॥ ५७ ॥  
  
मन्सापि च यो भक्त्या देव्यै कुर्यात् प्रदक्षिणम् ।  
देवीगृहे वसेत् सोऽपि नरकाणि न पश्यति ॥ ५८ ॥  
  
नमनं मनसा देव्यै यो भक्त्या कुरुते नरः ।  
सोऽपि लोकान् विजित्याशु शिवलोके महीयते ॥ ५९ ॥  
  
  
प्रकारान्तर्यजनम्  
  
  
अथान्तर्यजनं वक्ष्ये दृष्टादृष्टफलप्रदम् ।  
गुरुध्यानं प्रकुर्वीत यथापूर्वं विशालधीः ॥ ६० ॥  
  
स्नायाच्च विमले तीर्थे पुष्करे हृदयाश्रिते ।   
बिन्दुतीर्थेऽथवा स्नायात् पुनर्जन्म न विद्यते ॥ ६१ ॥  
  
इडासुषुम्ने शिवतीर्थकेऽस्मिन्   
ज्ञानाम्बुपूर्णे वहतः शरीरे ।  
ब्रह्माम्बुभिः स्नाति तयोः सदा यः   
किं तस्य गाङ्गैरपि पुष्करैर्वा ॥ ६२ ॥  
  
प्। ५६)  
  
इति स्नानं समुद्दिष्टमथ सन्ध्यां समाचरेत् ।  
  
  
सन्ध्यानिरूपणम्  
  
  
शिवशक्त्योः समायोगो यस्मिन्काले प्रवर्तते ॥ ६३ ॥  
  
सा सन्ध्या कुलनिष्ठानां समाधिस्थैः प्रगीयते ।  
चन्द्रार्कानलसङ्घट्टाद्गलितं यत् परामृतम् ॥ ६४ ॥  
  
तेनामृतेन दिव्येन तर्पयेत् परदेवताम् ।  
तर्पणं कथितं दिव्यमर्घ्यसाधनमुच्यते ॥ ६५ ॥  
  
ब्रह्मरन्ध्रादधोभागे यच्चान्द्रं पात्रमुत्तमम् ।  
कलासारेण सम्पूर्य तर्पयेत्तेन खेचरीम् ॥ ६६ ॥  
  
  
प्रसङ्गतः षट्चक्रकथनम्  
  
  
आधारे लिङ्गनाभौ हृदयसरसिजे तालुमूले ललाटे   
द्वे पत्रे षोडशारे द्विदशदशदले द्वादशार्द्धे चतुष्के ।  
वासान्ते बालमध्ये डफकठसहिते कण्ठदेशे स्वरांश्च   
हक्षौ कोदण्डमध्ये न्यसतु विमलधीर्न्याससम्पत्तिसिद्धौ ॥ ६७ ॥  
  
  
प्। ५७)  
  
  
इत्यन्तर्मातृकावर्णान् ध्यायेत् कण्ठच्छदक्रमात् ।  
षडङ्गमथ कुर्यात्तु येन देवीमयो भवेत् ॥ ६८ ॥  
  
हन्यमानहृदर्थोऽयं हृदयं स्याच्चिदात्मकम् ।  
क्रियते तत् परत्वेन हृन्मन्त्रेण ततः परम् ॥ ६९ ॥  
  
सर्वाङ्गादिगुणोत्तुङ्गे सम्विद्रूपे परात्मनि ।  
क्रियते विषयाहारः शिरोमन्त्रेण देशिकैः ॥ ७० ॥  
  
हृच्छिवो रूपं चिद्धाम ममता भावना दृढा ।   
क्रियते निजदेहस्य शिखामन्त्रेण देशिकैः ॥ ७१ ॥  
  
मन्त्रात्मकस्य देहस्य मन्त्रवाच्येन तेजसा ।  
सर्वतो मन्त्रवर्णेन क्रियते तस्य संवृतिः ॥ ७२ ॥  
  
प्। ५८)  
  
यद्ददाति परं ज्ञानं संविद्रूपे परात्मनि ।  
हृदयादिमयं तेजः स्यादेतन्नेत्रसञ्ज्ञितम् ॥ ७३ ॥  
  
आध्यात्मिकादिरूपं यत् साधकस्य विनाशयेत् ।  
अविद्याजातमन्त्रं तत् परं धाम समीरितम् ॥ ७४ ॥  
  
इति न्यासं विधायाथ ततो ध्यायेच्चिदात्मकम् ।  
शक्तिद्वयपुटान्तःस्थहलक्षत्रयसंस्थितम् ॥ ७५ ॥  
  
ज्योतिन्तत्त्वमयं ध्यायेत् कुलाकुलनियोजनात् ।  
अथ शृङ्गाटमध्यस्थशक्तिद्वयपुटीकृतम् ॥ ७६ ॥  
  
सदा समरसं ध्येयं ध्यानं तत् कुलयोगिनाम् ।  
(यद्वा)   
किरणस्थं तदग्रस्थं चन्द्रभास्करमध्यगम् ॥ ७७ ॥  
  
महाशून्ये लयं कृत्वा पूर्णस्तिष्ठति योगिराट् ।  
निरालम्बे पदे शून्ये यत्तेज उपजायते ॥ ७८ ॥  
  
तद्गर्भमभ्यसेन्नित्यं ध्यानमेतद्धि योगिनाम् ।  
अथ पूजां प्रवक्ष्यामि यथातन्त्रानुसारतः ॥ ७९ ॥  
  
  
भगवती पूजाविधि  
  
  
अर्चयन् विषयैः पुष्पैस्तत्क्षणात्तन्मयो भवेत् ।  
न्यासस्तन्मयताबुद्धिः सोऽहम्भावेन पूजयेत् ॥ ८० ॥  
  
पूर्वोक्तभावपुष्पानि दद्याद्देव्यै सुसाधकः ।  
अथ वक्ष्ये जपं तत्र पद्मस्थवर्णमालया ॥ ८१ ॥  
  
  
जपविधानम्  
  
  
माला पञ्चाशिका प्रोक्ता सूत्रं शक्तिशिवात्मकम् ।  
ग्रथिता कुण्डलीशक्तिः कलान्ते मेरुसंस्थितिः ॥ ८२ ॥  
  
सबिन्दुं वर्णमुच्चार्य्य मूलमन्त्रं स्मरेत्ततः ।  
अनुलोमविलोमाभ्यां यथाशक्ति जपञ्चरेत् ॥ ८३ ॥  
  
जप्त्वा समर्पयेत् पश्चात् स्वकल्पोक्तविधानतः ।  
स्तुतिभिः सकलं तत्र समर्पणं पुनः पुनः ॥ ८४ ॥  
  
  
होमविधिकथनम्  
  
  
अथ होमविधिं वक्ष्ये येन चिन्मयतां लभेत् ।  
आत्मानमपरिच्छिन्नं ज्ञातव्यं साधकोत्तमैः ॥ ८५ ॥  
  
प्। ६०)  
  
आत्मान्तरात्मपरमज्ञानात्मानः प्रकीर्तिताः ।  
एतद्रूपन्तु चित् कुण्डं चतुरस्रं विभावयेत् ॥ ८६ ॥  
  
आनन्दमेखलारम्यं बिन्दुत्रिबलयान्वितम् ।  
अर्धमात्रायोनिरूपं ब्रह्मानन्दमयं भवेत् ॥ ८७ ॥  
  
परदेवमये सर्वज्ञानदीपविजृम्भिते ।  
सम्विदग्नौ हुनेद्धव्यं साधकः स्थिरमानसः ॥ ८८ ॥  
  
शब्दाख्यं मातृकारूपमक्षवर्णविराजितम् ।  
अक्षराणि हुतान्यत्र निःशब्दं ब्रह्म जायते ॥ ८९ ॥  
  
कृत्याकृत्ये पापपुण्ये सङ्कल्पांश्च विकल्पकान् ।  
धर्माधर्मौ साधकेन्द्रो हविस्त्वेन प्रकल्पयेत् ॥ ९० ॥  
  
  
मानसहोमः  
  
  
चिदग्नौ जुहुयान्मन्त्री मूलान्तेन यथाक्रमात् ।  
नाभिमण्डलचैतन्यरुपाग्नौ मनसा श्रुचा ॥ ९१ ॥  
  
ज्ञानप्रदीपिते नित्यमक्षवृत्तीर्जुहोम्यहम् ।  
वह्निजायान्तमन्त्रेण दद्याच्च प्रथमाहुतिम् ॥ ९२ ॥  
  
धर्माधर्महविर्दीप्त आत्माग्नौ मनसा श्रुचा ।   
सुषुम्नावर्त्मना नित्यमक्षवृत्तीर्जुहोम्यमहम् ॥ ९३ ॥  
  
वह्निजायान्तमन्त्रेण द्वितीयाहुतिमाचरेत् ।  
प्रकाशाकाशहस्ताभ्यामवलम्ब्योन्मनीश्रुचा ॥ ९४ ॥  
  
धर्माधर्मौ कलास्नेहपूर्णवह्नौ जुहोम्यहम् ।  
वह्निजायान्तमन्त्रेण तृतीयामाहुतिञ्चरेत् ॥ ९५ ॥  
  
अन्तर्निरन्तरनिबन्धनमेधमाने मायान्धकारपरिपन्थिनि सम्विदग्नौ ।  
कस्मिंश्चिदद्भुतमरीचिविकाशि भूमौ   
विश्वं जुहोमि वसुधादिशि वावसानम् ॥ ९६ ॥  
  
इदन्तु पात्रभरितं महोत्तापपरामृतम् ।  
पूर्णाहुतिमये वह्नौ पूर्णहोमं जुहोम्यहम् ॥ ९७ ॥  
  
इत्यन्तर्यजनं कृत्वा साक्षाद्ब्रह्ममयो भवेत् ॥ ९८ ॥  
महान्तर्यजनं वक्ष्ये ब्रह्मयज्ञस्वरूपकम् ॥ ९९ ॥  
  
  
महान्तर्यजनम्  
  
  
ब्रह्मयज्ञं महायज्ञं ब्रह्मज्ञानी यजेत् सदा ।  
मनसा च मनो दृष्ट्वा यथा सिन्धुगता नदी ॥ १०० ॥  
  
तथा सर्वशरीराणि महाशून्ये नियोजयेत् ।  
यज्ञकर्त्ता महायोगी सर्वमन्त्रं जपेत् पुनः ॥ १०१ ॥  
  
प्। ६२)  
  
आत्मस्थः सर्वयज्ञस्तु बहिर्यज्ञविवर्जितः ।  
कर्मयज्ञो मनोयज्ञः प्राणयज्ञो हुताशनः ॥ १०२ ॥  
  
मन्त्रयज्ञः सुषुम्नान्तः सर्वयज्ञफलं लभेत् ।  
ब्रह्मार्पणं ब्रह्महविर्ब्रह्माग्नौ ब्रह्मणा हुतम् ॥ १०३ ॥  
  
ब्रह्मैव तेन गन्तव्यं ब्रह्मकर्मसमाधिना ।  
ब्रह्मवत् सर्वमार्गेषु सर्वकर्म समभ्यसेत् ॥ १०४ ॥  
  
  
बहिर्यागविधानम्  
  
  
अथ वक्ष्ये बहिर्यागविधानं तन्त्रवर्त्मना ।  
एषामन्यतमं कृत्वा यन्त्रराजं समालिखेत् ॥ १०५ ॥  
  
  
चक्रराजलेखनविधिः  
  
  
स्वार्णे वा राजते ताम्रे पाषाणे चाष्टधातुषु ।  
(यद्वा)   
गण्डकीतीरपाषाणे तथैव रुचिपीठके ॥ १०६ ॥  
  
श्रीखण्डसम्भवे पीठे रक्तचन्दनसम्भवे ।  
यद्वा सुवर्णरूप्यादौ ताम्रे वा दर्पणे तथा ॥ १०७ ॥  
  
काश्मीरप्रभवे भूमौ यन्त्रं कुर्याद् यथाविधि ।  
गोमयेन च संलिप्ते भूप्रदेशे मनोरमे ॥ १०८ ॥  
  
सिन्दूररजसा वापि रक्ताभिः कुङ्कुमस्य वा ।  
(यद्वा)   
शुद्धे समे भूर्जपत्रे अथवान्ये ताम्रपट्टके ॥ १०९ ॥  
  
शुष्के समे भूगृहे वा स्फटिके स्वर्णपट्टके ।  
रत्ने वा कुलशक्तौ वा यन्त्रं कुर्यात् सुसाधकः ॥ ११० ॥  
  
पट्टालकं बिलिप्येत वक्षमाणैकवस्तुना ।  
स्वयम्भु कुसुमं कुण्डगोलोत्थं रोचनागुरुम् ॥ १११ ॥  
  
काश्मीरं मृगनाभिञ्च मद्यञ्च मलयोद्भवम् ।  
एष गन्धः समाख्यातः सर्वदा चण्डिकाप्रियः ॥ ११२ ॥  
  
एतेन गन्धयोगेन चक्रराजं समालिखेत् ।  
(यद्वा)   
स्वयम्भुकुसुमेनैव कुण्डगोलेन वा पुनः ॥ ११३ ॥  
  
तदा तस्य सर्वसिद्धिर्जायते नात्रसंशयः ।  
(यद्वा)   
चन्दनागुरुचन्द्रेण सिन्दूररजसापि वा ॥ ११४ ॥  
  
कस्तूरीघुसृणैर्द्रव्यै रोचनालाक्षयापि वा ।  
(यद्वा)   
कुण्डगोलोद्भवैर्द्रव्यैः स्वयम्भुकुसुमेन च ॥ ११५ ॥  
  
प्। ६४)  
  
रोचनालाक्षया युक्तैः कुङ्कुमागुरुचन्दनैः ।  
सुवर्णरत्न लेखन्या सर्वकार्यार्थसिद्धये ॥ ११६ ॥  
  
(यद्वा)   
पुष्पेण विलिखेद्वापि यन्त्रराजं सुसाधकः ।   
चन्द्रसूर्यातपं या वा अथवा बिल्वकण्टकैः ॥ ११७ ॥  
  
चन्द्रसूर्यातपहोमोद्भवया विल्वकण्टकैः ।   
एषामेकतमं लब्धा स्वीययन्त्रं समुद्धरेत् ॥ ११८ ॥  
  
सार्धत्रिकोटितीर्थेषु स्नात्वा यत् फलमाप्नुयात् ।  
तत् फलं लभते वीरः कृत्वेष्टचक्रदर्शनम् ॥ ११९ ॥  
  
नालोच्य कुलजं वर्त्म न ज्ञात्वा सूत्रधारणम् ।  
न ज्ञात्वा सुषमां रेखां नालिख्य सुषमं मुखम् ॥ १२० ॥  
  
तस्य सर्वं हरेद्देवो योऽस्मिन् यन्त्रे प्रपूजकः ।  
अथ वक्ष्ये च शाक्तानां सामान्यं यन्त्रमूत्तमम् ॥ १२१ ॥  
  
  
सामान्ययन्त्रनिर्माणविधिः  
  
  
यत्रापराजितापुष्पं जवापुष्पञ्च विद्यते ।  
करवीरे रक्तशुक्ले द्रोणे वा यन्त्रराजके ॥ १२२ ॥  
  
तत्र देवी वसेन्नित्यं तद्यन्त्रे चण्डिकार्चनम् ।  
पशोरालोकनं न स्यात्तथा कुर्यात् प्रयत्नतः ॥ १२३ ॥  
  
यदि दैवात् पशोरग्रे लिखनं विद्यते क्वचित् ।  
देव्यङ्गक्षतिरेवात्र क्रियते पापबुद्धिना ॥ १२४ ॥  
  
उत्तराशामुखो भूत्वा यदा चक्रं समुद्धरेत् ।  
उत्तराशा तदा सापि पूर्वाशैव न संशयः ॥ १२५ ॥  
  
  
प्। ६६)  
  
  
ईशकोणं तदेव स्यादाग्नेयञ्च न संशयः ।  
पश्चिमाशामुखो मन्त्री यथाचक्रं समुद्धरेत् ॥ १२६ ॥  
  
पश्चिमाशा तदा ज्ञेया पूर्वाशैव न संशयः ।  
वायुकोणं तदाग्नेयमीशानं राक्षसं भवेत् ॥ १२७ ॥  
  
दक्षिणाभिमुखो मन्त्री यदा चक्रं समुद्धरेत् ।  
पूर्वाशैव तदा सा दिक् रक्षःकोणन्तु वह्निकम् ॥ १२८ ॥  
  
पूर्वाशाभिमुखो भूत्वा यदा चक्रं समुद्धरेत् ।  
पूर्वाशापि तदा ज्ञेया पूर्वाशैव न संशयः ॥ १२९ ॥  
  
आग्नेयञ्च तथाग्नेयम् ईशकोणञ्च ईशकम् ।  
यदाशाभिमुखो मन्त्री पूजयेच्चण्डिकां शुभाम् ॥ १३० ॥  
  
पूर्वाशैव सा विज्ञेया साधकेन महात्मना ।  
देवीपश्चात् प्रतीची स्यात् प्राची तु चण्डिकापुरः ॥ १३१ ॥  
  
अन्येषाञ्चैव देवानां विधिश्चात्र प्रकथ्यते ।  
पूज्यपूजकयोरन्तः पूर्वाशैव निगद्यते ॥ १३२ ॥  
  
लिखित्वा पुरतो यन्त्रं स्थापयेदासनोपरि ।  
सीसके कांश्यपात्रे वा रङ्गे वा साधकोत्तमः ॥ १३३ ॥  
  
फलकायां पटे भित्तौ स्थापयेन्न कदाचन ।  
स्थापितं यदि लोभेन मोहेनाज्ञानतोऽपि वा ॥ १३४ ॥  
  
कुलं वित्तमपत्यञ्च निर्मूलं याति सर्वथा ।  
पुष्पं तत्र विनिक्षिप्य गन्धचन्दनसंयुतम् ॥ १३५ ॥  
  
अशून्यं स्थापयेच्चक्रं शून्ये विघ्नसमो भवेत् ।  
स्वकल्पोक्तविधानेन देवीं ध्यात्वा सुसाधकः ॥   
  
आत्माभेदेन सम्भाव्य पुष्पं दद्यात् स्वमूर्द्धनि ॥ १३७ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये तृतीयोल्लासः ॥ ३ ॥  
  
  
  
चतुर्थ उल्लासः   
  
  
मन्त्रविधानम्  
  
  
अथ वक्ष्ये च मन्त्राणां विधानं यत्र यद्भवेत् ।  
  
  
देवताभेदे वामदक्षिणभेदेन पूजाविधिः  
  
  
बालां वा त्रिपुरां देवीं सव्यां वाप्यथ भैरवीम् ॥ १ ॥  
  
कामेश्वरीञ्च कामाख्यां पूजयेच्च यथेच्छया ।  
दाक्षिण्याद्वामभावाद्वा सर्वथा सिद्धिमाप्नुयात् ॥ २ ॥  
  
महामायां शारदाञ्च शैलपुत्रीं तथाम्बिकाम् ।  
यथा तथा प्रकारेण वामदक्षिणतो यजेत् ॥ ३ ॥  
  
श्मशानभैरवीं कालीम् उग्रताराञ्च पञ्चमीम् ।   
उच्छिष्टभैरवीञ्चैव तारां त्रिपुरसुन्दरीम् ॥ ४ ॥  
  
उन्मुखीञ्चैव दुर्गाञ्च मर्दिनीं स्वप्नबोधिनीम् ।   
एतास्तु वामभावेन पूज्या दक्षिणतां विना ॥ ५ ॥  
  
सिद्धिर्न जायते दक्षाल्लक्षजन्म यजेद् यदि ।  
वामात् सर्वसमृद्धिः स्याद्देव्याः प्रियतरो भवेत् ॥ ६ ॥  
  
दक्षिणेन लभेच्छापं मृते नरकमाप्नुयात् ।  
ब्रह्मापि च भवेद्वामो विष्णुश्चैव सदाशिवः ॥ ७ ॥  
  
विष्णोश्च वामिका मूर्त्तिर्नारसिंहान्वयो भवेत् ।  
सा तु दक्षिणवामाभ्यां पूजनीया प्रयत्नतः ॥ ८ ॥  
  
तथैव बालगोपालमूर्त्तिर्या परमात्मनः ।  
मत्स्यमांसासवाभोगी लोलुपः स्त्रीषु सर्वदा ॥ ९ ॥  
  
गणेशोऽपि च वेतालः कथितो वामनायकः ।  
भैरवोऽपि भवेद्वामस्तथान्ये देवतादयः ॥ १० ॥  
  
एतास्तु वामभावेन पूजनीया विशेषतः ।  
अन्याश्च चण्डिकादेव्या बालिकामूर्तयः स्मृताः ॥ ११ ॥  
  
लक्ष्म्याद्या वामिकामूर्ती रक्ता च दशभैरवी ।  
वाग्भवी च सरस्वत्या बालिकामूर्तिरीरिता ॥ १२ ॥  
  
वामभावेन सिद्धिः स्याद्दाक्षिण्येन विना कदा ।  
पूजकोऽपि भवेद्वामस्तथैव सततं गुरुः ॥ १३ ॥  
  
यजेच्च मांसमत्स्येन मैथुनाद्यैर्विशेषतः ।  
महाभैरवरूपेण तथा च रतिसङ्गमे ॥ १४ ॥  
  
नान्यथा जायते सिद्धिर्मन्त्राणाञ्च सुनिश्चितम् ।  
अथातः सम्प्रवक्ष्यामि पञ्चतत्त्वविनिर्णयम् ॥ १५ ॥  
  
  
पञ्चतत्त्वविधानम्  
  
  
अथ वक्ष्ये च पञ्चानां विधानं तन्त्रवर्त्मना ।  
पञ्चामात्तु परं नास्ति शाक्तानां सुखमोक्षयोः ॥ १६ ॥  
  
केवलैः पञ्चमैरेव सिद्धो भवति साधकः ।  
केवलेनाद्ययोगेन साधको भैरवो भवेत् ॥ १७ ॥  
  
द्वितीयेन च तत्त्वेन पूजको ब्रह्मरूपभाक् ।  
केवलेन तृतीयेन महाभैरवतां व्रजेत् ॥ १८ ॥  
  
चतुर्थेन तु तत्त्वेन भुवि पूजकनायकः ।  
परेण परतां याति शिवतुल्यः स साधकः ॥ १९ ॥  
  
प्। ७१)  
  
  
पञ्चमेन भवेद्भोगी सर्वसिद्धिपरायणः ।  
यस्य भवेद्यदा नित्यं पञ्चतत्त्वस्य सम्भवः ॥ २० ॥  
  
पञ्चतत्त्वे भवेद्वीरः शिववन्द्यः स साधकः ।  
  
  
पञ्चतत्त्वविहीना पूजा निष्फला  
  
  
पञ्चमेन विना देवीं पञ्चमीं पूजयेत्तु यः ॥ २१ ॥  
  
स तु स्याड्डाकिनीभोग्यो नारकी ब्रह्मघातकः ।  
अन्यमूर्तेस्तु दुर्गायाः पञ्चमेन विना सदा ॥ २२ ॥  
  
निश्चितं नैव सिद्धिः स्याज्जपहोमाश्च तर्पणात् ।  
तद्विहीनस्य या पूजा जपं वा तर्पणं पुनः ॥ २३ ॥  
  
रौरवाय भवत्येव तस्य भ्रष्टस्य निश्चितम् ।  
चण्डिकां पूजयेद्यस्तु विना पञ्चमकारकैः ॥ २४ ॥  
  
चत्वारि तस्य नश्यन्ति आयुर्विद्या यशोधनम् ।  
मकारपञ्चकं चैव देवताप्रीतिकारकम् ॥ २५ ॥  
  
पञ्चमेन तु वीरेन्द्रः सर्वपापैः प्रमुच्यते ।   
मद्यं मांसं तथा मत्स्यं मुद्रा मैथुनमेव च ॥ २६ ॥  
  
मकारपञ्चकं देवि देवताप्रीतिदायकम् ।  
विना पञ्चोपचारं हि देवीपूजां करोति यः ॥ २७ ॥  
  
योगिनीनां भवेद्भक्ष्यः पापञ्चैव पदे पदे ।  
  
प्। ७२)  
  
विना मांसेन मद्येन ना से नं श्च वि ली व पुम् ॥ २८ ॥  
  
न मन्त्रसिद्धिमाप्नोति तस्माद् यत्नपरो भवेत् ।  
प्रमादाद्यदि लुप्येत देवताशापमाप्नुयात् ॥ २९ ॥  
  
यथाविधि यजेद्देवीं मकारपञ्चकैः सदा ।  
तृप्त्यर्थं सर्वदेवानां तत्त्वज्ञानोद्भवाय च ॥ ३० ॥  
  
  
मद्यादिलक्षणविधानम्  
  
  
तेषाञ्च लक्षणं वक्ष्ये शोधनञ्च क्रमेण तु ।  
मद्यस्य लक्षणं वक्ष्ये साधकानां हिताय च ॥ ३१ ॥  
  
सत्ये क्रमाच्चतुर्वर्णैः क्षीराज्यमधुपिष्टकैः ।  
त्रेतायां पूजिता देवी घृतेन सर्वजातिभिः ॥ ३२ ॥  
  
मधुभिः सर्ववर्णैश्च पूजिता द्वापरे युगे ।  
पूजनीया कलौ देवी केवलैरासवैश्च तैः ॥ ३३ ॥  
  
चतुर्युगेषु सम्पूज्या तुरीयैरासवैः सदा ।  
तत्तु नानाविधं द्रव्यं कथ्यते तन्त्रवर्त्मना ॥ ३४ ॥  
  
वार्क्षं गौडं तथा पौष्पं क्षौद्रं फलसमुद्भवम् ।  
  
प्। ७३)  
  
सर्वोत्कृष्टन्तु विज्ञेयं द्रव्यमन्नेन सम्भवम् ॥ ३५ ॥  
  
(अथवा)   
पत्रपुष्पाङ्कुरफलमूलवल्कलधान्यजम् ।  
रसं वृक्षलताजातमैक्षवं दशविधं स्मृतम् ॥ ३६ ॥  
  
पानसं द्राक्षमाधूकं खार्जूरं तालमैक्षवम् ।  
मधूत्थं सीधु माध्वीकं मैरेयं नारिकेलजम् ॥ ३७ ॥  
  
मद्यान्येकादशैतानि भुक्तिमुक्तिकराणि च ।  
द्वादशन्तु सुरामद्यं सर्वेषामुत्तमोत्तमम् ॥ ३८ ॥  
  
मधुपुष्परसोद्भूतमासवं तण्डुलोद्भवम् ।  
सर्वसिद्धिकरी पैष्टी गौडी भोगप्रदायिणी ॥ ३९ ॥  
  
माध्वी मुक्तिकरी प्रोक्ता खार्जूरी रिपुनाशिनी ।  
नारिकेलोद्भवा श्रीदा ऐक्षवं सुखवर्द्धनम् ॥ ४० ॥  
  
अन्यत्रापि  
  
गौडी पिष्टकजाततालतरुजा द्राक्षी च माध्वी तथा   
खार्जूरी नवनारिकेल तरुजा गौडी च भोगप्रदा ।  
पैष्टी सिद्धिकरी विपक्षदलनी ताली च द्राक्षी शुभा   
अन्या या विहिता सदा शुभकरी मोक्षप्रदाः सप्तिकाः ॥ ४१ ॥  
  
प्। ७४)  
  
अपक्वैश्च सुपक्वैश्च द्रव्यैरमृतसन्निभैः ।  
तर्पणं परमेशान्याः सर्वकामफलप्रदम् ॥ ४२ ॥  
  
पञ्चशुद्धिविधानम्  
  
आत्मस्थानमनुद्रव्यदेहशुद्धिञ्च पञ्चमीम् ।  
यावन्न कुरुते मन्त्री तावद्देवार्चनं कुतः ॥ ४३ ॥  
  
असंस्कृतं पिबेद् द्रव्यं बलात्कारेण मैथुनम् ।  
स्वप्रियेण हतं मांसं रौरवं नरकं व्रजेत् ॥ ४४ ॥  
  
संशोधनमनाचर्य स्त्रीषु मद्येषु साधकः ।  
कृतेऽपि सिद्धिहानिः स्यात् क्रुद्धा भवति चण्डिका ॥ ४५ ॥  
  
  
सुराशोधनकथनम्  
  
  
तस्मात् संशोधनं वक्ष्ये यथा तन्त्रानुसारतः ।  
वामभागे च षट्कोणं तन्मध्ये ब्रह्मरन्ध्रकम् ॥ ४६ ॥  
  
तद्बाह्ये मण्डलं कृत्वा चतुरस्रं समालिखेत् ।  
सामान्यार्घ्यजलेनैव प्रोक्षयेन्मण्डलं ततः ॥ ४७ ॥  
  
प्। ७५)  
  
अभ्यर्च्याधारशक्तिञ्च कुम्भस्याधारमास्तरेत् ।  
तत्र सम्पूजयेद्वह्निमण्डलं तदनन्तरम् ॥ ४८ ॥  
  
  
कुम्भनिर्माणविधिः  
  
  
तत्र संस्थापयेत् कुम्भं सौवर्णं राजतं तथा ।  
ताम्रं भूमिमयंवापि यद्वा लौहविवर्जितम् ॥ ४९ ॥  
  
सौवर्णं भोगदं प्रोक्तं राजतं मोक्षदं भवेत् ।  
कांस्यं शान्तिकरञ्चैव मृण्मयं पुष्टिदं तथा ॥ ५० ॥  
  
पञ्चाशदङ्गुलायाम उत्सेधः षोडशाङ्गुलः ।  
कलसानां प्रमाणं तु मुखमष्टाङ्गुलं भवेत् ॥ ५१ ॥  
  
एषामेकतमं कुम्भम् अस्त्रेण क्षालितं ततः ।  
आधारे स्थापयित्वा तु पूजयेत् सूर्यमण्डलम् ॥ ५२ ॥  
  
ततश्च कारणैर्दिव्यैः पूरयेन्मूलमुच्चरन् ।  
भूषयेद्रक्तपुष्पेण रक्तमाल्येन साधकः ॥ ५३ ॥  
  
प्। ७६)  
  
रक्तवस्त्रेण संवेष्ट्य लेपयेद्रक्तचन्दनैः ।  
सोममण्डलमभ्यर्च्य अमृतं परिभाव्य च ॥ ५४ ॥  
  
  
चतुरस्रादिका पञ्चमुद्राः  
  
  
विभावयेत्ततो द्रव्यमिष्टदेवस्वरूपकम् ।  
प्रणमेद्भक्तिभावेन मुद्राभिः पञ्चसञ्ज्ञकैः ॥ ५५ ॥  
  
अधोमुखौ समौ कृत्वा भूमौ पाणितलद्वयम् ।  
सकलाङ्गुलिभिः सम्यङ्मुद्रेयं चतुरस्रिका ॥ ५६ ॥  
  
अधोमुखं मुष्टियुग्मं संवृत्तं परिकीर्त्तितम् ।  
अन्योन्याभिमुखौ हस्तौ पुटाकारेण कारयेत् ॥ ५७ ॥  
  
सम्पुटाख्यमहामुद्रा योजिता नतिकर्मणि ।  
एतस्या एव मुद्रायाः कनिष्ठामूलदेशके ॥ ५८ ॥  
  
अङ्गुष्ठौ च क्षिपेत्तत्र सम्पुटाञ्जलिरीरिता ।  
मध्यमे सरले कृत्वा तर्जन्युपरि संस्थिते ॥ ५९ ॥  
  
अनामिकामध्यगते तथैव हि कनिष्ठिके ।  
सर्वा एकत्र संयोज्य अङ्गुष्ठपरिपीडिता ॥ ६० ॥  
  
एषा तु परमा मुद्रा योनिमुद्रा प्रकीर्तिता ।  
  
  
पञ्चमुद्रामन्त्रकथनम्  
  
  
ह्रां नमश्चतुरस्रं स्यात् ह्रीं नमः संवृतस्तथा ॥ ६१ ॥  
  
क्लां नमः सम्पुटं ज्ञेयं ब्लुं नमः सम्पुटाञ्जलि ।  
सः नमो योनिमुद्रा स्यात् पञ्चमुद्राः प्रकीर्तिताः ॥ ६२ ॥  
  
भक्त्या विलोकयेद्द्रव्यं मूलमन्त्रं समुच्चरन् ।  
प्रणवं वरुणं सेन्दु वामदेवञ्च ङेयुतम् ॥ ६३ ॥  
  
वौषडन्तं समुच्चार्य पूजयेत् यन्त्रमुत्तमम् ।   
विषं कूर्चं ततः पशुपतये तदनन्तरम् ॥ ६४ ॥  
  
अस्त्राय वर्मबीजञ्च फट्कारान्तः परो मनुः ।  
अनेनादौ प्रपूज्यैव पथिकस्य बलिं हरेत् ॥ ६५ ॥  
  
त्रिकोणवृत्तभूगेहं लिखेत् कुम्भसमीपतः ।   
सिन्दूरकुङ्कुमाभ्याञ्च सर्वपथिकदेवताः ॥ ६६ ॥  
  
तत्र सम्पूजयित्वा च बलिं दद्यात्ततः परम् ।  
सहेतुं सामिषान्नञ्च निधाय मनुमुद्धरेत् ॥ ६७ ॥  
  
मायां लक्ष्मीं समुद्धृत्य सर्वपथिकदेवता ।  
भ्यो हृन्मनुं समुच्चार्य अनेनोत्सृज्य साधकः ॥ ६८ ॥  
  
उद्धृत्य वामहस्तेन भ्रामयेत् कलशोपरि ।  
ततः क्षिप्त्वा बहिःस्थाने मूलमन्त्रं समुच्चरन् ॥ ६९ ॥  
  
  
विकारहारिणीमन्त्रोद्धरः।  
  
  
धूपयित्वा ततो द्रव्यं विकारान्नाशयेत्ततः ।  
मायां लक्ष्मीं पशुद्वन्द्वं सेन्दु दीर्घद्वयान्वितम् ॥ ७० ॥  
  
छुरिका मेति शोभिनि विकारानस्य चान्तरम् ।  
द्रव्यस्य हरयुग्मञ्च द्विठान्तं प्रजपेन्मनुम् ॥ ७१ ॥  
  
विकारहारिणीं जप्त्वा चतुर्धा शोधनञ्चरेत् ।  
अस्त्रेण ताडनं कुर्याद्वर्मणाभ्युक्षणं ततः ॥ ७२ ॥  
  
मूलेन वीक्षणं कृत्वा प्रोक्षयेद्धृदयेन तु ।  
मूलेन गन्धमादाय बहन्नासापुटे त्रिधा ॥ ७३ ॥  
  
द्रव्यमध्ये लिखेद्योनिं तन्मध्ये च हसौर्लिखेत् ।  
ह्सौः सहौः नमोनतेन पूजयेत् कुम्भमध्यके ॥ ७४ ॥  
  
  
आनन्देश्वरगायत्रीविध्हनम्  
  
  
वाङ्माया कमला प्रोक्त्वा आनन्देश्वराय विद्महे ।  
सुधादेव्यै धीमहीति तन्नोऽर्धनारीश्वरेति च ॥ ७५ ॥  
  
प्रचोदयादिति जपेद् गायत्रीं दशधा सुधीः ।  
  
  
ब्रह्मशापविमोचनमन्त्रोद्धारः  
  
  
मायावह्नियुतं कामं रतिबिन्दुसमन्वितम् ॥ ७६ ॥  
  
परमस्वामिनि पदं परमाकाश शून्य च ।  
वाहिनि चन्द्रतः प्रान्ते सूर्याग्निभक्षिणीत्यपि ॥ ७७ ॥  
  
पात्रं विश पदान्ते तु विश स्वाहा ततः परम् ।  
त्रिधा च प्रजपेन्मन्त्रं ब्रह्मशापं विमोचयेत् ॥ ७८ ॥  
  
वेदादि वारुणं बीजं षड्दीर्घस्वरभेदितम् ।  
ब्रह्मशापपदस्यान्ते विमोचिताञ्च ङेयुताम् ॥ ७९ ॥  
  
सुधादेव्यै नमोऽन्तञ्च दशधा प्रजपेन्मनुम् ।  
मायां लक्ष्मीं क(म)दं सेन्दुं षड्दीर्घस्वरवह्निमत् ॥ ८० ॥  
  
  
कृष्णशापविमोचनमन्त्रोद्धारः  
  
  
सुधाकृष्णस्वरूपान्ते शापं मोचय तत् परम् ।  
अमृतं स्रावयद्वन्द्वं द्विठान्तं मनुमुत्तमम् ॥ ८१ ॥  
  
दशधा परिसञ्जप्य कृष्णशापविमुक्तये ।  
  
  
शुक्रशापविमोचनमन्त्रोद्धारः  
  
  
विषं बिन्दुयुतं वान्तं दीर्घषट्कसमन्वितम् ॥ ८२ ॥  
  
शुक्रशापपदं प्रोच्य विमोचितां तु ङेयुताम् ।   
सुधादेव्यै हृदन्तञ्च दशधा सञ्जपेन्मनुम् ॥ ८३ ॥  
  
अथवान्यप्रकारेण शुक्रशापं विमोचयेत् ।  
मायां कामेश्वरीं वाचम् अमृते अमृतोद्भवे ॥ ८४ ॥  
  
अमृतवर्षिणि प्रोक्त्वा कामबीजं ततोऽमृतम् ।  
स्रावयद्वितयं शक्तिबीजं भार्गवमुद्धरेत् ॥ ८५ ॥  
  
शापञ्च मोचय प्रोक्त्वा ज्ञानं देहि ततो वदेत् ।  
सिद्धिसामर्थ्यमाभाष्य दहयुग्मं महापदम् ॥ ८६ ॥  
  
खेचरीपदतो मुद्रां तथा प्रकटयद्वयम् ।  
अस्त्राय फट् द्विठान्तञ्च उद्धृत्य दशधा जपेत् ॥ ८७ ॥  
  
प्। ८१)  
  
अथवान्यत् प्रवक्ष्यामि शापत्रयविमोचनम् ।  
सुराणाममृतं पूर्वं बलदेवेन धीमता ॥ ८८ ॥  
  
समानीता प्रयत्नेन पानार्थं वारुणी सुरा ।  
दत्तात्रयेण मुनिना शुक्रेण च महात्मना ॥ ८९ ॥  
  
धीमता बलभद्रेण पुरा पीतोत्थितार्णवात् ।  
वारत्रयन्तु सञ्जप्य पठेदन्यतमं मनुम् ॥ ९० ॥  
  
शिवशक्तियुतां वाणीं वरुणं क्षितिसंयुतम् ।  
षड्दीर्घस्वरसम्भिन्नं नादबिन्दुविभूषितम् ॥ ९१ ॥  
  
अमृते अमृतोद्भवे अमृतवर्षिणीति च ।  
सुराशुक्रशापं प्रोच्य मोचयद्वितयं ततः ॥ ९२ ॥  
  
अमृतं स्रावयद्वन्द्वं स्वाहा शापहरो मनुः ।  
दशधा परिसञ्जप्य शापत्रयं विमोचयेत् ॥ ९३ ॥  
  
त्रिशापमोचनीं जप्त्वा प्रकाशयुक्तां ततो जपेत् ।  
मायां लक्ष्मीं ततो वाचम् अमृते अमृतोद्भवे ॥ ९४ ॥  
  
अमृतवर्षिणि प्रोच्य महाप्रकाशयुक्तेऽपि च ।  
द्विठान्तञ्च समुच्चार्य उच्चरेत् कुब्जिकान्ततः ॥ ९५ ॥  
  
  
कुब्जिकामन्त्रोद्धारः  
  
  
प्रेतबीजं समुच्चार्य हसक्लीं हसरीं तथा ।  
हसखफ्रेञ्च हसरीं भगवति ततो वदेत् ॥ ९६ ॥  
  
अनुग्रहो हसप्रान्ते कुब्जिकेऽपि ततः परम् ।  
सहखफ्रें युगं प्रोच्य सनोरेव ततो वदेत् ॥ ९७ ॥  
  
घोरखप्राञ्च खसप्रीञ्च किलद्वयसमन्वितम् ।  
विच्चोऽपि हसखान्न्ञ्च हसखब्लेञ्च हसरीम् ॥ ९८ ॥  
  
शिवशक्तिद्वयान्ते च मायां हस्रें ततो वदेत् ।  
अनेन मनुना मन्त्री अमृतं परिचिन्तयेत् ।  
तिरस्कारिणीं ततो ध्यायेत् पशुपाश विनाशिनीम् ॥ ९९ ॥  
  
  
तिरस्करिणीविद्याध्यानम्  
  
  
नीलं हयं समधिरुह्य पुरः प्रयान्तीं नीलांशुकाभरणमाल्यविलेपनाढ्याम् ।  
निद्रापुटेन भुवनानि तिरोदधानां   
खड्गायुधा भगवती परिपातु भक्तान् ॥ १०० ॥  
  
एवं ध्यात्वा जपेद्विद्याद्वयञ्च साधकोत्तम ।   
मायां लक्ष्मीं समुद्धृत्य नमो भगवतीति च ॥ १०१ ॥  
  
प्।८३)  
  
माहेश्वरि पदस्यान्ते सर्वपशुजनोद्धरेत् ।  
मनश्चक्षुस्तिरस्करिणीं कुरुद्वन्द्वञ्च ठद्वयम् ॥ १०२ ॥  
  
  
तिरस्करिणीविद्या निरूपणम्  
  
  
अन्यतिरस्करिणीं वक्ष्ये मायां कामेश्वरीं ततः ।  
वाणीं ग्लैं तिरस्करिणि सकलेति जनेति च ॥ १०३ ॥  
  
वाग्वादिनि पदस्यान्ते सकलपशु च ब्रुयात् ।  
जनान्ते च मनश्चक्षुः श्रोत्रजिह्वापदन्ततः ॥ १०४ ॥  
  
घ्रणोक्तिञ्च तिरस्कान्ते रिणीं कुरुद्वयं ततः ।  
ठद्वयञ्च सर्गयुतं द्विठान्तोऽयं महामनुः ॥ १०५ ॥  
  
त्रिधा जप्त्वा च वीरेन्द्रस्त्रिकोणे चिन्तयेत्ततः ।  
हंसपीठे मन्त्रमये स्वगुरुं शिवरूपिणम् ॥ १०६ ॥  
  
अकथादित्रिपङ्क्त्या तु हलक्ष मध्यमण्डितम् ।  
इति सञ्चिन्त्य तत्पश्चाद्द्रव्यशुद्धिं समाचरेत् ।  
अथवान्यप्रकारेण द्रव्यशुद्धिं समाचरेत् ॥ १०७ ॥  
  
  
हंसवती ऋक्  
  
  
ॐ हंसः शुचिसद्वसुरन्तरीक्षसद्धोता वेदिसदतिथिर्दुरोणसत् ।  
नृसद्वरसद्व्योमसदब्जा गोजा ऋतजा अद्रिजा ऋतं बृहत् ॥ १०८ ॥  
  
ऐꣳ तृप्तोद्भवसिद्धोद्भव-सर्वज्ञोद्भव-सर्वजनकोद्भवाय अमृताय अमृतनाथाय   
  
प्। ८४)  
  
अमृतकुलकुम्भाय ऐꣳ फ्रें चल चल   
पिव पिव कुलकुण्डलिनि अमृतकुण्डलिनि   
अमृतं द्रव द्रव निर्झर निर्झर ऐꣳ ह्रीꣳ   
कुलकुण्डलिनि अमृतं कुरु कुरु स्वाहा ॥ १०९ ॥  
  
प्रथमं प्रणवं हंसः शुचीति तदनन्तरम् ।   
सद्वसुरन्तरीक्षेति सद्धोता वेदिसत्यथ ॥ ११० ॥  
  
अतिथिर्दुरोणसदित्यर्धमस्या ऋचो भवेत् ।  
नृसद्वरसदित्युक्त्वा सदृतोऽतिथ्यनन्तरम् ।  
सद्व्योमसदब्जा गोजा ऋतजा अद्रिजा ।  
ऋतं बृहदित्यर्द्धञ्च अस्या ऋच उदाहृतम् ॥ १११ ॥  
  
त्रिधा च सञ्जपेन्मन्त्रम् अथवान्यतमं जपेत् ।  
वाक् च तृप्तोद्भवस्यान्ते सिद्धोद्भव ततः परम् ॥ ११२ ॥  
  
सर्वज्ञोद्भव सर्वान्ते जनकोद्भव ङेयुतम् ।  
अमृतायामृतं प्रोक्त्वा नाथाय पदतोऽमृत ॥ ११३ ॥  
  
कुलकुम्भाय वाग्भवं फ्रेꣳ ततश्च चलयुग्मकम् ।  
पिबद्वन्द्वं कुलं प्रोक्त्वा कुण्डलिनि ततो वदेत् ॥ ११४ ॥  
  
अमृतपदतः कुण्डलिनीति अमृतं द्रव ।  
द्वयं निर्झरयुग्मञ्च वाग्भवं भुवनेश्वरीम् ॥ ११५ ॥  
  
कुलकुण्डलिनीं प्रोच्य अमृतं कुरुयुग्मकम् ।  
द्विठान्तं मनुमुच्चार्य पाययित्वा च कुण्डलीम् ॥ ११६ ॥  
  
शिवशक्तिसमायोगं चिन्तयित्वा च साधकः ।  
तस्मात् सुधां समुत्पाद्य पूरयेत् पात्रमुत्तमम् ॥ ११७ ॥  
  
प्। ८५)  
  
अनेनैव विधानेन द्रव्यशुद्धिं समाचरेत् ।  
कालिकाया विशेषञ्च वक्ष्येऽहं तन्त्रवर्त्मना ॥ ११८ ॥  
  
एकमेव परं ब्रह्म स्थूलसूक्ष्ममयं ध्रुवम् ।  
कचोद्भवां ब्रह्महत्यां तेन ते नाशयाम्यहम् ॥ ११९ ॥  
  
सूर्यमण्डलसम्भूते वरुणालयसम्भवे ।  
अमाबीजमये देवि शुक्रशापाद्विमुच्यताम् ॥ १२० ॥  
  
वेदानां प्रणवो बीजं ब्रह्मानन्दमयं यदि ।  
तेन सत्येन ते देवि ब्रह्महत्यां व्यपोहतु ॥ १२१ ॥  
  
एवं मन्त्रत्रयेणैव अभिमन्त्र्य सुरां शुभाम् ।  
प्रदद्यात् कालिकायै च ततो नैवेद्यभुग्भवेत् ॥ १२२ ॥  
  
इति शुद्धित्रयं ज्ञेयं शापानां मोचनं परम् ।  
एषामेकतमं कृत्वा ध्यायेदानन्दभैरवम् ॥ १२३ ॥  
  
प्। ८६)  
  
आनन्दभैरवध्यानम्  
  
सूर्यकोटिप्रतीकाशं चन्द्रकोटिसुशीतलम् ।  
अष्टादशभुजं देवं पञ्चवक्त्रं त्रिलोचनम् ॥ १२४ ॥  
  
अमृतार्णवमध्यस्थं ब्रह्मपद्मोपरि स्थितम् ।  
वृषारूढं नीलकण्ठं सर्वाभरणभूषितम् ॥ १२५ ॥  
  
आकल्पखट्वाङ्गधरं घण्टाडमरुवादिनम् ।  
पाशाङ्कशधरं देवं गदामुषलधारिणम् ॥ १२६ ॥  
  
खड्गखेटकपट्टीशमुद्गरशूलदण्डधृक् ।  
खेटकमुण्डहस्तञ्च वरदाभयविग्रहम् ॥ १२७ ॥  
  
लोहितं देवदेवेशं द्रव्यमध्ये नियोजयेत् ।  
तस्योत्सङ्गे सुरां देवीं चन्द्रकोट्ययुतप्रभाम् ॥ १२८ ॥  
  
  
आनन्दभैरवीध्यानम्  
  
  
हिमकुन्देन्दुधवलां पञ्चवक्त्रां त्रिलोचनाम् ।  
भुजाष्टदशसंयुक्तां सर्वायुधकरोद्यताम् ॥ १२९ ॥  
  
प्। ८७)  
  
प्रहसन्तीं विशालाक्षीं देवदेवस्य सम्मुखीम् ।  
अथवान्यप्रकारेण सुरादेवीञ्च चिन्तयेत् ॥ १३० ॥  
  
चन्द्रांशुसदृशीं श्वेतां वारुणीं ब्रह्मरूपिणीम् ।  
शिरश्चन्द्राद्विगलन्तीं ध्यायेत्तां परदेवताम् ॥ १३१ ॥  
  
एवं ध्यात्वा ततो वीरः पूजयेन्मन्त्रमुच्चरन् ।  
आनन्दभैरवं देवमानन्दभैरवीं तथा ॥ १३२ ॥  
  
शिवचन्द्राद्यवर्णन्तु कालभूवरुणानलम् ।  
षष्ठस्वरान्वितं वायुं बिन्दुनादविभूषितम् ॥ १३३ ॥  
  
आनन्दभैरवायेति शिखामन्त्रं ततो वदेत् ।  
ततः पूर्ववदुद्धृत्य विपरीतमुखं द्वयम् ॥ १३४ ॥  
  
वायुबीजं वामनेत्रत्यानन्दभैरवीं ततः ।  
ङेयुतां नेत्रमन्त्रञ्च कथितो मनुसत्तमः ॥ १३५ ॥  
  
पूजयित्वा द्रव्यमध्ये वरुणं वसुधा जपेत् ।  
मूलञ्चोपरि सञ्जप्य अमृतं परिभावयेत् ॥ १३६ ॥  
  
प्। ८८)  
  
आवाहन्यादिमुद्राञ्च दर्शयेत्तदनन्तरम् ।  
आवाहनीं दर्शयित्वा स्थापनीं तदनन्तरम् ॥ १३७ ॥  
  
सन्निधापनमुद्राञ्च तथा च सन्निरोधनीम् ।  
अवगुण्ठनमुद्राञ्च विधाय साधकोत्तमः ॥ १३८ ॥  
  
अङ्गषट्कस्य मुद्राञ्च तालत्रयपुरःसरम् ।  
दिग्बन्धनं प्रकुर्वीत छोटिकाभिरनन्तरम् ॥ १३९ ॥  
  
परमीकरणं कृत्वा अमृतीकरणञ्चरेत् ।  
धेनुमुद्रामृतीकृत्य द्रव्यशुद्धिं समाचरेत् ॥ १४० ॥  
  
आलोकाज्जिघ्रणाद्ध्यानात् स्नानाद्द्रव्यं विशुध्यति ।  
द्रव्यस्नानं ततः कुर्याद्दक्षे कृत्वा च चुल्लकम् ॥ १४१ ॥  
  
द्रव्यस्य चुल्लकं दक्षकरे कृत्वा तु साधकः ।  
वामनासाङ्गुष्ठयोगात् पूजाद्रव्येषु निक्षिपेत् ॥ १४२ ॥  
  
बिन्दुं क्षिप्त्वा स्ववक्त्रे च मार्जयेद्धस्तयुग्मकम् ।  
हस्ताभ्यां मार्जयेद्देहं मूलमन्त्रं समुच्चरन् ॥ १४३ ॥  
  
  
सुरानिरुक्तिः  
  
  
एतत्तु कारणं दिव्यं सुरसङ्घनिषेवितम् ।  
अत-एव नाम तस्य सुरेति भुवनत्रये ॥ १४४ ॥  
  
  
सुरादर्शनफलम्  
  
  
सुरा दर्शनमात्रेण सर्वपापैः प्रमुच्यते ।  
तद्गन्धाघ्राणमात्रेण शतक्रतुफलं लभेत् ॥ १४५ ॥  
  
मद्यस्पर्शनमात्रेण तीर्थकोटीफलं लभेत् ।  
तथा तत्पानतः साक्षाल्लभेत् मुक्तिं चतुर्विधाम् ॥ १४६ ॥  
  
इच्छाशक्तिः सुरामोदे ज्ञानशक्तिश्च तद्रसे ।  
तत्स्वादे च क्रियाशक्तिः चेतः शोधनसाधना ॥ १४७ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये चतुर्थोल्लासः ॥ ४ ॥  
  
  
  
पञ्चम उल्लासः  
  
  
तन्त्रवर्त्मना मांसनिरूपणम्  
  
  
अथातः सम्प्रवक्ष्यामि मांसानि तन्त्रवर्त्मना ।  
  
  
मांसभेदकथनम्  
  
  
मांसञ्च त्रिविधं प्रोक्तं जलभूचरखेचरम् ॥ १ ॥  
  
गोनरेभाश्वमहिषवराहाजमृगोद्भ्वम् ।  
महामांसाष्टकं प्रोक्तं देवताप्रीतिकारकम् ॥ २ ॥  
  
(यद्वा)   
गोऽजेभाश्ववराहाणां माहिषं मृगखड्गयोः ।  
एतन्मांसाष्टकं प्रोक्तं चण्डिकाप्रीतिकारकम् ॥ ३ ॥  
  
(यद्वा)   
अजाश्वावपि गण्डा च महिषश्चमरी तथा ।  
वराहव्याघ्रभल्लूकशशकाः कूर्मकुक्कुटौ ॥ ४ ॥  
  
कृष्णसारश्च हरिणस्तथा चित्रमृगा अपि ।  
मनुष्यो गवयश्चैव शल्लकी च विशेषतः ॥ ५ ॥  
  
हंसः पारावतश्चैव तथैव ग्रामकुक्कुटाः ।  
विहिता बलयः प्रोक्ताश्चण्डिकाप्रीतिकारकाः ॥ ६ ॥  
  
प्। ९१)  
  
एतेषां मांसदानेन सर्वसिद्धिः प्रजायते ।  
एषामेकतमं लब्ध्वा तर्पणार्थं प्रकल्पयेत् ॥ ७ ॥  
  
मांससन्दर्शनेनापि सुरादर्शनवत् फलम् ।  
पितृदैवतयज्ञेषु वेदे हिंसा विधीयते ॥ ८ ॥  
  
आत्मार्थं प्राणिनां हिंसा कदाचिन्नोदिता प्रिये ।  
अनिमित्तं तृणं वापि छेदयेन्न कदाचन ॥ ९ ॥  
  
  
देवतार्थं पशुहनने न दोषः  
  
  
देवतार्थं द्विजं गाञ्च हत्वा पापैर्न लिप्यते ।  
मांसं विनापि पूजायां पापं स्याच्च पदे पदे ॥ १० ॥  
  
गन्धपुष्पाक्षतैः पूज्यमन्यथा नरकं व्रजेत् ।  
हन्यान्मन्त्रेण चानेन त्वभिमन्त्र्य पशुं ततः ॥ ११ ॥  
  
शिवोत्कृत्तमिदं पिण्डमतस्त्वं शिवतां गतः ।  
तद्बुद्धस्व पशो त्वं हि माशिवस्त्वं शिवोऽसि हि ॥ १२ ॥  
  
ब्रह्मा स्यात्पलले विष्णुर्गन्धे रुद्रश्च तद्रसे ।  
परमात्मा तदानन्दे तस्मात् सेव्यमिदं प्रिये ॥ १३ ॥  
  
प्। ९२)  
  
इति हत्वा पशुं पश्चात् चारु पक्वं समाचरेत् ।  
पूजासु आममांसानि दद्याद्वै साधकः क्वचित् ॥ १४ ॥  
  
ऋते तु लोहितं शीर्षममृतं तत्तु जायते ।  
संशोधयेत्तु मांसानि यथाशास्त्रप्रमाणतः ॥ १५ ॥  
  
  
मांसशोधनविधानम्  
  
  
मांसशुद्धिं प्रवक्ष्यामि शाक्तानां सिद्धिहेतवे ।  
अस्त्रान्तमूलमन्त्रेण प्रोक्षयित्वा च साधकः ॥ १६ ॥  
  
चतुर्धा शोधनं कुर्यात् पूर्वोक्तेन च वर्त्मना ।  
शोषयेद्वायुबीजेन वह्निबीजेन सन्दहेत् ॥ १७ ॥  
  
शिवशक्तिसमायोगाद्वारुणेनामृतं कुरु ।  
ततश्च सञ्जपेन्मन्त्रं मांसानां शोधनाय च ॥ १८ ॥  
  
प्रणवं पूर्वमुच्चार्यं प्रतद्विष्णुस्ततः परम् ।  
स्तवते मृगो न भीमः सम्प्रोच्य कुचरो भवेत् ॥ १९ ॥  
  
प्। ९३)  
  
गरिष्ठेति च यस्योरुषु त्रिषु प्रोक्तस्ततः परम् ।  
विक्रमणेष्वधिक्षिपन्ति भुवनानि विश्वाः ॥ २० ॥  
  
पूर्वोक्ता दर्शयेन्मुद्रा आवाहन्यादिसञ्ज्ञिका ।  
मूलमन्त्रं जपेद्वीरः सप्तवारं ततः परम् ॥ २१ ॥  
  
मत्स्यानां शोधनं वक्ष्ये यथातन्त्रानुसारतः ।  
  
  
मत्स्यभेदकथनम्  
  
पाठीनञ्च वोदालश्च तथा शकुलशालकौ ॥ २२ ॥  
  
महाशकुलचित्री च खड्गी च जलवृश्चिका ।  
अनेन विहिताः सर्वेऽपीमा मीनाः शुभप्रदाः ॥ २३ ॥  
  
मत्स्यमांसशोधनम्  
  
आदौ कुर्वीत मीनञ्च पूर्ववत् प्रोक्षणादिकम् ।  
जपेन्मन्त्रं ततः पश्चान्मीनानाञ्च विशुद्धये ॥ २४ ॥  
  
ॐ त्र्यम्बकं यजामहे सुगन्धिं पुष्टिवर्द्धनम् ।  
उर्वारुकमिव बन्धन्मृत्योर्मुक्षीय माऽमृतात् ॥ २५ ॥  
  
शेषं पूर्ववदाचर्य मुद्राञ्च परिशोधयेत् ।  
व्रैहेयं मण्डलाकारं चन्द्रविम्बनिभं शुभम् ॥ २६ ॥  
  
चारु पक्वमनोहारि शर्कराद्यैः प्रपूरितम् ।  
  
प्। ९४)  
  
पूजाकाले देवताया मुद्रैषा परिकीर्त्तिता ॥ २७ ॥  
  
भ्रष्टधान्यादिकं यद्यच्चर्वणीयं प्रकल्पयेत् ।  
तस्याः सञ्ज्ञा स्मृता मुद्रा महामोदप्रवर्धिनी ॥ २८ ॥  
  
मुदं रातीति मुद्रा स्याद्येनैका मुष्टिभेदतः ।  
मुद्राञ्च प्रोक्षयेदादौ शेषं पूर्ववदाचरेत् ॥ २९ ॥  
  
ॐ तद्विष्णोः परमं पदं सदा पश्यन्ति सूरयः ।   
दिवीव चक्षुराततम् ॥ ३० ॥  
  
ॐ तद्विप्रासो विपण्यवो जागृवांसः समिन्धते ।  
विष्णोर्यत् परमं पदम् ॥ ३१ ॥  
  
इति सञ्जप्य वीरेन्द्रः शेषं पूर्ववदाचरेत् ॥ ३२ ॥  
  
  
कुण्डगोलोद्भवामृतविधानम्  
  
  
अथ वक्ष्ये च कुण्डोत्थं देवताप्रीतिकारकम् ।  
मद्यकुम्भसहस्रैस्तु मांसभारशतैरपि ॥ ३३ ॥  
  
नैव तुष्टिर्भवेद्देव्याः कुण्डगोलोद्भवं विना ।  
भगलिङ्गात्मिका देवी भगलिङ्गामृतात्मिका ॥ ३४ ॥  
  
देव्याः शुक्ररजोरूपत्वम्  
  
शुक्ररूपा च शुक्रस्था रजोरूपा रजःस्थिता ।  
  
प्। ९५)  
  
विन्दुरूपा च विन्दुस्था रजोविन्दुस्वरूपिणी ॥ ३५ ॥  
  
भगलिङ्गप्रिया देवो भगलिङ्गामृतप्रिया ।  
भगलिङ्गामृतेनैव तस्मात्तां परिपूजयेत् ॥ ३६ ॥  
  
वीरद्रव्यस्य पानेन परस्त्रीरमणेन च ।  
भगलिङ्गामृतेनैव देवीं यश्च प्रपूजयेत् ॥ ३७ ॥  
  
न दुःखं जायते तस्य सिद्धमन्त्रो भवेन्नरः ।  
कुलस्त्रीकुलपुष्पैश्च कुलद्रव्यैः कुलामृतैः ॥ ३८ ॥  
  
सम्पूज्य लभते कामानष्टसिद्धींश्च साधकः ।  
विना कुलोद्भवैर्द्रव्यैः पूजयेद्यश्च चण्डिकाम् ॥ ३९ ॥  
  
जन्मान्तरसहस्रस्य सुकृतं तस्य नश्यति ।   
द्रव्यशोधनमाचर्य शक्तिशोधनमाचरेत् ॥ ४० ॥  
  
शक्तिशोधनम्  
  
यथा द्रव्यं तथा शक्तिं समानीय यथाक्रमम् ।  
स्नापितां प्रमदां दिव्यां हेतुयुक्ताञ्च दीक्षिताम् ॥ ४१ ॥  
  
स्वकान्तां परकान्तां वा घृणालज्जाविवर्जिताम् ।  
सालङ्कारां सुवेशाञ्च स्थापयेत् तूलिकोपरि ॥ ४२ ॥  
  
प्। ९६)  
  
न्यासजालं प्रकुर्वीत स्वकल्पोक्तविधानतः ।  
मातृकान्यासमाचर्य कलान्यासं समाचरेत् ॥ ४३ ॥  
  
ह्रीङ्कारन्तु ललाटे च क्लीङ्कारं वदने तथा ।   
ऐङ्कारं हृदये चैव नाभौ ब्लुङ्कारमेव च ॥ ४४ ॥  
  
स्त्रीङ्कारं विन्यसेदूगुह्ये पञ्चकामान् न्यसेद् बुधः ।  
ऋष्यादिकं स्वकल्पोक्तं पाद्यादिभिस्ततो यजेत् ॥ ४५ ॥  
  
द्राविणीं विन्यसेद्योनौ मूलविद्यां ततः परम् ।  
आधारे हृदये चैव भ्रुवोर्मध्ये न्यसेत् क्रमात् ॥ ४६ ॥  
  
पुनर्मूलं ब्रह्मरन्ध्रे न्यसेत् साधकपुङ्गवः ।   
मूर्द्धादिपादपर्यन्तं न्यासं कुर्यात्ततः परम् ॥ ४७ ॥  
  
मैथुनकथनम्  
  
मौलौ कुन्तलकर्षणं नयनयोराचुम्बनं गण्डयो-  
र्दन्तेनाधरपीडनं हृदि हतिर्मुष्ट्या च नाभौ शनैः ।  
कुक्षौ कण्ठकपोलमण्डलकुचश्रोणीषु देया नखाः   
सीमन्ते लिखनं नखैरुरसिजं गृह्णीत गाढं ततः ॥ ४८ ॥  
  
कुर्वीताविरतं मनोभवगृहे मातङ्गलीला इव ।  
जङ्घाङ्गुष्ठपदोरुगुल्फहननं चान्योऽन्यतः कामिनोः ॥ ४९ ॥  
  
प्। ९७)  
  
पाशबीजं वामनेत्रं कामवरुणभूयुतम् ।   
एकादशस्वरेणाढ्यं चन्द्रबिन्दुसमन्वितम् ॥ ५० ॥  
  
अमुकीं द्रावय स्वाहा विन्यसेत् साधकोत्तमः ।  
वामा या चपलचित्ते रेतो मुञ्चद्वयं पठेत् ॥ ५१ ॥  
  
वरुणं भूदक्षकर्णयुतञ्च कामबीजकम् ।  
सोमवधूसमायुक्तं चन्द्रमन्त्यस्वरान्वितम् ॥ ५२ ॥  
  
द्राविणीबीजं कथितं साधकानां हिताय च ।   
तस्या योनौ न्यसेद्विद्यां रेत् थु मा तो च मै न त ॥ ५३ ॥  
  
आत्मनि चिन्तयेद्देवीं शक्तिमाद्यास्वरूपिणीम् ।  
निं घ येद् ङ्गे यो न र्ष लि मूलमुच्चार्य साधकः ॥ ५४ ॥  
  
धर्माधर्महविर्दीप्त आत्माग्नौ मनसा स्रुचा ।   
सुषुम्नावर्त्मना नित्यमक्षवृत्तीर्जुहोम्यहम् ॥ ५५ ॥  
  
स्वाहान्तोऽयं महामन्त्र आरम्भे परिकीर्त्तितः ।  
ततो जपेत् स्त्रियं गच्छन् मुखे जिह्वामृतं पिवेत् ॥ ५६ ॥  
  
कुलमद्यं समानीय वारुणेन च संस्कृतम् ।  
  
प्। ९८)  
  
वरुणं स्वरसंयुक्त पञ्चदीर्घसमन्वितम् ॥ ५७ ॥  
  
वौं वरुणाय प्रणवं मन्त्रराजेन शोधितम् ।  
मुहुर्मुहुः पिबेत् पानं शक्तिजिह्वाविलोडितम् ॥ ५८ ॥  
  
आत्मनि देवीसंयोगाद्देवीभूतां विचिन्तयेत् ।  
आत्मनि शक्तिसंयोगादेकीभूतां विचिन्तयेत् ॥ ५९ ॥  
  
सूक्ष्मरूपकमात्मानं शक्तिं कुण्डलिरूपिणीम् ।  
जिह्वां मूलमयीं चिन्त्य योनिञ्च कुलरूपिणीम् ॥ ६० ॥    
  
कुलाकुलविभागेन आत्मानं नीयते त्वयि ।  
शुद्धमन्त्रौषधेनैव रेत् म न नेः ञ्च प्र थ यो ॥ ६१ ॥  
  
मध्यमाने पुनस्तस्या जायते तत्त्वमुत्तमम् ।   
तत्त्वत्यागे पीठेन्मूलं साधकः स्थिरमानसः ॥ ६२ ॥   
  
प्रकाशाकाशहस्ताभ्यामवलम्ब्योन्मनीस्रुचा ।  
धर्माधर्मकलास्नेहपूर्ण अग्नौ जुहोम्यहम् ॥ ६३ ॥  
  
स्वाहान्तोऽयं महामन्त्रं शुक्रत्यागे प्रकीर्त्तितः ।  
शिवशक्तिसमायोगो यत्र यत्र प्रजायते ॥ ६४ ॥  
  
तत्र तत्रैव संयोज्यं द्वयमेनं यथाक्रमात् ।  
गृह्णीयात्तत्प्रयत्नेन द्रव्यं कुण्डोद्भवं स्मृतम् ॥ ६५ ॥  
  
प्। ९९)  
  
इदं कुण्डोद्भवं द्रव्यं कथितं सुरदुर्लभम् ।   
गोलोद्भवं प्रवक्ष्यामि वीराणां सिद्धिहेतवे ॥ ६६ ॥  
  
कुलीनां दीक्षितां मत्तां पतिहीनां विचक्षणाम् ।  
सालङ्कारां हेतुयुक्तामनपत्यां मनोरमाम् ॥ ६७ ॥  
  
सुन्दरीं शोभनां क्षीणां पीनोन्नतपयोधराम् ।  
साधकाकाङ्क्षहृदयां कलाशास्त्रविचारिणीम् ॥ ६८ ॥   
  
न्यासादिकं प्रकुर्वीत स्वकल्पोक्तविधानतः ।  
पूर्वोक्तक्रमयोगेन तत्त्वमुत्पादयेत् सुधीः ॥ ६९ ॥  
  
तत्त्वं गृह्णीयात् यत्नेन पूजार्थं साधकोत्तमः ।  
इदं गोलोद्भवं द्रव्यं देवतातृप्तिकारकम् ॥ ७० ॥  
  
ताम्रपात्रे गृहीत्वा तु तत्त्वद्रव्यं कुलोचितम् ।  
नानागन्धसमायुक्तं कटुत्रयसमन्वितम् ॥ ७१ ॥  
  
कुण्डगोलोद्भवादीनां शोधनञ्च प्रचक्ष्यते ।  
शोधयेत् कुण्डगोलादीन् नयत्वर्चासमाहितः ॥ ७२ ॥  
  
  
शोधनमन्त्राः  
  
  
ॐ विष्णुर्योनिं कल्पयतु त्वष्टा रूपाणि पिंशतु ।  
आसिञ्चतु प्रजापतिर्धाता गर्भं दधातु ते ॥ ७३ ॥  
  
प्। १००)  
  
गर्भं धेहि सिनीवालि गर्भं धेहि सरस्वति ।   
गर्भं ते अश्विनौ देवाधाधत्तां पुष्करस्रजौ ॥ ७४ ॥  
  
प्लुं ज्लुं म्लुं ग्लुं ततः स्वाहा अमृतेति ततो वदेत् ।  
अमृते अमृतोद्भवे अमृतवर्षिणीति च ॥ ७५ ॥  
  
अमृतं स्रावय स्वाहा द्विरुच्चार्येत्यपि स्मरेत् ।  
शेषं पूर्ववदाचर्य अथवान्यतमञ्चरेत् ॥ ७६ ॥  
  
तारं कूर्चास्त्रमुच्चार्य शिवादित्रयविन्दुयुक् ।  
वह्निजाया तारमाया श्रीबीजं सुरतिप्रिये ॥ ७७ ॥  
  
तारमायारमास्त्रञ्च वह्निजायाञ्च वर्तुलम् ।  
ततोऽमृतोद्भवायेति अमृतवर्षिणी परम् ॥ ७८ ॥  
  
प्रिये देवि पदं शुक्रशापं मोचययुग्मकम् ।  
वह्निजायान्तमन्त्रेण द्रव्यशुद्धिं समाचरेत् ॥ ७९ ॥  
  
वीर्यमेतत् समादाय विशेषार्घ्ये नियोजयेत् ।  
तेनामृतेन देवेशीं तर्पयेत् साधकोत्तमः ॥ ८० ॥   
  
सान्निध्यं जायते देव्याः सर्वकाममुपालभेत् ।  
अचिरान्मृत्युमाप्नोति द्वन्द्वं कृत्वा नराधमः ॥ ८१ ॥  
  
  
शङ्काविहीनेन कुलाचारः कर्तव्यः  
  
  
निर्विकल्पकचेतास्तु कुर्यादेवं समाहितः ।  
शङ्कया जायते ग्लानिः शङ्कया दुःखभाजनम् ॥ ८२ ॥  
  
शङ्कया सर्वहानिः स्याच्छङ्कया धनहानिता ।  
शङ्कया सिद्धिहानिः स्यात्तस्माच्छङ्कां परित्यजेत् ॥ ८३ ॥  
  
  
द्रव्याणांशक्तिभेदकथनन्  
  
  
अथ वक्ष्यामि द्रव्याणां शक्तिभेदेन यद्भवेत् ।  
स्वल्पाङ्गीं दीर्घकेशीं च साधकः शुद्धभावतः ॥ ८४ ॥  
  
पुष्पगन्धा जवापुष्पैर्देवीं गन्धैश्च पूजयेत् ।  
तस्याः पुष्पैः प्रयत्नेन सर्वकाममुपालभेत् ॥ ८५॥  
  
दीर्घाङ्गी दीर्घनयना श्यामा विलज्जिता सदा ।  
सुगन्धा सा सुरताद्यैर्बिल्वपत्रैः सुगन्धिता ॥ ८६ ॥  
  
तस्याः पुष्पैः प्रयत्नेन देवीं सम्पूजयेत् पराम् ।  
गौराङ्गी पुष्टजङ्घा या पुष्टहस्ता मदातुरा ॥ ८७ ॥  
  
मदगन्धा च खार्जुरैः पलाशैः कुसुमैर्यजेत् ।  
पुष्पगन्धा जगद्धात्री सा सदा कृष्णरूपिणी ॥ ८८ ॥  
  
प्। १०२)  
  
कृशाङ्गी कृशमध्या च मधु दत्त्वा यजेत् पराम् ।  
क्षीणाङ्गी च यदा कृष्णा दीर्घकेशी मदाकुला ॥ ८९ ॥  
  
तीव्रगन्धा च मन्दारैर्नारिकेलोद्भवैः सदा ।  
पुष्टा खर्वाऽसिताङ्गी या सा भवेन्मदनाश्रया ॥ ९० ॥  
  
मधुगन्धा च गौडीभिः पद्मपुष्पैर्यजेत् पराम् ।  
कृशाङ्गी गौरदीर्घा या सा परा शिशुमालिना ॥ ९१ ॥  
  
साधकः पूजयेद्देवीं मल्लिकाभिर्विशेषतः ।  
पुष्टा खर्वा सिताङ्गी या सेन्दीवरविकारकैः ॥ ९२ ॥  
  
अस्या मैथुनसम्भूतैः केतकीगन्धयोजितैः ।  
क्षीणा दीर्घा च गौराङ्गी मालतीगन्धयोजिता ॥ ९३ ॥  
  
सा भवेदङ्कुशा नाम्नी तस्या मैथुनभावुकैः ।  
बन्धूकैर्यदि गौराङ्गी यानङ्गमेखला शुभा ॥ ९४ ॥  
  
कर्पूरगन्धहारिद्रद्रव्यैस्तां परिपूजयेत् ।  
आसां द्रव्यं गृहीत्वा तु तेनैव परिशोधयेत् ॥ ९५ ॥  
  
तत्तत्पुष्पैः प्रपूज्यैव सर्वसिद्धिमुपालभेत् ।  
ज्ञात्वा नैवं क्रमं यो हि यदि देवीं प्रपूजयेत् ॥ ९६ ॥  
  
भवेद्धि विफलं सर्वं यज्ञेषु घृतवर्जितम् ।  
यदुक्ता दशमी शक्तिः सङ्कीर्णवृत्तिसंस्थिता ॥ ९७ ॥  
  
गन्धमात्रं तु गृह्णीयाद्वर्णमात्रं न भेदयेत् ।  
स्वयं स्रष्टा स्वयं विष्णुः स्वयं देवो महेश्वरः ॥ ९८ ॥  
  
साधकानन्दभावेन यजेद्देवीं कुलक्रमे ।  
गजाश्वानां वृषाजानां नराणां शोणितारुणैः ॥ ९९ ॥  
  
  
पञ्चतत्त्वप्रशंसा  
  
  
कुण्डगोलोद्भवैर्मांसैः स्वयम्भूकुसुमैः सदा ।  
मत्स्यैर्मद्यैश्च नैवेद्यैः प्रत्यक्षीक्रियते नरैः ॥ १०० ॥  
  
च यां थु दि ने रा मै म जातिभेदं न चाचरेत् ।  
नाधर्मो जायते किञ्चिन्महामन्त्रस्य साधने ॥ १०१ ॥  
  
सर्वसिद्धिर्भवत्येव पञ्चतत्त्वनिवेदनात् ।  
द्रव्यशुद्धेरभावेन नित्यं कर्मं न लोपयेत् ॥ १०२ ॥  
  
प्। १०४)  
  
प्रमादाद्यदि लुप्येत रौरवं नरकं व्रजेत् ।  
मकारपञ्चकं कृत्वा पुनर्जन्म न विद्यते ॥ १०३ ॥  
  
अत-एव महाप्राज्ञः पञ्चतत्त्वेन पूजयेत् ।  
येनावश्यं विधातव्यं मदिरादानपूजनम् ॥ १०४ ॥  
  
नष्टैः पर्युषितोच्छिष्टैर्दुर्गन्धैर्गन्धवर्जितैः ।  
हेतुभिः परपात्रस्थैस्तर्पणं निष्फलं भवेत् ॥ १०५ ॥  
  
आमिषासवसौरभ्यहीनं यस्य मुखं भवेत् ।  
प्रायश्चित्ती स वर्ज्यश्च पशुरेव न संशयः ॥ १०६ ॥  
  
यावदासवगन्धः स्यात्तावत् पशुपतिः स्वयम् ।  
विनालिमांसगन्धेन पशुः पशुपतिः स्वयम् ॥ १०७ ॥  
  
मत्स्यमांसविहीनेन द्रव्येणापि न तर्पयेत् ।  
पिशितं तिलमात्रन्तु तिलार्धमपि बिन्दुना ॥ १०८ ॥  
  
सकृत्तर्पणमात्रेण यज्ञकोटिफलं लभेत् ।  
रक्तवस्त्रैः समाच्छाद्य पञ्चतत्त्वं तु रक्षयेत् ॥ १०९ ॥  
  
प्।१०५)  
  
पशुसन्निधौ वीरपूजा निषिधा  
  
  
मकारपञ्चकैर्देवीं नार्चयेत् पशुसन्निधौ ।  
संस्थापयेन्न दक्षे च द्रव्यशुद्धिरितींरिता ॥ ११० ॥  
  
एतत्तु कथितं द्रव्यं सर्वसिद्धिप्रदायकम् ।  
द्विजानामनुकल्पन्तु न साक्षाच्च विकल्पिनाम् ॥ १११ ॥  
  
  
कुलद्रव्यप्रतिनिधिः  
  
  
अथातः सम्प्रवक्ष्यामि द्रव्यादिपरिकल्पनम् ।  
ब्राह्मणस्ताम्रपात्रे तु मधुमद्यं प्रकल्पयेत् ॥ ११२ ॥  
  
अथवा ताम्रपात्रेषु गव्यं दद्याद्घृतं विना ।  
नारिकेलोदकं कांस्ये गुडार्द्रकं तथैव च ॥ ११३ ॥  
  
गौडी देया क्षत्रियेण माध्वी वैश्येन तत्र वै ।  
सर्वं शूद्रेण दातव्यं यत्र वा तद्रुचिर्भवेत् ॥ ११४ ॥  
  
(यद्वा)   
मत्स्यमांसादिविजया चाष्टगन्धैः सुमिश्रिता ।  
सम्मर्द्य वटिकां कृत्वा सङ्गृह्याथ विचक्षणः ॥ ११५ ॥  
  
प्। १०६)  
  
तदभावे तु विजया जले संलोड्य तर्पयेत् ।  
गुडमिश्रेण तक्रेण तर्पयेन्मधुयोजितम् ॥ ११६ ॥  
  
सौवीरेणाथवा कुर्यादेतत्कर्म न लोपयेत् ।  
मांसाभावे तु लसुनमार्द्रकं नागरन्तु वा ॥ ११७ ॥  
  
शूरणं मांसवटकं मूलं वान्यतमञ्चरेत् ।  
मांसानुकल्पं कथितं मीनस्याथ विधिं शृणु ॥ ११८ ॥  
  
माहिषं गवयं क्षीरम् अजाक्षीरं तथैव च ।  
फलमूलञ्च यत्किञ्चिद्दग्धञ्चेदामिषं भवेत् ॥ ११९ ॥  
  
  
कुण्डगोलादिप्रतिनिधिः  
  
  
मीनस्य कथितं कल्पं कुण्डगोलोद्भवं शृणु ।  
अपरापुष्पगर्भे तु कुलस्थानं मनोरमम् ॥ १२० ॥  
  
सर्वसुखं भवेत्तत्तु महाकामकलात्मकम् ।  
हयारिकुसुमे नित्यं स्वयमस्ति सदाशिवः ॥ १२१ ॥  
  
तन्मुखे द्रव्यमादाय पुष्पमध्येतु चन्दनम् ।  
रक्तकुङ्कुमरागं वा भिन्नं तत्त्वं शिवात्मकम् ॥ १२२ ॥  
  
योजयेच्छिवशक्त्योस्तु ऐक्यं सम्भावयन् धिया ।  
क्षणं विचिन्त्य तत्रैव सम्पूज्य परमेश्वरीम् ॥ १२३ ॥  
  
जप्त्वा तदेव कुण्डोत्थं द्रव्यं परमदुर्लभम् ।  
अन्तरादधिकं ज्ञेयम् एतद्द्रव्यं सुदुर्लभम् ॥ १२४ ॥  
  
यद्यच्च कथितं द्रव्यमनुकल्पं विकल्पिनाम् ।  
आदाय पूजयेद्देवीमन्यथा निष्फलं भवेत् ॥ १२५ ॥  
  
अकृत्वा पञ्चमे पूजां न लब्ध्वा गुरुसम्मतिम् ।  
स्वहस्तेन पशुं हत्वा रौरवं नरकं व्रजेत् ॥ १२६ ॥  
  
  
  
इति श्रीमज्ज्ञानानन्दपरमहंसविरचिते कौलावलीनिर्णये पञ्चमोल्लासः ॥ ५ ॥  
  
  
  
षष्ठ उल्लासः   
  
अथेदानीं प्रवक्ष्यामि अर्घ्यस्य विधिमुत्तमम् ।  
गृहीत्वाज्ञां महादेव्या विशेषार्घ्यं समाचरेत् ॥ १ ॥  
  
आत्मदेवीद्वयोर्मध्ये भूमौ चक्रं लिखेत्ततः ।  
त्रिकोणञ्चैव षट्कोणं वृत्तं भूगृहसंयुतम् ॥ २ ॥  
  
मध्ये मायां समालिख्य प्रोक्षयेत्तदनन्तरम् ।  
अस्त्रान्तमूलमन्त्रेण सामान्यार्घ्यजलेन च ॥ ३ ॥  
  
आधारशक्तिमभ्यर्च्य पूजयेत् पीठदेवताः ।  
चतुरस्रे पूर्णशैलमुड्डीयानं जलन्धरम् ॥ ४ ॥  
  
पूजयेत् कामरूपञ्च पूर्वादिक्रमयोगतः ।  
अङ्गषट्कं यजेत्तत्र षट्कोणेषु च मन्त्रवित् ॥ ५ ॥  
  
मूलमन्त्रं त्रिकोणेषु सम्पूज्य साधकोत्तमः ।  
आधारशक्तिं मध्ये च सम्पूज्य तदनन्तरम् ॥ ६ ॥  
  
  
आधारपात्रादिवर्णनम्  
  
  
अस्त्रेण क्षालिताधारं स्थापयेत्तत्र साधकः ।  
आधारेण विना भ्रंशो न च तृप्यन्ति मातरः ॥ ७ ॥  
  
तस्माद्विधिवदाधारं कल्पयेत् कुलनायिके ।  
आधारं त्रिपदं प्रोक्तं षट्पदं वा चतुष्पदम् ॥ ८ ॥  
  
अथवा वर्तुलाकारं कुर्यादाधारमुत्तमम् ।  
एषामन्यतमं स्थाप्य पूजयेत् कुलवर्त्मना ॥ ९ ॥  
  
पूर्ववन्मण्डलं कृत्वा सम्पूज्य तेन वर्त्मना ।  
आदौ सेन्दुं महाकालं वह्निमण्डलं ङेयुतम् ॥ १० ॥  
  
हृदन्तं मन्त्रमुच्चार्य आधारे पूजयेत्ततः ।  
तत्र सम्पूजयेद्वह्नेः कलादशकं सञ्ज्ञया ॥ ११ ॥  
  
  
वह्नेः कलादशकम्  
  
  
धूम्रार्चिरुष्मा ज्वलिनी ज्वालिनी विस्फुलिङ्गिनी ।  
सुश्रीः सुरूपा कपिला हव्यकव्यवहेऽपि च ॥ १२ ॥  
  
यादिसेन्दुक्षकारान्ता अब्जाद्याः परिकीर्तिताः ।  
ङेयुता वै नमोऽन्ताश्च कला वह्नेरितीरिताः ॥ १३ ॥  
  
अस्रान्तमूलमन्त्रेण क्षालितं पात्रमुत्तमम् ।  
स्वर्णरौप्यशिलाकूर्मकपालालाबुमृण्मयम् ॥ १४ ॥  
  
नारिकेलशङ्खताम्रमुक्ताशुक्तिसमुद्भवम् ।  
पुण्यवृक्षसमुद्भूतं पात्रं कुर्यान्मनोरमम् ॥ १५ ॥  
  
(यद्वा)   
काञ्चनरौप्यकाचताम्रजनितं मुक्ताकपालोद्भ्वं   
विश्वामित्रमयञ्च कामदमिदं हैमं प्रियं स्फाटिकम् ।  
भावप्रीतिमदष्टसिद्धिजनकं श्रीनारिकेलोद्भ्वं   
कापालं स्फुटमन्त्रसिद्धिजनकं मुक्तिप्रदं मौक्तिकम् ॥ १६ ॥  
  
(यद्वा)   
सौवर्णरौप्यताम्राणि सर्वसिद्धिकराणि च ।  
शान्तिके च शिलापात्रं स्तम्भे चैव तु मृण्मयम् ॥ १७ ॥  
  
नारिकेलं सर्ववश्ये मोक्षे चैव तु मौक्तिकम् ।  
ज्ञानप्रदं कपालं स्यान्मारणे लौहमुत्तमम् ॥ १८ ॥  
  
कुर्यात् स्वर्णमयं पात्रं विश्वामित्रं कपालकम् ।  
शङ्खं ज्ञानप्रदं मुक्ताशुक्तिविद्याप्रदायिनी ॥ १९ ॥  
  
कपालालावूपात्राणि योगसिद्धिकराणि च ।  
पुण्यवृक्षजपात्राणि सर्वपापहराणि च ॥ २० ॥  
  
उक्तेष्वेतेषु पात्रेषु पात्रमेकं प्रकल्पयेत् ।  
षोडशाङ्गुलविस्तार षष्ठाङ्गुलसमुच्छ्रयम् ॥ २१ ॥  
  
अथवापि तदर्धं स्यात्तदर्द्धं वापि कारयेत् ।  
एकाङ्गुलं तथा सार्धं षट्कञ्च वै प्रमाणतः ॥ २२ ॥  
  
अतिसूक्ष्ममतिस्थूलं सच्छिद्रं परिवर्ज्जयेत् ।  
न योजयेद्भग्नपात्रं स्वप्रादेशं प्रशस्यते ॥ २३ ॥  
  
एषामेकतमं पात्रं स्थापयेत्त्रिपदोपरि ।  
मण्डलं पूर्ववत् कृत्वा पूजयेत् पूर्ववर्त्मना ॥ २४ ॥  
  
सूर्यस्य मण्डलं तत्र चिन्तयित्वाथ पूजयेत् ।  
स्वराद्यं बिन्दुसहितं ङेयुतम् अर्कमण्डलम् ॥ २५ ॥  
  
प्। ११२)  
  
नमोऽन्तं मन्त्रमुच्चार्य पूजयित्वार्घ्यपात्रकम् ।  
कलाः सम्पूजयेत्तत्र भानोर्द्वादशसञ्ज्ञकाः ॥ २६ ॥  
  
  
द्वादशसूर्यकलाः  
  
  
तपिनी तापिनी धूम्रा मरीचिर्ज्वालिनी रुचिः ।  
सुषुम्ना भोगदा विश्वा बोधिनी धारिणी क्षमा ॥ २७ ॥  
  
कभाद्याश्च ठडान्ता वै बिन्दुयुक्ता यथाक्रमात् ।  
बीजाद्याश्च कला ज्ञेयाश्चतुर्थ्याद्या नमोऽन्विताः ॥ २८ ॥  
  
इमाः कलाः सुसम्पूज्याः पात्रञ्च पूजयेत्ततः ।  
रक्तचन्दनपुष्पैश्च सुगन्धैः सुमनोहरैः ॥ २९ ॥  
  
ततश्च पूरयेत् पात्रं त्रिभागं कुम्भहेतुतः ।  
वरुणं मूलमन्त्रञ्च विलोममातृकां पठन् ॥ ३० ॥  
  
जलेन भागमेकं तु पूरयेत् साधकोत्तमः ।  
तत्र दूर्वाक्षतारक्तपुष्पचन्दनसंयुतम् ॥ ३१ ॥  
  
पूर्वोद्धृतं कुण्डगोलं विल्वपत्रं क्षिपेत्ततः ।  
मांसं मत्स्यं विनिक्षिप्य मुद्राञ्चैव विशेषतः ॥ ३२ ॥  
  
नानासुगन्धिकञ्चैव नवरत्नं विनिक्षिपेत् ।  
एलालवङ्गकक्ष्वेलजातीफलसमन्वितम् ॥ ३३ ॥  
  
प्। ११३)  
  
चन्द्रचन्दनकस्तूरीरोचनागुरुकुङ्कुमम् ।  
स्वयम्भूकुसुमं कुण्डगोलोत्थञ्चाष्टगन्धकम् ॥ ३४ ॥  
  
तत्र क्षिप्त्वा च वीरेन्द्रः पूजयेच्चन्द्रमण्डलम् ।  
सबिन्दुं वामकर्णञ्च ङेयुतं सोममण्डलम् ॥ ३५ ॥  
  
हृदन्तं मनुमुच्चार्य पात्रमध्ये प्रपूजयेत् ।   
कला सोमस्य तत्रैव द्विरष्टसङ्ख्यका यजेत् ॥ ३६ ॥  
  
  
षोडशसोमकला  
  
  
अमृता मानदा पूषा तुष्टिः पुष्टी रतिर्धृतिः ।  
शशिनी चन्द्रिका कान्तिर्ज्योत्स्ना श्रीः प्रीतिरङ्गदा ॥ ३७ ॥  
  
पूर्णा पूर्णामृता कामदायिन्यः स्वरजाः कलाः ।  
अकाराद्या बिन्दुयुता ङेयुताश्च नमोऽन्तिकाः ॥ ३८ ॥  
  
पूज्याः सर्वाः प्रयत्नेन कला ज्ञेया विधोरिमाः ।  
पूर्वंवत्तीर्थमावाह्य पूर्ववन्मण्डलं लिखेत् ॥ ३९ ॥  
  
पूर्वववन्मत्रमुच्चार्य आनन्दभैरवं यजेत् ।  
आनन्दभैरवीं देवीं तत्र सम्पूज्य देशिकः ॥ ४० ॥  
  
प्। ११४)  
  
निजेष्टदेवतां तत्रावाहयेच्च ततः परम् ।  
आवाहन्यादिमुद्राश्च साधको दर्शयेत्ततः ॥ ४१ ॥  
  
स्वकल्पोक्तविधानेन मुद्राः सन्दर्शयेत्ततः ।  
दर्शयित्वा ततो मुद्रामिष्टदेवं यजेत्ततः ॥ ४२ ॥  
  
पूर्ववच्च षडङ्गानि त्रिकोणानि प्रपूजयेत् ।  
अकथादित्रिरेखायां मध्ये मायां समालिखेत् ॥ ४३ ॥  
  
हसौ मध्ये च संलिख्य पूर्वादिचातुरस्रिके ।  
सम्पूजयेत्ततः पश्चात् पञ्चरत्नं सुसाधकः ॥ ४४ ॥  
  
  
पञ्चरत्नपूजाविधानम्  
  
  
पञ्चान्तकं क्षितियुतं दक्षकर्णसमन्वितम् ।  
गगनान्ते च रत्नेभ्यो नमोऽन्तमनुमुद्धरेत् ॥ ४५ ॥  
  
शीतलं शक्रसंयुक्तमग्रबिन्दुविभूषितम् ।  
स्वर्गपदं समुच्चार्य रत्नेभ्यो नम इत्यपि ॥ ४६ ॥  
  
पञ्चमं देवराजञ्च दक्षश्रोत्रसमन्वितम् ।  
पातालपद रत्नेभ्यो नमोऽन्तश्चापरो मनुः ॥ ४७ ॥  
  
प्। ११५)  
  
महाकालं क्षितियुतं दक्षकर्णसमन्वितम् ।  
मर्त्यरत्ने ततः पश्चाद्भ्यो नमोऽत्र समुद्धरेत् ॥ ४८ ॥  
  
वामपादं क्षितियुतं दक्षश्रवणभूषितम् ।  
नागपदं समुच्चार्य रत्नेभ्यो नम इत्यपि ॥ ४९ ॥  
  
इति मध्ये सुसम्पूज्य त्रिरेखासु ततः परम् ।  
वाग्भवान्ते च दिव्यौघं गुरुसञ्ज्ञाञ्च पादुकाम् ॥ ५० ॥  
  
पूजयामि ततः पश्चादेवम्विधं त्रयं यजेत् ।  
सिद्धौघं मानवौघञ्च पूजयित्वा मनुं जपेत् ॥ ५१ ॥  
  
  
अमृतेश्वरीमन्त्रः  
  
  
अखण्डैकरसानन्दकरे परसुधात्मनि ।  
स्वच्छन्दस्फुरणामत्र निधेह्यकूलरूपिणि ॥ ५२ ॥  
  
अकुलस्थामृताकारे शुद्धिज्ञानकरे परे ।  
अमृतत्वं निधेह्यस्निन् वस्तुनि क्लिन्नरूपिणि ॥ ५३ ॥  
  
तद्रूपेणैकरस्यञ्च दत्त्वा ह्येतत्स्वरूपिणि ।  
भूत्वा परामृताकारं मयि चित्स्फुरणं कुरु ॥ ५४ ॥  
  
इति मन्त्रत्रयेणैवमभिमन्त्र्य ततः परम् ।  
ब्रह्माण्डखण्डसम्भूतमशेषरससम्भवम् ॥ ५५ ॥  
  
प्। ११६)  
  
आपूरितं महापात्रं पीयूषरसमावह ।   
वाग्भवं पञ्चमं क्षौणीं वामश्रोत्रसमन्वितम् ॥ ५६ ॥  
  
क्षौं जूं सम् अमृतेऽमृतोद्भवेऽमृतेश्वरि ।  
अमृतवर्षिणि प्रोच्य अमृतं स्रावयद्वयम् ॥ ५७ ॥  
  
वह्निजायान्तमुच्चार्यं चोद्धरेदपरन्ततः ।  
वाग्भवं वदयुग्मञ्च वाग्वादिनि ततः परम् ॥ ५८ ॥  
  
वाङ्मनः पदमाभाष्य क्लिन्ने क्लेदिनि तत्परम् ।  
क्लेदयद्वितयं महामोक्षं कुरुद्वयं वदेत् ॥ ५९ ॥  
  
कामबीजं शक्तिबीजं मोक्षं कुरुद्वयं वदेत् ।  
प्रेतबीजं समुच्चार्य हसौर्नमस्ततः परम् ॥ ६० ॥  
  
अनेनैव विधानेन अभिमन्त्र्य ततः परम् ।  
आनन्दभैरवं देवमानन्दभैरवीमपि ॥ ६१ ॥  
  
त्रिवारं मूर्ध्नि सन्तर्प्य मुद्राः सन्दर्शयेत्ततः ।  
पूर्वोक्ताश्चातुरस्राद्याः शङ्खमुद्रां ततः परम् ॥ ६२ ॥  
  
  
शङ्खमुद्राकथनम्  
  
  
वामाङ्गुल्यस्तथा श्लिष्टाः संयुक्ताः सुप्रसारिताः ।  
दक्षिणाङ्ङ्गुष्ठ संसृष्ठा मुद्रैषा शङ्खसञ्ज्ञिका ॥ ६३ ॥  
  
  
प्। ११७)  
  
मत्स्यमुद्राकथनम्  
  
  
अधोमुखं दक्षपाणिं वामञ्चैव तथाविधम् ।  
उपर्युपरियोगेन मिलिताः सरलाङ्गुलीः ॥ ६५ ॥  
  
अङ्गुष्ठौ चालयेत् किञ्चिन्मुद्रैषा मत्स्यसञ्ज्ञिता ।  
मत्स्यमुद्राञ्च सन्दर्श्य धेनुमुद्राञ्च दर्शयेत् ॥ ६६ ॥  
  
अवगुण्ठ्य ततः पश्चात् योनिमुद्रां च दर्शयेत् ।  
त्रितालछोटिकाभिश्च दिग्बन्धनं ततश्चरेत् ॥ ६७ ॥  
  
अष्टधा मूलविद्यां च जप्त्वा तु चिन्तयेत्ततः ।  
इष्टदेवस्वरूपञ्च विभाव्य साधकोत्तमः ॥ ६८ ॥  
  
आर्घ्यस्य स्थापनं प्रोक्तं सर्वशास्त्रेषु सिद्धिदम् ।  
तथाच सिद्धविद्यानामाचारः कथ्यतेऽधुना ॥ ६९ ॥  
  
ततः शङ्खं वीरपात्रं स्थापयेन्मध्यभागतः ।  
श्रीविद्योक्तविधानेन ततः पूजां समाचरेत् ॥ ७० ॥  
  
  
सिद्धविद्याचारः  
  
  
विसर्जनावधि वीरो नोद्धरेन्न च चालयेत् ।  
तस्माद्विन्दुं विनिक्षिप्य सामान्यार्घ्ये ततः परम् ॥ ७१ ॥  
  
प्। ११८)  
  
  
पात्रसङ्ख्यानिर्णयः  
  
  
देव्यर्घ्यकुम्भयोर्मध्ये पात्राणि स्थापयेद् यथा ।  
गुरोः पात्रं घटस्यान्ते तदन्ते भोगपात्रकम् ॥ ७२ ॥  
  
तदन्ते शक्तिपात्रञ्च योगिनीनां तदन्तिके ।   
तदन्ते वीरपात्रञ्च बलिपात्रं तदन्तिके ॥ ७३ ॥  
  
पाद्यमाचमनीयञ्च पात्राणि स्थापयेद्बुधः ।  
उत्तमं नवपात्राणि सप्तपात्राणि मध्यमम् ॥ ७४ ॥  
  
केचिद्वदन्ति मन्त्रज्ञाः पञ्चपात्राणि मध्यमम् ।  
अधमं तानि पात्राणि एकपात्रं न कारयेत् ॥ ७५ ॥  
  
एकपात्रं न कुर्वीत यदि साक्षात् कुलेश्वरः ।  
मन्त्राः पराङ्मुखा यान्ति विघ्नाश्चैव पदे पदे ॥ ७६ ॥  
  
इह लोके च दारिद्र्यं मृते च पशुतां व्रजेत् ।  
देवीपात्रं गुरोः पात्रं भोगपात्रं त्रयं मतम् ॥ ७७ ॥  
  
पूजापात्रं बलेः पात्रं पञ्चपात्रेष्वयं विधिः ।  
शक्तेः पात्रं वीरपात्रं सप्तपात्रेष्वयं विधिः ॥ ७८ ॥  
  
प्। ११९)  
  
पूजापात्रञ्च विज्ञेयं योगिनीनाञ्च पूजने ।  
पाद्यमाचमनीयञ्च नवपात्रेष्वयं विधिः ॥ ७९ ॥  
  
  
पात्रस्थापनाविधिः  
  
  
पात्राणां स्थापनं वक्ष्ये यथातन्त्रविधानतः ।  
कुम्भस्य दक्षिणे कुर्यात्त्रिकोणं वृत्तभूगृहम् ॥ ८० ॥  
  
पूर्ववत् प्रोक्षणादिञ्च कृत्वाधारं विनिक्षिपेत् ।  
तत्र सम्पूजयेद्वह्निमण्डलं तदनन्तरम् ॥ ८१ ॥  
  
प्रक्षाल्य पूर्ववत् पात्रम् आधारे स्थापयेत्ततः ।  
अभ्यर्च्य मण्डलं तत्र सूर्यस्य पूरयेत्ततः ॥ ८२ ॥  
  
कुम्भामृतेन सम्पूज्य सोमस्य मण्डलं यजेत् ।  
कुण्डगोलं क्षिपेत्तत्र कुसुमं गन्धचन्दनम् ॥ ८३ ॥  
  
षट्कोणं वृत्तभूपूरं लिखित्वा पूजयेत्ततः ।  
अङ्गषट्कं कोणषट्कं मुद्राः पूर्ववदाचरेत् ॥ ८४ ॥  
  
दिग्बन्धनं विधायाथ तालत्रयपुरःसरम् ।  
  
प्। १२०)  
  
अष्टधा मूलमन्त्रञ्च जप्त्वा बिन्दुं क्षिपेत्ततः ॥ ८५ ॥  
  
  
तर्पणविधिः  
  
  
विशेषार्घ्यस्य वीरेन्द्रो गुरूंश्च परितर्पयेत् ।  
स्वस्वनामयुतान् दिव्यान् सिद्धमानवसङ्घकान् ॥ ८६ ॥  
  
तर्पयित्वा स्वीयमूर्ध्नि मुद्रया तत्त्वसञ्ज्ञका ।  
अङ्गुष्ठानामिकाभ्याञ्च वामहस्तस्य सर्वदा ॥ ८७ ॥  
  
कथिता तत्त्वमुद्रेयं योजिता तर्पणे बुधैह्। ।  
गुरुं परगुरुञ्चैव परापरगुरुं तथा ॥ ८८ ॥  
  
परमेष्ठिगुरुञ्चैव तर्पयेत्तदनन्तरम् ।  
विशेषार्घ्यामृतेनैव तर्पयेन्निजदेवताम् ॥ ८९ ॥  
  
पञ्चधा सप्तधा वापि हृत्सरोजे तु साधकः ।  
  
  
तत्त्वशुद्धिकथनम्  
  
  
गुरूणां पात्रदक्षे च भोगपात्रं प्रकल्पयेत् ॥ ९० ॥  
  
पूर्ववत् पात्रं संस्थाप्य तत्त्वशुद्धिं समाचरेत् ।  
भोगपात्रामृतेनैव सम्मार्ज्य करयुग्मकम् ॥ ९१ ॥  
  
दक्षकरे सवृत्तञ्च नवयोनिं समालिखेत् ।  
कलायसदृशं तत्र क्षिपेच्छुद्धिचतुष्टयम् ॥ ९२ ॥  
  
प्। १२१)  
  
देहशुद्धिनिरूपणम्  
  
  
अङ्गुष्ठमध्यमानामायोगैरेकञ्च धारयेत् ।  
वामहस्तस्य विप्रेन्द्रः स्वीकुर्यात्तदनेन तु ॥ ९३ ॥  
  
मायाञ्च कमलाबीजं शिवशक्तिसदाशिवम् ।  
ङेन्तं विद्याकलात्मानं सबिन्दुं षोडश स्वरम् ॥ ९४ ॥  
  
उच्चार्य वाग्भवं मूलम् आत्मतत्त्वेन तत्परम् ।  
स्थूलदेहं ततः पश्चात् शोधयामि पदात् द्विठः ॥ ९५ ॥  
  
अनेनाधःशुद्धिखण्डं स्वीकृत्य तदनन्तरम् ।  
मायां लक्ष्मीं ततो मायाकलानियतिशब्दतः ॥ ९६ ॥  
  
कलात्मशुद्धविद्याश्च रागश्च पुरुषात्मने ।  
कादिपञ्चकवर्गञ्च बिन्दुयुक् कामबीजकम् ॥ ९७ ॥  
  
मूलमन्त्रं ततो विद्यातत्त्वेन सूक्ष्मदेहकम् ।  
शोधयामि ततः स्वाहा स्वीकुर्यादपरन्ततः ॥ ९८ ॥  
  
लज्जां लक्ष्मीं प्रकृत्यहङ्कार बुद्धिमनःश्रोत्रत्वक् ।  
चक्षुस्ततोरसनाघ्राणवाक्पाणिपदं तथा ॥ ९९ ॥  
  
पायूपस्थपदं शब्दस्पर्शरूपं ततो रसः ।  
गन्धाकाशपदं वायुतेजः सलिलशब्दतः ॥ १०० ॥  
  
भूम्यात्मने समुच्चार्य बिन्दुयुग्यादिवर्णकम् ।  
शक्तिबीजं स्वमन्त्रञ्च शिवतत्त्वेन तत्परम् ॥ १०१ ॥  
  
परं देहं शोधयामि स्वाहा चैव तृतीयकम् ।  
  
प्। १२२)  
  
  
स्वीकृत्य च पुनर्मायां लक्ष्मीबीजं समुच्चरेत् ॥ १०२ ॥  
  
पुनः शिवादिकं प्रोच्य मायादिकं ततः परम् ।  
प्रकृत्यादिकमुच्चार्य पञ्चाशन्मातृकान्ततः ॥ १०३ ॥  
  
बालाञ्च मूलविद्याञ्च सर्वतत्त्वेन तत्परम् ।  
तत्त्वत्रयाश्रितं जीवं शोधयामि ततः स्वाहा ॥ १०४ ॥  
  
स्वीकुर्यादमुना युग्मं दक्षवामक्रमेण तु ॥ १०५ ॥  
  
ॐ आर्द्रं ज्वलति ज्योतिरहमस्मि   
ज्योतिर्ज्वलति ब्रह्माहमस्मि ।  
सोऽहमस्मि ब्रह्माहमस्मि अहमस्मि   
अहमेवाहं मां जुहोमि स्वाहा ॥ १०६ ॥  
  
ॐ तामेव प्रत्यक्षं ब्रह्म वदिष्यामि   
ऋतं वदिष्यामि सत्यं वदिष्यामि ।  
तन्मामवतु तद्वक्तारमवतु अवतु   
माम् अवतुवक्तारं स्वाहा ॥ १०७ ॥  
  
ॐ छन्दसामृषयो गावो यच्छन्दोह्यमृता भुवसामन्द्रोः ।  
मेधया स्पृणोतु भुवि स्रुवं मेणोपायतु स्वाहा ॥ १०८ ॥  
  
प्। १२३)  
  
वाससा करयुग्मञ्च स्पृष्ट्वा देहञ्च शोधयेत् ।  
पाणिभ्यां सर्वदेहञ्च प्रोञ्छयेदिति शोधनम् ॥ १०९ ॥  
  
क्षालयेद्धस्तयुगलमथवान्यतमञ्चरेत् ॥ ११० ॥  
  
  
तत्त्व"उद्धिमन्त्राः  
  
  
ॐ प्राणापानव्यानोदानसमाना मे शुध्यन्ताम् ।  
ज्योतिरहं विरजा विपाप्मा भूयासं स्वाहा ॥ १११ ॥  
  
ॐ पृथिव्यप्तेजोवाय्वाकाशानि मे शुध्यन्ताम् ।  
ज्योतिरहं विरजा विपाप्मा भूयासं स्वाहा ॥ ११२ ॥  
  
ॐ प्रकृत्यहङ्कारबुद्धिमनःश्रोत्राणि मे शुध्यन्ताम् ।  
ज्योतिरहं विरजा विपाप्मा भूयासं स्वाहा ॥ ११३ ॥  
  
ॐ त्वक्चक्षुर्जिह्वाघ्राणवचांसि मे शुध्यन्ताम् ।  
ज्योतिरहं विरजा विपाप्मा भूयासं स्वाहा ॥ ११४ ॥  
  
ॐ पाणिपादपायूपस्थशब्दा मे शुध्यन्ताम् ।   
ज्योतिरहं विरजा विपाप्मा भूयासं स्वाहा ॥ ११५ ॥  
  
ॐ स्पर्शरूपगन्धरसाकाशानि मे शुध्यन्ताम् ।  
ज्योतिरहं विरजा विपाप्मा भूयासं स्वाहा ॥ ११६ ॥  
  
ॐ वायुतेजःसलिलभूम्यात्मानो मे शुध्यन्ताम् ।  
ज्योतिरहं विरजा विपाप्मा भूयासं स्वाहा ॥ ११७ ॥  
  
प्। १२४)  
  
सप्तमन्त्रमिदञ्चैव पठेत्तत्त्वविशुद्धये ॥ ११८ ॥  
  
तत्त्वशुद्धिं विधायाथ स्थापयेच्छक्तिपात्रकम् ।  
योगिनीनाञ्च संस्थाप्य वीरपात्रं ततः परम् ॥ ११९ ॥  
  
बलिपात्रं ततः पश्चात् पाद्यपात्रञ्च सन्दिशेत् ।  
आचमनीयपात्रञ्च पूर्ववत् स्थापयेद्बुधः ॥ १२० ॥  
  
योगिनीपात्रतत्त्वेन तर्पयेद्रश्मिवृन्दकम् ।  
बलिपात्रामृतेनैव वटुकादींश्च तर्पयेत् ॥ १२१ ॥  
  
तत्तदभावतो वीरः सामान्यार्घ्येण तर्पयेत् ।  
देवीपात्रामृतं बिन्दुं पूजाद्रव्योपरि क्षिपेत् ॥ १२२ ॥  
  
आत्मदेहञ्च सम्प्रोक्ष्य भावयेद्देवतामयम् ।  
भोगपात्रामृतं बिन्दुं स्वीकुर्यात्तदनन्तरम् ॥ १२३ ॥  
  
  
बलिपञ्चकनिरूपणम्  
  
अथातः सम्प्रवक्ष्यामि बलिपञ्चकमुत्तमम् ।  
यावन्नो वटुके दद्यात् योगिन्यां सर्वभूतके ॥ १२४ ॥  
  
क्षेत्रपाले तथा राजराजेश्वरे च साधकः ।  
अकृत्वा बलिदानं हि कथं पूजां समाचरेत् ॥ १२५ ॥  
  
प्। १२५)  
  
अदत्त्वा क्षेत्रेपालाय कथं क्षेत्रेषु पूजयेत् ।  
अदत्त्वा वटुकादीनां यः पूजयति चण्डिकाम् ॥ १२६ ॥  
  
पूजा च विफला तस्य देवीशापः प्रजायते ।  
दक्षिणे वटुके देयः उत्तरे योगिनीबलिः ॥ १२७ ॥  
  
सर्वभूते बलिं दद्यात् क्षेत्रपालस्य पश्चिमे ।  
राजराजेश्वरे मध्ये बलिं दद्यात् सुसाधकः ॥ १२८ ॥   
  
दक्षिणादिचतुर्दिक्षु पूर्ववन्मण्डलं लिखेत् ।  
प्रोक्षणं पूर्ववत् कृत्वा वटुकं तत्र चिन्तयेत् ॥ १२९ ॥  
  
  
बटुकध्यानम्  
  
  
करकलितकपालः कुण्डली दण्डपाणिः   
तरुणतिमिरनीलो व्यालयज्ञोपवीती ।  
क्रमसमयसपर्याविघ्नविच्छेदहेतु-  
र्जयति वटुकनाथः सिद्धिदः साधकानाम् ॥ १३० ॥  
  
इति ध्यात्वा तु सम्पूज्य पूर्वोक्तबलिमाचरेत् ।  
अङ्गुष्ठानामिकाभ्याञ्च बटुकस्य बलिं हरेत् ॥ १३१ ॥  
  
प्। १२६)  
  
विषं माया रमा देवीपुत्रवटुकनाथतः ।  
पिङ्गलपदतो जटाभास्वर प्रोच्य पिङ्गल ॥ १३२ ॥  
  
त्रिनेत्र च इमं बलिं पूजां गृह्णयुगन्ततः ।  
वह्निजायान्तमुच्चार्य वटुकस्य महात्मनः ॥ १३३ ॥  
  
अनेन बलिमुत्सृज्य यागिनीश्चिन्तयेत्ततः ॥ १३४ ॥  
  
  
योगिनीध्यानकथनम्  
  
  
योगिन्यः कामरूपा निखिलगुणतास्तप्तकान्तस्वभावा   
मत्ताः कङ्कालमालाकलितकुचतटी रक्तवस्त्रोत्तरीयाः ।   
लिङ्गं पाशं कपालं शृणिमपि दधतः सुस्मिताः सुप्रसन्नाः   
भक्तानां साधकानामभिलषितफलं दीयमानाः सुवेशाः ॥ १३५ ॥  
  
एवं ध्यात्वा प्रपूज्यैव पश्चादपि बलिं ददेत् ।  
अङ्गुष्ठमध्यमानामा योगिनीभ्यो बलिं हरेत् ॥ १३६ ॥  
  
तारं लज्जां रमां सर्वसिद्धिञ्च योगिनीभ्यः ।  
सर्वाभ्यो मातृकाभ्यश्च इत्युत्सृज्य बलिं ददेत् ॥ १३७ ॥  
  
प्। १२७)  
  
विषं मायां ततः सर्वभूतेभ्यश्च ततः परम् ।  
सर्वभूतपतिं प्रोच्य भ्यो नमोऽन्तं समुच्चरेत् ॥ १३८ ॥  
  
सर्वभूतबलिं दत्ता क्षेत्रपालबलिं हरेत् ।  
ततः सञ्चिन्तयेत् क्षेत्रनायकं सिद्धिहेतवे ॥ १३९ ॥  
  
  
क्षेत्रपालध्यानम्  
  
  
निर्वाणं निर्विकल्पं निरुपमसकलं निर्विकारं क्षकारं   
हूङ्कारं वज्रदंष्ट्रं हुतवहवदनं रौद्रमुन्मत्तभावम् ।  
फट्कारं बद्धनागं भ्रुकुटितटमुखं भैरवं शूलपाणिं   
खट्वाङ्गं व्योमनीलं डमरुकसहितं क्षेत्रपालं नमामि ॥ १४० ॥  
  
  
क्षेत्रपालबलिप्रदानम्  
  
  
इति ध्यात्वा तु सम्पूज्य बलिं पश्चान्निवेदयेत् ।  
विशं मायां रमाबीजं क्षकारं बिन्दुभूषितम् ॥ १४१ ॥  
  
षड्दीर्घस्वरसम्भिन्नं स्वस्थान क्षेत्रपाल च ।  
इमं बलिं पदस्यान्ते पूजां गृह्णयुगं ततः ॥ १४२ ॥  
  
स्वाहान्तमन्त्रमुच्चार्य क्षेत्रपालबलिं दिशेत् ।  
क्षेत्रपालबलिं दत्त्वा मध्ये दद्यात्ततः परम् ॥ १४३ ॥  
  
इत्युत्सृज्य बलिं दद्याद्राजराजेश्वराय च ।  
बलिपात्रामृतेनैव तर्पयेद्वटुकादिकम् ॥ १४४ ॥  
  
प्। १२८)  
  
एकत्र वा पञ्चबलिं दद्याद्व्यापकमण्डले ।  
वामभागे स्थिते चैव सर्वविघ्नहरो भवेत् ॥ १४५ ॥  
  
दक्षिणे वटुकं दद्यादुत्तरे योगिनीबलिम् ।  
पूर्वे भूः बलिं दद्यात् क्षेत्रपालस्य पश्चिमे ॥ १४६ ॥  
  
राजराजेश्वरं मध्ये बलिं दद्यात् सुसाधकः ॥ १४७ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये षष्ठोल्लासः ॥ ६ ॥  
  
  
  
सप्तम उल्लासः   
  
  
पूजाविधिः  
  
  
अथ वक्ष्ये च पूजाया विधानं यत्र यद्भवेत् ।  
पूजादौ च जपादौ च जपस्यान्ते तथैव च ॥ १ ॥  
  
पूजान्ते चाग्निकार्यान्ते प्राणायामत्रयं चरेत् ।  
प्राणायामषडङ्गञ्च कृत्वा साधकसत्तमः ॥ २ ॥  
  
पीठपूजां प्रकुर्वीत स्वकल्पोक्तविधानतः ।  
स्वकल्पोक्तविधानेन ध्यात्वा देवीं समाहितः ॥ ३ ॥  
  
हृत्सरोजात् समानीय नासापुटपथा सुधीः ।  
तेजोमयीं महादेवीं दीपाद्दीपान्तरं यथा ॥ ४ ॥  
  
पुष्पाञ्जलौ ततः पश्चान्मन्त्रमध्ये समानयेत् ।  
आवाहन्यादिमुद्राश्च दर्शयेत्तदनन्तरम् ॥ ५ ॥  
  
  
आवाहन्यादिमुद्रानिरूपणम्  
  
१। आवाहनीमुद्रा  
२। स्थापनीमुद्रा  
  
  
ऊर्ध्वाञ्जलिमधः कुर्यादियमावाहनी भवेत् ।  
इयं तु विपरीता चेत्तदा वै स्थापनी भवेत् ॥ ६ ॥  
  
प्। १३०)  
  
  
३। सन्निधापनीमुद्रा  
४। सन्निरोधनीमुद्रा  
  
मिलितं मुष्टियुगलं सन्निधापनरूपिणी ।  
अन्तरङ्गुष्ठमुष्टिभ्यां सन्निरोधनरूपिणी ॥ ७ ॥  
  
५। अवगुण्ठनीमुद्रा  
  
एतस्या एव मुद्रायास्तर्जन्यौ सरले यदि ।  
अवगुण्ठनमुद्रेयमभितो भ्रामिता सती ॥ ८ ॥  
  
६। सकलाकृतिमुद्रा  
७। परमीकरणीमुद्रा  
८। धेनुमुद्रा  
  
देवताङ्गे षडङ्गानां न्यासः स्यात् सकलीकृतिः ।  
अन्योऽन्यग्रथिताङ्गुष्ठप्रसारितकराङ्गुलिः ॥ ९ ॥  
  
महामुद्रेति कथिता परमीकरणे बुधैः ।  
परिवृत्य करौ पश्चात् तर्जनीमध्यमायुगम् ॥ १० ॥  
  
कनिष्ठानामिकायुग्मं परस्परयुतं कुरु ।  
धेनुमुद्रेयमाख्याता अमृतीकरणे बुधैः ॥ ११ ॥  
  
स्वस्वकल्पोक्तविधिना मुद्राः सन्दर्शयेत्ततः ।  
  
प्। १३१)  
  
दर्शयित्वा ततो मुद्रां तालत्रयपुरःसरम् ॥ १२ ॥  
  
छोटिकाभिर्दिग्बन्धनं कृत्वा जीवं न्यसेत्ततः ।   
लेलिहामुद्रया यन्त्रं स्पृष्ट्वा पञ्चकुशेन वा ॥ १३ ॥  
  
  
लेलिहामुद्रा  
  
  
तर्जनीमध्यमानामाः समं कृत्वा अधोमुखम् ।  
अनामायां क्षिपेद्वृद्धाम् ऋजुं कृत्वा कनिष्ठिकाम् ॥ १४ ॥  
  
लेलिहेति च विख्याता जीवन्यासे प्रकीर्तिता ।  
मूलमन्त्रेण दीप्तात्मा अर्घ्यद्रव्योदकेन च ॥ १५ ॥  
  
त्रिवारं प्रोक्षयेद्धीमान् देवशुद्धिरितीरिता ।  
ततः सम्पूजयेद्देवीं षोडशैरुपचारकैः ॥ १६ ॥  
  
  
षोडशोपचारपूजनम्  
  
  
आसनं स्वागतं पाद्यमर्घ्यमाचमनीयकम् ।  
मधुपर्काचमनस्नानवसनाभरणानि च ॥ १७ ॥  
  
गन्धपुष्पे तथा धूपदीपनैवेद्यवन्दनाः ।  
(अथवा)   
पाद्यार्घ्याचमनस्नानवसनाभरणानि यच ॥ १८ ॥  
  
गन्धपुष्पे धूपदीपनैवेद्याचमनं ततः ।   
ताम्बूलमर्चनास्तोत्रं तर्पणञ्च ततः परम् ॥ १९ ॥  
  
प्। १३२)  
  
अर्घ्यं पाद्यं निवेद्याथ तथैवाचमनीयकम् ।  
मधुपर्काचमनञ्च गन्धप्रसूनके ततः ॥ २० ॥  
  
धूपदीपौ च नैवेद्यं दशोपचारकं स्मृतम् ।  
गन्धादयो नैवेद्यान्तः पूजा पञ्चोपचारिका ॥ २१ ॥  
  
  
उत्तमादिभेदेन त्रिविधा पूजा  
  
  
उत्तमा मध्यमा चैव बुधैरुक्ताऽधमा क्रमात् ।  
अभावे पुष्पतोयाभ्यां पत्रेण तदभावतः ॥ २२ ॥  
  
तदभावे सर्षपेण श्वेतेनाऽपि विशेषतः ।  
तदभावेऽक्षतेनैव दूर्वया तदभावतः ॥ २३ ॥  
  
अभावे वारिणा वापि तदभावे च मानसैः ।  
मूलान्ते देवतानाम ङेयुतञ्च समुद्धरेत् ॥ २४ ॥  
  
देयद्रव्यपदोल्लेखं कृत्वा च तदनन्तरम् ।  
हृदयेन तु पाद्यञ्च शिरसार्घ्यं निवेदयेत् ॥ २५ ॥  
  
वारुणेनाचमनं प्रोक्तं तेनैव मधुपर्ककम् ।  
शिखामन्त्रेण गन्धञ्च पुष्पं नेत्रेण दापयेत् ॥ २६ ॥  
  
निवेदयामि वदने दद्यात् सर्वं सुसाधकः ।  
पाद्यादिकं निवेद्याथ स्नानीयञ्च निवेदयेत् ॥ २७ ॥  
  
प्। १३३)  
  
देवीस्नाननिरूपणम्  
  
  
ततश्च पादुके दत्त्वा सुरक्ते स्नानमन्दिरे ।   
नानारत्नसमायुक्तस्वर्णसिंहासनान्विते ॥ २८ ॥  
  
तत्रानीय महादेवीं साधकः शुद्धभावतः ।  
घृतेनोद्वर्तनं कार्यं मनसा तदनन्तरम् ॥ २९ ॥  
  
सुगन्धिदिव्यतैलेन देवकन्यासहस्रकैः ।   
सहस्रैः स्वर्णकुम्भैश्च सुगन्धजलपूरितैः ॥ ३० ॥  
  
आसिञ्चेद् भक्तिभावेन भवानीं भक्तवत्सलाम् ।  
नानातीर्थोदकैः शुद्धैर्गन्धराजसहस्रकैः ॥ ३१ ॥  
  
नागकन्यासहस्रैस्तु किन्नरैरप्सरोगणैः ।  
पञ्चामृतैः पञ्चगव्यैः स्नापयेत्तदनन्तरम् ॥ ३२ ॥  
  
नारिकेलोदकेनैव तथेक्षुवारिणा ततः ।  
सप्तमृत्तिकया युक्त शीतलेन जलेन च ॥ ३३ ॥  
  
शीतलोष्णोदकेनैव तथा रत्नोदकेन च ।  
सुवासितजलेनैव देव्याः स्नानं समाचरेत् ॥ ३४ ॥  
  
सहस्रशीर्षामन्त्रेण पावमान्या तथैव च ।  
भृङ्गाराष्टककुम्भैस्तु देव्याः स्नानं विधाय च ॥ ३५ ॥  
  
प्। १३४)  
  
उपचाराः  
  
ततः शुद्धैर्दुकूलैश्च गात्रमार्जनमाचरेत् ।  
कार्पासं वाल्कलं वार्क्षं कोषजं वस्त्रमिष्यते ॥ ३६ ॥  
  
रक्तकौषेयवस्त्रञ्च महादेव्यै प्रशस्यते ।  
सपीताम्बरकौषं वा स्वदेवाय च उत्सृजेत् ॥ ३७ ॥  
  
विचित्रं सर्वदेवेभ्यो दिव्यांशुकं निवेदयेत् ।  
नीलरक्तं तु यद्वस्त्रं तत्सर्वत्र विवर्जयेत् ॥ ३८ ॥  
  
विचित्ररागविपुलं लग्नहीनं विवर्जयेत् ।  
वस्त्रं दद्यान्महादेव्यै नान्यस्मै तु कदाचन ॥ ३९ ॥  
  
रक्तवस्त्रं रक्तमाल्यं रक्तालङ्करणं तथा ।  
दत्त्वाऽङ्गलेपनं काकिर्यं गन्धचन्दनसिह्लकैः ॥ ४० ॥  
  
पुनश्च पादुके दत्त्वा मनोरमे सुसाधकः ।  
यन्त्रमध्ये समानीय नमस्कुर्यात् समाहितः ॥ ४१ ॥  
  
प्। १३५)  
  
पुनः पाद्यादिकं दत्त्वा पूजयेद्विधिपूर्वकम् ।  
यथोत्पन्नं फलं पुष्पं तथा दद्याच्च पत्रकम् ॥ ४२ ॥  
  
पुष्पाञ्जलिप्रदानेन न भवेन्नियमस्त्वयम् ।  
नाधोमुखं फलं दद्यादिति शास्त्रस्य निर्णयः ॥ ४३ ॥  
  
  
ज्ञानमुद्रा  
  
  
ज्ञानाख्यमुद्रया चैव पूजयेत् परमेश्वरीम् ।  
अङ्गुष्ठतर्जनीभ्यां तु ज्ञानमुद्रा प्रकीर्तिता ॥ ४४ ॥  
  
मध्यमानामिकाभ्यां तु अङ्गुष्ठाग्रेण साधकः ।  
दद्याच्च विमलं गन्धं मूलमन्त्रेण पूर्ववत् ॥ ४५ ॥  
  
यथा गन्धं तथा चैव धूपं दद्याद्विचक्षणः ।  
मध्यमानामिकाभ्यां तु मध्यपर्वणि देशिकः ॥ ४६ ॥  
  
अङ्गुष्ठाग्रेण धूपञ्च धृत्वा च विनिवेदयेत् ।  
उत्तोलनं त्रिधा कृत्वा गायत्र्या मूलयोगतः ॥ ४७ ॥  
  
अनामिकाङ्गुष्ठयोगे नैवेद्यं तु निवेदयेत् ।  
अन्यत् सर्वं स वीरः प्रदद्याज्ज्ञानमुद्रया ॥ ४८ ॥  
  
दधिमधुघृतेनैव मधुपर्कः प्रकीर्तितः ।  
पायसं कृशरं दद्यात् पाल्यन्नं मधुसंयुतम् ॥ ४९ ॥  
  
प्। १३६)  
  
पिष्टकं मोदकञ्चैव दुग्धं दधि तथा फलम् ।  
ताम्बूलञ्च ततो दद्यात् कर्पूरादिसुवासितम् ॥ ५० ॥  
  
तत्र तत्र जलं दद्यादुपचारान्तरान्तरा ।  
पुनर्माल्यं प्रदातव्यं गन्धवन्दनपङ्कजम् ॥ ५१ ॥  
  
दर्पणं चामरं छत्रं पादुकाञ्च निवेदयेत् ।  
विधिवत् पूजनं कृत्वा तर्पयेत्तत्त्वमुद्रया ॥ ५२ ॥  
  
  
तत्त्वमुद्रा  
  
  
अङ्गुष्ठानामिकायोगाद्वामहस्तस्य सर्वदा ।  
अङ्गुष्ठे भैरवो देवोऽनामायां चण्डिका सदा ॥ ५३ ॥  
  
  
तर्पणविधिः  
  
  
अनामाङ्गुष्ठयोगेन तर्पयेत् कुलसन्ततिम् ।  
अङ्गुष्ठमध्यमाभ्याञ्च वश्यकर्मणि तर्पयेत् ॥ ५४ ॥  
  
कनिष्ठाङ्गुष्ठयोगेन स्तम्भने तर्पयेत्ततः ।  
तर्जन्यङ्गुष्ठयोगेन तर्पयेदभिचारके ॥ ५५ ॥  
  
एवं सन्तर्प्य देवेशीं कुलद्रव्यैर्यथाविधि ।  
  
प्। १३७)  
  
तर्पणञ्चाष्टधा कार्यं सकृद्वापि यथेच्छया ॥ ५६ ॥  
  
नार्चयेदेकहस्तेन तर्पयेन्नैकपाणिना ।  
तर्पयित्वामहादेवीं स्वीयक्रममथाचरेत् ॥ ५७ ॥  
  
देवतामन्तिकं कुर्यात् कुसुमैर्विहितैः सदा ।  
पूजाकाले देवताया नोपरि भ्रामयेत् करम् ॥ ५८ ॥  
  
देव्यनुज्ञां गृहीत्वा तु पूजयेदङ्गदेवताः ।  
ध्यात्वा गुरुकुलं धीरो रश्मिवृन्दं तथैव च ॥ ५९ ॥  
  
  
अङ्गदेवतापूजाविधिः  
  
  
स्व स्व स्थाने समावाह्य पूजयेत्तदनन्तरम् ।  
विना यो हि गुरोः पूजामिष्टदेवं यजेद् यदि ॥ ६० ॥  
  
निष्कृतिर्नास्ति तस्यैव नरकार्णवकोटिषु ।  
तस्मात् सर्वप्रयत्नेन गुरुपूजां समाचरेत् ॥ ६१ ॥  
  
  
गुरुपूजा  
  
  
दिव्यौघा गुरवो ह्येव सिद्धौघा गुरवस्तथा ।  
मानवौघाः समासेन पूजनीयाः प्रयत्नतः ॥ ६२ ॥  
  
प्। १३८)  
  
अथवा सर्वशास्त्रेषु गुरवः पूर्वसूचिताः ।  
येषु येषु च मन्त्रेषु ये ये ऋषिगणाः स्मृताः ॥ ६३ ॥  
  
ते ते पूज्याः सपर्यादौ सङ्क्षेपाद् गदितं मया ।  
अज्ञात्वा गुरुनामानि गुरुत्रितयमर्चयेत् ॥ ६४ ॥  
  
चतुष्टयं वा सङ्कोचो न च कार्यं ततः परम् ।  
गुरुः परगुरुश्चैव परापरगुरुस्ततः ॥ ६५ ॥  
  
परमेष्ठिगुरुश्चैव कथिता गुरव शुभाः ।  
न जानामि गुरोर्नाम वंशशुद्धिः कदाचन ॥ ६६ ॥  
  
त्वत्पादाम्बुजरेणूनां कर्णमादेहि दासताम् ।  
इति स्तवेन संस्तुत्य तस्मिन्निजगुरुं यदि ॥ ६७ ॥  
  
तन्नाम्ना पूजयेद्यस्तु तेन पूजा गुरोर्भवेत् ।  
गुरुपूजां विना चैव यदि पूजां समाचरेत् ॥ ६८ ॥  
  
तद्दोषशमने चैव कुलपूजां समाचरेत् ।  
पूर्ववत्तर्पणं कृत्वा रश्मिवृन्दं प्रपूजयेत् ॥ ६९ ॥  
  
यत्र यत्र स्थितिश्चैव तत्र तं नार्चयेद्यदि ।  
तन्मांसरुधिरेणैव पारणं तस्य जायते ॥ ७० ॥  
  
एकपीठे पृथक् पूजां विना यन्त्रं करोति यः ।   
अङ्गाङ्गित्वं परित्यज्य देवताशापमाप्नुयात् ॥ ७१ ॥  
  
प्। १३९)  
  
आवाह्य देवतामेकामर्चयंश्चान्यदेवताम् ।  
उभाभ्यां लभते शापं मन्त्री चञ्चलमानसः ॥ ७२ ॥  
  
तस्मात् सर्वप्रयत्नेन स्वस्वस्थाने यथाक्रमात् ।  
सम्पूज्य देवताः सर्वास्तर्पयेत्तदनन्तरम् ॥ ७३ ॥  
  
ब्रह्माण्याद्यष्टशक्तींश्च पूजयित्वा च तर्पयेत् ।  
पुनः सम्पूजयेद् देवीमुपचारैश्च विस्तरैः ॥ ७४ ॥  
  
आसनं प्रथमं दद्यात् रौप्यं दारुजमेव वा ।  
वस्त्रं वा चार्मणं कोषं मण्डपस्योत्तरे सृजेत् ॥ ७५ ॥  
  
पाद्यं दत्त्वा महादेव्यै चार्घ्यम् दद्यात्ततः परम् ।  
श्यामा दूर्वा पङ्कजञ्च विष्णुक्रान्तासमन्वितम् ॥ ७६ ॥  
  
गन्धपुष्पाक्षतजवाकुशाग्रतिलसर्षपैः ।  
सदूर्वैः सर्वदेवानामेतदर्घ्यमुदीरितम् ॥ ७७ ॥  
  
केवलं तोयमात्रेण तदाचमनमिष्यते ।  
वासितन्तु सुगन्धाद्यैः कर्त्तव्यं यदि लभ्यते ॥ ७८ ॥  
  
प्। १४०)  
  
गन्धाष्टकम्  
  
  
अर्घ्यादिकं प्रदद्यात्तु गन्धाष्टकं निवेदयेत् ।  
चन्दनागुरुकर्पूरं चोरकुङ्कुमरोचनाः ॥ ७९ ॥  
  
जटामांसी कपिजटा शक्तेर्गन्धाष्टकं विदुः ।  
नानाविधानि पुष्पाणि वसनाभरणानि च ॥ ८० ॥  
  
मालां दद्यात्ततो देव्यै गन्धचन्दनमिश्रितम् ।  
सर्वाङ्गलेपनं दद्याद् धूपं दद्यात्ततः परम् ॥ ८१ ॥  
  
  
धूपनिर्माणनिरूपणम्  
  
  
उशीरं चन्दनं कुष्ठमगुरुं गुग्गुलुं तथा ।  
मधुना घृतसंयुक्तो धूपोऽयं चण्डिकाप्रियः ॥ ८२ ॥  
  
(अथवा)   
रोगरोगहररोगदकेशाः सुरतरुजतुलघुपत्रविशेषाः ।   
वक्रतारहितवारिजमुद्रा धूपवर्तिरिह सुन्दरि भद्रा ॥ ८३ ॥  
  
हरितकीमुस्तमथो नखी च मांसी जतुशैलजदेवदारुः ।  
कुष्ठं गुडः सर्जरसस्तथैव दशाङ्गधूपः कथितो मुनीन्द्रैः ॥ ८४ ॥  
  
प्। १४१)  
  
(अथवा)   
अगुरुशीरगुग्गुलुशर्करामधुचन्दनैः ।  
धूपयेदाज्यसम्मिश्रैर्नोचैर्देवस्य देशिकः ॥ ८५ ॥  
  
केवलं गुग्गुलं धूपमगुरुं वापि सन्दिशेत् ।  
एषामेकतमं कृत्वा निवेद्य शास्त्रवर्त्मना ॥ ८६ ॥  
  
न भूमौ स्थापयेद्धूपमासने च घटेऽपि वा ।  
  
  
कुलदीपदानविधिः  
  
  
घृतप्रदीपं प्रथमं तिलतैलोद्भवं ततः ॥ ८७ ॥  
  
सार्षपं फलनिर्यासजातं वा वारिजोद्भवम् ।  
प्रणवं जयध्वनिपदं मातः स्वाहा ततः परम् ॥ ८८ ॥  
  
अनेन पूजयेद् घण्टामनेन परिवादयेत् ।  
तैजसं दारुजं वापि आर्त्तिक्यं दीपवृक्षकम् ॥ ८९ ॥  
  
अत्र दीपं प्रदातव्यं भूमौ नहि कदाचन ।  
एवं दीपं प्रकुर्वीत नेत्ररञ्जनकारकम् ॥ ९० ॥  
  
घृतदीपं दक्षिणे तु स्ववामे तैलदीपकम् ।  
अभितो दीपयेन्मन्त्री दीपमालां घृतल्पताम् ॥ ९१ ॥  
  
प्। १४२)  
  
कर्पूरवर्तिकायुक्तां तेनैव वा परिप्लुताम् ।  
वर्त्ता कर्पूरगन्धिन्या सर्पिषा तिलजेन वा ॥ ९२ ॥  
  
आरोप्य दर्शयेद्दीपानुच्चैः सौरभशशालिनः ।  
दीपाबलिं ततो दत्त्वा कुलदीपं निवेदयेत् ॥ ९३ ॥  
  
सौवर्णे राजते कांस्ये स्थानके कुङ्कुमेन तु ।   
दलाष्टकयुतं पद्मं विलिख्य तत्र साधकः ॥ ९४ ॥  
  
यवगोधूमदुग्धाद्यैः कृत्वेन्दुरूपकं चरुम् ।  
अष्टपत्रेषु मध्ये च स्थापयित्वा ततः परम् ॥ ९५ ॥  
  
नवदीपं क्षिपेत्तत्र मूलमन्त्रेण मन्त्रयेत् ।  
सप्तधा तत्र उत्तोल्य नवधा भ्रामयेत्ततः ॥ ९६ ॥  
  
निर्मञ्चयेन्महादेवीं मूलमन्त्रं समुच्चरन् ।  
ततश्च साधकश्रेष्ठश्चक्रमुद्रां प्रदर्शयेत् ॥ ९७ ॥  
  
  
चक्रमुद्रालक्षणम्  
  
  
दक्षिणेतरहस्तस्य वृद्धागर्भकनिष्ठिका ।  
दक्षिणे योजयित्वा तु कनिष्ठे गर्भके बुधः ॥ ९८ ॥  
  
वामे च यदक्षिणाङ्गुष्ठं साधको विनियोजयेत् ।  
अन्योन्ययोगतश्चैव चक्रमुद्रा प्रकीर्तिता ॥ ९९ ॥  
  
प्। १४३)  
  
प्रदत्त्वा कुलदीपञ्च नैवेद्यं तु प्रदापयेत् ।  
तैजसेषु च पात्रेषु प्रस्तरे वाऽब्जपत्रके ॥ १०० ॥  
  
यज्ञदारुमये वापि नैवेद्यं कल्पयेद् बुधः ।  
सर्वाभावे तु माहेये स्वहस्तघटिते यदि ॥ १०१ ॥  
  
न दद्यात् वाल्कले लौहे दत्ते नरकमाप्नुयात् ।  
यद्योग्यं सर्वपात्रे तु तन्निधाय निवेदयेत् ॥ १०२ ॥  
  
अन्नतोयैर्यथा सृष्टमर्घ्यपात्रस्थितेतरैः ।  
न गृह्णाति महादेवी दत्तं विधिशतैरपि ॥ १०३ ॥  
  
नैवेद्यं षड्रसोपेतं नानाविधफलं तथा ।  
नानाविधानि द्रव्याणि दत्त्वा देव्यै प्रयत्नतः ॥ १०४ ॥  
  
मद्यं निवेद्य मांसञ्च मत्स्यं मुद्रां ततः परम् ।  
दत्त्वा देव्यै प्रयत्नेन अन्नं बहुविधं तथा ॥ १०५ ॥  
  
विविधं व्यञ्जनं रम्यं कषायं तिक्तसंयुतम् ।  
कट्वम्लमधुरञ्चैव परमान्नं सशर्करम् ॥ १०६ ॥  
  
प्। १४४)  
  
शर्करादुग्धखण्डादिभावितं पिष्टकं तथा ।  
दुग्धं दधि तथा तक्रं नवनीतं सशर्करम् ॥ १०७ ॥  
  
शर्करामोदकं दद्यादन्यं नानाविधं तथा ।  
चर्व्यं चोष्यं लेह्यपेयं भक्ष्यं भोज्यं निवेदयेत् ॥ १०८ ॥  
  
अशक्तौ मनसा दद्यादेतत् कर्म न लोपयेत् ।  
चुल्लुकञ्च ततो दत्त्वा प्राणमुद्रां प्रदर्शयेत् ॥ १०९ ॥  
  
  
प्राणादिपञ्चमुद्रा  
  
  
वृद्धानामाकनिष्ठाभिः प्राणमुद्रा समीरिता ।  
वृद्धामध्यातर्जनीभिरपानस्य प्रकीर्तिता ॥ ११० ॥  
  
वृद्धानामामध्यमाभिर्व्यानमुद्रा प्रदर्शिता ।  
कनिष्थाभिन्नसर्वाभिरुदानस्य समीरिता ॥ १११ ॥  
  
समानमुद्रा सर्वाभिरङ्गुलीभिः प्रदर्शिता ।  
प्राणापानौ तथा व्यान उदानश्च समानकः ॥ ११२ ॥  
  
चतुर्थ्यन्तोऽग्निजायान्तस्ताराद्यो मुद्रिकामनुः ।  
वामहस्ते प्रासमुद्रा प्रासवत् परिकीर्तिता ॥ ११३ ॥  
  
प्। १४५)  
  
पुनराचमनीयञ्च दत्त्वा देव्यै सुसाधकः ।  
स्वयम्भूकुसुमं कुण्डगोलोत्थं रोचनागुरुम् ॥ ११४ ॥  
  
कस्तूरीकुङ्कुमारक्तचन्दनानि प्रदापयेत् ।  
गन्धपुष्पं तथा माल्यं रक्तपुष्पादिभूषणम् ॥ ११५ ॥  
  
सिन्दूरं कज्जलं दद्यादलक्तं पट्टगुच्छकम् ।  
द्रोणापराजितापुष्पं करवीरं जवां तथा ॥ ११६ ॥  
  
प्रयत्नेन प्रदातव्यं चण्डिकाप्रीतिकारकम् ।  
दत्ते चैव जवापुष्पे पट्टवस्त्रफलं लभेत् ॥ ११७ ॥  
  
अपरायाश्च माहात्म्यं वक्तुं नहि कदाचन ।  
ताम्बूलञ्च ततो दद्यात् कर्पूरादिसुवासितम् ॥ ११८ ॥  
  
पुनर्माल्यं प्रदातव्यं गन्धचन्दनसंयुतम् ।   
दर्पणं पादुकां छत्रं चामरं व्यजनादिकम् ॥ ११९ ॥  
  
अजादिबलिदानेन चण्डिकां तोषयेत्ततः ।   
  
  
स्वहस्तेन पशुच्छेद निषेधः  
  
  
यत्नतस्तु बलिं दद्यान्न हन्यादात्मना पुनः ॥ १२० ॥  
  
प्। १४६)  
  
स्वहस्तैर्न पशुं हन्यात् स्वतो हिंसां विवर्जयेत् ।   
यदि हन्यात् प्रमादेन रौरवं नरकं व्रजेत् ॥ १२१ ॥  
  
छागादीनि बलिं दत्त्वा धूपदीपं निवेदयेत् ।  
गृहीत्वा शोणितं पात्रे स्वकीयं हृदयोद्भवम् ॥ १२२ ॥  
  
तोयसैन्धवसंयुक्तं शर्करामधुसंयुतम् ।  
प्रदद्याच्च महादेव्यै सर्वसौभाग्यहेतवे ॥ १२३ ॥  
  
अभ्युक्ष्य रुधिरं धीरो वाग्भवेन प्रदापयेत् ।  
शक्तिबीजेन वा दद्यान्नाभेरूर्ध्वमधो नहि ॥ १२४ ॥  
  
पुष्पाञ्जलित्रयं दत्त्वा तर्पयेन्निजदेवताम् ।  
ततश्च साधकश्रेष्ठो मन्त्रशुद्धिं माचरेत् ॥ १२५ ॥  
  
गृहीत्वा मातृकावर्णं मूलमन्त्राक्षराणि च ।  
क्रमात् क्रमाद् द्विरावृत्तिर्मन्त्रशुद्धिरितीरिता ॥ १२६ ॥  
  
  
वाचिकादिभेदेन त्रिविधो जपः  
  
  
आदौ मन्त्रविशुद्धार्थं जपं कुर्यात्ततः परम् ।  
जपञ्च त्रिविधं प्रोक्तं वाचिकोपांशुमानसम् ॥ १२७ ॥  
  
प्। १४७)  
  
जिह्वौष्ठाधरसंस्फूर्त्तेर्जपो यश्च प्रजायते ।  
तज्जपं वाचिकं विद्धि जिह्वामात्रमुपांशुकम् ॥ १२८ ॥  
  
मनसा मन्त्रवर्णस्य चिन्तनं मानसं स्मृतम् ।   
वाचिकस्य शतं ज्ञेयम् एकोत्तरमुपांशुना ॥ १२९ ॥  
  
तस्माच्छतगुणं प्रोक्तं मानसं जपमुत्तमम् ।   
(अथवा)   
निगदश्च तथा ज्ञेयः स्पष्टवाचा निगद्यते ॥ १३० ॥  
  
अव्यक्तस्तु स्फुरद्वक्त्र उपांशुः परिकीर्त्तितः ।  
मानसश्च स बोद्धव्यश्चिन्तनाक्षररूपवान् ॥ १३१ ॥  
  
निगदेन तु यज्जप्तं लक्षमात्रं सुसाधकैः ।  
उपांशुस्मरणेनैव तुल्यं भवति सर्वथा ॥ १३२ ॥  
  
अपांशुलक्षमात्रं तु यज्जप्तं साधकेन च ।  
मानसोच्चारणात्तुल्यं जायते साधकस्य च ॥ १३३ ॥  
  
प्राणायामं षडङ्गञ्च कृत्वा ऋष्यादिकञ्चरेत् ।   
  
प्। १४८)  
  
स्वगुरुं मूर्ध्नि सञ्चिन्त्य हृदि देवीं ततः परम् ॥ १३४ ॥  
  
स्वयं कामकलारूपं भावयन् जपमारभेत् ।  
जपस्यादौ शिवां ध्यायेत् ध्यानस्यान्ते पुनर्जपेत् ॥ १३५ ॥  
  
जपध्यानसमायुक्तः शीघ्रं सिध्यति साधकः ।  
ध्यानं कृत्वा जपेन्मन्त्रं गुरुक्तक्रमतो बुधः ॥ १३६ ॥  
  
सर्वे मन्त्राः सिद्धिदाः स्युः सत्यमेव न संशयः ।  
ततः सम्पूजयेन्मालां तोयैरभ्युक्ष्य यत्नतः ॥ १३७ ॥  
  
  
मालापूजा  
  
  
ॐ ह्रीꣳ अक्षमालायै हृन्मन्त्रेण प्रपूजयेत् ।  
ॐ माले माले महामाले सर्वसिद्धिस्वरूपिणि ॥ १३८ ॥  
  
चतुर्वर्गस्त्वयि न्यस्तस्तस्मान्मे सिद्धिदा भव ।  
  
  
मालाजपविधिः  
  
  
पूजयित्वा ततो मालां गृहीत्वा दक्षिणे करे ॥ १३९ ॥  
  
हृत्समीपे समानीय न तु वामेन संस्पृशेत् ।  
विना यन्त्रञ्च मन्त्रञ्च कवचं मन्त्रशून्यतः ॥ १४० ॥  
  
मालाञ्च वामहस्तेन मृत्युचिह्नस्य लक्षणम् ।  
सङ्ख्या कृता मृत्तिका च अक्षतञ्च तथैव च ॥ १४१ ॥  
  
प्। १४९)  
  
मध्यमाया मध्यभागे स्थापयित्वा समाहितः ।  
तर्जन्या न स्पृशेन्मालामङ्गुष्ठाग्रेण चालयेत् ॥ १४२ ॥  
  
पार्श्वयोः सेतुमादाय जपकर्म समाचरेत् ।  
निःसेतुश्च यथा तोयं क्षणान्निम्नं प्रसर्पति ॥ १४३ ॥  
  
मन्त्रस्तथैव प्रणवो द्विजानां सेतुरीरितः ।  
शूद्राणां चन्द्रबिन्दुस्थ औकारः सेतुरुच्यते ॥ १४४ ॥  
  
शूद्राणामादिसेतुर्वा द्विसेतुर्वा यथेच्छया ।  
द्विसेतवः समाख्याताः सर्वथैव द्विजातयः ॥ १४५ ॥  
  
यथा मन्त्रं तथा स्तोत्रं कवचञ्च तथाविधम् ।  
सेतुं विना भवेद्वयर्थं तस्मात् सेतुं समाचरेत् ॥ १४६ ॥  
  
प्रत्येकं बीजमादाय अङ्गादूर्ध्वेन मन्त्रवित् ।  
पूर्वबीजं जपन् यस्तु परबीजन्तु संस्पृशेत् ॥ १४७ ॥  
  
अङ्गुष्ठेन विना यस्य निष्फलः स जपः सदा ।  
एवमुक्तविधानेन विलम्बं त्वरितं त्यजेत् ॥ १४८ ॥  
  
मेरुं प्रदक्षिणीकृत्य प्रजपेत् साधकोत्तमः ।  
गणनाविधिमुल्लङ्घ्य यो जपेत्तज्जपं पुनः ॥ १४९ ॥  
  
प्। १५०)  
  
गृह्णन्ति राक्षसास्तेन गणयेत् सर्वदा बुधः ।  
अथवा करमालायां मातृकायां तथैव च ॥ १५० ॥  
  
नित्यं जपं करे कुर्यान्न तु काम्यं कदाचन ।  
नित्यजपे च होमे च यत्र सङ्ख्या न चोदिता ॥ १५१ ॥  
  
  
जपसङ्ख्या  
  
  
तत्रेयं गणना प्रोक्ता अष्टोत्तरसहस्रकम् ।  
अष्टोत्तरशतं वापि त्रिंशद्वापि कदाचन ॥ १५२ ॥  
  
त्रिंशन्न्यूनं न कुर्याच्च नित्यजापे च साधकः ।  
यथाशक्ति जपं कृत्वा प्राणायामं विधाय च ॥ १५३ ॥  
  
  
जपसमर्पणं  
  
  
गोपयित्वा ततो मालां सप्रसूनार्घ्यवारिणा ।  
तेजोमयं जपफलं देव्या हस्ते समर्पयेत् ॥ १५४ ॥  
  
  
प्रणामविधिः  
  
  
गुह्यातीति समर्प्याथ स्तुवन् घण्टाञ्च वादयेत् ।  
त्रिविधेन नतिं कुर्यादष्टाङ्गकविधानकैः ॥ १५५ ॥  
  
प्। १५१)  
  
चिबुकेन मुखेनाथ नासया मस्तकेन च ।  
ब्रह्मरन्ध्रेण कर्णाभ्यां यद्भूमेः स्पर्शनं भवेत् ॥ १५६ ॥  
  
(अथवा)   
उरः शिरोद्दष्टिजानुमनश्चरणवाक्करैः ।   
अष्टाङ्गनमनं ज्ञेयं नित्यहोमं ततः परम् ॥ १५७ ॥  
  
नित्यं नैमित्तिकं होमं स्थण्डिलेषु समाचरेत् ।  
न कुर्यात् काम्यहोमं वै विना कुण्डेन मन्त्रवित् ॥ १५८ ॥  
  
स्वदक्षिणे लिखेद्धस्तप्रमाणं चतुरस्रकम् ।  
अङ्गुलोत्सेधसंयुक्तं वालुकाभिः समन्ततः ॥ १५९ ॥  
  
तत्र मध्ये च षट्कोणं लिखित्वा प्रोक्ष्य पूजयेत् ।  
आधारशक्तिमभ्यर्च्य पूर्ववच्च षडङ्गकम् ॥ १६० ॥  
  
ततो वह्निं समुज्ज्वाल्य क्रव्यादंशं परित्यजेत् ।  
शब्दास्त्रमनुना मन्त्री नैर्-ऋत्यां ज्वलदग्निकम् ॥ १६१ ॥  
  
आत्मनोऽभिमुखं कृत्वा वह्निं संस्थापयेद् बुधः ।  
अग्निं प्रज्वाल्य मूलेन ज्वालिनीञ्च प्रदर्शयेत् ॥ १६२ ॥  
  
प्। १५२)  
  
ज्वालिनीमुद्रा  
  
  
मणिबन्धौ समौ कृत्वा करौ तु प्रसृताङ्गुली ।  
मध्यमे मिलिते कृत्वा तन्मध्येऽङ्गुष्ठकौ क्षिपेत् ॥ १६३ ॥  
  
इयं स्याज्ज्वालिनी मुद्रा परमा होमकर्मणि ।  
अग्निं सम्पूजयित्वा तु शिवशक्तिसमागमात् ॥ १६४ ॥  
  
वह्निमध्ये समावाह्य इष्टदेवीं समाहितः ।  
आवाहन्यादिका मुद्रा दर्शयित्वा तु रक्षयेत् ॥ १६५ ॥  
  
सम्पूज्य च महादेवीं हव्यं संशोधयेत्ततः ।  
संस्थाप्य हवनीयञ्च पूर्ववत् प्रोक्षणञ्चरेत् ॥ १६६ ॥  
  
चतुर्धा शोधनं कृत्वा आज्यस्थाली तु सन्दिशेत् ।  
पूर्ववन्मण्डलं कृत्वा पूजयेत् पूर्ववर्त्मना ॥ १६७ ॥  
  
अत्र पात्रं विनिक्षिप्य हव्यं तत्र निधापयेत् ।  
दशधा मूलमन्त्रेण अभिमन्त्र्य हुनेत्ततः ॥ १६८ ॥  
  
प्रणवं भूस्ततः स्वाहा इदमग्निञ्च ङेयुतम् ।  
तारं भुवो वह्निजाया इदञ्च वायवे पदम् ॥ १६९ ॥  
  
ॐ स्वः स्वाहा इदं प्रोच्य प्रजाधिपतये ततः ।  
इत्याहुतित्रयं हुत्वा महाव्याहृतिसाङ्कम् ॥ १७० ॥  
  
हव्ये वह्नौ तथा देव्याम् आत्मन्यैक्यं विभावयेत् ।  
  
प्। १५३)  
  
षडङ्गमनुना षट्कमाहुतिं जुहुयात्ततः ॥ १७१ ॥  
  
मूलान्ते देवतानाम ङेयुक्तञ्च समुच्चरेत् ।  
ततः स्वाहा समुच्चार्य अष्टोत्तरसहस्रकम् ॥ १७२ ॥  
  
हविषा च हुनेद्धीर तिलेन पलनेन वा ।  
अष्टोत्तरशतं वापि तदर्द्धं वापि साधकः ॥ १७३ ॥  
  
अथवाष्टदशं कुर्यान्नित्यहोमे त्वयं विधिः ।  
मांसेन मधुना चाज्यैर्मत्स्यैः पुष्पैस्तिलैस्तथा ॥ १७४ ॥  
  
यवैर्धान्यैश्च मुद्राभिः कुलपुष्पैस्तथा फलैः ।  
अपामार्गैर्बिल्वपत्रैर्भृङ्गराजैः सुशोभनैः ॥ १७५ ॥  
  
  
पुष्पनामानि  
  
  
करवीरैर्जवापुष्पैरपराद्रोणकिंशुकैः ।  
पद्मैश्च कुमुदैः कुन्दैर्नीलरक्तोत्पलैस्तथा ॥ १७६ ॥  
  
सौगन्धिकैश्च बन्धूकैः केशरैश्चम्पकैस्तथा ।  
जातीभिर्मालतीभिश्च मल्लिकाभिः कदम्बकैः ॥ १७७ ॥  
  
मनोरमैः प्रसूनैश्च फलैः पत्रैर्यथाविधि ।  
अनेन विधिना मन्त्री देव्या होमं समाप्य च ॥ १७८ ॥  
  
  
होमसमाप्तिः  
  
  
पञ्चप्राणाहुतीर्मूलैः षडङ्गानां षडहुतोः ।  
गुरुवृन्दं रश्मिवृन्दं समावाह्य हुनेत्ततः ॥ १७९ ॥  
  
प्। १५४)  
  
क्रमादेकाहुतिं हुत्वा प्रत्येकेन सुसाधकः ।  
आहुतित्रितयं हुत्वा पुनर्देव्यै प्रयत्नतः ॥ १८० ॥  
  
पुनराचमनीयं तु दत्त्वा वह्नौ समानयेत् ।  
संहारमुद्रया देवीं ॐ अग्नये ततः परम् ॥ १८१ ॥  
  
वह्निजायान्तमन्त्रेण आहुतित्रितयं हुनेत् ।  
विसृज्याग्निञ्च देवीञ्च शङ्खघण्टाञ्च वादयेत् ॥ १८२ ॥  
  
तर्पयित्वा ततो देवीं चक्रस्थां परमेश्वरीम् ।  
देव्यङ्गमूर्ध्नि संहृत्वा शेषं कर्म समाचरेत् ॥ १८३ ॥  
  
  
निवेदित पञ्चतत्त्वग्रहणफलकथनम्  
  
  
ततश्च कौलिकैः सार्द्धं पानं कुर्यात् कुलामृतम् ।  
पञ्चतत्त्वं महादेव्यै दत्त्वा न स्वीकरोति यः ॥ १८४ ॥  
  
नैवेद्यादि तथा सोऽपि देवीनां शापभाग्भवेत् ।  
रोगी दुःखी दरिद्रश्च भूत्वा नरकमाप्नुयात् ॥ १८५ ॥  
  
  
पानस्य त्रैविध्यम्  
  
  
एकाकी नाचरेत् पानं कौलिकैर्मायया सह ।  
पानञ्च त्रिविधं प्रोक्तं दिव्यवीरपशुक्रमात् ॥ १८६ ॥  
  
प्। १५५)  
  
दिव्यं देव्यग्रतः पानं वीरमेकान्तवासिनाम् ।  
संस्कारादिविहीनं यत्तत् पानं पाशवं स्मृतम् ॥ १८७ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये सप्तमोल्लासः ॥ ७ ॥  
  
  
  
अष्टम उल्लासः   
  
अन्नपूर्णायाः पूजाध्यानादि विधानम्  
  
  
क्रमं तस्य प्रवक्ष्यामि चतुर्वर्गप्रदायकम् ।  
अन्नमध्ये त्वष्टपत्रं पद्मं निर्माय तत्र वै ॥ १ ॥  
  
कारणैः पूर्णपात्रं तु संस्थाप्य तत्र साधकः ।  
षड्दीर्घमायया चैव षडङ्गन्यासमाचरेत् ।  
ततो ध्यायेदन्नपूर्णां परमानन्ददायिनीम् ॥ २ ॥  
  
  
अन्नपूर्णाध्यानकथनम्  
  
  
आदाय दक्षिणकरेण सुवर्णदर्वीन्   
दुग्धान्न पूर्णामितरेण च रत्नपात्रम् ।  
भिक्षान्नदाननिरतां नव हेमवर्णा   
मम्बां भजे सकलभूषणभूषिताङ्गीम् ॥ ३ ॥  
  
एवं ध्यात्वा महादेवीं तत्रावाह्य सुसाधकः ।  
तत्त्वमुद्रां प्रदर्श्याथ इदमन्नामृतं वदेत् ॥ ४ ॥  
  
पूरयद्वन्द्वमुच्चार्य नमः स्वाहा ततः परम् ।  
  
प्। १५७)  
  
तत्र सन्तर्पयेद्भक्त्या अन्नपूर्णा यजेत्ततः ॥ ५ ॥  
  
तारञ्च भुवनेशानीं श्रीबीजं कामबीजकम् ।   
हृदन्ते भगवत्यन्ते माहेश्वरीपदं लिखेत् ॥ ६ ॥  
  
अन्नपूर्णे अग्निजाया त्वन्नपूर्णामनूत्तमः ।  
यथाशक्ति जपं कृत्वा स्तुत्वा देवीं समाहितः ॥ ७ ॥  
  
अर्चयित्वा तु देवेशीं कौलिकान्नार्चयन्ति ये ।  
पापिष्ठास्ते चण्डिकायाः प्रसादभाजनं नहि ॥ ८ ॥  
  
नैवेद्यं पुरतो न्यस्तं दर्शनात् स्वीकृतं त्वया ।  
साधुभक्तस्य जिह्वायामश्नामि कमलेक्षणे ॥ ९ ॥  
  
वसन्ति तस्य जिह्वायां शिवशक्त्यादिदेवताः ।  
तस्मात् कौलिकवक्त्रेषु होतव्यं साधकोत्तमैः ॥ १० ॥  
  
चण्डिकायाः प्रियाकाङ्क्षो देवीभक्तान् यजेत् सदा ।  
कौलानां लक्षणं वक्ष्ये यथातन्त्रानुसारतः ॥ ११ ॥  
  
  
कौललक्षणम्  
  
  
निवृत्तदुःखसन्तुष्टा विद्यागमविमत्सराः ।  
  
प्। १५८)  
  
कुलज्ञानरताः शान्ताः शिवभक्ता दृढव्रताः ॥ १२ ॥  
  
कीर्त्यमाने कुले येषां रोमाञ्चगद्गदस्वराः ।  
आनन्दाश्रुयुता वीराः कथिताः कौलिकेश्वराः ॥ १३ ॥  
  
सर्वधर्मोऽधिको लोके कुलधर्मः शिवोदितः ।  
इति ये निश्चितधियः प्रोक्तास्ते कौलिकोत्तमाः ॥ १४ ॥  
  
  
कुलार्चनप्रशंसा  
  
  
यो भवेत् कुलतत्त्वज्ञः कुलशास्त्रविशारदः ।  
कुलार्चनरतपुंसां कौलिकः सोऽधिकः सदा ॥ १५ ॥  
  
कुलभक्तान् कुलाचारान् कुलज्ञानान् कुलव्रतान् ।  
प्रीतो भवति यो दृष्ट्वा कौलिकः स शिवप्रियः ॥ १६ ॥  
  
पञ्चतत्त्वस्वीकरणात् मूलमन्त्रार्थतत्त्ववित् ।  
देवतागुरुभक्तश्चेत् कौलिकः स्याच्च दीक्षया ॥ १७ ॥  
  
दुर्लभं सर्वलोकेषु कुलाचार्यस्य दर्शनम् ।   
यः शक्तीः स्वयमाहूय कुलाभिज्ञांस्तथैव च ॥ १८ ॥  
  
अभ्यर्च्य देवताबुद्ध्या गन्धपुष्पाक्षतादिभिः ।   
मादिभिः पञ्चमुद्राभिः सद्भक्त्या परितोषयेत् ॥ १९ ॥  
  
प्। १५९)  
  
तेषु तुष्टेषु सन्तुष्टाः शिवाद्याः सर्वदेवताः ।  
कुलज्ञानी वसेद् यत्र स देशः पुण्यभाजनः ॥ २० ॥  
  
दर्शनादर्चनात्तस्य त्रिसप्तकुलमुद्धरेत् ।  
कुलज्ञानिनमालोक्य स्वगृहेऽन्यगृहे स्थितम् ॥ २१ ॥  
  
समायान्ति मुदा तत्र योगिन्यो योगिभिः सह ।  
प्रविश्य कुलयोगीशं भुञ्जते पितृदेवताः ॥ २२ ॥  
  
यत् कृतं कुलनिष्ठानां तद्देवानां कृतं भवेत् ।  
देवाः कुलप्रियाः सर्वे तस्मात् कौलिकमर्चयेत् ॥ २३ ॥  
  
ब्रह्मेन्द्राच्युतरुद्रादिदेवता मुनिराक्षसाः ।  
कुलधर्मपरा ह्येते मानुषेषु च का कथा ॥ २४ ॥  
  
न तुष्टा चण्डिकाऽन्यत्र तथातः स्यात् सुपूजिता ।  
कौलिकेन्द्रेऽर्चिते सम्यग् यथा तुष्टा हि चण्डिका ॥ २५ ॥  
  
प्। १६०)  
  
यत् फलं कौलिकेन्द्राणां पूजनाल्लभते सुधीः ।  
तत्फलं नाप्नुयात्तिर्थैस्तपोव्रतमखैः सदा ॥ २६ ॥  
  
  
तन्निन्दायां दोषः  
  
  
पूजनाज्जपनाद्धोमात् सुकृतं विविधं तथा ।  
कौलिकस्य भवेद् व्यर्थं कौलिकं योऽवमानयेत् ॥ २७ ॥  
  
श्मशानं तद्गृहं विद्धि पापिष्ठः श्वपचाधमः ।  
कुलनिष्ठं परित्यज्य यच्चान्यस्मै प्रदीयते ॥ २८ ॥  
  
तद्दानं निष्फलं विद्याद्दाताऽपि नरकं व्रजेत् ।  
पापाचारसमायुक्तं सर्वलोकबहिष्कृतम् ॥ २९ ॥  
  
त्रायते हि कुलद्रव्यं कुलयोगीश्वरार्पितम् ।  
कौलिकेन्द्रः सकृद्भुङ्क्ते पुण्यं कोटिगुणं भवेत् ॥ ३० ॥  
  
  
कुलधर्मप्रशंसा  
  
  
किं पुनर्बहुभिर्भुक्तैस्तत् पुण्यं नैव गण्यते ।  
तस्मात् सर्वप्रयत्नेन सर्वावस्थासु सर्वथा ॥ ३१ ॥  
  
कुलधर्मपरो भूत्वा कुलज्ञानिनमर्चयेत् ।  
नन्दन्ति पितरः सर्वे गायन्ति च पितामहाः ॥ ३२ ॥  
  
प्। १६१)  
  
प्रपितामहाश्च नृत्यन्ति कौलिके गृहमागते ।  
यज्ञकोटिफलं तस्य वाजपेयशतानि च ॥ ३३ ॥  
  
ददाति कौलिकेभ्यश्च बिन्दुमात्रालिसङ्गमात् ।  
पृथिवी हेमपूर्णा च कल्पकोटिप्रदानतः ॥ ३४ ॥  
  
तत्फलं स्पर्शनाज् ज्ञानात् कौलिके यागमन्दिरे ।  
कौलिकेषु प्रसन्नेषु प्रसन्ना चण्डिका भवेत् ॥ ३५ ॥  
  
संस्मृतः कीर्तितो दृष्टो वन्दितो भाषितोऽपि वा ।  
पुनाति कुलधर्मिष्ठश्चण्डालोऽपि यदृच्छया ॥ ३६ ॥  
  
सर्वज्ञो वापि मूर्खो वा उत्तमो वाऽधमोऽपि वा ।  
सर्वथैव शिवः सोऽपि तस्माद्यत्नात् समर्चयेत् ॥ ३७ ॥  
  
स धन्यः खलु लोकेषु पुरुषः क्षीणकल्मषः ।  
यत्समीपं समायान्ति कुलाचार्याश्च साधकाः ॥ ३८ ॥  
  
अथ कौलान् समानीय शक्तीश्चैव विशेषतः ।  
स्वशक्तिं वीरशक्तिं वा दीक्षितां गृहिणीमथ ॥ ३९ ॥  
  
प्। १६२)  
  
पाययित्वा पिबेद् द्रव्यमिति शास्त्रस्य निर्णयः ।  
अनिवेद्य तु यः शक्तौ कुलद्रव्यं निषेवते ॥ ४० ॥  
  
पूजा च विफला तस्य देवता न प्रसीदति ।  
विना यन्त्रेण या पूजा विना मांसेन तर्पणम् ॥ ४१ ॥  
  
विना शक्त्या तु यत्पानं तत्सर्वं निष्फलं भवेत् ।  
आहूतो यो निवर्तेत अनाहूतोऽपि यो विशेत् ॥ ४२ ॥  
  
चक्रमध्ये स पापी स्यात् सर्वधर्मबहिष्कृतः ।   
तिरश्चां योनिमालम्ब्य नरकान् प्रतिपद्यते ॥ ४३ ॥  
  
  
चक्रविधिः  
  
  
पूजास्थाने प्रयत्नेन आसनानि प्रदापयेत् ।   
ततः कौलाः स्त्रियः सर्वा प्रक्षाल्य पाणिपादकम् ॥ ४४ ॥  
  
प्रणम्य प्रविशेच्चक्रं मुद्राभिः पञ्चसञ्ज्ञकैः ।  
स्त्रीणामन्यतमं स्थानं पुंसामन्यतमं पृथक् ॥ ४५ ॥  
  
अथवा मिथुनं कृत्वा क्रमात् समुपवेशयेत् ।  
पङ्क्त्याकारेण वा सम्यक् चक्राकारेण वाऽथवा ॥ ४६ ॥  
  
प्। १६३)  
  
चक्रमध्ये तु मूढात्मा जातिभेदं करोति यः ।  
तं भक्षयन्ति योगिन्यस्तं शपेच्चण्डिका सदा ॥ ४७ ॥  
  
  
चक्रमध्ये जातिभेदनिषेधः  
  
  
जातिभेदो न चक्रेऽस्मिन् सर्वे शिवसमाः स्मृताः ।  
प्रवृत्ते भैरवीचक्रे सर्वे वर्णा द्विजातयः ॥ ४८ ॥  
  
निवृत्ते भैरवीचक्रे सर्वे वर्णाः पृथक् पृथक् ।  
रहस्यमार्गनिरता ये ये वर्णा भवन्ति हि ॥ ४९ ॥  
  
ते ते विप्राः सर्वथैव सत्यं सत्यं न संशयः ।  
स्वर्गादिपुण्यलोकेषु देवादन्यो यथा न हि ॥ ५० ॥  
  
तथैव चक्रमध्ये तु देवाः सर्वे हि मानवाः ।  
वेदेऽपि स्थितमेवं हि सर्वं ब्रह्मेति चाब्रवीत् ॥ ५१ ॥  
  
बहुनात्र किमुक्तेन चक्रमध्ये तु साधकाः ।   
पुरुषाः शिवरूपाश्च देवीरूपाः स्त्रियः सदा ॥ ५२ ॥  
  
शिवशक्तिधिया सर्वाश्चक्रमध्ये समर्चयेत् ।  
संस्काराज्ज्येष्ठक्रमतो ललाटे गन्धचन्दनैः ॥ ५३ ॥  
  
शक्तीनां साधकानाञ्च तिलकञ्च सहाक्षतम् ।  
कृत्वा विलेपनं माल्यं प्रदद्यात् साधकोत्तमः ॥ ५४ ॥  
  
प्। १६४)  
  
अलिपानविधिः  
  
  
न स्थूलं न हि सूक्ष्मञ्च पात्रं कृत्वा मनोरमम् ।  
नयनाग्निवाणसङ्ख्यातैः कर्षन्तु साधकेन च ॥ ५५ ॥  
  
हेतुपानं प्रकर्तव्यमित्युक्तं कुलसाधने ।   
इत्यप्यधिकपानं तु न कर्तव्यं तु साधकैः ॥ ५६ ॥  
  
कराभ्यां पात्रमुद्धृत्य द्वितीयञ्च यथाक्रमात् ।  
ततः श्रीगुरुपादाय साक्षात् परशिवाय च ॥ ५७ ॥  
  
समांसं देवताबुद्ध्या समर्पयेद्यथाक्रमात् ।  
दत्त्वामृतरसं पूर्णं गुरवे तदनन्तरम् ॥ ५८ ॥  
  
योषिद्भ्यस्त्ववशेषं तु वीरेभ्यश्च ततः परम् ।  
कुलजाय कुलीनाय कुलभक्ताय दापयेत् ॥ ५९ ॥  
  
गुरुभ्यो गुरुपात्रञ्च शक्तिभ्यः शक्तिपात्रकम् ।  
वीरेभ्यो वीरपात्रञ्च भोगपात्रं स्वयं पिबेत् ॥ ६० ॥  
  
साक्षाद्यदि गुरुर्न स्यात्तदा तोये विसर्जयेत् ।  
सुधाबुद्ध्या ततः सर्वे गृहीत्वा पात्रमुत्तमम् ॥ ६१ ॥  
  
प्। १६५)  
  
ध्यानं कुर्यात् सुधादेव्या यथाशास्त्रप्रमाणतः ।  
  
  
सुधादेवीध्यानम्  
  
  
समुद्रे मध्यमाने तु क्षीराब्धौ सागरोत्तमे ॥ ६२ ॥  
  
तत्रोत्पन्नां सुधां देवीं कन्यकारूपधारिणीम् ।  
गोमूत्रसदृशाकारां फेनामृतसमुद्भवाम् ॥ ६३ ॥  
  
अष्टादशभुजैर्युक्तां नीरजायतलोचनाम् ।   
आनन्दशिखरे जात आनन्दश्च महेश्वरः ॥ ६४ ॥  
  
तयोर्योगाद् भवेद् ब्रह्मा विष्णुश्च शिव एव च ।  
तस्मादिमां सुरादेवीं पूर्णोऽहं तां भजाम्यहम् ॥ ६५ ॥  
  
एवं ध्यात्वा मूलमन्त्रं सप्तवारं जपेत्ततः ।  
तस्योपरि ततो वीरः पञ्च मुद्राः प्रदर्शयेत् ॥ ६६ ॥  
  
धेनुयोनिं ततः पश्चाद्दर्शयेच्च पुनः पुनः ।  
तालत्रयछोटिकाभिः कुर्वीत दिक्षु बन्धनम् ॥ ६७ ॥  
  
पूर्ववत्तर्पयेत् मूर्ध्नि आनन्दभैरवं तथा ।  
आनन्दभैरवीं देवीं गुरुपङ्क्तिं प्रयत्नतः ॥ ६८ ॥  
  
इष्टदेवं रश्मिवृन्दं गणेशं क्षेत्रपालकम् ।  
वटुकं भैरवञ्चैव योगिनीं डाकिनीं तथा ॥ ६९ ॥  
  
महाभूतान् विघ्नदांश्च तर्पयेच्च यथाक्रमात् ।  
  
प्। १६६)  
  
पुर्णाभिषेकहीनानां पाने नाधिकारः  
  
  
अयष्ट्वा भैरवं देवमकृत्वा गुरुतर्पणम् ॥ ७० ॥  
  
पशुपानविधौ पीत्वा वीरोऽपि नरकं व्रजेत् ।   
गुरुपङ्क्तीरसन्तर्प्यरश्मिवृन्दं तथैव च ॥ ७१ ॥  
  
यः पिबेत् कौलिको द्रव्यं तस्य पानं तु पाशवम् ।  
कौलज्ञानं विना योऽपि तद्द्रव्यं भौक्तुमिच्छति ॥ ७२ ॥  
  
स महापातकी भूयात् सर्वधर्मबहिष्कृतः ।   
सेवेत मद्यमांसानि भ्रष्टश्च पातकी भवेत् ॥ ७३ ॥  
  
मन्त्रार्थस्मरणार्थं तु मनसः स्थैर्यहेतवे ।  
भेदपाशविनिर्मुक्तो मद्यपानं समाचरेत् ॥ ७४ ॥  
  
सेवेत यः सुखार्थाय मद्यादीनि स पातकी ।  
पाशयेद्देवताप्रीत्यै तत्त्वमांसानि साधकः ॥ ७५ ॥  
  
पञ्चमुद्रां निषेवेत अन्यथा पातकी भवेत् ।  
यागकालं विनाऽन्यत्र दूषणं जायते सदा ॥ ७६ ॥  
  
प्। १६७)  
  
यः शास्त्रविधिमुत्सृज्य वर्तते कामचारतः ।  
न स सिद्धिमवाप्नोति परत्र न परां गतिम् ॥ ७७ ॥  
  
स्वेच्छया वर्तमानो यो दीक्षासंस्कारवर्जितः ।  
न तस्य सद्गतिः काऽपि तपसा सुकृतादिभिः ॥ ७८ ॥  
  
पूर्णाभिषेकयुक्तानां पानमत्यन्तमिष्यते ।  
पूर्णाभिषेकहीनानां पानमत्यन्तदुर्गतिः ॥ ७९ ॥  
  
अकृत्वा कौलिकाचारमयष्ट्वा गुरुपादुकाम् ।  
येऽस्मिन् चक्रे प्रवर्तन्ते तेषां हिंसन्ति भैरवाः ॥ ८० ॥  
  
अदीक्षितैरनाचारैर्मुद्रामन्त्रविवर्जितैः ।   
जपपूजां विना नैव न कार्यं द्रव्यभक्षणम् ॥ ८१ ॥  
  
भक्षणान्नरकं याति निष्कृतिर्नैव जायते ।  
मन्त्रसंस्कारशुद्धात्मा अलिपानं समाचरेत् ॥ ८२ ॥  
  
जायते देवताभावो भवबन्धविमोचकः ।  
विचारयेत्ततो वीरः सत्तर्केण विशेषतः ॥ ८३ ॥  
  
प्। १६८)  
  
धर्मशास्त्रोक्तपाननिषेधविचारः  
  
  
सिद्धान्नं भुञ्जते विप्राश्चूर्णं शम्बूकसम्भवम् ।  
काञ्जिकं कासमर्दञ्च तथैव च शिवाघृतम् ॥ ८४ ॥  
  
एतेषु यदि न दोषस्तदा सर्वं न दोषभाक् ।   
सुरां पीत्वा द्विजो मोहादग्निवर्णां सुरां पिबेत् ॥ ८५ ॥  
  
इति मन्वादिशास्त्रेषु निषेधः परिनिश्चितः ।  
मोहादज्ञानतः पीत्वा प्रायश्चित्तं विधीयते ॥ ८६ ॥  
  
यत्पाने दूषणं प्रोक्तं प्रायश्चित्तं तदैव हि ।  
देवान् पितॄन् समभ्यर्च्य वेदशास्त्रोक्तवर्त्मना ॥ ८७ ॥  
  
ज्ञानतो भैरवीचक्रे ज्ञानिनां नैव दूषणम् ।  
गुरुं स्मरन् पिबन्मद्यं खादन्मांसं न दोषभाक् ॥ ८८ ॥  
  
न मांसभक्षणे दोषो न मद्ये न च मैथुने ।  
यथा क्रतुषु विप्राणां सोमपानं विधीयते ॥ ८९ ॥  
  
मद्यपानं तथा कार्यं समये भोगमोक्षदम् ।  
फलार्थिनामहङ्कारवतां दूषणमेव हि ॥ ९० ॥  
  
प्। १६९)  
  
निरहङ्कारिणाञ्चैव न निषेधो न वा विधिः ।  
पानेर्भ्रान्तिर्भवेद् यस्य घृणा स्याद्रक्तरेतसोः ॥ १९ ॥  
  
शुचौ चाऽशुद्धताभ्रान्तिः पापशङ्का च मैथुने ।  
स भ्रष्टः पूजयेच्चण्डीं देवीमन्त्रं कथं जपेत् ॥ ९२ ॥  
  
रोगी दुःखी भवेत् सोऽपि रौरवं नरकं व्रजेत् ।  
तस्मादद्वैतभावेन साधकः पञ्चमं भजेत् ॥ ९३ ॥  
  
  
चक्रानुष्ठानम्  
  
पात्रं ब्रह्मा सुरा विष्णू रसादो रुद्र एव च ।  
आनन्दः शेखरः प्रोक्त आनन्दस्तु सदाशिवः ॥ ९४ ॥  
  
मद्यं तु भैरवो देवो मदः शक्तिः समीरिता ।  
अहो भुक्तञ्च मद्यं हि मोहयेत् त्रिदशानपि ॥ ९५ ॥  
  
  
सुरा शक्तिः शिवो मांसं  
  
सुरा शक्तिः शिवो मांसं तद्भोक्ता भैरवः स्वयम् ।  
तयोरैक्यसमुत्पन्नमानन्दं मोक्ष उच्यते ॥ ९६ ॥  
  
आनन्दं ब्रह्मणो रूपं तच्च देहे प्रतिष्ठितम् ।  
  
प्। १७०)  
  
तस्याभिव्यञ्जकं मद्यं योगिभिस्तेन पीयते ॥ ९७ ॥  
  
एवं विचिन्त्य मतिमान् तत्त्वशोधनमाचरेत् ।   
पूर्ववद्विधिना वीरः पात्रस्य वन्दनं चरेत् ॥ ९८ ॥  
  
  
प्रथमपात्रवन्दनमन्त्रः  
  
श्रीमद्भैरवशेखरप्रविलसच्चन्द्रामृताप्लावितं क्षेत्राधीश्वरयोगिनीगणमहासिद्धैः समासेवितम् ।  
आनन्दार्णवकं महात्मकमिदं साक्षात्त्रिखण्डामृतं   
वन्दे श्रीप्रथमं कराम्बुजगतं पात्रं विशुद्धिप्रदम् ॥ ९९ ॥  
  
वन्दयित्वा ततः पात्रं पठेत् भक्तिपरायणः ।  
जानताऽजानता वापि यन्मया क्रियते शिवे ॥ १०० ॥  
  
तव कृत्यमिदं सर्वमिति मत्वा क्षमस्व मे ।  
इति स्तुत्वा महादेवीमन्योन्य वन्दनञ्चरेत् ॥ १०१ ॥  
  
अनुज्ञां पुरतो लब्ध्वा गृह्णामीति स्वयं वदेत् ।  
जुषस्वेत्यनुज्ञातो गुरुणा वा कुलीनकैः ॥ १०२ ॥  
  
प्। १७१)  
  
चक्रानुष्ठानम्  
  
गृह्णीयाच्च स्वयं सिद्धो बद्धपद्मासनः सुधीः ।  
सव्येनोद्धृत्य पात्रञ्च मुद्रां कृत्वाऽपसव्यतः ॥ १०३ ॥  
  
विलासाद्धनभोगेन न कुर्याद्द्रव्यभक्षणम् ।  
नोद्धरेदेकहस्तेन न पिबेदेकपाणिना ॥ १०४ ॥  
  
ततः सञ्चिन्तयेद् देवीं प्रकृतिं परमां कलाम् ।  
आत्ममूलत्रिकोणस्थे कोटिसूर्यसमप्रभे ॥ १०५ ॥  
  
कुण्डलीशक्तिचिद्वह्नौ हुनेद् द्रव्यं समन्त्रकम् ।  
सशब्दं न पिबेद्द्रव्यं न बिन्दुं पातयेदधः ॥ १०६ ॥  
  
सशब्दं यो मुखं कुर्यात् कुलदेव्यास्तु तर्पणे ।  
रौरवं नरकं याति यावदाहुतसम्प्लवम् ॥ १०७ ॥  
  
विना चर्व्येण यत्पानं केवलं विषवर्द्धनम् ।  
तस्मात् प्रचर्वयेच्चर्व्यं यथाक्रमविधानतः ॥ १०८ ॥  
  
एकासने निविष्टा ये भुञ्जानाश्चैकभाजने ।  
एकपात्रे पिबेद्द्रव्यं ते यान्ति नरकं किल ॥ १०९ ॥  
  
उच्छिष्टं न स्पृशेच्चक्रे कुलद्रव्याणि सर्वथा ।  
  
प्। १७२)  
  
बहिः प्रक्षाल्य च करौ कुलद्रव्याणि दापयेत् ॥ ११० ॥  
  
नैकहस्तेन दातव्यं न मुद्रावर्जितं सदा ।  
निष्ठीवनं मलं मूत्रमधोवायुविसर्जनम् ॥ १११ ॥  
  
चक्रमध्ये तु यः कुर्यात् स भवेद्योगिनीपशुः ।  
परीहासं प्रलापञ्च वितण्डां बहुभाषणम् ॥ ११२ ॥  
  
औदासीन्यं भयं क्रोधं चक्रमध्ये विवर्जयेत् ।  
न पादाभ्यां स्पृशेत् पात्रमधमाङ्गेन सर्वथा ॥ ११३ ॥  
  
न पात्रं चालयेत् स्थानान्न कुर्यात् पात्रसङ्करम् ।  
सशब्दं नोद्धरेत् पात्रं तथैव च न पूरयेत् ॥ ११४ ॥  
  
नान्योन्यं ताडयेत् पात्रं न पात्रमानयेदधः ।  
साधारं नोद्धरेत् पात्रमनाधारे न निःक्षिपेत् ॥ ११५ ॥  
  
रिक्तपात्रं न कुर्वीत न पात्रं भ्रामयेत् कदा ।  
न पात्रं लङ्घयेद्धीमान् उत्क्षिप्य न च पातयेत् ॥ ११६ ॥  
  
समीनञ्च पुनः पात्रं प्रदद्याच्च यथाक्रमम् ।  
वन्दयेच्च पुनः पात्रम् इमं मन्त्रं स्मरेद्बुधः ॥ ११७ ॥  
  
प्। १७३)  
  
द्वितीयपात्रवन्दनमन्त्रह्  
  
ॐ हैमं मीनरसावहं दयितया दत्तञ्च पेयादिभिः किञ्चिच्चञ्चलरक्तपङ्कजदृशा तस्यै समावेदितम् ।   
वामे स्वादु विशुद्धिशुद्धिकरणं पाणौ निधायात्मके   
वन्दे पात्रमहं द्वितीयमधुनाऽनन्दैकसम्वर्द्धनम् ॥ ११८ ॥  
  
पूर्ववत्तर्पणं कृत्वा तृतीयञ्च समाचरेत् ।  
मुद्रया सहितं धृत्वा वन्दयेत् पात्रमुत्तमम् ॥ ११९ ॥  
  
  
तृतीयपात्रवन्दनमन्त्रः  
  
सर्वाम्नायकलाकलापकलितं कौतूहलद्योतकं चन्द्रोपेन्द्रमहेन्द्रशम्भुवरुणब्रह्मादिभिः सेवितम् ।  
ध्यातं देवगणैः परं मुनिगणैर्मोक्षार्थिभिः सर्वदा वन्देपात्रमहं तृतीयमधुना स्वात्मावबोधक्षमम् ॥ १२० ॥  
  
पूर्ववत्तर्पयित्वा तु चतुर्थं वन्दयेत्ततः ॥ १२१ ॥  
  
  
चतुर्थपात्रवन्दनमन्त्रः  
  
ॐ मद्यं मीनरसावहं हरिहरब्रह्मादिभिः पूरितं मुद्रामैथुनधर्मकर्मनिरतं क्षाराम्लतिक्ताश्रयम् ।  
आचार्याष्टकसिद्धिभैरवकलामांसेन संशोधितं   
पायात् पञ्चमकारतत्त्वसहितं पात्रं चतुर्थं नमः ॥ १२२ ॥  
  
प्। १७४)  
  
पूर्ववत्तर्पयित्वा तु पञ्चमं वन्दयेत्ततः ॥ १२३ ॥  
  
  
पञ्चमपात्रवन्दनमन्त्रः  
  
आधारे भुजगाधिराजवलये पात्रं महीमण्डलं   
मद्यं सप्तसमुद्रवारिपिशितं चाष्टौ च दिग्दन्तिनः ।   
सोऽहं भैरवमर्चयन् प्रतिदिनं तारागणै रक्षितै   
आदित्यप्रमुखैः सुरासुरगणैराज्ञाकरैः किङ्करैः ॥ १२४ ॥  
  
प्रपिबेत् तु ततः षष्ठं पात्रं सम्पूज्य मन्त्रवित् ॥ १२५ ॥  
  
  
षष्ठपात्रवन्दनमन्त्रः  
  
ॐ रुद्रं चामरभद्रपीठपरमानन्दोदितं दीपनं   
वामां राज्यमनोरमां शुभकरां सायुज्यसाम्राज्यकम् ।  
नानाव्याधिभवान्धकूपहरणं जन्मान्तरं नाशनं   
श्रीमत् सुन्दरितर्पणं हरिरसं पात्रञ्च षष्ठं भजे ॥ १२६ ॥  
  
प्। १७५)  
  
पूर्ववत् तर्पणं कृत्वा सप्तमञ्च समर्चयेत् ॥ १२७ ॥  
  
  
सप्तमपात्रवन्दनमन्त्रः  
  
ॐ जाग्रत्स्वप्नसुषुप्तितूर्यपरमं चैतन्यं साक्षिप्रदं विद्युद्भास्करसन्निभं द्युतिधरं ज्योत्स्नाकलाव्यापितम् ।  
इडापिङ्गलमध्यगा त्रिवलया स्यात्कुण्डली चोर्ध्वगा   
पात्रं सप्तमपूरणेन परमानन्दाधिकं पातु माम् ॥ १२८ ॥  
  
एभिः प्रबन्ध्य पात्राणि स्वयं साधकसत्तमः ।  
लभेत सर्वकर्माणि देहान्ते भैरवो भवेत् ॥ १२९ ॥  
  
पीत्वा सप्तमपात्रञ्च शान्तिस्तोत्रं पठेत्ततः ॥ १३० ॥  
  
  
शान्तिस्तोत्रम्  
  
यस्यार्चनेन विधिना किमपीह लोके   
धर्मप्रसिद्धमिति कामफलं प्रसूते ।  
तं सन्ततं सकलसाधकचित्तवृत्तिं   
चिन्तामणिं कुलगणाधिपतिं नमामि ॥ १३१ ॥  
  
  
बटुकस्तुति  
  
रक्ताम्बरं ज्वलनपिङ्गजटाकलापं   
भालावलीकुटिलचन्द्रधरं प्रचण्डम् ।  
  
प्। १७६)  
  
बालार्कधातुकनकाचलधातुवर्णं   
देवीसुतं वटुकनाथमहं नमामि ॥ १३२ ॥  
  
हरतु कुलगणेशो विघ्नसङ्घानशेषा-  
नुदयतु कुलचर्या पूर्णतां साधकानाम् ।  
पिबतु वटुकनाथः शोणितं निन्दकानां   
दिशतु सकलकामान् कौलिकानां गणेशः ॥ १३३ ॥  
  
धर्मो जयत्वखिललोकसुखावहोऽयं   
नश्यत्वधर्ममखिलं बहुदुःखमूलम् ।  
आशीर्वचांसि समन्त्वमृतोपमानि   
शापाः पतन्तु समयद्विषि योगिनीनाम् ॥ १३४ ॥  
  
याश्चक्रक्रमभूमिकावसतयो नाडीषु याः संस्थिताः   
याः कायोद्गतरोमकूपनिलया याः संस्थिता धातुषु ।  
उच्छ्वासोर्मिमरुत्तरङ्गनिलया निश्वासवाताश्च या-  
स्ता देव्यो रिपुपक्षभक्षणपरास्तृप्यन्तु कौलार्चिताः ॥ १३५ ॥  
  
प्। १७७)  
  
देहस्थाखिलदेवता गजमुखाः क्षेत्राधिपा भैरवा   
योगिन्यो वटुकाश्च यक्षपितरो वेतालकाश्चेटकाः ।  
अन्ये भूचराः खेचरा दिविचरा भूताः पिशाचा ग्रहा-  
स्तृप्यन्तां कुलपुत्रकस्य पिबतः पानं सदीपं चरुम् ॥ १३६ ॥  
  
सत्यञ्चेत् गुरुवाक्यमेव पितरौ देवाश्च चेत् योगिणो   
प्रीता चेत् परदेवता यदि भवेद् वेदा प्रमाणं हि चेत् ।   
शाक्तेयं यदि दर्शनं भवति चेत् आज्ञाऽप्यमीधाऽपि चेत्   
सत्यञ्चापि च कौलधर्मपरमं स्यान्मे जयः सर्वदा ॥ १३७ ॥  
  
शिवाद्यवनिपर्यन्तं ब्रह्मादिस्तम्बसंयुतम् ।  
कालाग्न्यादिशिवान्तञ्च जगद् यज्ञेन तृप्यतु ॥ १३८ ॥  
  
सम्पूजकानां परिपालकानां   
जितेन्द्रियाणाञ्च तपोधनानाम् ।  
देशस्य राष्ट्रस्य कुलस्य राज्ञः   
करोतु शान्तिं भगवान् गणेशः ॥ १३९ ॥  
  
शिवमस्तु सर्वजगतः परहितनिरता भवन्तु भूतगणाः ।  
दोषाः प्रयान्तु शान्तिं सर्वजनाः सुखीभवन्तु ॥ १४० ॥  
  
प्। १७८)  
  
नन्दन्तु कुलयोगिन्यो नन्दन्तु कुलपुत्रकाः ।  
नन्दन्तु च कुलाचार्या ये चान्ये कुलपालकाः ॥ १४१ ॥  
  
नन्दन्तु साधकाः सर्वे विभीषन्तु च दूषकाः ।  
अवस्था शाम्भवी नोऽस्तु प्रसनोऽस्तु गुरुःसदा ॥ १४२ ॥  
  
अनेककोट्यः कुलयोगिनीना-  
मन्तर्बहिः कौलिकचक्रसंस्थाः ।  
निपीयमानेन परामृतेन   
प्रीताः प्रसन्ना वरदा भवन्तु ॥ १४३ ॥  
  
ये ये पापधियः सुदूषणरता मन्निन्दकाः पूजने देवाचारविमर्दनष्टहृदया भ्रष्टाश्च ये साधकाः ।  
दृष्ट्वा च क्रमपूर्वमर्चनविधौ ये कौलिका दूषका-  
स्ते ते यान्तु विनाशमत्र समये श्रीभैरवस्याज्ञया ॥ १४४ ॥  
  
साधकानाञ्च द्वेष्टारः सदैवाम्नाय दूषकाः ।  
डाकिनीनां मुखे यान्तु तृप्तास्ते पिशितैः सदा ॥ १४५ ॥  
  
इति स्तोत्रं पठन् पानं कुर्यात् साधकसत्तमः ॥ १४६ ॥  
  
प्। १७९)  
  
अष्टमपात्रवन्दनमन्त्रः  
  
ॐ मूढाज्ञानकदम्बकाननकठोराग्निस्वरूपां परां ज्ञानध्वान्तसमस्तसंशयधिया पूर्णं सुधाधारया ।  
भोगं मोक्षकरं सभावशकरं मूर्ध्नि ज्वलन्तीं परां   
देवीं वक्षसि सञ्जपन्ननुदिनं पात्रं भजे चाष्टमम् ॥ १४७ ॥  
  
पूर्ववत्तर्पणं कृत्वा नवमञ्च प्रपूजयेत् ॥ १४८ ॥  
  
  
नवमपात्रवन्दनमन्त्रः  
  
ॐ मन्ये ब्रह्ममयं समस्तजगतां सारं महत् शाश्वतं   
दुर्ज्ञेयं भवभोगचञ्चलधिया स्थूलाकृतिं ध्यायताम् ।  
अस्माकं द्रवरूपतां करुणया प्राप्तं तदेतद्द्रुतं   
तत्पात्रं नवमं पिबेच्च नियतं भुक्तिञ्च मुक्तिप्रदम् ॥ १४९ ॥  
  
सहस्रारे गुरुं ध्यायन् हृदि देवीं तथैव च ।  
जिह्वाग्रे जपसाधनं शिवोऽहमिति चिन्तयन् ।  
यथाविधिसमभ्यर्च्य जुहुयात् कुण्डलीमुखे ॥ १५० ॥  
  
  
दशमपात्रवन्दनमन्त्रः  
  
ॐ वामे चन्द्रमुखी मुखे च मधुरं पात्रं कराम्भोरुहे   
  
प्। १८०)  
  
मूर्ध्नि श्रीगुरुचिन्तनं भगवतीध्यानास्पदं मानसम् ।  
जिह्वायां जपसाधनं परिणतं कौलक्रमाभ्यासनं   
तत्पात्रं दशमं पिबेच्च परमं भुक्तिञ्च मुक्तिप्रदम् ॥ १५१ ॥  
  
नाहं कर्ता कारयिता न च कार्यं   
नाहं भोक्ता भोजयिता न च भोज्यम् ।  
नाहं दुःखी दुःखयिता न च दुःखं   
सोऽहं प्रत्यक्चित्स्वरूपोऽहमात्मा ॥ १५२ ॥  
  
एवं सञ्चिन्त्य वीरेन्द्रः पुनः पानं समाचरेत् ॥ १५३ ॥  
  
  
एकादशपात्रवन्दनमन्त्रः  
  
ॐ वामां वामकरे सुधाञ्च अधरे मन्त्रं जपन्मानसे वीणावेणुरवावयन्त्रविधिवद्गायन्ति पञ्चोप्सरसः ।  
क्रीडाकेलिकुतूहलेन कमलालावण्यलीलोरसः   
पानोल्लासविलासपूर्णसमये पात्रञ्च एकादशम् ॥ १५४ ॥  
  
स्वपात्रस्थितहेतुञ्च न दद्यात् भैरवाय च ।  
दत्ते च सिद्धिहानिः स्याद् देवताशापमाप्नुयात् ॥ १५५ ॥  
  
प्। १८१)  
  
क्वचित्यदृच्छया प्राप्तमन्यमन्यन्तु भक्तितः ।   
आदाय स्वीयपात्रञ्च पिबेद् द्रव्यं गुरुं स्मरन् ॥ १५६ ॥  
  
गुरुशक्तिसूतानाञ्च गुरुज्येष्ठकनिष्ठयोः ।  
उच्छिष्टं भक्षयेत् स्त्रीणां ताभ्यो नोच्छिष्टमर्पयेत् ॥ १५७ ॥  
  
अन्यथा चक्रमध्ये तु पतनं साधकस्य च ।  
शक्त्युच्छिष्टं पिबेद्द्रव्यं वीरोच्छिष्टञ्च चर्वणम् ॥ १५८ ॥  
  
शक्तिवीरप्रसादेन किं न सिध्यति भूतले ।  
कनिष्ठेभ्यः स्वशिष्येभ्यश्चोच्छिष्टञ्च प्रदापयेत् ॥ १५९ ॥  
  
दद्यात् स्नेहेन योऽन्येभ्यः स भवेदापदां पदम् ।  
यावन्न चलते दृष्टिर्यावन्न चलते मनः ॥ १६० ॥  
  
तावत् पानं प्रकुर्वीत पशुपानमतःपरम् ।  
मन्त्रार्थस्फुरणार्थाय ब्रह्मज्ञान स्थिराय च ॥ १६१ ॥  
  
अलिपानं प्रकर्तव्यं लोलुपो नरकं व्रजेत् ।  
पीत्वा पीत्वा पुनः पीत्वा पतित्वा च महीतले ॥ १६२ ॥  
  
उत्थाय च पुनः पीत्वा पुनर्जन्म न विद्यते ।  
  
प्। १८२)  
  
अलिमीनाङ्गनासङ्गे यत् सुखं जायते नॄणाम् ॥ १६३ ॥  
  
तदेव मोक्षो विदुषामबुधानाञ्च पातकम् ।  
चक्रमध्ये घटे भग्ने पात्रे च पतिते तथा ॥ १६४ ॥  
  
द्रव्यस्य पतने भूमौ भिन्ने पात्रे तथैव च ।  
दीपनाशे च तच्छान्त्यै पुनश्चक्रं समाचरेत् ॥ १६५ ॥  
  
पाययित्वा यथायोग्यं पीत्वा च साधकोत्तमः ।  
पूर्ववत् तर्पयेद्देवीं परिवारसमन्विताम् ॥ १६६ ॥  
  
पुनर्माल्यादिकं दत्त्वा गन्धचन्दनमिश्रितम् ।  
धूपं दीपं ततः पश्चाद्दर्पणं चामरं तथा ॥ १६७ ॥  
  
नैवेद्यं शङ्खघण्टाञ्च वादयेत् सुमनोहरम् ।  
यथाशक्ति स्तवं कृत्वा प्रदक्षिणीकृत्य साधकः ॥ १६८ ॥  
  
  
आत्मसमर्पणम्  
  
सपुष्पार्घ्यामृतं नीत्वा आत्मानञ्च समर्पयेत् ।  
ॐ इतः पूर्वं ततः प्राणबुद्धिदेहं ततो वदेत् ॥ १६९ ॥  
  
धर्माधिकारतो जाग्रत्स्वप्नसुषुप्तावस्थासु च ।  
कर्मणा मनसा वाचा हस्ताभ्याञ्च ततः पद्भ्याम् ॥ १७० ॥  
  
प्। १८३)  
  
उदरेण च शिश्ना यत् कृतं यत् स्मृतं ततः ।  
यदुक्तं प्रोच्य तत्सर्वं मां मदीयञ्च संलिखेत् ॥ १७१ ॥  
  
सकलं श्रीमदिष्टान्ते देवता च पदे ततः ।  
समर्पणं ततः पश्चादेतेनैव समर्पयेत् ॥ १७२ ॥  
  
देवीपदे ततो दत्त्वा क्षमस्वेति वदेत्ततः ।  
पुनराचमनीयञ्च दद्याद्देव्यै पुनः पुनः ॥ १७३ ॥  
  
  
अर्घ्यदानम्  
  
समस्तावरणं देव्या अङ्गे लीनं विभाव्य च ।  
अर्घ्यपात्रं ततः पश्चादुत्तोल्य साधकोत्तमः ॥ १७४ ॥  
  
देव्युपरि त्रिधा भ्राम्य निवेदयेत्ततः परम् ।  
तेजोमयीं महादेवीं संहारमुद्रया हृदि ॥ १७५ ॥  
  
नासापथात् समानीय निर्माल्यवासिनीं यजेत् ।  
निर्माल्यकुसुमैर्देवीं प्रणम्य गुरुपादुकाम् ॥ १७६ ॥  
  
  
पूजासमाप्तिः  
  
भक्तिभावे ततः पश्चात् प्राणायामषडङ्गकौ ।  
कृत्वा सोऽहं विभाव्याथ साधकः स्थिरमानसः ॥ १७७ ॥  
  
ब्रह्मरन्ध्रे गुरोः स्थाने यन्त्रलेपञ्च धारयेत् ।  
नास्तिकेभ्यो न पशुभ्यो न मूर्खेभ्यो प्रदापयेत् ॥ १७८ ॥  
  
प्। १८४)  
  
कुलीनाय च दातव्यमथवा जलमध्यतः ।  
नैवेद्यं चण्डिकादेव्या वाञ्छन्ति विबुधाः सदा ॥ १७९ ॥  
  
तस्माद्देयं सदा पुष्पं ब्रह्मणे विष्णवेऽपि च ।  
मह्यं शुक्राय सूर्याय गणेशाय यमाय च ॥ १८० ॥  
  
अग्नये वरुणायापि वायवे धनदाय च ।  
ईशानाय महादेवीसाधकाय प्रकल्पयेत् ॥ १८१ ॥  
  
अथवा तरुमूले च गर्ते वा शुचिदेशके ।  
यत्नतः साधकश्रेष्ठो निर्माल्यानि समर्पयेत् ॥ १८२ ॥  
  
शक्तिभ्यः साधकेभ्यश्च दत्त्वा निर्म्माल्यचन्दनम् ।  
माल्यं गन्धं ततो दत्त्वा आत्मदेहं ततोऽर्पयेत् ॥ १८३ ॥  
  
अथवा कारयेत् पानं मधुना वीरसाधकः ।  
श्रीपात्रग्रहणं कृत्वा आदौ चक्रं करोति यः ॥ १८४ ॥  
  
पशुपानं भवेत्तस्य प्रायश्चित्ती स साधकः ।  
अर्घ्यामृतं ततो वीरः सामयिकेभ्यो निवेदयेत् ॥ १८५ ॥  
  
प्। १८५)  
  
शेषतत्त्वग्रहणविधिः  
  
ततश्च साधकश्रेष्ठः शेषमात्मनि योजयेत् ।  
प्रबन्धे पूर्णपात्रञ्च प्रगृह्य साधकोत्तमः ॥ १८६ ॥  
  
देहं मन्त्रमयं विधाय पुरतः कृत्वा गुरोर्वन्दनं   
श्रीपात्रं कुलविद्यया विलसितं संशोध्य दिव्यामृतम् ।   
विद्यापीठचतुष्टयं शिवशिवे सन्तर्प्य सिद्धिक्रमा-  
दास्वाद्यापि पिबेद्रसं सुखकरं दुःखस्य निर्मूलनम् ॥ १८७ ॥  
  
महापातकयुक्तो वा बहुपापान्वितोऽपि वा ।  
अर्घ्यस्य बिन्दुमात्रेण मुक्तो भवति पातकात् ॥ १८८ ॥  
  
एवं पानं समाचर्य स्वीकृत्य पूर्णपात्रकम् ।  
न्युब्जीकुर्याच्च तद्भूमौ तत्र पुष्पं क्षिपेद् बुधः ॥ १८९ ॥  
  
तदमृतस्निग्धभूमौ मायाबीजं विलिख्य च ।  
कनिष्ठाङ्गुलिना वामहस्तस्य तिलकं तथा ॥ १९० ॥  
  
अनेन मनुना मन्त्री मूलाद्येन समाहितः ।  
यं यं स्पृशामि पादेन यं यं पश्यामि चक्षुषा ॥ १९१ ॥  
  
स एव दासतां यातु यदि शक्रसमो भवेत् ।  
ततः प्रक्षाल्य वीरेन्द्रो गोपयेत् पात्रमुत्तमम् ॥ १९२ ॥  
  
प्। १८६)  
  
ततो यथाक्रमेणैव प्रसादं परिवेश्य च ।  
भोजयेच्च ततो विद्वान् स्त्रीभिश्च साधकैः सह ॥ १९३ ॥  
  
भुक्त्वा दद्यात् पुनर्माल्यं गन्धचन्दनसंयुतम् ।  
ताम्बूलाभरणादींश्च तथा तल्पं सुसाधकः ॥ १९४॥  
  
सेविते च कुलद्रव्ये कुलतत्त्वार्थदर्शिनः ।   
जायते भैरवावेशः सर्वत्र समदर्शनः ॥ १९५ ॥  
  
न्तं वा ग त च्छ रं पि मा कौलिकं न निवारयेत् ।  
वारणात् त्रिपुरा रुष्टा ततो हानिस्तु जायते ॥ १९६ ॥  
  
कौलिकः पशुगामी च परशक्तिं रमेद् बलात् ।  
गोष्ठीमध्ये तु यत्नेन स्पर्शं तस्य न कारयेत् ॥ १९७ ॥  
  
र्यां वा तां गि भा नीं सु भ यो दद्यात् कुलयोगिने ।  
मधुमत्ताय वीराय पुण्यं तस्य न गण्यते ॥ १९८ ॥  
  
प्। १८७)  
  
कुलं कुलाय यो दद्यात् सोऽपि योनौ न जायते ।  
भगरूपा च सा देवी रेतःप्रीता च सर्वदा ॥ १९९ ॥  
  
रेतःसमर्पणं तस्यै मद्यैर्मांसैः समं सदा ।  
ध्यात्वा कुण्डलिनीं शक्तिं रमन् रेतो विमुञ्चयेत् ॥ २०० ॥  
  
अमन्त्रा तु यदा नारी बलाद् यत्नाद्वा लभ्यते ।  
आत्मदेहस्वरूपेण तत्कर्णे मन्त्रमुत्सृजेत् ॥ २०१ ॥  
  
ततः सा शक्तिरूपा स्याद् भुक्तिमुक्तिफलप्रदा ।  
रतिकाले च दीक्षायामभिषेकं समाचरेत् ॥ २०२ ॥  
  
सुरया रेतसा वापि जलेन चन्दनाम्बुना ।  
सम्भोगेऽभिषिचेन्नारीं रण्डाञ्च मन्त्रवर्जिताम् ॥ २०३ ॥  
  
आदौ बालां समुच्चार्य त्रिपुरायै समुच्चरेत् ।  
नमः शब्दं समुच्चार्य इमां शिक्तं ततो वदेत् ॥ २०४ ॥  
  
पवित्रीकुरुशब्दान्ते मम शक्तिं कुरुद्वयम् ।  
वह्निजायां समुच्चार्य शुद्धिमन्त्रः प्रकीर्त्तितः ॥ २०५ ॥  
  
अनेन मनुना चैव अभिषिक्ताः स्त्रियः सदा ।   
रममाणो भवेन्नित्यं सर्वसिद्धिमवाप्नुयात् ॥ २०६ ॥  
  
प्। १८८)  
  
इहलोके परम्भोगं भुक्त्वा मुक्तिमवाप्नुयात् ।  
रम्भा शच्युर्वशी मुख्या या नारी गगने भुवि ॥ २०७ ॥  
  
पाताले च स्थिता या च तस्या नाथस्तु कौलिकः ।  
तस्य वर्ज्या च या नारी कथ्यते तन्त्रवर्त्मना ॥ २०८ ॥  
  
त्रिपुरैव गुरुः साक्षात्तत्पत्नी तत्स्वरूपिणी ।  
मनसा कर्मणा वाचा रमणं तत्र वर्जयेत् ॥ २०९ ॥  
  
तस्या एव पदे भक्तो मुक्तिमप्यचिराल्लभेत् ।  
गुरोः स्नुषा च कन्या च स्वपुत्री मन्त्रपुत्रिका ॥ २१० ॥  
  
एतस्या रमणं वर्ज्यं ब्रह्मविन्मानसेन च ।  
कौलिकस्य च पत्नी वै साक्षात् सिद्धीश्वरी शिवा ॥ २११ ॥  
  
तस्या रमणमात्रेण कौलिको नारकी भवेत् ।  
माताऽपि गौरवाद्वर्ज्या शिवहीना तथैव च ॥ २१२ ॥  
  
अन्यस्थाने विचारे तु देवीशापः प्रजायते ।  
  
प्। १८९)  
  
मन्त्रमाता च पुत्री च भगिनी च कुलाङ्गना ॥ २१३ ॥  
  
न रमेत् कौलिको नित्यमेताः सम्यक् समर्चयेत् ।  
(यद्वा)   
गुरुवीरवधूं त्यक्त्वा रम्याः सर्वाश्च योषितः ॥ २१४ ॥  
  
  
सन्दिग्धानां द्वैतज्ञानिनां पञ्चतत्त्वग्रहणे निषेधः  
  
एता वर्ज्याः प्रयत्नेन सन्दिग्धानाञ्च सर्वदा ।  
अद्वैतानाञ्च कुत्रापि निषेधो नैव विद्यते ॥ २१५ ॥  
  
मातृगर्भस्थबीजेन शिशुरेव न संशयः ।  
गर्भनिःसारकाले तु बालको हि दिगम्बरः ॥ २१६ ॥  
  
अननीजठराद्योनिरन्ध्रद्वाराद्बहिर्भवन् ।  
जननीयोनिसम्बन्धःसुतः शिश्नाऽधिगच्छति ॥ २१७ ॥  
  
एवं विचार्यमाणे तु को न स्याद्गुरुतल्पगः ।  
निर्विकारतया नात्र भवेत् नह्यन्यथा ततः ॥ २१८ ॥  
  
अत-एव यदा यस्य वासना कुत्सिता भवेत् ।  
तदा दोषाय भवति नान्यथा दूषणं क्वचित् ॥ २१९ ॥  
  
निर्विकल्पमना भूत्वा चिन्मयीं समुपासयेत् ।  
तदारूढेषु वीरेषु कार्याकार्यं न विद्यते ॥ २२० ॥  
  
प्। १९०)  
  
तस्माद्द्वैतरूपेण सर्वयोनिं विचारयेत् ।  
निश्चयं मुक्तिमाप्नोति सहस्रयोनिदर्शनात् ॥ २२१ ॥  
  
अनाचारः सदाचारः कुकार्यं कार्यमुत्तमम् ।  
अमेध्यमपि मेध्यं स्याद्द्वैतानाञ्च निश्चितम् ॥ २२२ ॥  
  
अपेयमपि पेयं स्यादभोज्यं भोज्यमेव च ।  
अगम्याऽपि च गम्या स्याद्द्वैतानां सुनिश्चितम् ॥ २२३ ॥  
  
न विधिर्न निषेधश्च न पुण्यं न च पातकम् ।  
न स्वर्गो नैव नरकमद्वैतानाञ्च निश्चितम् ॥ २२४ ॥  
  
यत्र यत्र निषेधश्च विधिर्वा परिकथ्यते ।  
तत्र तत्रापि बोद्धव्यं सन्दिग्धानां सुनिश्चितम् ॥ २२५ ॥  
  
सर्वथैव गुरोरग्रे अद्वैतं नैव कारयेत् ।  
तस्माच्च यत्नतो वीरो गुरुयोनिं परित्यजेत् ॥ २२६ ॥  
  
अद्वैतद्वैतभेदेन पूजनं कथितं महत् ।  
पञ्चतत्त्वमसंयुक्तं पञ्चमं यस्तु कारयेत् ॥ २२७ ॥  
  
प्। १९१)  
  
तस्य पूजा च सा नष्टा प्रायश्चित्ती स साधकः ।  
तत्त्वहीनं कृतं कर्म जपकर्म च निष्फलम् ॥ २२८ ॥  
  
शाम्भवी कुप्यते तेभ्यो ब्रह्महत्या दिने दिने ।  
चक्रं त्यक्त्वा तु देवेशीं पूजयेत्तर्पणं विना ॥ २२९ ॥  
  
चत्वारि तस्य नश्यन्ति आयुर्विद्यायशोबलम् ।  
चक्रमध्ये तु यद्दृष्टं शुभं वा यदि वाऽशुभम् ॥ २३० ॥  
  
प्रभाते तन्न वक्तव्यं साधकेन महात्मना ।  
नित्यपूजा च कथिता साधकानां सुसिद्धये ॥ २३१ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये अष्टमोल्लासः ॥ ८ ॥  
  
  
  
  
नवम उल्लासः   
  
इति गुप्ततरं श्रेयं गन्धर्वस्य क्रमं शुभम् ।  
अत्यन्तगोपनाद्यस्तु पञ्चतत्त्वेन पूजयेत् ॥ १ ॥  
  
सर्वसिद्धिमवाप्नोति मन्दभाग्योऽपि पूजनात् ।  
तस्मात् पूजां सदा कुर्यात् सिद्धार्थी सिद्धिसङ्ग्रहः ॥ २ ॥  
  
  
पूजाफलकथनम्  
  
पूजाफलेन दौर्भाग्यं दुःखदारिद्र्यनिग्रहम् ।  
सर्वप्रशमनं याति ईश्वरो जायते भुवि ॥ ३ ॥  
  
अर्चनक्षणभङ्गेन विकला योगिनी भवेत् ।  
पूजाहीनोऽशुचिर्नित्यं गर्हितः सर्वकर्मसु ॥ ४ ॥  
  
पूजां विहाय यो मूढो मन्त्रं जपति नित्यशः ।  
तज्जपं विफलं विद्यात् स मन्त्री पातकी भवेत् ॥ ५ ॥  
  
प्। १९३)  
  
विद्यां सङ्गृह्य पूजायां श्रद्धा यस्य न विद्यते ।  
स महापातकी भूत्वा पशुयोनिमवाप्नुयात् ॥ ६ ॥  
  
पूजाहीनस्य मांसेन रुधिरेण विशेषतः ।  
पारणं योगिनीनाञ्च भैरवाणां भवेद्ध्रुवम् ॥ ७ ॥  
  
तस्मात् पूजां सदा कुर्यात् सिद्ध्यर्थी मानसेऽथवा ।  
यद्गेहे पूजयेद् देवीं सदैव तत्र पूजनम् ॥ ८ ॥  
  
  
दिवसे पूजानिषेधः  
  
अतिगुप्तेन तत्कार्यं दिवसे नैव सर्वथा ।  
दिवसे पञ्चमैः पूजा राष्ट्रहानिं करोति हि ॥ ९ ॥  
  
साधकस्य महाक्षोभं प्रददाति सुनिश्चितम् ।  
तस्मात् पञ्चमकारेण दिवसे नैव सर्वदा ॥ १० ॥  
  
  
उत्तमादिभेदेन त्रिविधा पूजा  
  
उत्तमा नित्यपूजा स्यात् पर्वपूजा च मध्यमा ।  
मासपूजाऽधमा प्रोक्ता मासादूर्ध्वं पशुर्भवेत् ॥ ११ ॥  
  
प्। १९४)  
  
पशोर्भूयः प्रवेशेच्छा यदि स्याद्दीक्षयेत् पुनः ।  
विहितैर्मादिभिर्द्रव्यैर्मासादूर्ध्वं समाचरेत् ॥ १२ ॥  
  
  
प्रशस्तकालनिर्णयः  
  
कृष्णाष्टमी चतुर्दश्यमावस्याथ च पूर्णिमा ।  
सङ्क्रान्तिः पञ्चपर्वाणि पुण्यादि दिवसेषु च ॥ १३ ॥  
  
सम्पत्तौ च यजेल्लाभे तपोदीक्षाव्रतोत्सवे ।  
पीठोपगमने वीराकुलपीठस्य दर्शने ॥ १४ ॥  
  
देशिकागमने पुण्यतीर्थदैवतदर्शने ।   
एवमादिषु कालेषु विशेषदिवसेषु च ॥ १५ ॥  
  
गुरुजन्मदिने प्राप्ते तद्गुरोस्तद्गुरोरपि ।  
मानवौघादिपुंसाञ्च स्वजन्मदिवसेऽपि च ॥ १६ ॥  
  
एकादश्यां व्यतीपाते कर्मलोपं न कारयेत् ।   
अष्टम्याञ्च चतुर्दश्यां पूजा कार्या प्रयत्नतः ॥ १७ ॥  
  
न लङ्घयेदष्टमीञ्च लङ्घनात् पातकी भवेत् ।  
इति पूर्वापरे प्राप्ते पञ्चतत्त्वैश्च साधकः ॥ १८ ॥  
  
पूजां कुर्यात् प्रयत्नेन अन्यथा सिद्धिहा भवेत् ।  
  
प्। १९५)  
  
बहिःपूजाविधानेन गन्धर्वो वापि किन्नरः ॥ १९ ॥  
  
राजाऽपि साधको वापि नान्यः कोऽपि महीतले ।  
यतिर्वा भूपतिर्वापि नान्योऽस्ति पूजकः क्वचित् ॥ २० ॥  
  
न देवः पर्वताग्रेषु न देशे विष्णुसद्मनि ।  
देवश्चिदानन्दमयो हृदि भावेन दृश्यते ॥ २१ ॥  
  
यत्र यत्र दृढा भक्तिर्यदा यस्य महात्मनः ।  
तत्र तत्र महादेवी प्रकाशमनुगच्छति ॥ २२ ॥  
  
  
सिद्धक्षेत्रकथनम्  
  
अथ वक्ष्ये फलाधिक्यं पूजायां यत्र जायते ।  
वाराणस्यां महापूजा सम्पूर्णफलदायिनी ॥ २३ ॥  
  
  
स्थानभेदेन पूजाफलभेदः  
  
ततस्तु द्विगुणा प्रोक्ता पुरुषोत्तमसन्निधौ ।  
ततोऽपि द्विगुणा प्रोक्ता द्वारकायां विशेषतः ॥ २४ ॥  
  
सर्वक्षेत्रेषु तीर्थेषु पूजा द्वारावतीसमा ।  
विन्ध्ये शतगुणा प्रोक्ता गङ्गायामपि तत्समा ॥ २५ ॥  
  
प्। १९६)  
  
आर्यावर्त्ते मध्यदेशे ब्रह्मावर्त्ते तथैव च ।  
विन्ध्यवत् फलदा पूजा प्रयागे पुष्करेषु च ॥ २६ ॥  
  
ततश्चतुर्गुणा प्रोक्ता करतोयानदीजले ।  
तस्माच्चतुर्गुणफला नन्दिकुण्डे च निश्चितम् ॥ २७ ॥  
  
ततश्चतुर्गुणा प्रोक्ता जल्पीशस्य च सन्निधौ ।  
ततः सिद्धीश्वरीयोनौ ततोऽपि द्विगुणा स्मृता ॥ २८ ॥  
  
ततश्चतुर्गुणा प्रोक्ता लौहित्यनदपाथसि ।  
तत्समा कामरूपे च सर्वत्रैव जले स्थले ॥ २९ ॥  
  
सर्वश्रेष्ठो यथा विष्णुर्लक्ष्मीः सर्वोत्तमा यथा ।  
देवीपूजा तथा शक्त्यां कामरूपे सुरालये ॥ ३० ॥  
  
  
कुलार्णवे  
  
कामरूपञ्च द्विविधं व्यक्तं गुप्तं महेश्वरि ।  
करतोयानदीपूर्वं यावद्दिक्करवासिनी ॥ ३१ ॥  
  
त्रिंशद्योजनविस्तीर्णं शतयोजनमायतम् ।  
त्रिकोणं कृष्णवर्णञ्च कामरूपमुदाहृतम् ॥ ३२ ॥  
  
प्। १९७)  
  
द्विविधः कामरूपः  
  
व्यक्तं तत्रैव विज्ञेयं गुप्तञ्चैव गृहे गृहे ।  
व्यक्ताद् गुप्तं महापुण्यं लभ्यते साधकोत्तमैः ॥ ३३ ॥  
  
देवीक्षेत्रं कामरूपं विन्द्यादन्यन्न तत्समम् ।  
अन्यत्र विरला देवी कामरूपे गृहे गृहे ॥ ३४ ॥  
  
ततः शतगुणा प्रोक्ता नीलकूटस्य मस्तके ।  
ततोऽपि द्विगुणा प्रोक्ता सुमेरौ शिवलिङ्गके ॥ ३५ ॥  
  
ततोऽपि द्विगुणा प्रोक्ता शैलपुत्र्याश्च योनिषु ।  
ततः शतगुणा प्रोक्ता कामाख्यायोनिमण्डले ॥ ३६ ॥  
  
तत्समापि च सा पूजायोषितां योनिमण्डले ।  
पीठानां परमं पीठं कामरूपं महाकुलम् ॥ ३७ ॥  
  
प्। १९८)  
  
ततः शतगुणं प्रोक्तं कामाख्यायोनिमण्डलम् ।  
यत्र कोटिगुणैः सार्द्धं माया महिषमर्दिनी ॥ ३८ ॥  
  
यत्पीठं ब्रह्मणो वक्त्रं गुप्तं सर्वसुखावहम् ।  
यतो देवाश्च देव्यश्च मुनयश्चैव भावजाः ॥ ३९ ॥  
  
सर्वेऽप्याविर्भवन्त्यत्र तेन गुप्तं महाकुलम् ।  
कामाख्यायां महायोनौ पूजां यः कृतवान् सकृत् ॥ ४० ॥  
  
स चेह लभते कामान् परत्र शिवतां व्रजेत् ।  
अत्र यत्क्रियते पूजा सकृद्वा साधकेन च ॥ ४१ ॥  
  
विहाय सर्वपीठानि तस्य देहे वसेत् शिवा ।  
अथ वक्ष्यामि सामान्य पूजायाः क्रममुत्तमम् ॥ ४२ ॥  
  
  
सामान्यपूजाक्रमः  
  
आदावृष्यादिकन्यासः करशुद्धिस्ततः परम् ।  
अङ्गुलीव्यापकन्यासौ हृदादिन्यास एव च ॥ ४३ ॥  
  
तालत्रितयदिग्बन्धः प्राणायामस्ततः परम् ।  
ध्यानं पूजा जपश्चेति सर्वतन्त्रेष्वयं विधिः ॥ ४४ ॥  
  
जपार्थं सर्वमन्त्राणां विन्यसेत्तु लिपिं विना ।  
  
प्। १९९)  
  
कृतञ्च निष्फलं विद्यात् तस्मादादौ लिपिं न्यसेत् ॥ ४५ ॥  
  
  
शिवाबलिकथनम्  
  
अथातः सम्प्रवक्ष्यामि शिवाया बलिमुत्तमम् ।  
न ददाति बलिं यस्तु शिवायाः शिवताप्तये ॥ ४६ ॥  
  
स पापिष्ठौ नाधिकारी कुलदेव्यास्तु पूजने ।  
पशुरूपां शिवां देवीं यो नार्चयति निर्जने ॥ ४७ ॥  
  
शिवारावेण तस्यास्तु सर्वं नश्यति निश्चितम् ।  
पूजा जपविधानानि यत्किञ्चित् सुकृतानि च ॥ ४८ ॥  
  
गृहीत्वाशापमासाद्य शिवा रोदिति निर्जने ।   
अवश्यमन्नपानेन नियतं तोषयेच्छिवाम् ॥ ४९ ॥  
  
एकया भुज्यते यत्र शिवायाश्चैव निश्चितम् ।  
तदैव सर्वशक्तीनां प्रीतिः परमदुर्लभा ॥ ५० ॥  
  
पशुशक्तिर्नरशक्तिः पक्षिशक्तिस्तु सर्वदा ।  
पूजिता विगुणं कर्म सगुणं साधयेद् यतः ॥ ५१ ॥  
  
तेन सर्वप्रयत्नेन कर्तव्यं पूजनं महत् ।   
राजादिभयमापन्ने ग्रहादिभयमेव च ॥ ५२ ॥  
  
शुभाशुभानि कर्माणि विचिन्त्य बलिमाहरेत् ।  
  
प्। २००)  
  
बिल्वमूले प्रान्तरे वा श्मशाने वापि साधकः ॥ ५३ ॥  
  
मांसप्रधानं नैवेद्यं सन्ध्याकाले निवेदयेत् ।  
गृह्ण देवि महाभागे शिवे कालाग्निरूपिणि ॥ ५४ ॥  
  
शुभाशुभं फलं व्यक्तं ब्रूहि गृह्ण बलिं तव ।  
एवमुच्चार्य दातव्यो बलिः कुलजनप्रियः ॥ ५५ ॥  
  
कालीकालीति वक्तव्यस्तत्रोमा शिवारूपिणी ।  
पशुरूपा समायाति परिवारगणैः सह ॥ ५६ ॥  
  
भक्त्वा रौति यदैशान्यां मुखमुत्तोल्य सुस्वरा ।  
तदैव मङ्गलं तस्य नान्यथा साधकस्य च ॥ ५७ ॥  
  
यदि न भुज्यते तत्र तदा नैव शुभं भवेत् ।  
नित्ये नैमित्तिके काम्ये बलिं दद्यात् प्रयत्नतः ॥ ५८ ॥  
  
प्। २०१)  
  
कुलपूजाविधानम्  
  
अति गुप्तेन कर्तव्यं बलिदानं शुभावहम् ।  
कुलपूजां प्रवक्ष्यामि यथाशास्त्रविधानतः ॥ ५९ ॥  
  
  
कुलागमे  
  
यथा कुलवारे कुलाष्टम्यां चतुर्दश्यां विशेषतः ।  
कुलतिथौ कुलर्क्षे च कुलपूजां समाचरेत् ॥ ६० ॥  
  
योगिनीपूजनं यत्र प्रधानं कुलपूजनम् ।  
यथा विष्णुतिथौ विष्णुः पूजितो वाञ्छितप्रदः ॥ ६१ ॥  
  
तथा कुलतिथौ देवी पूजिता वरदायिनी ।  
नित्यश्राद्धं तथा सन्ध्यावन्दनं पितृतर्पणम् ॥ ६२ ॥  
  
तथैव कौलिकानाञ्च नित्यता कुलपूजने ।  
एकरात्रं द्विरात्रं वा नहि चेत् कुलपूजनम् ॥ ६३ ॥  
  
तदा तं साधकं त्यक्त्वा लयमेष्यति चण्डिका ।  
कुलपूजासमं नास्ति पुण्यमन्यज्जगत्त्रये ॥ ६४ ॥  
  
तस्माद् यः पूजयेद् भक्त्या भुक्तिमुक्त्योः स भाजनम् ।  
अनधीतोऽप्यशास्त्रज्ञो गुरुभक्तो दृढव्रतः ॥ ६५ ॥  
  
कुलपूजारतो यस्तु स मे प्रियतरो भवेत् ।  
इच्छासिद्धिफलं दद्यात् पूजिता सुवधूरिव ॥ ६६ ॥  
  
प्। २०२)  
  
अपूजिता यदा देवी दुःखदा कुवधूरिव ।  
कुलपूजान्तरायं तु यः करोति हि दुर्मतिः ॥ ६७ ॥  
  
स याति नरके घोरे एकविंशतिभिः कुलैः ।  
विगुणं यत्र यद्यत् स्यात् सगुणं कुलपूजनात् ॥ ६८ ॥  
  
कुलावलोकनं चेत् स्यात् कुतः प्रोक्षणमार्जनम् ।  
क्व स्नानं क्व च वा शुद्धिः क्व च न्यासविशोधनम् ॥ ६९ ॥  
  
तस्मात् सर्वप्रयत्नेन कुलपूजां समाचरेत् ।  
लभते सर्वसिद्धिञ्च नात्र कार्या विचारणा ॥ ७० ॥  
  
  
कुलवारतिथिनक्षत्रादिविधानम्  
  
कथ्यते कुलवारादिनिर्णयः सिद्धिहेतवे ।   
द्वितीया दशमी षष्ठी कुलाकुलमुदाहृतम् ॥ ७१ ॥  
  
विषमाश्चाकुलाः सर्वाः शेषाश्च तिथयः कुलाः ।  
रविः सोमो गुरुः शौरिश्चत्वारश्चाकुला मताः ॥ ७२ ॥  
  
भौमशुक्रौ कुलाख्यौ च बुधवारः कुलाकुलः ।  
  
प्। २०३)  
  
वारुणार्द्राभिजिन्मूलं कुलाकुलमुदाहृतम् ॥ ७३ ॥  
  
कुलानि समधिष्ठानि शेषाण्यकुलभानि च ।  
तिथिवारे च नक्षत्रे चाकुले स्थायिनोऽजयः ॥ ७४ ॥  
  
कुलर्क्षे जयिनो नित्यं साम्यञ्चैव कुलाकुले ।  
पौर्णमास्यन्तमासेन तिथिकृत्यं विधीयते ॥ ७५ ॥  
  
महाष्टम्येव विज्ञेया कुलाष्टमी सुसिद्धिदा ।  
कथितः कुलवारादिनिर्णयः सिद्धिहेतवे ॥ ७६ ॥  
  
स्नानं पाद्यार्घ्यपर्यन्तं स्वकल्पोक्तं विधाय च ।  
लाक्षारसतद्वदहे वीरस्तूलिकां रचयेत्ततः ॥ ७७ ॥  
  
  
कुलकन्यानिरूपणम्  
  
नटी कापालिकी वेश्या रजकी नापिताङ्गना ।  
ब्राह्मणी भद्रकन्या च तथा गोपालकन्यका ॥ ७८ ॥  
  
मालाकारस्य कन्या च नवकन्याः प्रकीर्तिताः ।  
(यद्वा)   
चण्डाली चर्मकारी च मागधीपुक्कसी तथा ॥ ७९ ॥  
  
श्वपची खण्डिका चैव कैवर्त्ती विटयोषितः ।  
कुलाष्टकं तु कथितमकुलाष्टकमुच्यते ॥ ८० ॥  
  
प्। २०४)  
  
अकुलाष्टक कन्याकथनम्  
  
कल्मषी चैव शौण्डी च शस्त्रजीवी च राक्षसी ।  
गोमुखी रजकी शिल्पी वेनकी च तथाष्टमी ॥ ८१ ॥  
  
(यद्वा)   
गणिका शौण्डिकी चैव कैवर्त्ती रजकी तथा ।  
तन्तुकारी चर्मकारी मातङ्गी पुक्कसी तथा ॥ ८२ ॥  
  
(यद्वा)   
नटी कापालिकी वेश्या पुक्कसी योगिनी तथा ।  
रजकी रज्जकी चैव सैरिन्ध्री च विलासिनी ॥ ८३ ॥  
  
खटिका घटिका चैव तथा गोपालकन्यका ।  
विशेषवैदग्ध्ययुताः सर्वा एव कुलाङ्गनाः ॥ ८४ ॥  
  
उक्तजात्यङ्गनाभावे भैरवीं तद्गतां यजेत् ।  
  
  
शक्तिपूजाविधिः  
  
मन्त्रतन्त्रसमायुक्ताः समयाचारपालिकाः ॥ ८५ ॥  
  
अवीराश्च व्रतपरा योगमुद्राधरास्तथा ।  
गुरुभक्ता देवभक्ता घृणालज्जाविवर्जिताः ॥ ८६ ॥  
  
सङ्गोपनरताः प्रायस्तरुण्यः सिद्धिदायिकाः ।  
दीक्षिता मनुना येन केन मूलेन वा पुनः ॥ ८७ ॥  
  
प्। २०५)  
  
वर्ज्या नारीकथनम्  
  
तत्र वर्ज्या च या नारी कथ्यते तन्त्रमार्गतः ।  
विकृतां विधवां व्यङ्गीं वृद्धाञ्चैव तपस्विनीम् ॥ ८८ ॥  
  
हीनाङ्गीं हीनवसनां कुटिलां कलहप्रियाम् ।  
लोकवेदविरुद्धाञ्च तथा निष्ठुरभाषिणीम् ॥ ८९ ॥  
  
मिथ्याप्रलापनिरतां मिथ्याचारमदोत्सुकाम् ।  
ईर्ष्यादिदोषसंयुक्तां प्रमत्ताञ्च विवर्जयेत् ॥ ९० ॥  
  
विकृतास्यामदीक्षितां सविकल्पकमानसाम् ।  
वर्षीयसीं पापरतां क्रूरामत्यन्तलोलुपाम् ॥ ९१ ॥  
  
अतर्कमानसां दीनां वर्जयेत् साधकोत्तमः ।  
ततः समानयेद् वीरः पूर्वोक्ताष्टकुलोद्भवाम् ॥ ९२ ॥  
  
अक्रूराञ्च सुरूपाञ्च सालङ्कारां सुदीक्षिताम् ।  
घृणाह्रींवर्जितां शान्तां शिववाक्यदृढव्रताम् ॥ ९३ ॥  
  
गुरुदेवपदे भक्तां युवतीं साधिकां पराम् ।  
स्वकान्तां परकान्तां वा विदग्धां चारुहासिनीम् ॥ ९४ ॥  
  
प्। २०६)  
  
तस्यै पाद्यादिकं दत्त्वा स्थापयेत्तूलिकोपरि ।  
साधयेत् सिद्धिमतुलां साधकः स्थिरमानसः ॥ ९५ ॥  
  
पूजाकाले शुभाः प्रोक्ताः शक्तयः सहजा बुधैः ।  
तस्या देहे स्वकल्पोक्तन्यासजालं प्रविन्यसेत् ॥ ९६ ॥  
  
देवी परा भगवती जगदाधाररूपिणी ।  
ब्रह्मविष्णुशिवानाञ्च योनिरुत्पत्तिकारिणी ॥ ९७ ॥  
  
सा योनिः सर्वभूतानां सृष्टिस्थितिलयात्मिका ।  
गुणत्रयसमापन्ना वाक्यत्रयविभाविनी ॥ ९८ ॥  
  
शृङ्गाररूपमापन्ना त्रिकोणाकारतां गता ।  
भगरूपेण सर्वेषां भूतानां देहमध्यगा ॥ ९९ ॥  
  
शिवसन्निधिमास्थाय रत्यर्थं लिङ्गरूपिणी ।  
सर्वेषां जननी सा तु रत्यर्थं रमणी परा ॥ १०० ॥  
  
  
योनिप्रशंसा  
  
पुंसो योनिः स्त्रियो योनिर्भगदा भगरूपिणी ।  
यस्यां तु जायते जन्तुस्तस्यां चान्ते प्रलीयते ॥ १०१ ॥  
  
प्। २०७)  
  
त्रिशक्तिसहिता योनिर्ब्रह्मविष्णुशिवात्मिका ।  
देवी भगवती ख्याता भगवांश्च सदाशिवः ॥ १०२ ॥  
  
एकैव परमा देवी भगलिङ्गस्वरूपिणी ।  
सर्वेषां योनिरूपेण सा देवी भगरूपिणी ॥ १०३ ॥  
  
योनिस्था योनिमध्यस्था योनिरूपस्वरूपिणी ।  
त्रिकोणा सा त्रिगुणा सा त्रिदैवतमयी परा ॥ १०४ ॥  
  
संयोगे चातुरी याया पूर्णता पञ्चमी स्मृता ।  
तस्माद्योनौ यजेद् देवीं नित्यमानन्दरूपिणीम् ॥ १०५ ॥  
  
प्रक्षाल्य गन्धतोयेन धूपयित्वाऽम्बुधूपकैः ।  
सिन्दूररजसा चैव योनौ चक्रं समालिखेत् ॥ १०६ ॥  
  
स्वकल्पोक्तविधानेन तत्र देवीं प्रपूजयेत् ।  
सर्वयोषिन्मये देवि सर्वकामार्थदायिनि ॥ १०७ ॥  
  
कामेश्वरि कामभूते कामुके सन्निधिं कुरु ।  
अनेनाऽवाहयेद् देवीं स्वीयक्रममथाचरेत् ॥ १०८ ॥  
  
प्। २०८)  
  
पञ्चमीपूजने चैव वर्ज्यं स्वकुलमन्त्रकम् ।  
यावत् पुंसां प्रसङ्गोऽत्र तावत् स्वैरं विवर्जयेत् ॥ १०९ ॥  
  
यदि शङ्कास्पदं तत्र तदा देवीं विसर्जयेत् ।  
प्रमादाद्यदि पापात्मा तत्सङ्गमनुगच्छति ॥ ११० ॥  
  
तदा कुष्ठीभवेत् सद्यो निन्दितां सिद्धिमाप्नुयात् ।  
मद्यं मांसं विना यस्तु कुलपूजां समाचरेत् ॥ १११ ॥  
  
जन्मान्तरसहस्रस्य सुकृतं तस्य नश्यति ।  
विधिवत् पूजनं कृत्वा जप्त्वा स्तुत्वा प्रणम्य च ॥ ११२ ॥  
  
तस्यां यन्त्रं समालिख्य पुनस्तस्यां निवेदयेत् ।  
यावत् सा विह्वला न स्यात्तावत्तां न विसर्जयेत् ॥ ११३ ॥  
  
विसर्जनं विधायैव शक्तीच्छा यदि विद्यते ।  
तस्या आज्ञां गृहीत्वा तु रेत् मै नं र्व च वन् थु पू ॥ ११४ ॥  
  
ततो जपेत् स्त्रियं गच्छन् शेषं पूर्ववदाचरेत् ।  
मद्यं मांसं तथा चान्यं यत्किञ्चित् कुलसाधनम् ॥ ११५ ॥  
  
तस्यै दत्त्वा ततः शेषं गुरवे विनिवेद्य च ।  
तदनुज्ञां मूर्ध्नि कृत्वा शेषमात्मनि योजयेत् ॥ ११६ ॥  
  
शक्तये दक्षिणां दत्त्वा सोऽहं सच्चिन्तयेत्ततः ।  
  
प्। २०९)  
  
कुलपूजनमेतत्तु कथितं सिद्धिहेतवे ॥ ११७ ॥  
  
  
देवीयजनविधानम्  
  
सङ्क्षेपयजनं वक्ष्ये यथा तन्त्रानुसारतः ।  
आलिङ्गनं भवेन्न्यासश्चुम्बनं ध्यानमीरितम् ॥ ११८ ॥  
  
शीत्कारं यजनं प्रोक्तं नैवेद्यं नखलेखनम् ।  
पानं जिह्वामृतं ज्ञेयं रमणञ्च जपो भवेत् ॥ ११९ ॥  
  
आनन्दस्तवनं विद्धि रेतःपातो विसर्जनम् ।  
अद्वैतज्ञानमाश्रित्य सदा देवीं समर्चयेत् ॥ १२० ॥  
  
अश्वमेधशतेनापि ब्रह्महत्याशतेन वा ।  
पुण्यपापैर्न लिप्यन्ते येषां ब्रह्म हृदि स्थितम् ॥ १२१ ॥  
  
पृथिव्यां यानि कर्माणि जिह्वोपस्थनिमित्तकम् ।  
जिह्वोपस्थपरित्यागी कर्मणा किं करिष्यति ॥ १२२ ॥  
  
तावत् कर्माणि कुर्वीत यावज्ज्ञानं न जायते ।  
पूजाकोटिसमं स्तोत्रं स्तोत्रकोटिसमो जपः ॥ १२३ ॥  
  
जपकोटिसमं ध्यानं ध्यानकोटिसमो लयः ।  
  
प्। २१०)  
  
नहि ध्यानात् परो मन्त्रो न देवस्त्वात्मनः परः ॥ १२४ ॥  
  
नानुसन्धात् परा पूजा न हि तृप्तेः परं फलम् ।  
मन्त्रोदकैर्विना सन्ध्यां जपहोमैर्विना तपः ॥ १२५ ॥  
  
उपचारैर्विना पूजां योगी नित्यं समाचरेत् ।  
देहो देवालयो देवि जीवो देवः सदाशिवः ॥ १२६ ॥  
  
त्यजेदज्ञाननिर्माल्यं सोऽहम्भावेन पूजयेत् ।  
जीवः शिवः शिवो जीवः स जीवः केवलः शिवः ॥ १२७ ॥  
  
  
पाशबद्धः पशुः पाशमुक्तः शिवः  
  
पाशबद्धः पशुर्देवि पाशमुक्तः सदाशिवः ।  
तुषेण बद्धो ब्रीहिः स्यात् तुषाभावे तु तण्डुलम् ॥ १२८ ॥  
  
कर्मबद्धः सदा जीवः कर्ममुक्तः सदाशिवः ।  
ध्यायतां क्षणमात्रं वा श्रद्धया परमं त्विह ॥ १२९ ॥  
  
यद्भवेत्तन्महापुण्यं तस्यान्तो नैव गम्यते ।   
क्षणं ब्रह्माहमस्मीति यः कुर्यादात्मचिन्तनम् ॥  
तत्सर्वं पातकं हन्यात्तमः सूर्योदये यथा ॥ १३० ॥  
  
प्। २११)  
  
योगीन्द्रलक्षणम्  
  
स्नातं तेन समस्ततीर्थसलिलैः दत्ता च पृथ्वी द्विजे   
नूनं तेन सुतर्पिताश्च पितरो देवाश्च सम्पूजिताः ।  
यज्ञानाञ्च सहस्रमेवमखिलं तेनैव सर्वं कृतं   
यस्य ब्रह्म विचारणे क्षणमपि प्राप्तञ्च धैर्यं मनः ॥ १३१ ॥  
  
व्रतक्रतु तपस्तीर्थदानदेवार्चनादिषु ।  
यत्फलं कोटिगुणितं तदेवाप्नोति तत्त्ववित् ॥ १३२ ॥  
  
उत्तमा सहजावस्था मध्यमा ध्यानधारणा ।  
जपस्तुतिः स्यादधमा होमपूजाऽधमाधमा ॥ १३३ ॥  
  
उत्तमा तत्त्वचिन्ता स्याज्जपचिन्ता तु मध्यमा ।  
शास्त्रचिन्ताऽधमा ज्ञेया लोकचिन्ताऽधमाधमा ॥ १३४ ॥  
  
यो निन्दास्तुतिशीलेषु सुखदुःखारिबन्धुषु ।  
समश्चेत् स तु योगीन्द्रो हर्षाहर्षविवर्जितः ॥ १३५ ॥  
  
प्। २१२)  
  
निस्पृहो नित्यसन्तुष्टः समदर्शी जितेन्द्रियः ।  
आस्ते देहे प्रवासीव स योगी परतत्त्ववित् ॥ १३६ ॥  
  
निःसङ्कल्पो निर्विकल्पो निर्जितोपाधिवासनः ।  
निजस्वरूपनिर्मग्नः स योगी परतत्त्ववित् ॥ १३७ ॥  
  
यथा पङ्ग्वन्धबधिरक्लीवोन्मत्तजडादयः ।  
निवसन्ति च सर्वत्र स योगी परमो मतः ॥ १३८ ॥  
  
पञ्चमुद्रासमुत्पन्नः परमानन्दनिर्भरः ।  
य आस्ते स तु योगीन्द्रः पश्यत्यात्मानमात्मनि ॥ १३९ ॥  
  
येन युक्तेन मनसा प्रसन्ना चण्डिका भवेत् ।  
तेन सन्तुष्टहृदयैः सेव्या देवी न संशयः ॥ १४० ॥  
  
  
इति श्रीमज्ज्ञानानन्दपरहंसविरचिते कौलावलीनिर्णये नवमोल्लासः ॥ ९ ॥  
  
  
दशम उल्लासः   
  
कौलाचारविधानम्  
  
अथाचारं प्रवक्ष्यामि यथातन्त्रानुसारतः ।  
सर्वभूतहिते युक्तः समयाचारतत्परः ॥ १ ॥  
  
  
समयाचारकथनम्  
  
अनित्यकर्मसन्त्यागी नित्यानुष्ठानतत्परः ।  
मन्त्रधारणमात्रेण शिवभावेन तत्परः ॥ २ ॥  
  
परस्यां देवतायां तु सर्वकर्मनिवेदकः ।  
येषाञ्च निश्चलाभक्तिर्गुरौ देवे मनावपि ॥ ३ ॥  
  
तेषां सिद्धिर्भवेदाशु नान्यथा कल्पकोटिषु ।  
  
  
गुरुमाहात्म्यम्  
  
गुरुर्ब्रह्मा गुरुर्विष्णुर्गुरुर्देवो महेश्वरः ॥ ४ ॥  
  
गुरुर्मनुर्गुरुर्जापो गुरुरेव परन्तपः ।  
तेषां सिद्धिर्भवेदाशु नाभक्तस्य कदाचन ॥ ५ ॥  
  
प्। २१४)  
  
प्रातरेव गुरुं ध्यायेत् ब्रह्मरन्ध्रे च साधकः ।  
सम्पूज्य सकलं कर्म कुर्यात्तस्याऽज्ञया सदा ॥ ६ ॥  
  
विंशतिः पुरुषान् वापि सप्त पञ्चत्रयोऽपि वा ।  
अज्ञात्वा गुरुवंशानां शिष्यश्चेन्नष्टसन्ततिः ॥ ७ ॥  
  
  
गुरुवंशगौरवम्  
  
ध्यात्वा गुरुकुलं नैव नष्टमार्गो भविष्यति ।  
नष्टमार्गान् मन्त्रविद्ये न तादृक्सिद्धिगोचरे ॥ ८ ॥  
  
गुरूणां शिष्यभूतानां नास्ति चेत् सन्ततिक्रमः ।  
तन्त्रमन्त्राश्च विद्याश्च निष्फला नात्र संशयः ॥ ९ ॥  
  
स्ववंशादधिको ज्ञेयो गुरुवंशः शुभावहः ।  
उत्पादकब्रह्मदात्रोर्गरीयान् मन्त्रदः पिता ॥ १० ॥  
  
अस्मान् मन्येत सततं पितुरप्यधिकं गुरुम् ।  
गमनं पूजनं स्वप्नं भोजनं रमणं तथा ॥ ११ ॥  
  
गृहीत्वाऽज्ञां गुरोः कुर्यात्तस्य सिद्धिर्विना जपात् ।  
गुरौ मनुष्यबुद्धिञ्च मन्त्रे चाक्षरभावनाम् ॥ १२ ॥  
  
प्। २१५)  
  
प्रतिमासु शिलाबुद्धिं कुर्वाणो नरकं व्रजेत् ।  
गुरौ मानुषबुद्ध्या न पश्येत् शिष्यः कदाचन ॥ १३ ॥  
  
कदाचिन्न लभेत् सिद्धिं मन्त्रैर्वा देवतार्चनैः ।  
श्रीगुरुं प्राकृतैः सार्द्धं ये स्मरन्ति वदन्ति च ॥ १४ ॥  
  
तेषां हि सुकृतं सर्वं पातकं भवति क्षणात् ।  
चापल्यं परिहासञ्च गुरोः साक्षाद्विवर्जयेत् ॥ १५ ॥  
  
वृथा तु पूजनं मुद्रा क्रियते मन्दबुद्धिभिः ।  
श्रीगुरौ संस्थिते साक्षात् किं वृथा ध्यानयोगतः ॥ १६ ॥  
  
गुरौ सन्निहिते यस्तु पूजयेदन्यदेवताम् ।  
स याति नरकं घोरं सा पूजा विफला भवेत् ॥ १७ ॥  
  
यतः सर्वत्र मन्त्राणां गुरुपूजा गरीयसी ।  
तदग्रे मन्त्रतन्त्राणां भाषणं नैव कारयेत् ॥ १८ ॥  
  
पूजिते गुरुपादे वै सर्वदेवः सुखी भवेत् ।  
सर्वेषां मन्त्रतन्त्राणां पिताऽसौ यः सदाशिवः ॥ १९ ॥  
  
प्। २१६)  
  
अन्यदेवसपर्या वा अन्यदेवस्य कीर्तनम् ।  
गुरुदेवं विना चैव तदग्रे नरकं व्रजेत् ॥ २० ॥  
  
गुरोः प्रीतिकरं कर्म यः कुर्यात् साधकोत्तमः ।  
तस्याऽशु सिद्धयः सर्वाः सन्ति पादतले सदा ॥ २१ ॥  
  
कायेन मनसा वाचा यो भक्तश्चरणे गुरोः ।  
तस्य सिद्धिर्भवेदाशु पूजाहोमजपादृते ॥ २२ ॥  
  
गुरुभक्तिविहीनश्चेत् हानिस्तस्य पदे पदे ।  
प्रत्यक्षे वा परोक्षे वा प्रत्यहं प्रणमेद् गुरुम् ॥ २३ ॥  
  
गुरोरग्रे पृथक् पूजामौद्धत्यञ्च विवर्जयेत् ।  
दीक्षां व्याख्यां प्रभुत्वञ्च गुरोरग्रे न कारयेत् ॥ २४ ॥  
  
सर्वथा तुष्टिमुत्पाद्य गुरोः प्रसादमालभेत् ।  
ऋणदानं तथाऽदानं वस्तूनां क्रयविक्रयम् ॥ २५ ॥  
  
न कुर्याद् गुरुणा सार्द्धं शिष्योऽपि च कदाचन ।  
आज्ञाभङ्गोऽर्थहरणं गुरोरप्रियवर्तनम् ॥ २६ ॥  
  
प्। २१७)  
  
गुरुद्रोहमिदं प्राहुः यः कुर्यात् स च पातकी ।  
स्नेहद्रव्यनियोगञ्च नाऽनिवेद्य गुरौ चरेत् ॥ २७ ॥  
  
अनिवेद्य तु यः कुर्यात् स भवेद् ब्रह्मघातकः ।  
गुरुनाम न भाषेत जपकालादृते क्वचित् ॥ २८ ॥  
  
श्रीनाथ देव स्वामीत्यभिवादे साधने वदेत् ।  
गुरुं तुङ्कृत्य हुङ्कृत्य वाचा निर्भर्त्स्य यः कदा ॥ २९ ॥  
  
देवं गुरुं गुरुस्थानं क्षेत्रं क्षेत्राधिदेवताः ।  
सिद्धिं सिद्धाधिवासांश्च श्रीपूर्वं समुदीरयेत् ॥ ३० ॥  
  
विकल्प्य कुलशास्त्राणि भवन्ति कुलराक्षसाः ।  
एकाक्षरप्रदातारं यो गुरुञ्चावमानयेत् ॥ ३१ ॥  
  
शुनो योनिशतं गत्वा चण्डालत्वमवाप्नुयात् ।  
गुर्वग्रे न तपः कुर्यान्नोपवासव्रतादिकम् ॥ ३२ ॥  
  
तीर्थयात्राञ्च यः कुर्यान्न कुर्यादात्मशुद्धये ।  
  
प्। २१८)  
  
न नियोगं गुरोर्दद्याद् दुष्टतां न विभावयेत् ॥ ३३ ॥  
  
यस्मिन् द्रव्ये गुरोरस्ति स्पृहा नानुभवेत्ततः ।  
अवश्यं यदि वाञ्छा स्यादनुभूयात्तदाज्ञया ॥ ३४ ॥  
  
यस्तिलार्धं तदर्धं वा गुरुस्वमुपजीवति ।  
मोहाल्लोभात् पतेद्यस्तु नरके च त्रिसप्तके ॥ ३५ ॥  
  
बह्वल्पं हि गुरोर्द्रव्यम् अदत्तं स्वीकरोति यः ।  
तिरश्चां योनिमालम्ब्य क्रव्यादैर्भक्ष्यते सदा ॥ ३६ ॥  
  
गुरुद्रव्याभिलाषी च गुरुस्त्रीगमनोत्सुकः ।  
पतितस्यापि तस्यापि प्रायश्चित्तं न विद्यते ॥ ३७ ॥  
  
तत्पापं समवाप्नोति गुर्वग्रेऽनृतभाषणात् ।  
गोब्राह्मणवधं कृत्वा यत्पापं समवाप्नुयात् ॥ ३८ ॥  
  
शक्तिच्छायां गुरुच्छायां देवच्छायां न लङ्घयेत् ।  
यद्यत्र गुरुणा सार्द्धं स्वपित्युपविशेत्तु यः ॥ ३९ ॥  
  
स याति नरकं घोरं यावदिन्द्राश्चतुर्दश ।  
  
प्। २१९)  
  
गुरुवाक्यहतं कृत्वा आत्मवाक्यं तु रोपयेत् ॥ ४० ॥  
  
गुरुं जेतुं मनो यस्य पच्यते नरकार्णवे ।  
अनेकधा पशोरन्नं भुञ्जते ये च कौलिकाः ॥ ४१ ॥  
  
तेभ्यः प्रकुप्यते देवी तत्सङ्गं नैव कारयेत् ।  
लक्षत्रयञ्जपेल्लोपां लक्षं वाऽप्यजपां जपेत् ॥ ४२ ॥  
  
होमयेद्धविषाऽज्येन निष्पापः स्यात्तदा ध्रुवम् ।  
गुरुणाऽलोकितः शिष्य उत्तिष्ठेदासनं त्यजेत् ॥ ४३ ॥  
  
गुरुणा सदसद्वापि यदुक्तं तन्न लङ्घयेत् ।  
रभसं मैथुनं मिथ्या यो वदेद् गुरुमन्दिरे ॥ ४४ ॥  
  
स याति नरकं घोरं शम्भुना परिभाषितम् ।  
न विशेदासने धीरो देवतागुरुसन्निधौ ॥ ४५ ॥  
  
गुरोः सिंहासनं देयं ज्येष्ठानामुत्तमासनम् ।  
देश्यासनं कनिष्ठानामितरेषां समासनम् ॥ ४६ ॥  
  
प्। २२०)  
  
रिक्तहस्तो न पश्येत्तु राजानं दैवतं गुरुम् ।  
फलपुष्पादिकं नीत्वा यथा शक्त्या समर्पयेत् ॥ ४७ ॥  
  
एवं यो नाचरेन्मन्त्री ब्रह्मराक्षसतां व्रजेत् ।  
आलिङ्गनप्रदानेन गुरौ तुष्टे सकृद्यदि ॥ ४८ ॥  
  
तदा किम्वा न लभते साधका गुरुसेवकाः ।  
  
  
गुरुत्यागात् नरकगामित्वम्  
  
गुरुत्यागे ध्रुवो मृत्युर्मन्त्रत्यागाद्दरिद्रता ॥ ४९ ॥  
  
गुरुमन्त्रपरित्यागाद्रौरवं नरकं व्रजेत् ।  
गुरुत्यागकरः शिष्यः प्रायश्चित्ती भवेद्ध्रुवम् ॥ ५० ॥  
  
लक्षं श्रीपादुकामन्त्रं जप्त्वा पापात् प्रमुच्यते ।  
मन्त्रत्यागकरः शिष्यस्तत्सङ्गं नैव कारयेत् ॥ ५१ ॥  
  
लक्षमेकं जपेन्मन्त्रं होमतर्पणतः शुचिः ।  
ब्रह्मापराशरव्यासविश्वामित्रादयः पुनः ॥ ५२ ॥  
  
गुरुषुश्रूषणात् सिद्धिं प्राप्तास्ते भुवनत्रये ।  
शिवो गुरुप्रसादेन सर्ववित्सर्वगः प्रभुः ॥ ५३ ॥  
  
प्। २२१)  
  
साधकः शिव एव स्याद् गुरौ तुष्टे सकृद् यदि ।  
तदा किम्वा न लभन्ते साधका गुरुसेवकाः ॥ ५४ ॥  
  
तस्मादेव प्रयत्नेन गुरुसेवां समाचरेत् ।  
सर्वदा गोपयेदेनं गुरुञ्च मनुमेव च ॥ ५५ ॥  
  
गुरुशय्यासनं यानं पादुकोपानहौ तथा ।  
स्नानोदकं तथा छायां लङ्घयेन्न कदाचन ॥ ५६ ॥  
  
वृथा कालं न गमयेद् द्यूतक्रीडादिना सुधीः ।  
गमयेद् देवतापूजाजपयागस्तवादिना ॥ ५७ ॥  
  
गुरोः कृपालापकथास्तोत्रागमावलोकनैः ।  
गमयेदनिशं कालं न वदेत् परदूषणम् ॥ ५८ ॥  
  
रागलोभमदक्रोधपैशुन्यादि विवर्जयेत् ।  
कुलाचारं गुरुं देवं मनसाऽपि न निन्दयेत् ॥ ५९ ॥  
  
पूजां ध्यानं जपं होमं यथा कर्मचतुष्टयम् ।  
प्रत्यहं साधकः कुर्यात् स्वयञ्चेत् सिद्धिमिच्छति ॥ ६० ॥  
  
प्। २२२)  
  
परदारादिसङ्गतिः वर्जनीया  
  
कन्यायोनिं पशुक्रीडां दिग्वस्त्रां प्रकटस्तनीम् ।  
नालोकयेत् परद्रव्यं परदाराश्च वर्जयेत् ॥ ६१ ॥  
  
न निन्देद् व्रतिनं विप्रं वेदाङ्गसंहितास्तथा ।  
पुराणागमशास्त्राणि कल्पांश्चापि न दूषयेत् ॥ ६२ ॥  
  
अन्यमन्त्रार्चने श्रद्धामन्यमन्त्रप्रपूजनम् ।  
एकस्यावाहनं कृत्वा नान्यसाधनमाचरेत् ॥ ६३ ॥  
  
अन्यस्य स्मरणाद् दुःखं योगिनीशापमालभेत् ।   
अपमृत्युभवेत्तस्य मृते च नरकं व्रजेत् ॥ ६४ ॥  
  
किमधिकञ्चापरैः साध्यं तस्याः सर्वं यतो लभेत् ।  
कुलदर्शनशास्त्राणि कुलद्रव्याणि कौलिकान् ॥ ६५ ॥  
  
सेवकान् प्रेरकान् वापि वाचकान् दर्शकांस्तथा ।  
शिक्षकान् मोक्षकान् वापि योइगिनीसिद्धिरूपकान् ॥ ६६ ॥  
  
  
स्त्रीनिन्दा न कर्तव्या  
  
कन्यां कुमारिकां नग्नामुन्मत्तामपि योषितम् ।  
न निन्देन्न जुगुप्सेत न हसेन्नावमानयेत् ॥ ६७ ॥  
  
प्। २२३)  
  
नाप्रियं नानृतं ब्रूयात् कस्यापि कुलयोगिनः ।  
कुरूपेति निकृष्टेति न वदेत् कुलयोषितम् ॥ ६८ ॥  
  
परीक्षयेन्न भक्तांश्च वीराणाञ्च कृताकृतम् ।  
या काचिदङ्गना लोके सा मातृकुलसम्भवा ॥ ६९ ॥  
  
कुप्यन्ति कुलयोगिन्यो वनितानामतिक्रमात् ।  
स्त्रीणां शतापराधेन पुष्पेणापि न ताडयेत् ॥ ७० ॥  
  
कुलस्त्रीवीरनिन्दाञ्च तत्त्वद्रव्यापहारणम् ।  
कुलरोधप्रहारञ्च वर्जयेन्मतिमान् सदा ॥ ७१ ॥  
  
स्त्रीमयञ्च जगत् सर्वं स्वयं तावत्तथा भवेत् ।  
न हिंसेदखिलान् जन्तून्न निन्देद्वामलोचनाम् ॥ ७२ ॥  
  
न निन्देद्दक्षिणं वामं देववाक्यं तथैव च ।  
न निन्देत् शक्तिसिद्धान्तं शक्तिपूजनतत्परः ॥ ७३ ॥  
  
प्। २२४)  
  
न निन्देद् वृद्धवाक्यं तु न निन्देद् वेदवादिनम् ।  
न निन्देद् बहुमान्यञ्च न निन्देच्च पतिव्रताम् ॥ ७४ ॥  
  
न निन्देद् देवलोकादीन्न निन्देत् समयस्थितान् ।  
न निन्देद् बहुलं मांसं निन्दां सर्वत्र वर्जयेत् ॥ ७५ ॥  
  
प्रमत्तामन्त्यजां कन्यां पुष्पितां पतितस्तनीम् ।  
विरूपां मुक्तकेशीञ्च कामार्त्ताञ्च न निन्दयेत् ॥ ७६ ॥  
  
  
स्त्रीः शक्तिरूपिणी  
  
शक्तिमयं जगत् सर्वं स्वयं तावत्तथा भवेत् ।  
शक्तिरूपा यतो देवी सृष्टिमध्ये व्यवस्थिता ॥ ७७ ॥  
  
शक्तेः सृष्टिः समुत्पन्ना शक्तौ च लीयते पुनः ।  
तस्मात् शक्तिः प्रधाना च पूजनीया प्रयत्नतः ॥ ७८ ॥  
  
भक्षयेद्योषिता सार्द्धं जुहुयादग्निसम्मुखे ।  
आरक्तवसनां नारीं यत्नाद् भक्त्या समानयेत् ॥ ७९ ॥  
  
शक्तिपूजां सदा कुर्यात् प्रसन्ना येन जायते ।  
सुखं शक्तिप्रसन्ने तु दुःखं तद्वर्जनाद् भवेत् ॥ ८० ॥  
  
प्। २२५)  
  
शाक्तव्यवहारः  
  
भक्ष्यं भोज्यं तथा पेयं गन्धं पुष्पं तथा पुनः ।  
शक्तौ निवेद्य प्रथमं तथा चाऽभरणादिकम् ॥ ८१ ॥  
  
तत्पश्चादात्मसात् कुर्यात् सिद्ध्यर्थी साधकश्च यः ।  
शक्तौ दर्पं घृणां लज्जां वर्जयेत् क्रोधदर्शनम् ॥ ८२ ॥  
  
कदाचिद्दर्परूपेण पुष्पेणापि न ताडयेत् ।  
शक्तौ न विस्मयं कार्यं यस्मात् क्रुद्धा च चण्डिका ॥ ८३ ॥  
  
विस्मिते बहुलं नाशं मृत्युलाभमवाप्नुयात् ।  
मृतेऽपि नरकं याति श्रियमाप्नोति पूजनात् ॥ ८४ ॥  
  
चर्व्यं चोष्यं लेह्यपेयं भक्ष्यं भोज्यं गृहं सुखम् ।  
सर्वञ्च युवतीरूपं भावयेत् यतमानसः ॥ ८५ ॥  
  
कुलजां युवतीं वीक्ष्य नमस्कुर्यात् समाहितः ।  
यदि भाग्यवशेनैव कुलदृष्टिस्तु जायते ॥ ८६ ॥  
  
तदैव मानसीं पूजां तत्र तासां प्रकल्पयेत् ।  
बालां वा यौवनोन्मत्तां वृद्धां वा सुन्दरीं तथा ॥ ८७ ॥  
  
कुत्सितां वा महादुष्टां नमस्कृत्य विसर्जयेत् ।  
  
प्। २२६)  
  
तासां प्रहारं निन्दाञ्च कौटिल्यमपि चाप्रियम् ॥ ८८ ॥  
  
सर्वथा न च कर्त्तव्यमन्यथा सिद्धिरोधकृत् ।  
स्त्रियो देव्यः स्त्रियः प्राणाः स्त्रिय एव विभूषणम् ॥ ८९ ॥  
  
स्त्रीसङ्गिना सदा भाव्यमन्यथा स्वस्त्रिया अपि ।   
न पश्येत् पतितां नग्नामुन्मत्तां प्रकटस्तनीम् ॥ ९० ॥  
  
दिवसे न रमेन्नारीं तद्योनिं न निरीक्षयेत् ।  
विपरीतरता सा तु भविता हृदयोपरि ॥ ९१ ॥  
  
स्त्रीद्वेषो नैव कर्त्तव्यो विशेषात् पूजनं स्त्रियः ।  
जपस्थाने महाशङ्खं निवेश्योर्ध्वं जपञ्चरेत् ॥ ९२ ॥  
  
  
जपे कालशुच्यादि नियमो नास्ति  
  
स्त्रियं गच्छन् स्पृशन् पश्यन् विशेषात् कुलजां शुभाम् ।  
मांसमत्स्यदधि क्षौद्रभक्ष्यद्रव्ये यथारुचि ॥ ९३ ॥  
  
भोज्यान्नासनभक्तानि भुक्त्वा भक्ष्यं चरेज्जपम् ।  
विना पीत्वा सुरां भुक्त्वा मांसं गत्वा रजस्वलाम् ॥ ९४ ॥  
  
यो जपेच्चण्डिकां देवीं दुःखं तस्य पदे पदे ।  
  
प्। २२७)  
  
कौलिकमाहात्म्यम्  
  
अन्तःशाक्ता बहिःशैवाः सभायां वैष्णवा मताः ॥ ९५ ॥  
  
नानावेशधराः कौला विचरन्ति महीतले ।  
कुलपूजादिलिङ्गैस्तु रहितो विष्णुतत्परः ॥ ९६ ॥  
  
गच्छन् स्वपन् भ्रमन् वापि स्खलन् विष्णुपरायणः ।  
हरिनाम्ना जातभावो भावाखिलविचेष्टितः ॥ ९७ ॥  
  
जय विष्णो हरे ब्रह्मन् नानार्थपरविस्तरैः ।  
स्मर्त्तव्या च महादेवी कुलीनैर्विपिने गृहे ॥ ९८ ॥  
  
  
रात्रौ जपः प्रशस्तः  
  
रात्रौ पर्यटनञ्चैव रात्रौ च शक्तिपूजनम् ।  
न करोति कथञ्चैव साधकः कौलिको भवेत् ॥ ९९ ॥  
  
बधिराद् विहरेदेकः सदा सङ्गविलङ्घितः ।  
दिक्कालनियमो नात्र स्थित्यादिनियमो न च ॥ १०० ॥  
  
न जपे कालनियमो नार्चादिषु बलिष्वपि ।  
स्वेच्छानियम उक्तोऽत्र शक्तिमन्त्रस्य साधने ॥ १०१ ॥  
  
प्। २२८)  
  
स्नानादिमानसं शौचं मानसः प्रवरो जपः ।  
पूजनं मानसं दिव्यं मानसं तर्पणादिकम् ॥ १०२ ॥  
  
सर्व एव शुभः कालो नाशुभो विद्यते क्वचित् ।  
न विशेषो दिवारात्रौ न सन्ध्यायां महानिशि ॥ १०३ ॥  
  
वस्त्रासनस्थानगेह देहस्पर्शादिधारिणः ।   
शुद्धिं न चाचरेत्तत्र निर्विकल्पं मनश्चरेत् ॥ १०४ ॥  
  
नात्र शुद्धेरपेक्षास्ति न चामेध्यादिदूषणम् ।  
य एवं चिन्तयेन्मन्त्री सर्वकामार्थसिद्धिभाक् ॥ १०५ ॥  
  
गद्यपद्यमयी वाणी सभायां तस्य जायते ।  
तस्य दर्शनमात्रेण वादिनो निष्प्रभां गताः ॥ १०६ ॥  
  
राजानोऽपि च दासत्वं भजन्ते किं परे जनाः ।  
सर्वदेवमयं देहं सर्वदेवमयीं तनूम् ॥ १०७ ॥  
  
आत्मानं देवतारूपम् अद्वैतं परिचिन्तयेत् ।  
आत्मा च परमात्मा च जगद्व्यापी स्वयं विभुः ॥ १०८ ॥  
  
प्। २२९)  
  
आत्मानं ब्रह्मरूपं च सर्वदा परिचिन्तयेत् ।  
शत्रवश्चापि मित्रन्ति साक्षाद्दासन्ति भूमिपाः ॥ १०९ ॥  
  
वाचयन्ति यशः सर्वे साधकानां सुनिश्चितम् ।  
दुर्मुखाः सुमुखाः सर्वे गर्विता प्रणमन्ति च ॥ ११० ॥  
  
बाधकाः साधका यान्ति साधकस्य विशेषतः ।  
सर्वदा पूजयेद् देवीमस्नातः कृतभोजनः ॥ १११ ॥  
  
महानिशाशुचौ देशे बलिं मन्त्रेण दापयेत् ।  
अत्यन्तरोगयुक्तो वा शुचिर्वाऽप्यथवाऽशुचिः ॥ ११२ ॥  
  
अकालेऽप्यथवा काले अधिकारी सदैव हि ।  
कृतार्थं मन्यमानस्तु सन्तुष्टनिजमानसः ॥ ११३ ॥  
  
नाधर्मो विद्यते किञ्चित् किञ्चिद्धर्मो महान् भवेत् ।  
कुलान्नञ्चैव भुञ्जीत कुलीनेन सह स्वपेत् ॥ ११४ ॥  
  
कुलप्रसङ्गः कर्त्तव्यः कुलीनैर्न पशोः क्वचित् ।  
यस्मिन्मन्त्रे य आचारस्तस्य धर्मस्तु तादृशः ॥ ११५ ॥  
  
प्। २३०)  
  
तद्धस्तावचितं भोज्यं तद्धस्तावचितं जलम् ।  
तद्धस्तावचितं पुष्पं देवताभ्यो निवेदयेत् ॥ ११६ ॥  
  
षडङ्गन्यासमाचर्य ध्यात्वा रात्रौ जपेत् सुधीः ।  
सदाकालं जपेन्मन्त्रं सर्वसिद्धिपरायणः ॥ ११७ ॥  
  
न दोषः सर्वदा जापे सर्वदेशेऽपि सर्वदा ।  
जपनिष्ठो जपेद्यस्तु सर्वयज्ञफलं लभेत् ॥ ११८ ॥  
  
सर्वेषामेव यज्ञानां जपयज्ञः प्रशस्यते ।  
रात्रौ जपैकमात्रेण सिद्धिदा चण्डिका भवेत् ॥ ११९ ॥  
  
इडायाञ्च गते रात्रौ शक्तिमन्त्रं जपेद् यदि ।  
पिङ्गलायां गते जीवे पुम्मन्त्रं प्रजपेत् सदा ॥ १२० ॥  
  
न चेज्जन्मसहस्रैस्तु नैव सिद्धिः प्रजायते ।  
कृतार्थस्तेन जायेत स्वर्गो वा मोक्ष एव वा ॥ १२१ ॥  
  
प्। २३१)  
  
भ्रान्तिरत्र न कर्त्तव्या सिद्धिहानिः प्रजायते ।  
विस्मिता विलयं यान्ति पशवः शास्त्रमोहिताः ॥ १२२ ॥  
  
विशुद्धचित्तोऽत्र भवेत् सिद्धिः स्यादपवर्गदा ।  
एतैस्तु तत्क्षणात् सिद्धिर्विस्मयो नास्ति चापरः ॥ १२३ ॥  
  
  
कुलभ्रष्टस्य निष्कृतिर्नास्ति  
  
सर्वाचारपरिभ्रष्टः कुलाचारं समाचरेत् ।  
कुलाचारपरिभ्रष्टो रौरवं नरकं व्रजेत् ॥ १२४ ॥  
  
शास्त्रेषु निष्कृतिर्द्रष्टा महापातकिनामपि ।  
कुलभ्रष्टस्य कुत्रापि न द्रष्टा निष्कृतिः क्वचित् ॥ १२५ ॥  
  
आपदं दुरितं रोगो दारिद्र्यं कलहो भयम् ।  
योगिनीनां प्रकोपश्च स्खलितानि पदे पदे ॥ १२६ ॥  
  
  
कुलाचारी योगिनीप्रियः  
  
भ्रंशमानः प्रणष्टश्च तेजोहीनश्च दुर्मतिः ।  
निन्दितः सर्वविद्विष्टो विह्वलः सङ्गवर्जितः ॥ १२७ ॥  
  
देशाद्देशान्तरं याति कार्यहानिश्च सर्वदा ।  
तत्रापि कुलमार्गस्थाः शाकिन्यः कुलपालिकाः ॥ १२८ ॥  
  
भक्षयन्ति पुरा तासां वरो दत्तो मयैव तु ।  
  
प्। २३२)  
  
तस्मादाचारवान् वीरो योगिनीनां प्रियो भवेत् ॥ १२९ ॥  
  
कुलाचारेण देवत्वं योगिनीवीरमेलनम् ।  
तिर्यग्योनिं समाप्नोति कौलिकस्तद्विपर्ययात् ॥ १३० ॥  
  
आज्ञासिद्धिर्भवेत्तस्य आचारपालनात् सदा ।  
संस्कारस्य विहीनत्वाद् गुरुवाक्यस्य लङ्घनात् ॥ १३१ ॥  
  
आचारवर्जनाच्चैव कौलिकः पतितो भवेत् ।  
भोगो मोक्षायते तस्य पातकं सुकृतायते ॥ १३२ ॥  
  
मोक्षायते च संसारः साधकशुद्धभावतः ।  
पञ्चतत्त्वेन कर्त्तव्यं सदैव पूजनं महत् ॥ १३३ ॥  
  
अतिगुप्तेन कर्त्तव्यं सर्वथैव सुनिश्चितम् ।   
इत्याचारपरः श्रीमान् जपपूजापरायणः ॥ १३४ ॥  
  
पालकः कुलतत्त्वानां परतत्त्वे प्रलीयते ।  
अणिमाद्यष्टसिद्धीनामाश्रयः साधको भवेत् ॥ १३५ ॥  
  
प्। २३३)  
  
प्रायश्चित्तं भृगोः पातं सन्न्यासं व्रतधारणम् ।  
कायक्लेशञ्च नास्तिक्यं तीर्थयात्रामुपोषणम् ॥ १३६ ॥  
  
वर्जयेच्च प्रयत्नेन यदीच्छेत् सिद्धिमात्मनः ।  
  
पञ्चमहापातकानि  
  
वीरहत्या वृथापानं वीरद्रव्यापहारिता ॥ १३७ ॥  
  
वीरस्त्रीगमनञ्चापि तत्संसर्गाच्च पञ्चमम् ।  
महापातकमित्युक्तं सर्वथा परिवर्जयेत् ॥ १३८ ॥  
  
कुसुम्भं नालिकाञ्चैव चिञ्चामेव न खादयेत् ।  
भुक्त्वा चान्द्रायणं कुर्यात् सिद्धविद्याप्रपूजकः ॥ १३९ ॥  
  
इक्षुखण्डं न भुञ्जीत शिवा कालीति नो वदेत् ।  
न छेदयेत् कदम्बञ्च त्रिपुरापूजकः सदा ॥ १४० ॥  
  
प्रमादाद्यदि कुर्वीत सुन्दरीशापमाप्नुयात् ।  
कुलधर्मं समाश्रित्य आचारं यो न पालयेत् ॥ १४१ ॥  
  
यथेच्छाचारिणस्तस्य महापातकिनः सदा ।  
निष्कृतिर्नास्ति तस्यैव महारौरवसङ्कुले ॥ १४२ ॥  
  
स सदा पशुरित्युक्तो देवताशापमाप्नुयात् ।  
  
प्। २३४)  
  
गुप्तप्रकटसम्भूतं ज्ञानाज्ञानकृतं तथा ॥ १४३ ॥  
  
निषिद्धाचरणं यत्र कुत्रापि यदि जायते ।  
प्रायश्चित्तं तत्र तत्र कर्त्तव्यं साधकेन च ॥ १४४ ॥  
  
निषिद्धाचरणे सम्यक् पापस्य गुरुलाघवम् ।  
देशं कालं वयो वित्तं सम्यक् ज्ञात्वा यथाविधि ॥ १४५ ॥  
  
प्रायश्चित्तं गुरोः कुर्यात् सर्वपापविशुद्धये ।  
शिष्योऽपि खलु तत्प्रोक्तं प्रायश्चित्तं समाचरेत् ॥ १४६ ॥  
  
अथवा सर्वपापानां गुरुनामजपः स्मृतः ।  
जाम्बूनदस्य कलुषं परिशुद्धं यथाऽग्निना ॥ १४७ ॥  
  
अनाचारस्य मालिन्यं प्रायश्चित्ताऽग्निना दहेत् ।  
लक्षं नाम्नो गुरोर्जापे सर्वपापाद्विशुद्ध्यति ॥ १४८ ॥  
  
अथवाऽप्यजपालक्षं लोपालक्षत्रयं तथा ।  
जपान्मुच्येत पापेभ्यः सर्वेभ्यः साधकः सदा ॥ १४९ ॥  
  
  
लोपामुद्रामन्त्रोद्धारः  
  
वियच्छून्ययुतः शक्तिः सविसर्गोऽजपामनुः ।  
  
प्। २३५)  
  
वियच्छक्तिस्ततः कामः क्षौणी च परमेश्वरी ॥ १५० ॥  
  
आकाशं भृगुकामौ च शिवः शक्रश्च पार्वती ।  
चन्द्रोऽनङ्गो धरादेवी लोपामुद्रा प्रकाशिता ॥ १५१ ॥  
  
बहुनाऽत्र किमुक्तेन रहस्यं कथ्यतेऽधुना ।  
वर्णाश्रमाणां सर्वेषामाचारः सद्गतिप्रदः ॥ १५२ ॥  
  
  
गुरुः शिष्यपापम् आप्नोति  
  
प्रजादोषश्च राजानं जायादोषं पतिं यथा ।  
तथा प्राप्नोत्यसन्देहः शिष्यपापं गुरुः सदा ॥ १५३ ॥  
  
गुरुस्त्रिवारमाचारं कथयेच्च स्वशिष्यके ।  
न गृह्णाति हि शिष्यश्चेत् तदा पापं गुरोर्न हि ॥ १५४ ॥  
  
  
कुलशास्त्रं पशुभ्यः गोप्तव्यम्  
  
कुलधर्मप्रसङ्गन्तु पशूनां पुरतस्त्यजेत् ।  
कदाचिन्नैव कुर्याद्धि शूद्राग्रे वेदपाठवत् ॥ १५५ ॥  
  
प्। २३६)  
  
पीठक्षेत्रागमाम्नायं तद्विद्याचारकौलिकान् ।  
कुलद्रव्यादिकञ्चापि न वदेत् पशुसन्निधौ ॥ १५६ ॥  
  
यथा रक्षति चौरेभ्यो धनधान्याम्बरादिकम् ।  
कुलधर्मं तथा चैव पशुभ्यः परिरक्षयेत् ॥ १५७ ॥  
  
सुगुप्तकौलिकाचारमनुगृह्णन्ति देवताः ।  
वाञ्छदासिद्धिमवाप्नोति नाशयन्ति प्रकाशकान् ॥ १५८ ॥  
  
  
या देवी भुवनेश्वरी त्रिभुवनलोकोद्धृता ह्यग्रतो   
विद्यासृष्टिकृता स्वकीयवपुषो वर्णाश्रिता देवता ।  
सा नित्या सकला गृहस्थनिलया कान्तादृता कोमला   
नित्यं पञ्चगुणैर्भजस्व तपसा भोगेन तां साधक ! ॥ १५९ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये दशमोल्लासः ॥ १० ॥  
  
  
  
एकादश उल्लासः   
  
भावनिरूपणम्  
  
पश्वदिभेदेन भावस्य त्रैविध्यम्  
  
अथ भावं प्रवक्ष्यामि यथा तन्त्रानुसारतः ।  
भावस्तु त्रिविधः प्रोक्तो दिव्यवीरपशुक्रमात् ॥ १ ॥  
  
  
तद्भेदेन गुरुमन्त्रदेवतानां त्रैविध्यम्  
  
गुरुश्च त्रिविधश्चैव तथैव मन्त्रदेवता ।  
आद्यभावो महान् श्रेयान् सर्वसिद्धिप्रदायकः ॥ २ ॥  
  
द्वितीयो मध्यमश्चैव तृतीयो विश्वनिन्दितः ।  
बहुजापात्तथा होमात् कायक्लेशादि विस्तरैः ॥ ३ ॥  
  
न भावेन विना चैव यन्त्रमन्त्राः फलप्रदाः ।  
किं वीरसाधनैर्लक्षैः किम्वाऽकृष्टकुलाकुलैः ॥ ४ ॥  
  
किं पीठपूजनेनैव किं कन्याभोजनादिभिः ।  
स्वकुले प्रीतिदानेन किं परेषान्तथैव च ॥ ५ ॥  
  
किं जितेन्द्रियभावेन किं कुलाचारकर्मणा ।  
यदि भावविशुद्धात्मा न स्यात् कुलपरायणः ॥ ६ ॥  
  
प्। २३८)  
  
भावेन लभते मुक्तिं भावेन कुलवर्धनम् ।  
भावेन गोत्रवृद्धिः स्याद् भावेन कायशोधनम् ॥ ७ ॥  
  
किं न्यासविस्तरेणैव किं भूतशुद्धिविस्तरैः ।  
किं वृथा पूजनेनैव यदि भावो न जायते ॥ ८ ॥  
  
केन वा पूज्यते विद्या न वा केन प्रजायते ।  
फलाभावश्च नियतं भावाभावात् प्रजायते ॥ ९ ॥  
  
  
दिव्यभावनिरूपणम्  
  
प्रथमं दिव्यभावस्तु कथ्यते तन्त्रवर्त्मना ।  
यद्वर्णं देवता यत्र तत्तेजःपुञ्जपूरितम् ॥ १० ॥  
  
तेजोमयं जगत् सर्वं विभाव्य मूर्त्तिकल्पनम् ।  
तत्तन्मूर्त्तिमयैर्मन्त्रैः स्वेन स्वेनैव वा पुनः ॥ ११ ॥  
  
आत्मानं तन्मयं दृष्ट्वा सर्वं भावं तथैव च ।  
तत्सर्वं योषिति ध्यात्वा चिन्तयेद्यतमानसः ॥ १२ ॥  
  
प्। २३९)  
  
अष्टाब्दात् षोडशाब्दान्तं युवतीति प्रचक्ष्यते ।  
तत्र भावप्रकाशश्चेत् स भावः परमो मतः ॥ १३ ॥  
  
चरणान्मूलपर्यन्तं पीत्वा पीत्वा पुनः पिबेत् ।  
तस्या नखमणिज्योत्स्नाखण्डिताघतमो भवेत् ॥ १४ ॥  
  
स्निग्धान्तःकरणो वीरो निर्विकारः सदा भवेत् ।  
सुवृत्तजानुना चारुजङ्घोरुजघनश्रिया ॥ १५ ॥  
  
नाभिरोमावली वक्षःस्थलैः पीनपयोधरैः ।  
ग्रीवानयनपर्यन्तं केशाग्रैः प्रकरस्मितैः ॥ १६ ॥  
  
यावमधुमदापूर्णदिव्यभावविलोकितैः ।  
स्निग्धेन्द्रियश्च सन्तुष्टश्चतुर्वर्गपदाश्रयः ॥ १७ ॥  
  
  
कामकलापूजा  
  
ततः कामकलां ध्यायेत् साधकः स्थिरमानसः ।  
निवृत्तिकाले पुनस्तस्या भावपूर्णामृतैर्निजम् ॥ १८ ॥  
  
मुखं बिन्दुवदाकारं तदधः कुचयुग्मकम् ।  
तदधः सपरार्धञ्च चिन्तयेत्तदधोमुखम् ॥ १९ ॥  
  
सर्वविद्यामृतापूर्णं सर्ववाग्विभवप्रदम् ।  
सर्वार्थसाधकञ्चैव सर्वरञ्जनकारकम् ॥ २० ॥  
  
प्। २४०)  
  
सर्वदेवादिभूतञ्च सर्वदेवनामस्कृतम् ।  
सर्वाह्लादनसम्पूर्णं सर्वमोहनकारणम् ॥ २१ ॥  
  
सर्वार्थसाधनञ्चैव सर्ववश्यप्रवर्त्तकम् ।  
एवं कामकलाध्यानं सुगोप्यं साधकोत्तमैः ॥ २२ ॥  
  
एतद्रूपं तु चात्मानं चिन्तयेत् साधकः सदा ।  
मेढ्रस्थाने शिवाकारमाधारे कनकप्रभम् ॥ २३ ॥  
  
नाभिस्थं सूर्यविम्बाभं तरुणादित्य वर्चसम् ।  
हृदि वह्निशिखाकारं तदूर्ध्वे भास्करद्युतिम् ॥ २४ ॥  
  
कण्ठे दीपशिखाकारं घण्टा वैदूर्यसन्निभम् ।  
लम्बिके चन्द्रविम्बाभं भ्रूमध्ये रत्नवद्रुचिम् ॥ २५ ॥  
  
नयने विश्वतेजश्च चिन्तयेदेषु साधकः ।  
धृत्वा स्पृष्टवाऽथवा दृष्ट्वा ध्यात्वा कामकलातनूम् ॥ २६ ॥  
  
कुलेषु तत्कलारूपमकुले परिचिन्त्य च ।  
क्षणं तद्वद्विमर्शेन जायते भावसञ्चयः ॥ २७ ॥  
  
प्। २४१)  
  
कुलीनो जायते यस्मात्तत् सर्वं कथितं शुभम् ।  
कुले साक्षाद् यतस्तत्त्वं देवी तिष्ठति तत्त्वतः ॥ २८ ॥  
  
तेन तत्कुलशास्त्राङ्गे पूजनीया प्रयत्नतः ।  
कुलदेवी चाद्या देवी निश्चला यस्य विद्यते ॥ २९ ॥  
  
स धन्यः पुरुषो लोके निश्चलो यत एव सः ।  
इति कामकलाध्यानं कथितं सर्वसिद्धिदम् ॥ ३० ॥  
  
परयोषाधिका ज्ञेया निजस्त्री प्रीतिवर्द्धिनी ।  
आगते स्वागतं कुर्याज्ल्लीलायोगात् स्वलीलया ॥ ३१ ॥  
  
तल्पाच्चोत्थाप्य हस्ताग्रे धृत्वा सम्वेशयेत्तः ।  
वामभागसमासीनां सुवेशीं कामरूपिणीम् ॥ ३२ ॥  
  
ध्यात्वा कामकलां तत्र विन्द्वादिपूर्वविग्रहाम् ।   
गन्धमाल्यं ततो दत्त्वा कुलद्रव्याणि योजयेत् ॥ ३३ ॥  
  
हेतुयुक्तं सताम्बूलं दत्त्वा भुक्त्वा च साधकः ।  
पृच्छेत् कुलकथां सर्वां लौकिकालौकिकादिकाम् ॥ ३४ ॥  
  
प्। २४२)  
  
तस्यां निन्दाभयक्रोध कटूक्तियोजनं यदि ।  
करोति कुलशास्त्रज्ञः सिद्धोऽपि नश्यति ध्रुवम् ॥ ३५ ॥  
  
हित्वा दोषादिकं तत्र स्नेहवृष्टीव शिक्षया ।  
भावयेन्न कटूक्त्या वै कृते तु निष्फलं भवेत् ॥ ३६ ॥  
  
कुलशास्त्रे रहस्यं तु कुलमूलं ततो जगत् ।  
वरं कुलमनोस्त्यागो वरं कुलगुरोरपि ॥ ३७ ॥  
  
न त्यागयोग्यं स्वकुलं दृष्टदोषेण सर्वथा ।  
स्वकुले कुलबाहुल्यं यदि स्याद् भाग्ययोगतः ॥ ३८ ॥  
  
समरूपं विधातव्यं वैपरीत्यं परित्यजेत् ।  
पृथक् स्थानं पृथग्ध्यानं पृथक्पूजा पृथक् स्तुतिः ॥ ३९ ॥  
  
न कर्त्तव्या प्रयत्नेन किमेभिर्बहुजल्पितैः ।  
वीरापत्यकुले चैव वीरपत्नीकुलेऽपि च ॥ ४० ॥  
  
सदा तिष्ठति देवेशि नात्र कार्या विचारणा ।  
तासां निश्वासयोगेन तद्देशश्चैव नश्यति ॥ ४१ ॥  
  
प्। २४३)  
  
प्रमोदादमृतस्नानं देव्याः स्यान्नात्रसंशयः ।  
कुलजा सा महायुद्धे वीरास्फालननादिनी ॥ ४२ ॥  
  
न दोषमनुगच्छन्ती पालयन्ती यतो जगत् ।  
मात्सर्यं पतिविद्वेषः कटूक्तिः कलहादिकम् ॥ ४३ ॥  
  
नीचाभिगमनाच्चैव न सा देवी हरप्रिया ।  
एवं कुलं परित्यज्य साधयेत् सिद्धिमात्मनः ॥ ४४ ॥  
  
  
फलपाकविधानम्  
  
फलपाकविधानं किं कथ्यते तन्त्रवर्त्मना ।  
वीरपत्नी च परमा स्वयमेव महेश्वरी ॥ ४५ ॥  
  
तत्सुता कुलविद्यानामाद्या रौद्री सनातनी ।  
तद्वधू भुवनेशानी सर्वमन्त्रप्रबोधिनी ॥ ४६ ॥  
  
न्यायतोऽन्यायतो वापि वीरपत्नी गुरुर्यदि ।  
दीक्षणादेव सर्वार्थसाधकः साधको भवेत् ॥ ४७ ॥  
  
यदि भाग्यवशाद्देवि वीरपत्नी तु लभ्यते ।  
फलपाकं तत्र कृत्वा किं न सिध्यति भूतले ॥ ४८ ॥  
  
प्। २४४)  
  
फलपाकविधानं तु सर्वदेवनमस्कृतम् ।  
दृष्टादृष्टाफलञ्चैव देवगन्धर्वकिन्नराः ॥ ४९ ॥  
  
आयान्ति फलपाकार्थं तस्माद्यत्नविशेषतः ।  
विसर्जनं विधातव्यं गोपनं भावशक्तिकम् ॥ ५० ॥  
  
  
पातिव्रत्यप्रशंसा  
  
तत्तत्कल्पविधानेन कुलं कुर्यात् सुशिक्षितम् ।  
यतः पतिव्रताधर्मात् धर्मो नास्ति जगत्त्रये ॥ ५१ ॥  
  
पतिः प्राणप्रदो नित्यं पतिरेव परा गतिः ।  
पतिरेव परं ब्रह्म पतिः प्राणाधिकः प्रभुः ॥ ५२ ॥  
  
सर्वतीर्थमयः स्वामी सर्वदेवमयः पतिः ।  
सर्वदेवीमयश्चैव पतिरेवमहागुरुः ॥ ५३ ॥  
  
सर्वदेवमयं हित्वा या नारी परगोचरा ।  
शूकरी गर्दभी काको शृगाली जायते ध्रुवम् ॥ ५४ ॥  
  
अहं तु पुत्रवद्देवि नात्र भीतिर्न च त्रपा ।  
  
प्। २४५)  
  
तव लिङ्गे यो हि याति पतिरूपधरः क्वचित् ॥ ५५ ॥  
  
मूलमन्त्रजप्ततोयं तद्गात्रे देयमीश्वरि ।  
तदा यदि बहिर्न स्यात्तदा स्वपतिरेव हि ॥ ५६ ॥  
  
इत्यादिशिक्षया कार्याः शिक्षिताः कुलयोषितः ।  
आगत्योपविशेत् पार्श्वे मुखं वीक्ष्य स्थिरा भवेत् ॥ ५७ ॥  
  
पतिभावेङ्गिते दक्षा हृष्टा स्यात् पतिदर्शने ।  
उत्तरे नोत्तरं दद्यात् व्याहरेच्छुभकर्मणि ॥ ५८ ॥  
  
रक्षां कृत्वा विधानेन साधकः स्थिरमानसः ।   
योगिनीनां महापूजा बटुकानां तथैव च ॥ ५९ ॥  
  
कार्या विघ्नविनाशार्थं कुलवारर्क्षयोगतः ।  
तासां मूलतरोर्मूले मूलविद्याञ्च कालिकाम् ॥ ६० ॥  
  
विसर्जनविधौ कुर्यात् साधकः कुलपातनम् ।  
यद्रूपे प्रीतिरेतस्य कुलस्य कुलवित्तमः ॥ ६१ ॥  
  
तद्रूपं विग्रहं कृत्वा साधकः स्थिरमानसः ।  
तत्र बीजार्पणं कृत्वा कुर्वन्ति कुलरक्षणम् ॥ ६२ ॥  
  
प्। २४६)  
  
लिङ्गैर्वाक्यैः पदैश्चैव ज्ञात्वा कुलसमुद्भवम् ।  
देवजातं नरैर्जातं यथार्थकुलशास्त्रतः ॥ ६३ ॥  
  
ज्ञात्वा कुलविभागं तु पञ्चमात् परतो बुधः ।  
सप्तमाष्टममासाद्वा वृक्षमध्ये सरोवरे ॥ ६४ ॥  
  
हस्तं दत्वा पादुकाख्यां विद्यां संहारयोगतः ।  
जपेदष्टसहस्रं वै स्वयं वृक्षात् पतिष्यति ॥ ६५ ॥  
  
पादुकां पूजयामीति कथितः पादुकामनुः ।  
एवं कृते यत् पतितं तत्फलं देवनिर्मितम् ॥ ६६ ॥  
  
स्वस्वामिकञ्च पतति वैपरीत्यागमागमात् ।  
एतल्लिङ्गफलं ज्ञात्वा आनीय क्षालयेत्ततः ॥ ६७ ॥  
  
गन्धद्रव्यं कटुद्रव्यं दत्त्वा च साधकोत्तमः ।  
धेनुमुद्रामृतीकृत्य होमं कुर्यादलक्षितः ॥ ६८ ॥  
  
रात्रावेवं विधायैव यज्ञशेषं भुजेत्ततः ।  
भुक्तमात्रे तु तस्मिन् वै चिरजीवी क्षितौ भवेत् ॥ ६९ ॥  
  
प्। २४७)  
  
मुख्या मधुमती तस्य करस्था भोगदायिनी ।  
नित्या मधुमती तस्य जायते नात्र संशयः ॥ ७० ॥  
  
मधुमत्याः फलञ्चैव कथयामि शृणुष्व मे ।  
सुधाधारासमा वाणी वक्त्रात्तस्य प्रजायते ॥ ७१ ॥  
  
सर्वज्ञः सर्वशास्त्राणामधीशः कुलनायकः ।  
चन्द्रसूर्यावधि श्रीमान् भुनक्ति बहुलं सुखम् ॥ ७२ ॥  
  
देवकन्याप्सरोभिश्च दिव्यगन्धर्वचारणैः ।  
नानाविलाससम्पन्नैः कलाकुशलकोविदैः ॥ ७३ ॥  
  
नृत्यगीतैश्च बहुलैर्नानोपायरसायनैः ।  
अमृताद्यैः प्रीतिकरैर्देवभोग्यैः सुदुर्लभैः ॥ ७४ ॥  
  
देवकन्याहस्तगतैरथमारुह्यसोत्सुका ।  
आयाति साधकाकाङ्क्षहृदया परमेश्वरी ॥ ७५ ॥  
  
यत्र कामेश्वरो देवश्चिन्तारसमुपागतः ।  
तत्रैवाऽयान्ति सततं देवकन्याः सहस्रशः ॥ ७६ ॥  
  
इन्द्रयोग्यां पुरीं कृत्वा वसन्ति साधकैः सह ।  
तत्रोपगतपीठस्था भुक्त्वा तु बहुलं सुखम् ॥ ७७ ॥  
  
प्। २४८)  
  
चिरकालं भुवि स्थित्वा चान्ते मुक्तिमवाप्नुयात् ।  
साधकानां कुलज्ञानां न दोषः फलपातने ॥ ७८ ॥  
  
एतत्फलनिपातार्थं कुलप्राप्त्या पदे पदे ।  
विघ्नं करोति सर्वत्र निजसङ्कोचकारणात् ॥ ७९ ॥  
  
फलं वृक्षोपरि तथा विघ्नमाचरित ध्रुवम् ।  
फलवृक्षस्य हानिश्चेत् कदाचिद्दैवयोगतः ॥ ८० ॥  
  
साधकोऽपि भवेदत्र तदा च सविकल्पकः ।  
तावन्न कुलपूजा स्याद्यावत्तु निष्कृतिर्भवेत् ॥ ८१ ॥  
  
तावन्निजकुलालापा वर्जनीयाः प्रयत्नतः ।  
एतत् कार्यविधाने तु योग्यो नास्तीह भूतले ॥ ८२ ॥  
  
अतिदूरस्थिते देशे नामवर्णविवर्जिते ।  
करोति यदि तत्र स्याद्विघ्नं वा फलपातनम् ॥ ८३ ॥  
  
न दोषैस्तत्र बाध्यन्ते साधकाः कुलसेवकाः ।  
विघ्नप्रधानमेतत्तु कदाचित् फलसाधनम् ॥ ८४ ॥  
  
प्। २४९)  
  
सङ्केतेनैव कर्त्तव्यं सर्वत्र फलसाधनम् ।  
स्वफलं समनुप्राप्य क्रियते यदि पामरैः ॥ ८५ ॥  
  
फलं भवति तेनैव पापेन बध्यते ध्रुवम् ।  
दिव्यभावः साधकेन्द्रो मर्त्त्यो शक्रसमो भवेत् ॥ ८६ ॥  
  
एष ते कथितो दिव्यो भावः परसुखावहः ।   
न देयो यस्य कस्यापि पशोः गोप्यः प्रयत्नतः ॥ ८७ ॥  
  
  
वीरभाववर्णनम्  
  
अथातः सम्प्रवक्ष्यामि वीरभावञ्च मध्यमम् ।  
निर्द्वन्द्वमानसो भूत्वा हृदि कामकलातनुः ॥ ८८ ॥  
  
निशि पूजा प्रकर्त्तव्या हेतुयुक्तः सदा भवेत् ।  
निजं कुलं समादाय स्वयं भैरवरूपधृक् ॥ ८९ ॥  
  
कुलञ्च भैरवीरूपं तद्गात्रे न्यासविस्तरम् ।  
विन्यसेत् सकलं न्यासं नवयोन्यात्मकं तथा ॥ ९० ॥  
  
प्रसूनतूलिकामध्ये पुष्पप्रकरसङ्कुले ।   
नानागन्धसमाकीर्णं कुलद्रव्येण यन्त्रकम् ॥ ९१ ॥  
  
प्। २५०)  
  
लिखित्वा पूजयेच्छक्तौ घटस्थापनपूर्वकम् ।  
पूर्ववन्मण्डलं कृत्वा पूर्वोक्तैकतमं घटम् ॥ ९२ ॥  
  
संस्थाप्य हेतुनाऽपूर्य ब्राह्मणादिविभेदतः ।  
तत्र मन्त्रं विलिख्यादौ यद्यत्कुलसमुद्भवम् ॥ ९३ ॥  
  
ध्यात्वेष्टदेवतां तत्र जपेदष्टोत्तरं शतम् ।  
धेनुमुद्रां प्रदर्श्याऽथ अमृतं तद्विचिन्तयेत् ॥ ९४ ॥  
  
दृष्टाऽर्घ्यस्य तु पात्रं वै नृत्यन्ति योगिनीगणाः ।  
इन्द्रादयः सुराः सर्वे नृत्यन्ति मधुलोलुपाः ॥ ९५ ॥  
  
ब्रह्मविष्णुमहेशाद्या नृत्यन्ति हर्षतत्पराः ।  
अर्घ्यपात्रं त्रिधा कृत्वा गुरवे चैकभागकम् ॥ ९६ ॥  
  
एकं कुलाय दत्त्वा वै एकेन देवतर्पणम् ।  
पीत्वा कुलरसं पूर्ण नानालङ्कारभूषितः ॥ ९७ ॥  
  
आनन्दरूपवान् भूत्वा पूजयेत् परमेश्वरीम् ।  
तत्तत्कल्पोक्तविधिना तत्तन्मन्त्रं प्रपूज्य च ॥ ९८ ॥  
  
विसर्जनं विधायाथ स्वकुले योजयेत्ततः ।  
भक्तिस्वरसपानेनदेवी भुनक्ति चामृतम् ॥ ९९ ॥  
  
प्। २५१)  
  
तत्तत्कुलरसास्वादैर्देव्याः प्रीतिः प्रजायते ।  
तत्फलग्रहणादेव सुमेरुशृङ्गरोहणम् ॥ १०० ॥  
  
लतालिङ्गनमात्रेण सुधाधौतकलेवरः ।  
मूलयोगे कृते तत्र जपेदष्टसहस्रकम् ॥ १०१ ॥  
  
जपस्यान्तं हविर्द्रव्यं गृहीत्वा तेन तर्पयेत् ।  
विधाय तर्पणं चैव प्रदक्षिणमनुव्रजन् ॥ १०२ ॥  
  
कल्पोक्तेन प्रणम्याऽथ स्तोत्रेण तोषयेत्ततः ।  
इदं वीरकुलं चैव सुन्दरं सुमनोहरम् ॥ १०३ ॥  
  
यद्देशे विद्यते वीरस्तत्कुलं चैव तत्सुतः ।  
न च मारीभयं तत्र न च राजभयादिकम् ॥ १०४ ॥  
  
सुमङ्गलं सदा तत्र धनपुत्रविवर्धनम् ।  
लक्ष्मीर्वाणी सदा तत्र सुस्थिरा भवति ध्रुवम् ॥ १०५ ॥  
  
मन्त्रपुष्पं प्रबोधिन्यामवश्यं ब्रह्ममूलतः ।  
योजनीयं प्रयत्नेन न च विघ्नं प्रवर्तते ॥ १०६ ॥  
  
प्। २५२)  
  
नान्यवीरेण तद्योगं ग्रहणे दैवतैरपि ।  
योगिनीभिर्न लुप्तं तन्न च पापेन युज्यते ॥ १०७ ॥  
  
यत्र तत्र कुजे वारे श्मशाने गमने कृते ।  
पूजाफलं भवेत्तत्र सप्तवासरसम्मितम् ॥ १०८ ॥  
  
चतुर्दश्यां गते तत्र पक्षपूजाफलं लभेत् ।  
न गते नार्च्चिते स्थाने पशुरेव न संशयः ॥ १०९ ॥  
  
नान्यस्मादधिको देव इति चिन्तापरायणः ।  
साधके क्षोभमापन्ने देव्याः क्षोभः प्रजायते ॥ ११० ॥  
  
तस्माद्यत्नाद् भोगयुक्तो भवेद्वीरवरः सुधीः ।  
भोगेन मोक्षमाप्नोति भोगेन कुलसाधनम् ॥ १११ ॥  
  
यद्यद्वदति निद्राति यत्करोति यदर्चति ।  
तत्सर्वं कुलरूपं तु ध्यात्वा च विहरेत् सुधीः ॥ ११२ ॥  
  
प्। २५३)  
  
एकाकी निर्जने देशे श्मशाने निर्जने वने ।  
शून्यागारे नदीतीरे निःसङ्गो विहरेन्मुदा ॥ ११३ ॥  
  
वीराणां जपकालस्तु सर्वदैव प्रशस्यते ।  
सर्वपीठे सर्वदेशे कर्तव्यं नात्र संशयः ॥ ११४ ॥  
  
वीरसाधनकार्यञ्च कर्त्तव्यं वीरपुरुषैः ।  
दिव्यैरपि च कर्तव्यं पशुभिर्न च पामरैः ॥ ११५ ॥  
  
वरं पामरकार्यञ्च न पशोरिति निश्चयः ।  
यच्च देव्याः पुरा प्रोक्तं शाश्वतं मन्त्रसाधनम् ॥ ११६ ॥  
  
अञ्जनं गुटिकादींश्च कुर्याद्वीरो महाबलः ।  
दिव्यवीरे न भेदोऽस्ति यो भेदः स तु कथ्यते ॥ ११७ ॥  
  
  
दिव्यवीरयोर्भेदकथनम्  
  
शान्तो विनीतो मधुरः कलालावण्यसंयुतः ।  
दिव्यश्च देववत् प्रायो वीरश्चोद्धतमानसः ॥ ११८ ॥  
  
प्। २५४)  
  
विभूतिभूषणो वापि चन्दनेनापि लेपितः ।  
आकारगोपनो वापि व्यक्तो वा दिव्यसाधकः ॥ ११९ ॥  
  
रक्तचन्दनदिग्धाङ्गो वैष्णवो वाप्यवैष्णवः ।  
असंस्कृतः संस्कृतो वा नित्यसिक्तः कुलेश्वरः ॥ १२० ॥  
  
अपमाने च पूजायां हृष्टपुष्टः सदा भवेत् ।  
देवनिन्दापरो वापि तत्पूजादिपरोऽपि वा ॥ १२१ ॥  
  
पूजारतस्तद्रहितः कुलाकुलमते स्थितः ।  
निजभावसमायुक्तो देववत् विहरेत् क्षितौ ॥ १२२ ॥  
  
वेदहीने द्विजे चैव यथा न श्रुतिसंस्क्रिया ।  
विष्णुभक्तिं विना चैव भक्तिर्न प्रभवेद्यथा ॥ १२३ ॥  
  
शक्तिज्ञानं विना मुक्तिर्यथा हास्याय कल्पते ।  
गुरुं विना यथा तन्त्रे नाधिकारः कथञ्चन ॥ १२४ ॥  
  
पतिहीना यथा नारी सर्वकर्मविवर्जिता ।  
कुलं विना यथा वीरो देव्या वा मम साधकः ॥ १२५ ॥  
  
प्। २५५)  
  
नाधिकारीति कौलेयस्तस्माद् भावपरो भवेत् ।  
विना कुलेन दिव्यानां वीराणाञ्च तथैव च ॥ १२६ ॥  
  
मन्त्रसिद्धिर्न जायेत जन्मकोटिशतैरपि ।  
अविनीतं कुलं यस्य च कथं मम पूजकः ॥ १२७ ॥  
  
तस्माद्यत्नात् सदा कार्यं यथा स्याद्विनयान्वितम् ।  
भावाभावात् कुले शास्त्रे नाधिकारः कथञ्चन ॥ १२८ ॥  
  
तेन भावविशुद्धस्तु साधकः कौलिको भवेत् ।  
इदं वीरकुलञ्चैव दिव्यादपि मनोरमम् ॥ १२९ ॥  
  
  
पशुभावनिरूपणम्  
  
पशुभावं प्रवक्ष्यामि तृतीयं सर्वनिन्दितम् ।  
यथाविधि पशोर्विद्यां गृहीत्वा भावतत्परः ॥ १३० ॥  
  
प्रथमं पूर्वमेवार्थं यत्नतः शुद्धिमाचरेत् ।  
न मत्स्यभोजनं कुर्यान्न स्त्रियं मनसा स्मरेत् ॥ १३१ ॥  
  
परद्रव्ये न लोभः स्यान्न भोगो मानसो भवेत् ।  
सिन्धुतीरे पर्वते वा कानने वा सुरालये ॥ १३२ ॥  
  
बिल्वमूले विवक्ते तु पुण्यक्षेत्रे सुशोभने ।  
न शूद्रदर्शनं कुर्यात् कौटिल्यं दूरतस्त्यजेत् ॥ १३३ ॥  
  
प्। २५६)  
  
देवता शुभ्रवर्णा तु ध्यातव्या सुसमाहितैः ।  
त्रिसन्ध्यं देवपूजा स्यात् त्रिसन्ध्यं जपमाचरेत् ॥ १३४ ॥  
  
रात्रौ मालाञ्च यन्त्रञ्च स्पृशन् नैव कदाचन ।  
न मन्त्रमुच्चरेद् भुक्त्वा मौनी स्यात् सर्वकर्मसु ॥ १३५ ॥  
  
पर्वकाले स्त्रियं नैव गच्छेद्वै साधकोत्तमः ।  
पुष्पं गन्धं जलं चैव स्वयमानीय पूजयेत् ॥ १३६ ॥  
  
मैथुनं तत्कथालापं तद्गोष्ठीं परिवर्जयेत् ।  
ऋतुकालं विना गच्छेन्न च स्वस्त्रियमादरात् ॥ १३७ ॥  
  
पुराणश्रवणे श्रद्धा वेदवेदाङ्गतत्परः ।  
न रात्रौ भोजयेद्विद्वांस्ताम्बूलञ्च तथैव च ॥ १३८ ॥  
  
गुरुणा यद्यदादिष्टं तत्सर्वं यत्नतश्चरेत् ।  
स्वजातकुसुमं चैव हेतुद्रव्यं तथैव च ॥ १३९ ॥  
  
एतत्स्पृष्ट्वा त्रिरात्रञ्च पञ्चगव्येन शुध्यति ।  
रक्तवस्त्रं न गृह्णीयात् देवीभक्तिपरायणः ॥ १४० ॥  
  
प्। २५७)  
  
विष्णुतन्त्रोक्तकल्पादि तदनुष्ठानमेव च ।  
कार्यं वीरकथालापं न कुर्याद्वीरवन्दितम् ॥ १४१ ॥  
  
नित्यश्राद्धं गवां ग्रासं सन्ध्यावन्दनमेव च ।  
तीर्थस्नानं पीठदेशे गमनं धर्मतत्परः ॥ १४२ ॥  
  
  
दीक्षितादीक्षितभेदेन पशोर्द्वैविध्यम्  
  
पशुस्तु द्विविधश्चैवाऽदीक्षितो दीक्षितस्तथा ।  
दीक्षितस्याऽधिकारोऽस्ति पूजायां चैव निश्चितम् ॥ १४३ ॥  
  
गुरुत्वे तस्य कुत्रापि नाधिकारश्च सर्वदा ।  
पूर्वस्य नाधिकारोऽस्ति पूजादेशगतागतौ ॥ १४४ ॥  
  
पूर्वस्तु कौलिकैः सर्वैर्बहिः कार्याः स्वदेशतः ।  
पूर्वदर्शनमात्रेण कुलदर्शनमाचरेत् ॥ १४५ ॥  
  
ब्रह्महत्यादिकं पापं वरं सह्यं कथञ्चन ।  
पूर्वस्य दर्शनं नैव सत्यं सत्यं सुनिश्चितम् ॥ १४६ ॥  
  
प्। २५८)  
  
देव्यात्मा सोऽपि नियतं विभुत्वाद्यद्यपि ध्रुवम् ।  
तथापि जायते शङ्का तदा देव्याः पदे पदे ॥ १४७ ॥  
  
वरं कुलपरित्यागं वरं स्वकुलहिंसनम् ।  
वरं स्वकुलकुत्सा स्याद्वरं स्वकुलनिन्दनम् ॥ १४८ ॥  
  
वरं स्वकुलहानिस्तु वरं स्वकुलकुट्टनम् ।  
कायेन मनसा वाचा वरं स्वकुलपातनम् ॥ १४९ ॥  
  
न च कुर्यात् पूर्वसङ्गं देव्यङ्गक्षयकारणात् ।  
कुलशास्त्रे द्वयं पापं गरिष्टो भवति ध्रुवम् ॥ १५० ॥  
  
स्वकुले महती निन्दा परयोगे तथैव च ।  
तस्मादपि महत् पापं पशुसङ्गात् प्रजायते ॥ १५१ ॥  
  
गोलोकेन सहाऽलापात् पशोः सम्भाषसंस्कृतात् ।  
न सिध्यन्ति महामन्त्राः सत्यं सत्यं सुनिश्चितम् ॥ १५२ ॥  
  
ब्रह्महत्या सुरापानमगम्यागमनं तथा ।  
स्तेयं संसर्ग एवैते महापातकजातयः ॥ १५३ ॥  
  
प्। २५९)  
  
दीक्षादेव नश्यन्ति जपान्नश्यन्ति चापरे ।  
वीरहत्या वृथापानं वीरजायाश्च सङ्गमः ॥ १५४ ॥  
  
एतद्ग्रन्थैकदेशस्य गुरोरर्थावलोपनम् ।  
ज्ञात्वा वीरवरञ्चापि तन्निन्दा तदकीर्त्तनम् ॥ १५५ ॥  
  
न च तस्मै धनारोपस्तेयमित्यभिधीयते ।  
  
  
पशुसङ्गःवर्जनीयः  
  
पशुना यः समालापः समा शय्या समासनम् ॥ १५६ ॥  
  
एकत्र भोजनं चैव संसर्गश्च ततः परम् ।  
संसर्गपातकं प्रोक्तं कुलीनस्य महात्मनः ॥ १५७ ॥  
  
पातकं न च तेषां वै सङ्क्षये पुण्यसञ्चयम् ।  
प्रभवन्ति न तीर्थानि न गङ्गा न च काशिका ॥ १५८ ॥  
  
महाविद्याजपादेव चत्वारि पातकानि च ।  
नश्यन्ति न च संसर्गः क्षयं याति कदाचन ॥ १५९ ॥  
  
अज्ञानात् पशुसंसर्गो यदि दैवात् प्रजायते ।  
तदा द्वादशवर्षाख्यं व्रतार्थं यत्नमाचरेत् ॥ १६० ॥  
  
कुलीनायाः समीपस्थः कुलसेवापरायणः ।  
उच्छिष्टभोजी तन्नामप्रजापी तत्पतेरपि ॥ १६१ ॥  
  
प्। २६०)  
  
तदन्ते तां समभ्यर्च्य यत्नैश्च परितोष्य च ।  
शुचिर्भूत्वा पुनर्विद्यां गृहीत्वा शुद्धिमाप्नुयात् ॥ १६२ ॥  
  
व्रताशक्तो यदि भवेत् सुवर्णैः परितोषकृत् ।  
दद्यात् कुलाय पापानां क्षयार्थं साधकोत्तमः ॥ १६३ ॥  
  
ज्ञानात् संसर्गमासाद्य मरणन्नैव शुध्यति ।  
मृते च भासकाकादि योनिमालम्ब्य सर्वतः ॥ १६४ ॥  
  
नानाक्लेशसमायुक्तो नरकान् प्रतिपद्यते ।  
न चैनं दीक्षयेन्नाम न चास्य दर्शनञ्चरेत् ॥ १६५ ॥  
  
देवीशास्त्रकथाञ्चात्र प्रयत्नेन विवर्जयेत् ।  
कर्मणा मनसा वाचा पशुशास्त्रादिपूजनम् ॥ १६६ ॥  
  
प्रकुर्वन्ति महापापास्त्यज्यास्ते कुलसाधकैः ।  
निषेधे कुलशास्त्राणि साधकः सर्वदा चरेत् ॥ १६७ ॥  
  
पशुशास्त्राणि सर्वाणि वर्जयेत् परदारवत् ।  
श्वचर्मस्थं यथा क्षीरं न देयं स्याद्द्विजेष्वपि ॥ १६८ ॥  
  
तथा पशुमुखाद्धर्मो न श्रोतव्यश्च कौलिकैः ।  
अश्रद्दधाना ये चात्र कुलधर्मेषु कौलिकाः ॥ १६९ ॥  
  
प्। २६१)  
  
न पातकान्निवर्तन्ते यावदाहूतसम्प्लवम् ।  
कौलाः पशुव्रताश्चैव पक्षद्वयविडम्बकाः ॥ १७० ॥  
  
केशसङ्ख्या स्मृताय यावत्तावत्तिष्ठन्ति रौरवे ।  
दीक्षणात् पूजनाद्धोमात्तथा दृष्ट्यवलोकनात् ॥ १७१ ॥  
  
यत्किञ्चिज् ज्ञानमात्रेण पशुना निर्जितो यदि ।  
तस्य सर्वं हरेद्देवी शापं दत्त्वा सुनिश्चितम् ॥ १७२ ॥  
  
पशोर्विद्यां समादाय यदि पूजापरो भवेत् ।  
तस्य वक्त्रं समालोक्य कुलवक्त्रं विलोकयेत् ॥ १७३ ॥  
  
एवं न चेत् कुलीनस्य विद्याहानिस्तु जायते ।  
पशूपदिष्टं यत्किञ्चित् क्रियते कुलसाधकैः ॥ १७४ ॥  
  
तत्तत्कर्म सदा तेषामभिचाराय कल्पते ।  
या याः सर्वा महाविद्याश्चण्डिकायाः सुनिश्चितम् ॥ १७५ ॥  
  
पशुदृष्टिनिपातेन साधकं नाशयेद् ध्रुवम् ।  
यदि दैवात् पशोर्विद्यां लभते कुलजैर्नरैः ॥ १७६ ॥  
  
द्विजस्य कालिकां प्रार्थ्य पुनर्विद्यामुपालभेत् ।  
  
प्। २६२)  
  
अज्ञानाद् यत् कृतं मातर्नाऽलोच्य कुलकौलिकम् ॥ १७७ ॥  
  
क्षमस्व मातस्तत्पापं हर देवि कृपां कुरु ।  
एवं प्रार्थ्य महायत्नै रत्नैः स्वर्णादिविस्तरैः ॥ १७८ ॥  
  
सम्पूज्य कुलदाम्पत्यमष्टम्यां यत्नतो नयेत् ।  
भ्रष्टस्य चाऽष्टमी चेति तिथिरेव न चान्यथा ॥ १७९ ॥  
  
दीक्षाकालः स एव स्यान्नान्यः कालः प्रशस्यते ।  
भ्रष्टा बहुविधाः सन्ति यद्यत्र कुलसाधकाः ॥ १८० ॥  
  
पशुशिष्यसमो नास्ति सत्यं सत्यं न चान्यथा ।  
कुलाचारं पशौ गुप्तं तत्तु तेषां परं विदुः ॥ १८१ ॥  
  
एतच्छास्त्रप्रसङ्गो वा एतत् पुस्तकदर्शनम् ।  
पशोरग्रे न कर्त्तव्यं प्राणान्तेऽपि कदाचन ॥ १८२ ॥  
  
कृत्वा सूर्यमुखं दृष्ट्वा स्मर्त्तव्यः कुलनायकः ।  
निर्जीवे काष्ठलोष्ठे वा शर्करायां तृणेऽपि वा ॥ १८३ ॥  
  
सर्वत्र चिन्तिता देवी न पशोर्मन्त्रविग्रहे ।  
चेतनाधिष्ठितं सर्वं सुखं दुःखं प्रकल्पितम् ॥ १८४ ॥  
  
तत्रैव चेतनाभावान्नियमो नास्ति तादृशः ।  
तस्माद् देव्याश्च सर्वस्वं देवीपूजापरायणैः ॥ १८५ ॥  
  
प्। २६३)  
  
गोप्तव्यं सर्वथा चैव पशोः कल्याणहेतवे ।  
सर्वथा तत्र भावौ द्वौ न प्रकाश्यौ कदाचन ॥ १८६ ॥  
  
सभावश्च विभावश्च पशुर्द्वेधा व्यवस्थितः ।  
सभावः पशुभावेन जन्मत्रयविभावनात् ॥ १८७ ॥  
  
वीरभावो भवेदेव ततो देवः प्रजायते ।  
दैवाच्च जायते वीरो वीराद्देवः प्रजायते ॥ १८८ ॥  
  
दैवे वीरे न सन्देहः साम्यमित्यभिधीयते ।  
  
  
भावनिर्णयोऽनिर्वचनीयः  
  
भावस्तु मनसो धर्मः स हि शाब्दः कथं भवेत् ॥ १८९ ॥  
  
तस्माद्भावो न वक्तव्यो दिङ्मात्रं समुदाहृतम् ।  
यथेक्षुगुडमाधुर्यं जिह्वया ज्ञायते सदा ॥ १९० ॥  
  
तस्माद्भावो विभावस्तु मनसा परिभाव्यते ।  
एक एव महाभावो नानात्वं भजते यतः ॥ १९१ ॥  
  
प्। २६४)  
  
उपाधिभेदभावेन भावभेदो लयिष्यति ।  
आनन्दघनसन्दोहः प्रभुः प्रकृतिरूपधृक् ॥ १९२ ॥  
  
रसरूपी स एवाऽत्मा स प्रभुः परमो महान् ।  
श्रोतव्यः स च मन्तव्यो निध्यातव्यः स एव हि ॥ १९३ ॥  
  
साक्षात् कार्यस्ततो वीरैरागमैर्विविधैस्तथा ।  
श्रोतव्यः श्रुतिवाक्येभ्यो मन्तव्यो मननादिभिः ॥ १९४ ॥  
  
सोपपत्तिभिरेवायं ध्यातव्यो गुरुदेशितैः ।  
तदा स एव सर्वात्माप्रत्यक्षीभवति ध्रुवम् ॥ १९५ ॥  
  
तस्मिन् देहे तु भगवान् प्रत्यक्षः परमेश्वरः ।  
भावैर्बहुविधैश्चैव भावस्तत्रापि लीयते ॥ १९६ ॥  
  
भुक्त्वा नानाविधं ग्रासं गवि चैको यथा रसः ।  
दुग्धाद्यभ्यासयोगेन नानात्वं भजते यतः ॥ १९७ ॥  
  
तृणेन जायते चैव रसस्तस्मात् परो रसः ।  
तस्माद्दधि ततो हव्यं तस्मादपि रसोदयः ॥ १९८ ॥  
  
प्। २६५)  
  
स एव कारणं तस्य तत् कार्यं न च कथ्यते ।  
दृश्यते च सदा तत्र न कार्यं नापि कारणम् ॥ १९९ ॥  
  
तथैवायं स एवाऽत्मा नानाविग्रहयोनिषु ।  
जायेज्जनिष्यते जातः कार्यभेदादि भाव्यते ॥ २०० ॥  
  
स जातः स मृतो बद्धः स मुक्तः स सुखी पुमान् ।  
स स्त्रीर्नपुंसकः सोऽपि स एवाऽनङ्ग एव सः ॥ २०१ ॥  
  
नानाध्यानसमायोगान्नानात्वं भजते यथा ।  
एक एव स एवात्मा रसरूपी सनातनः ॥ २०२ ॥  
  
अव्यक्तः स च सुव्यक्तः प्रकृत्या क्रियते ध्रुवम् ।  
तस्मात् प्रकृतियोगेन ज्ञायते नान्यया क्वचित् ॥ २०३ ॥  
  
विना घटत्वयोगेन न प्रत्यक्षो यथा घटः ।  
इतराद् भिद्यमानोऽपि न भेदमुपगच्छति ॥ २०४ ॥  
  
न भेदं पुरुषो याति विना शक्तिं कथञ्चन ।  
न प्रयोगैर्न च ज्ञानैर्न श्रुत्या न गुरुक्रमात् ॥ २०५ ॥  
  
प्। २६६)  
  
प्रकृत्यैव ब्रह्मज्ञानस्य वर्णनम्  
  
प्रकृत्या ज्ञायते ब्रह्म प्रकृत्या लीयते पुनः ।  
प्रकृत्याऽधिष्ठितं सर्वं प्रकृत्या वाञ्छितं जगत् ॥ २०६ ॥  
  
प्रकृत्या भेदमाप्नोति प्रकृत्या लीयतेऽखिलम् ।  
न वस्तु प्रकृतिर्नैव न पुमान् परमेश्वरः ॥ २०७ ॥  
  
तयोः समरसं ज्ञानं वस्तुतत्त्वं परं पदम् ।  
उभयोः समवायस्तु वस्तुतत्त्वं सुनिश्चितम् ॥ २०८ ॥  
  
ज्ञायतेऽस्मिन् स्वयं प्राज्ञश्चित्स्वरूपः पुमानसौ ।  
निर्विकारः सर्वदैव प्रमाणागोचरः पुमान् ॥ २०९ ॥  
  
व्यक्तो भवति सर्वत्र स्वयमात्मा स्वयम्भूवः ।  
उपायाः सन्ति बहवो ज्ञातुं ब्रह्म सनातनम् ॥ २१० ॥  
  
तथापि प्रकृतेर्योगात् क्षिप्रं प्रत्यक्षतां व्रजेत् ।  
सांयात्रिकाः कुले देशे यथा नावं प्रगृह्य च ॥ २११ ॥  
  
नानादेशं समुत्तीर्य समुद्रं विशते चिरात् ।  
तत्तटे नावमास्थाय क्षणाद् यान्ति यथा पुनः ॥ २१२ ॥  
  
वैजात्यं नास्ति चेत्तत्र कथं तत्तद्धि कारणम् ।  
तस्मात् परम्परायातास्ते हि कारणतां गताः ॥ २१३ ॥  
  
प्। २६७)  
  
न कारणानि ते चैव साक्षात् प्रकृतिकारणम् ।  
स्त्रीभावः प्रकृतिर्ज्ञेयः पुम्भाव पुरुषो मतः ॥ २१४ ॥  
  
ज्ञप्तिज्ञेयविभागेन ज्ञायतां साधकोत्तमैः ।  
घटप्रत्यक्षतायां तु आलोको व्यञ्जको यथा ॥ २१५ ॥  
  
चक्षुरादि ततः किञ्चिदधिकं निर्विकल्पनम् ।  
घटत्वं पुनरेतस्य भेदकारणमेव हि ॥ २१६ ॥  
  
तथा न व्यक्तिविषये त्वन्ये व्यञ्जकतां गताः ।  
साक्षात्कारणमेवैतत् प्रकृतिश्चैव निश्चितम् ॥ २१७ ॥  
  
दिव्यभावो वीरभावो यस्य देहे व्यवस्थितः ।  
एकेन जन्मना तस्य परं प्रत्यक्षमाप्नुयात् ॥ २१८ ॥  
  
जीवन्मुक्तः स एवाऽत्मा भोगार्थमटते महीम् ।  
देवीपुत्रः स एवाऽत्मा भैरवः परिकीर्त्तितः ॥ २१९ ॥  
  
  
दिव्यवीरपशुभिः स्वस्वमार्गेण पूजा कर्तव्या  
  
भावत्रयाणां मध्ये तु द्वौ भावौ सुप्रतिष्ठितौ ।   
  
प्। २६८)  
  
न वक्तव्यौ मुक्तिमार्गौ कुलसारौ कुलोत्तमौ ॥ २२० ॥  
  
यो भावो यस्य वै प्रोक्तस्तैर्भावैर्नार्चयेद्यदि ।  
दशाहक्रमयोगेन भ्रष्टो भवति साधकः ॥ २२१ ॥  
  
नोपदिशेत्तत्र भावं न पूजां तत्र सन्दिशेत् ।  
कुलान्मन्त्रं गृहीत्वा तु भावशुद्धिः प्रजायते ॥ २२२ ॥  
  
तस्माद् भावपरो भूत्वा देवीं सम्पूजयेत् सुधीः ॥ २२३ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये एकादशः उल्लासः ॥ ११ ॥  
  
  
  
द्वादश उल्लासः   
  
  
मालाविधानम्  
  
अथ वक्ष्ये च मालानां विधानं तन्त्रवर्त्मना ।  
  
  
जपविधिः  
  
आरभ्याऽनामिकामध्यात् प्रादक्षिण्येन वै क्रमात् ॥ १ ॥  
  
तर्जनीमूलपर्यन्तं जपेद्दशसु पर्वसु ।  
तर्जन्यग्रे तथा मध्ये यो जपेत् स तु पामरः ॥ २ ॥  
  
चत्वारि तस्य नश्यन्ति आयुर्विद्या यशोधनम् ।  
शक्तिमाला समाख्याता सर्वमन्त्रप्रदीपनी ॥ ३ ॥  
  
(अथवा)   
अनामिकात्रयं पर्व कनिष्ठा च त्रिपर्विका ।  
मध्यमायास्त्रयं पर्व तर्जनीमूलपर्विका ॥ ४ ॥  
  
अङ्गुलीर्न वियुञ्जीत किञ्चित् सङ्कोचयेत्तलम् ।  
अङ्गुलीनां वियोगे तु छिद्रेषु क्षरते जपः ॥ ५ ॥  
  
प्। २७०)  
  
अङ्गुल्यग्रेषु यज्जप्तं यज्जप्तं मेरुलङ्घने ।  
पर्वसन्धिषु यज्जप्तं तत्सर्वं निष्फलं भवेत् ॥ ६ ॥  
  
  
मालाभेदकथनम्  
  
नित्यजापे महादेवि करमाला शुभप्रदा ।  
अक्षमाला तथाऽन्या च सर्वथा सिद्धये पुनः ॥ ७ ॥  
  
(अथवा)   
मुक्ताफलमयी माला राज्यमोक्षप्रदायिनी ।  
सर्वसिद्धिप्रदा नित्यं सर्वराजवशङ्करी ॥ ८ ॥  
  
यथा मुक्ताफलमयी तथा स्फाटिकनिर्मिता ।  
रुद्राक्षमालिका मोक्षे भवेत् सर्वसुसिद्धिदा ॥ ९ ॥  
  
प्रवालामालिका वश्ये लक्ष्मीविद्याप्रदा मता ।  
तथा माणिक्यमाला च साम्राज्यफलदायिनी ॥ १० ॥  
  
पुत्रजीवकमाला तु विद्यालक्ष्मीप्रदायिनी ।  
पद्माक्षमालया लक्ष्मीर्जायते च महद्धनम् ॥ ११ ॥  
  
रक्तचन्दनमाला तु वश्यसौभाग्यदायिका ।  
  
प्। २७१)  
  
रुद्राक्षमालिका सूते जपेन स्वमनोरथान् ॥ ९२ ॥  
  
पद्माक्षैः शत्रुहा माला कुशग्रन्थ्या तु पापहा ।  
पुत्रजीवभवा माला पुत्रं वितनुतेऽचिरात् ॥ १३ ॥  
  
हिरण्मयी कामदा स्यात् प्रवालैः पुष्कलं धनम् ।  
सौभाग्यं स्फाटिकी माला रुद्राक्षेऽक्षयकामदा ॥ १४ ॥  
  
शाक्तानां स्फाटिकीमाला रक्तचन्दनसम्भवा ।  
पुत्रजीवैर्दशगुणं शतं शङ्खैः सहस्रकम् ॥ १५ ॥  
  
प्रवालैः पद्मरागैश्च तथाऽयुतगुणं भवेत् ।  
अयुतं स्फाटिकैः प्रोक्तं मौक्तिकैर्लक्षमुच्यते ॥ १६ ॥  
  
पद्माक्षैर्दशलक्षं स्याद्राजतैः कोटिरुच्यते ।  
सौवर्णैर्दशकोटिः स्यादनन्तं रक्तचन्दनैः ॥ १७ ॥  
  
इन्द्रार्क्षैश्च महासिद्धिं तनुते मालिका सदा ।  
रक्तचन्दनमालाभिः शिवत्वं लभते ध्रुवम् ॥ १८ ॥  
  
प्। २७२)  
  
कुशग्रन्थेन रुद्राक्षैरनन्तफलदा भवेत् ।  
गुञ्जायाः सर्वसिद्धिः स्याद्विल्वकाष्ठेन सिद्धिदा ॥ १९ ॥  
  
शङ्खेन रचिता माला सर्वसौभाग्यदायिका ।   
सामान्य कथिता माला विशेषात् कथ्यतेऽधुना ॥ २० ॥  
  
  
देवताविशेषस्य मालावर्णनम्  
  
रक्तेन चन्दनेनापि बालामालां प्रकल्पयेत् ।  
दन्तेन कालिकायास्तु राजदन्तेन मेरुणा ॥ २१ ॥  
  
उग्रताराजपे शस्ता महाशङ्खस्य मालिका ।  
उन्मुख्याश्च तथा ज्ञेया मोक्षदा मालिका भवेत् ॥ २२ ॥  
  
वैष्णवाणां पद्मबीजैर्मालिका तुलसी मता ।  
गजदन्तैर्गणेशे तु शैवे रुद्राक्ष उच्यते ॥ २३ ॥  
  
गर्दभानां वराहाणां दन्तैरप्यभिचारके ।  
  
  
मालायां बीजसङ्ख्याकथनम्  
  
अष्टोत्तरशता माला चतुःपञ्चाशिकाऽपि वा ॥ २४ ॥  
  
प्। २७३)  
  
षट्त्रिंशद्रचिता माला उत्तमाधममध्यमाः ।  
अथवा मातृकासङ्ख्या माला कार्या प्रयत्नतः ॥ २५ ॥  
  
सप्तविंशतिभिः कार्या सर्वसाधारणे जपे ।  
पञ्चविंशतिभिर्मोक्षार्थी धनार्थी त्रिंशता जपेत् । २६ ॥  
  
पुष्ट्यर्थी सप्तविंशत्या पञ्चदश्यभिचारके ।  
अष्टोत्तरशतैः सर्वा सिद्धिरुक्ता मनीषिभिः ॥ २७ ॥  
  
पञ्चाशद्भिः सर्वकार्यं कर्त्तव्यं नात्र संशयः ।  
सुवृत्तं सुन्दरं बीजम्बदरीबीजमालिकम् ॥ २८ ॥  
  
  
मालाग्रथनविधानम्  
  
शिल्पिने दक्षिणां दत्त्वा गृहीत्वा साधकोत्तमः ।  
संस्कारञ्च ततः कुर्यात् यथाशास्त्रप्रमाणतः ॥ २९ ॥  
  
अप्रतिष्ठितमालाभिर्मन्त्रं जपति यो नरः ।  
सर्व तद्विफलं विन्द्यात् क्रुद्धा भवति चण्डिका ॥ ३० ॥  
  
प्। २७४)  
  
पुण्यस्त्रीरचितं सूत्रं कार्पासं वाऽथ पट्टकम् ।  
पङ्कजोद्भवसूत्रञ्च तथा च शणसूत्रकम् ॥ ३१ ॥  
  
कोषकारस्य सूत्रेण ग्रथयेदक्षमालिकाम् ।  
स्वर्णादिसम्भवं सूत्रं त्रिगुणैस्त्रिगुणीकृतम् ॥ ३२ ॥  
  
शुक्लं रक्तं तथा कृष्णं शान्तिवश्याभिचारके ।  
रक्ते मुक्तिमवाप्नोति श्वेतैर्योगादिसाधनम् । ३३ ॥  
  
पीतैः कामं यशस्यञ्च कृष्णे रोगादिसम्भवः ।  
नित्ये नैमित्तिके शस्तं शुक्लं रक्तं तथा शुभम् ॥ ३४ ॥  
  
बीजानि च तथा सूत्रं पञ्चगव्ये द्वयं क्षिपेत् ।  
प्रक्षाल्य मूलमन्त्रेण ग्रथयेदथ सूत्रकम् ॥ ३५ ॥  
  
गुरुश्वशुरजामातृपुत्रैः स्वयमनन्यधीः ।  
तैरेव ग्रथितां मालां कारयेन्नाऽन्यतः क्वचित् ॥ ३६ ॥  
  
कान्तया रचिता माला द्रुतसिद्धिकरी मता ।  
  
प्। २७५)  
  
एकैकमणिमादाय ब्रह्मग्रन्थिं विनिर्दिशेत् ॥ ३७ ॥  
  
ग्रन्थिहीनं न कर्त्तव्यं स्पृष्टास्पृष्टेन दूष्यति ।  
शैवे च वैष्णवे सौरे गणेशे श्रीकरेऽपि च ॥ ३८ ॥  
  
बीजस्पर्शे पुनः कुर्यात्संस्कारं यत्नतः सुधीः ।  
दूषणं यत्र नास्त्येव ग्रन्थिहीनोऽपि नित्यशः ॥ ३९ ॥  
  
कालिकात्वरितयोस्तु वज्राद्याः षट्कभेदके ।  
तोतलावनवासिन्योर्वाराह्याद्याविशेषतः ॥ ४० ॥  
  
अन्यायाश्चण्डिकादेव्या ग्रन्थिहीना विधीयते ।  
एकैकमणिमादाय साधकः स्थिरमानसः ॥ ४१ ॥  
  
ब्रह्मग्रन्थिं ततो दद्यात् हृदये तारमास्मरन् ।  
स्वयमेव जपेन्मन्त्रमन्यः प्रणवमुच्चरेत् ॥ ४२ ॥  
  
गोपुच्छसदृशी कार्या अथवा सर्परूपिणी ।  
मेरुमेकं विधायाथ मालान्ते साधकोत्तमः ॥ ४३ ॥  
  
अर्चयच्च गुरुं ध्यायन् न्यासमन्त्रञ्च दक्षिणे ।   
वामतोऽपि भवेद्देवं ध्यानतः सिद्धिमाप्नुयात् ॥ ४४ ॥  
  
प्। २७६)  
  
यो मेरुः तं गुरुं विन्द्यान्मन्त्रबीजन्तु दक्षिणे ।  
एवं निष्पाद्य मालाञ्च प्रतिष्ठाञ्च समाचरेत् ॥ ४५ ॥  
  
  
मालासंस्कारक्रमविवेचनम्  
  
अनुलोमविलोमाभ्यां मातृकान्तरितां न्यसेत् ।  
पञ्चगव्ये क्षिपेन्मालां शिवमन्त्रेण मन्त्रिताम् ॥ ४६ ॥  
  
सान्तं शक्रस्वरारूढं नादबिन्दुविभूषितम् ।  
कथितं शिवमन्त्रञ्च साधकानां हिताय च ॥ ४७ ॥  
  
पञ्चामृतैः पञ्चगव्यैः स्नापयेन्मूलमुच्चरन् ।  
घृतं क्षीरं तथा नीरं शर्करामधुसंयुतम् ॥ ४८ ॥  
  
पञ्चामृतमिदं ख्यातं प्रत्येकन्तु पलं पलम् ।  
पलार्धं गोमयं क्षीरं प्रस्थं दधि तथा समम् ॥ ४९ ॥  
  
गोमूत्रं प्रस्थमानं स्यादाज्यञ्चैव तदर्धकम् ।  
मूलेन मन्त्रितं कृत्वा योजयेत् पञ्चगव्यकम् ॥ ५० ॥  
  
अशीतलजलेनैव स्नापयेत्तदनन्तरम् ।  
क्षालयेत् पञ्चगव्येन सद्योजातेन मार्जयेत् ॥ ५१ ॥  
  
प्। २७७)  
  
मालासङ्कारमन्त्रः  
  
ॐ सद्योजातं प्रपद्यामि सद्योजाताय वै नमः ।  
भवेऽभवेऽनादिभवे भजस्व मां भवोद्भवाय नमः ॥ ५२ ॥  
  
चन्दनागुरुगन्धाद्यैर्वामदैवेन घर्षयेत् ॥ ५३ ॥  
  
ॐ वामदेवाय नमो ज्येष्ठाय नमः श्रेष्ठाय नमो रुद्राय नमः   
कालाय नमः कलविकरणाय नमः ।  
बलाय नमो बलविकरणाय नमो बलप्रमथनाय नमः   
सर्व भूतदमनाय नमो नम उन्मनाय नमः ॥ ५४ ॥  
  
सुधूपैर्धूपयेत्ताञ्च अघोरमनुना बुधः ।  
ॐ अघोरेभ्योऽथ घोरेभ्यो घोरघोरतरेभ्यः   
सर्वतः सर्वसर्वेभ्यो नमस्तेऽस्तु रुद्ररूपेभ्यः ॥ ५५ ॥  
  
गन्धचन्दनकुङ्कुमैर्लेपयेत्पुरुषेण च ॥ ५६ ॥  
  
ॐ तत्पुरुषाय विद्महे महादेवाय धीमहि ।   
तन्नो रुद्रः प्रचोदयात् ॥ ५७ ॥  
  
मन्त्रयेच्च ततो धीरः प्रत्येकञ्च शतं शतम् ।  
ईशानमनुना मेरुं शतं चैव ततः परम् ॥ ५८ ॥  
  
ॐ ईशानः सर्वविद्यानामीश्वरः सर्वभूतानाम्   
  
प्। २७८)  
  
ब्रह्माधिपतिः ब्रह्मणोऽधिपतिः शिवो मेऽस्तु सदाशिवोम् ॥ ५९ ॥  
  
  
मालाप्राणप्रतिष्ठाविधानम्  
  
ततः संस्थापयेन्मालां स्वर्णादिपीठके बुधः ।  
पद्माकारेषु चाश्वत्थपत्रेषु स्थापयेच्च वा ॥ ६० ॥  
  
पीठे वापि च संस्थाप्य पूजयेत् स्वीयदेवताम् ।  
साङ्गावरणसंयुक्तामुपचारैः सुविस्तरैः ॥ ६१ ॥  
  
एकैकक्रमयोगेन बीजानां साधकोत्तमः ।  
प्राणप्रतिष्ठां कुर्वीत अष्टोत्तरशतं ततः ॥ ६२ ॥  
  
  
मालाप्राणप्रतिष्ठा मन्त्रः  
  
प्राणशक्तिसमारूढम् औकारबिन्दुरूपधृक् ।  
प्रणवम् अक्षमालाधिपतये तदनन्तरम् ॥ ६३ ॥  
  
हृदन्तं मूलमुच्चार्य पूजयेन्मालिकां क्रमात् ।  
तिलेन घृतयुक्तेन शक्त्या होमं प्रकल्पयेत् ॥ ६४ ॥  
  
होमकर्मण्यशक्तश्चेद् द्विगुणं जपमाचरेत् ।  
तारोऽक्षमालाधिपतये सुसिद्धादिं वदेत्ततः ॥ ६५ ॥  
  
प्। २७९)  
  
सर्वमन्त्रार्थसाधिनीतिसाधयद्वितयं पुनः ।  
सिद्धिम्प्रकल्पय स्वाहा अभिमन्त्रितमालया ॥ ६६ ॥  
  
मूलमन्त्रं जपेत्तत्र अष्टोत्तरसहस्रकम् ।  
अष्टोत्तरशतं वापि जप्त्वा मालां समर्पयेत् ॥ ६७ ॥  
  
शिष्यहस्ते ततः सोऽपि जपेदष्टसहस्रकम् ।  
अष्टोत्तरशतं वापि जप्त्वा मालाञ्च गोपयेत् ॥ ६८ ॥  
  
गुरवे दक्षिणां दत्त्वा यथाशक्त्या तु साधकः ।  
गुरोरभावे मालायाः संस्कारं स्वयमाचरेत् ॥ ६९ ॥  
  
  
मालाप्रदर्शनं वर्जनीयं  
  
गुरुं प्रकाशयेद्विद्वान् न तु मन्त्रं कदाचन ।  
अक्षमालाञ्च मुद्राञ्च गुरोरपि न दर्शयेत् ॥ ७० ॥  
  
भूतराक्षसवेतालाः सिद्धगन्धर्वचारणाः ।  
हरन्ति प्रकटाद्यस्मात्तस्माद्यत्नेन गोपयेत् ॥ ७१ ॥  
  
जपान्यसमये मालां पूजयित्वा तु गोपयेत् ।  
अशुचिर्न स्पृशेन्मालां शुचौ न प्रकल्पयेत् ॥ ७२ ॥  
  
प्। २८०)  
  
हस्तात् पतति चेन्माला न जप्तव्या त्र्यहं बुधैः ।  
प्रायश्चित्तं विधातव्यं जपेन्मन्त्रं सहस्रकम् ॥ ७३ ॥  
  
(अथवा)   
करभ्रष्टे शब्दकृते जपेदष्टोत्तरं शतम् ।  
जीर्णे सूत्रे पुनः सूत्रं प्रथयित्वा शतं जपेत् ॥ ७४ ॥  
  
छिन्ना भवति चेन्माला पूजां कृत्वा ततोऽधिकाम् ।  
गुरूणां शिल्पिनाञ्चैव पूजां कृत्वा तु साधकः ॥ ७५ ॥  
  
प्रतिष्ठां पूर्ववत् कृत्वा पुनर्जापं समाचरेत् ।  
एवंविधा सर्वमाला सर्वदेवे प्रतिष्ठिता ॥ ७६ ॥  
  
  
अक्षमालापूजाकथनम्  
  
अथान्यां सम्प्रवक्ष्यामि मालां कुलमयीं पराम् ।  
कुण्डगोलोद्भवैर्द्रव्यैः स्वयम्भूकुसुमेन च ॥ ७७ ॥  
  
रोचनाकुङ्कुमेनैव अक्षमालां समर्चयेत् ।  
कर्पूरागुरुकस्तूरी तथा मृगमदेन च ॥ ७८ ॥  
  
अक्षमालामुपस्कृत्य प्रतिष्ठां विधिवच्चरेत् ।  
अथातः सम्प्रवक्ष्यामि मालां सर्वोत्तमोत्तमाम् ॥ ७९ ॥  
  
प्। २८१)  
  
यस्य विज्ञानमात्रेण मन्त्राः सिध्यन्ति तत्क्षणात् ।  
अनुलोमविलोमेन मन्त्रमातुर्विभेदतः ॥ ८० ॥  
  
मन्त्रेणाऽन्तरितं वर्णं वर्णेनाऽन्तरितं मनुम् ।  
कुर्याद्वर्णमयीं मालां सर्वमन्त्रप्रदीपिनीम् ॥ ८१ ॥  
  
चरमार्णं मेरुरूपं लङ्घयेन्न कदाचन ।  
एतद्रहस्यं परमं नाऽख्येयं यस्य कस्यचित् ॥ ८२ ॥  
  
अनुलोमविलोमस्थैर्बिन्दुयुङ्मातृकाक्षरैः ।  
क्षमेरुकैः साष्टवर्गैः कॢप्तया वर्णमालाया ॥ ८३ ॥  
  
प्रत्येकं वर्णयुङ्मन्त्रा जप्ताः स्युः क्षिप्रसिद्धिदाः ।  
सबिन्दुं वर्णमुच्चार्य पश्चान्मन्त्रं जपेत् सुधीः ॥ ८४ ॥  
  
क्षं मेरुं कल्पयित्वा तु जपेत्तन्नाऽभिलङ्घयेत् ।  
अथ यन्त्रप्रतिष्ठानं कथयामि प्रसङ्गतः ॥ ८५ ॥  
  
प्। २८२)  
  
यन्त्रप्रतिष्ठाविधानम्  
  
सुवर्णं रजतं ताम्रं श्रेष्ठं मध्यमथाऽधमम् ।  
ताम्रे लक्षगुणं प्रोक्तं रौप्ये कोटिगुणं भवेत् ॥ ८६ ॥  
  
सुवर्णेऽनन्तफलदं स्फाटिकेऽपि तथा समम् ।  
एकतोलं द्वितोलं वा त्रितोलं पञ्चतोलकम् ॥ ८७ ॥  
  
रसतोलं चतुस्तोलं सप्ततोलं पलन्तु वा ।  
साधकस्य मनोज्ञं वा कृत्वा पीठे सुसाधकः ॥ ८८ ॥  
  
पूर्वोक्तधातुद्रव्यैश्च सुन्दरं सुमनोहरम् ।  
सुरेखं सुमुखं यन्त्रं लेखयित्वा विधानतः ॥ ८९ ॥  
  
अथवा प्रतिमां कृत्वा निजदेवस्वरूपिणीम् ।  
प्रतिष्ठाञ्च ततः कुर्याद् यथाशास्त्रप्रमाणतः ॥ ९० ॥  
  
स्नात्वा सङ्कल्पयेन्मन्त्री ततो न्यासादिकञ्चरेत् ।  
पञ्चगव्यं ततः कृत्वा शिवमन्त्रेण शोधितम् ॥ ९१ ॥  
  
तत्र यन्त्रं क्षिपेन्मन्त्री प्रणवेन समाकुलम् ।  
तस्मादुद्धृत्य तच्चक्रं स्थापयेत् स्वर्णपट्टके ॥ ९२ ॥  
  
पञ्चामृतेन सुस्नाप्य शीतलेन जलेन च ।  
वाससा जलमुत्तोल्य स्थापयेद्धेमपीठके ॥ ९३ ॥  
  
प्। २८३)  
  
पीठपूजां विधायाथ कुशैर्यन्त्रञ्च संस्पृशन् ।  
प्रणवं यन्त्रराजाय विद्महे तदनन्तरम् ॥ ९४ ॥  
  
महायन्त्राय धीमहि तन्नो यन्त्रः प्रचोदयात् ।  
गायत्रीमिति सञ्जप्य शतमष्टोत्तरं ततः ॥ ९५ ॥  
  
आवाह्य पूजयेद् देवीं जीवन्यासपुरःसरम् ।  
उपचारैः षोडशभिर्नानाविधरसायनैः ॥ ९६ ॥  
  
नानाविधफलैर्द्रव्यैर्नानाङ्गरागविस्तरैः ।  
स्वकल्पोक्तविधानेन सम्पूज्य परमेश्वरीम् ॥ ९७ ॥  
  
ततो जाप्यं सहस्रं तु कर्यादीप्सितसिद्धये ।   
बलिदानं ततः कृत्वा प्रणमेच्चक्रमुत्तमम् ॥ ९८ ॥  
  
अष्टोत्तरशतं होमं घृतेन कारयेत् सुधीः ।  
गुरवे दक्षिणां दद्यात्तथा च शिल्पिने ततः ॥ ९९ ॥  
  
  
देवताप्रतिष्ठा  
  
देवतायाः प्रतिष्ठानमेवं तु कारयेद् बुधः ।  
न्यासादिकं स्वकल्पोक्तं गायत्रं तत्र सन्दिशेत् ॥ १०० ॥  
  
प्। २८४)  
  
देवतायाः प्रतिष्ठाने विशेषेः कथितो मया ।  
अथ वक्ष्यामि मन्त्राणां पुरश्चरणमुत्तमम् ॥ १०१ ॥  
  
  
पुरश्चरणकथनम्  
  
भाग्यहीनोऽपि मूर्खोऽपि यद्बोधादमरो भवेत् ।  
साधयेत् सिद्धिसकलान् साक्षात् सिद्धीश्वरो भवेत् ॥ १०२ ॥  
  
आदौ पुरस्क्रियां कुर्यान्नियमेन यथाविधि ।  
ततः सिद्धमनुर्मन्त्री प्रयोगार्हो न चान्यथा ॥ १०३ ॥  
  
पुरश्चरणसम्पन्नो मन्त्रो हि फलदायकः ।  
किं होमैः किं जपैश्चैव किं मन्त्रन्यासविस्तरैः ॥ १०४ ॥  
  
वश्याय सर्वमन्त्राणां यदि न स्यात् पुरस्क्रिया ।  
जीवहीनो यथा देही सर्वकर्मसु न क्षमः ॥ १०५ ॥  
  
पुरश्चरणहीनोऽपि तथा मन्त्रः प्रकीर्त्तितः ।  
पुरस्क्रिया हि मन्त्राणां प्रधानं जीव उच्यते ॥ १०६ ॥  
  
तस्मादादौ पुरश्चर्यां कृत्वा साधकसत्तमः ।  
प्रयोगञ्च ततः कुर्यात् साधकः सिद्धिहेतवे ॥ १०७ ॥  
  
प्। २८५)  
  
स्थानभेदे फलभेदकथनम्  
  
ग्रामे क्रोशमितं स्थानं नद्यादौ स्वेच्छया मतम् ।  
नगरात् परतः क्रोशं क्रोशयुग्ममथाऽपि वा ॥ १०८ ॥  
  
आहारादिविहारार्थं तावतीं भूमिमाक्रमेत् ।  
गृहे जपः समः प्रोक्तो नद्यां शतगुणः स्मृतः ॥ १०९ ॥  
  
पुण्यारण्ये तथाऽरामे सहस्रगुण उच्यते ।  
अयुतं पर्वते पुण्यं लक्षं भागीरथीजले ॥ ११० ॥  
  
कोटिर्देवालये प्राहुरनन्तं शिवसन्निधौ ।  
यत्र वा कुत्रचिद् देशे लिङ्गे वै पश्चिमामुखे ॥ १११ ॥  
  
स्वयम्भूर्बाणलिङ्गे वा इतरे वा तदन्तिके ।  
प्रयागे सुरनद्यां वा वाराणस्यां वराहके ॥ ११२ ॥  
  
उज्जटे पर्वते वापि श्मशाने गहनान्तरे ।  
एकलिङ्गे शून्यगेहे चतुष्पथे शिवान्तिके ॥ ११३ ॥  
  
एकवृक्षगिरौ वापि वटमूले शिवालये ।  
महानिशिपुरश्चर्यां कुर्यादेषु स्थलेषु च ॥ ११४ ॥  
  
  
विघ्ननिवारणार्थं पूजाविधानम्  
  
क्षीरवृक्षस्य काष्ठानि दशास्त्रमन्त्रितानि वै ।  
  
प्। २८६)  
  
पूर्वादिक्रमतो वीरः स्थापयेत् कीलकानि च ॥ ११५ ॥  
  
इन्द्रमग्निं यमं चैव निर्-ऋतिं वरुणं तथा ।  
वायुं कुबेरमीशानं ब्रह्मानन्तौ ततः परम् ॥ ११६ ॥  
  
स्वस्वदिक्षु प्रपूज्यैव बलिं पश्चान्निवेदयेत् ।  
ईशानशक्रयोर्मध्यमूर्ध्वं ज्ञेयं सदा बुधैः ॥ ११७ ॥  
  
वरुणासुरयोर्मध्यमधश्च परिकथ्यते ।  
क्षेत्रे च कीलिते मन्त्री न विघ्नैः परिभूयते ॥ ११८ ॥  
  
क्षेत्रपालं गणेशञ्च विधिवत्तत्र पूजयेत् ।  
दीपस्थाने च वीरेन्द्रो यथाविधि पुरःसरम् ॥ ११९ ॥  
  
मण्डलं तत्र कुर्वीत चतुर्द्वारात्मकं ततः ।  
शुचिः पूर्वदिने भूत्वा साधकः स्थिरमानसः ॥ १२० ॥  
  
प्रातः स्नात्वा च गायत्रीं सहस्रं प्रयतो जपेत् ।  
ज्ञाताज्ञातस्य पापस्य क्षयार्थं प्रथमं पुनः ॥ १२१ ॥  
  
विप्रान् सन्तर्पयेत् सम्यग्भोजनात् सादरादिभिः ।  
बहुभिर्वस्त्रभूषाभिः सम्पूज्य गुरुमात्मनः ॥ १२२ ॥  
  
आरभेच्च जपं पश्चात् तदनुज्ञापुरःसरम् ।  
आरम्भकाले नियतं परयोषां प्रपूज्य च ॥ १२३ ॥  
  
दीक्षितां वस्त्रपुष्पाद्यैः स्वयं संयतमानसः ।  
  
प्। २८७)  
  
पायसं पिष्टकं चैव नानारससमन्वितम् ॥ १२४ ॥  
  
दुग्धं दधि तथा तक्रं नवनीतं सशर्करम् ।  
ऐक्षवं मोदकं चैव नानाविधरसायनम् ॥ १२५ ॥  
  
नानाविधफलं चैव नानागन्धविलेपनम् ।  
चन्दनं मृगनाभिञ्च श्रीखण्डं कुङ्कुमं तथा ॥ १२६ ॥  
  
आसनं पादुकां वस्त्रं तथा चाऽभरणादिकम् ।  
धूपदीपञ्च कौषेयं पुष्पमालां तथा परम् ॥ १२७ ॥  
  
पञ्चतत्त्वं कुलाष्टञ्च शून्यगेहे समानयेत् ।  
द्वारदेशे ततो वीरः पूजयेद् द्वारदेवताम् ॥ १२८ ॥  
  
गणेशं वटुकं चैव क्षेत्रपालञ्च योगिनीम् ।  
चतुर्द्वारेषु सम्पूज्य पूर्वादिक्रमतो बुधः ॥ १२९ ॥  
  
तेभ्यो बलिं प्रदद्यात्तु साधकश्च ततः परम् ।  
भूतापसरणं कृत्वा दीपस्थानं समाचरेत् ॥ १३० ॥  
  
नानालङ्काररचितो विहितासनमाश्रितः ।  
स्वकल्पोक्तं विधायाऽथ प्रोक्षयेत्तदनन्तरम् ॥ १३१ ॥  
  
अर्घ्योदकेन सम्भारमात्मानञ्च ततः परम् ।  
  
प्। २८८)  
  
नानालङ्कारसंयुक्तमर्घ्योदकविशोधितम् ॥ १३२ ॥  
  
अमृतीकरणं कृत्वा शक्तीरष्टौ सुखं नयेत् ।  
अष्टकन्यारूपभेदं विलोमयाऽमर्शचेष्टितम् ॥ १३३ ॥  
  
ब्राह्मणी क्षत्रिया वैश्या शूद्रा च कुलभूषणा ।  
वेश्या नापितकन्या च रजकी योगिनी तथा ॥ १३४ ॥  
  
विदग्धाः सर्वजातीनां प्रशस्ताः सर्वसिद्धिदाः ।  
ब्रह्माण्याद्यष्टशक्तीनां नामभिः कृतसञ्ज्ञकाः ॥ १३५ ॥  
  
आसनं प्रयमं दत्त्वा स्वागतञ्च पुनः पुनः ।  
अर्घ्यं पाद्यञ्च पानीयं मधुपर्कं जलन्ततः ॥ १३६ ॥  
  
स्नापयेद् गन्धपुष्पाद्भिः केशसंस्कारमाचरेत् ।  
धूपयित्वा ततः केशान् कौषेयञ्च निवेदयेत् ॥ १३७ ॥  
  
ततः स्थानान्तरे पीठे आस्तीर्य पादुकायुगम् ।  
दत्त्वा तत्र समासीनां नानालङ्कारभूषणैः ॥ १३८ ॥  
  
भूषयित्वाऽनुलेपञ्च गन्धं माल्यं निवेदयेत् ।  
तां तां शक्तिं ततो ध्यायेद् यथाक्रमविधानतः ॥ १३९ ॥  
  
प्। २८९)  
  
ब्रह्माण्याद्यष्टशक्तिध्यानम्  
  
हंसारूढां सुवर्णाभां चतुर्वक्त्रां त्रिलोचनाम् ।  
ब्रह्मकूर्चाब्जदण्डाक्षसूत्राणि करपङ्कजैः ॥ १४० ॥  
  
दधतीं चारुरूपाञ्च जटामुकुटमण्डिताम् ।  
स्त्र्यलङ्कारसमायुक्तां ब्रह्माणीं संस्मरेत् सुधीः ॥ १४१ ॥  
  
माहेश्वरीं वृषारूढां शुक्लां नेत्रत्रयान्विताम् ।  
कपालं डमरुं बाणं शूलं टङ्कमभीतिदम् ॥ १४२ ॥  
  
कराब्जैर्दधतीं चन्द्रचूडारत्नविभूषिताम् ।  
त्रिनेत्रां कुङ्कुमनिभां कौमारीं शिखिवाहनाम् ॥ १४३ ॥  
  
शक्तिपाशाङ्कुशाभीतिकरां चारुविभूषिताम् ।  
वैष्णवीं गरुडारूढां श्यामां मधुमदाकुलाम् ॥ १४४ ॥  
  
घण्टां शङ्खं कपालञ्च चक्रञ्च करपङ्कजैः ।  
दधानां पीतवसनां मुक्तामणिविभूषिताम् ॥ १४५ ॥  
  
प्। २९०)  
  
वराहवाहिनीं धूम्रां वराहसदृशाननाम् ।  
फलकां मूषलं चैव वरं खड्ग तथा परम् ॥ १४६ ॥  
  
पाणिपङ्कजविभ्राणां चारुभूषणभूषिताम् ।  
इन्द्रनीलप्रभामैन्द्रीमैरावतनिषेदुषीम् ॥ १४७ ॥  
  
चन्द्रवक्त्राञ्च दधतीं वज्रशङ्खधनुः शरान् ।  
नानालङ्काररचितां सदा भक्तानुरागिणीम् ॥ १४८ ॥  
  
भीमवक्त्राञ्च चामुण्डां मुण्डमालावलीयुताम् ।  
साट्टहासां शवासीनां मणिमुक्ताविराजिताम् ॥ १४९ ॥  
  
कपालं खेटकं शूलं खड्गञ्च करपङ्कजैः ।  
विभ्राणां नीलमेघाभां भावयेद् भक्तवत्सलाम् ॥ १५० ॥  
  
सिंहासनां महालक्ष्मीं पीताभां रत्नभूषिताम् ।  
मातुलुङ्गफलाभीतिमालापद्मविधारिणीम् ॥ १५१ ॥  
  
एवं ध्यात्वा क्रमाद्वीर आवाहन्यादिमुद्रया ।  
तां तां शक्ति समावाह्य मूर्ध्नि तासां प्रपूजयेत् ॥ १५२ ॥  
  
प्। २९१)  
  
पुनः पाद्यादिकं दत्त्वा साधकः स्थिरमानसः ।  
भोज्यमण्डलमध्ये तु स्वर्णादिस्थानके ततः ॥ १५३ ॥  
  
चर्व्यं चोष्यं लेह्यपेयं भोज्यं भक्ष्यं निवेदयेत् ।  
अदीक्षिताश्चेत्तत्रैव ततो मायां निवेदयेत् ॥ १५४ ॥  
  
तासां सव्येषु कर्णेषु ततः स्तोत्रं पठेन्नरः ।  
  
  
ब्रह्माण्याद्यष्टशक्तिस्तोत्रम्  
  
मातर्देवि नमस्तेऽस्तु ब्रह्मरूपधरेऽनघे ।  
कृपया हर विघ्नं मे मन्त्रसिद्धिं प्रयच्छ मे ॥ १५५ ॥  
  
माहेशि वरदे देवि परमानन्दरूपिणि ।  
कृपया हर विघ्नं मे मन्त्रसिद्धिं प्रयच्छ मे ॥ १५६ ॥  
  
कौमारि सर्वविघ्नेशि कुमारक्रीडने वर ।  
कृपया हर विघ्नं मे मन्त्रसिद्धिं प्रयच्छ मे ॥ १५७ ॥  
  
विष्णुरूपधरे देवि विनतासुतवाहिनि ।  
कृपया हर विघ्नं मे मन्त्रसिद्धिं प्रयच्छ मे ॥ १५८ ॥  
  
वाराहि वरदे देवि दंष्टोद्धृतवसुन्धरे ।  
कृपया हर विघ्नं मे मन्त्रसिद्धिं प्रयच्छ मे ॥ १५९ ॥  
  
प्। २९२)  
  
शक्ररूपधरे देवि शक्रादिसुरपूजिते ।  
कृपया हर विघ्नं मे मन्त्रसिद्धिं प्रयच्छ मे ॥ १६० ॥  
  
चामुण्डे मुण्डमालासृक्चर्चिते भयनाशिनि ।  
कृपया हर विघ्नं मे मन्त्रसिद्धिं प्रयच्छ मे ॥ १६१ ॥  
  
महालक्ष्मि महोत्साहे क्षोभसन्तापनाशिनि ।  
कृपया हर विघ्नं मे मन्त्रसिद्धिं प्रयच्छ मे ॥ १६२ ॥  
  
मितिमातृमये देवि मितिमातृबहिष्कृते ।  
एके बहुविधे देवि विश्वरूपे नमोऽस्तु ते ॥ १६३ ॥  
  
एतत् स्तोत्रं पठेद्यस्तु कर्मारम्भेषु संयतः ।  
विदग्धाञ्च समालोक्य तस्य विघ्नं न जायते ॥ १६४ ॥  
  
कुलीनस्य द्वारदेव्यः कथितास्तव पुत्रक ।  
दीक्षाकाले नित्यपूजासमये नाऽर्चयेद् यदि ॥ १६५ ॥  
  
तस्य पूजाफलं सर्वं लीयते यक्षराक्षसैः ।  
यदि व्रीडापरा सा तु भोजयेत्तद्गृहाद् बहिः ॥ १६६ ॥  
  
स्थित्वा स्तोत्रं पठेत्तावद्यावत्तृप्तिः प्रजायते ।  
आचम्य मुखवासादिताम्बूलञ्च निवेदयेत् ॥ १६७ ॥  
  
प्। २९३)  
  
ततो दद्यात् पुनर्माल्यं गन्धचन्दन पङ्किलम् ।  
बिन्दुयुक्तस्य दीर्घस्य एकैकान्ते नियोजयेत् ॥ १६८ ॥  
  
स्वस्वनाम चतुर्थ्यन्तं हृन्मनुं तदनन्तरम् ।  
मन्त्राणि कथितान्येव तासां वीरस्ततो जपेत् ॥ १६९ ॥  
  
यथाशक्ति क्रमाज्जप्त्वा समर्प्याऽथ स्तुतिं पठेत् ।  
विसृज्य च नमस्कृत्य वरं प्रार्थ्य सुखी भवेत् ॥ १७० ॥  
  
अन्या यदि नाऽगच्छन्ति निजकन्या निजानुजा ।  
अग्रजा वा मातुलानी माता वा तत्सपत्निका ॥ १७१ ॥  
  
वयसा जातितो वापि हीनाऽपि परमा कला ।  
पूज्याः कुलरसैः सर्वा निजाहङ्कारवर्जितैः ॥ १७२ ॥  
  
सर्वाभावे एकतरा पूजनीया प्रयत्नतः ।  
संस्कृताऽसंस्कृता वापि जननी वापि निष्पतिः ॥ १७३ ॥  
  
प्। २९४)  
  
पूर्वाभावेऽपरा पूज्या देव्यंशा योषितो यतः ।  
एकश्चेत् कुलशास्त्रज्ञः पूजार्हस्तत्र निश्चितम् ॥ १७४ ॥  
  
सर्वत्रैव सुराः पूज्याः ब्रह्माविष्णुशिवादयः ।  
एका चेद्युवती तत्र पूजिता चाऽवलोकिता ॥ १७५ ॥  
  
सर्वा एव परा देव्यः पूजिताः साधकोत्तमैः ।  
आदावन्ते च मध्ये च लक्षपूर्त्तौ विशेषतः ॥ १७६ ॥  
  
न पूजयति चेत् कान्तां तदा विघ्नैर्विलिप्यते ।  
पूर्वार्जितफलं नास्ति का कथा परजन्मनि ॥ १७७ ॥  
  
तस्मात् सर्वप्रयत्नेन यदीच्छेदात्मनो हितम् ।  
देवीनां क्रोधसन्तापशमनं विघ्ननाशनम् ॥ १७८ ॥  
  
सर्वथा च प्रयत्नेन पूजयेत् कुलयोषितम् ।  
शक्तिपूजां समाप्याऽथ प्रकृतञ्च समाचरेत् ॥ १७९ ॥  
  
स्वकल्पोक्तविधानेन देवीं सम्पूजयेत्ततः ।  
  
प्। २९५)  
  
प्रातरेव ततः पश्चाज्जपेन्मध्यन्दिनावधि ॥ १८० ॥  
  
अन्यूनं नातिरिक्तञ्च न दिनञ्चाऽतिलङ्घयेत् ।  
एककालं द्विकालं वा त्रिकालं वाथ साधकः ॥ १८१ ॥  
  
स्नानं कुर्याच्छुद्धतोयैर्हविष्यान्नं सुभोजयेत् ।  
एकग्रामे स्थितो नित्यं गत्वा वन्देत्ततो गुरुम् ॥ १८२ ॥  
  
प्रणमेत्तद्दिशोऽन्यत्र देवतावन्दनं सदा ।  
प्रातरुत्थाय पूजायां स्नानकालेऽथवा पुनः ॥ १८३ ॥  
  
संस्कृताऽसंस्कृता वापि हीनजाताऽपि वा तथा ।  
नमस्या सर्वजातीनां कुलीनानां कुलार्चने ॥ १८४ ॥  
  
वर्जयेद् गीतवाद्यादिश्रवणं नृत्यदर्शनम् ।  
अभ्यङ्गगन्धलेपञ्च पुष्पधारणमेव च ॥ १८५ ॥  
  
अस्नातांश्च द्विजान् शूद्रान् स्त्रियं नैव स्पृशेत् क्वचित् ।  
त्यजेदुष्णोदकस्नानमनिवेदितभोजनम् ॥ १८६ ॥  
  
नानाचारः प्रकर्त्तव्यो न चारणमितस्ततः ।  
  
प्। २९६)  
  
भूतहिंसा न कर्त्तव्या पशुहिंसा विशेषतः ॥ १८७ ॥  
  
बलिदानं विना देव्या हिंसां सर्वत्र वर्जयेत् ।  
अन्यमन्त्रपुरस्कारं निन्दां चैव विवर्जयेत् ॥ १८८ ॥  
  
उष्णीशी कञ्चुकी नग्नो मुक्तकेशोऽप्यनावृतः ।  
अपवित्रकरोऽशुद्धः प्रलपन्न जपेत् क्वचित् ॥ १८९ ॥  
  
अनावृतकरो भूत्वा शिरसा चावृतोऽपि वा ।  
चिन्ताव्याकुलचित्तो वा क्रुद्धो वा न जपेत् कदा ॥ १९० ॥  
  
वीरासनशयानो वा गच्छन्नखिल एव वा ।  
रथ्यायामशिवस्थाने न जपेत्तिमिरालये ॥ १९१ ॥  
  
पतितानामन्त्यजानां दर्शने भाषणे श्रुते ।  
क्षुतेऽधोवायुगमने जृम्भणे जपमुत्सृजेत् ॥ १९२ ॥  
  
उत्थायाऽचमनं कृत्वा प्राणायामषडङ्गकम् ।  
कृत्वा सम्यग्जपेच्छेषमथवा सूर्यदर्शनम् ॥ १९३ ॥  
  
प्। २९७)  
  
स्त्रियं शूद्रं पशुञ्चैव तथा च भ्रष्टसाधकम् ।  
सम्भाषयेत् कदाचिन्न ब्रह्मचर्यं समाचरेत् ॥ १९४ ॥  
  
जपकाले च सततं भार्यां यत्नेन वर्जयेत् ।  
शयीतशुद्धशय्यायां शुचिर्वस्त्रधरः सदा ॥ १९५ ॥  
  
प्रत्यहं क्षालयेच्छय्यामेकाकी निर्भयः स्वपेत् ।  
नाऽलोकयेदन्यशास्त्रं वेदागमं विना सुधीः ॥ १९६ ॥  
  
नक्तं भोजी हविष्यान्नं जपेद्विद्यां दिवा शुचिः ।  
दिवसे सर्वथा वीरो ब्रह्मचारी भवेत् सदा ॥ १९७ ॥  
  
देवताध्यानसंयुक्तो गमयेदनिशं बुधः ।  
रात्रौ सम्पूजयेद् देवीं कुलाचारक्रमेण तु ॥ १९८ ॥  
  
पञ्चतत्त्वैः प्रपूज्यैव यथाशक्ति जपञ्चरेत् ।  
पुरश्चरणकाले तु यदि स्यात् पीठदर्शनम् ॥ १९९ ॥  
  
तदा तत्र पीठपूजा मनसापि न हीयते ।  
प्रसङ्गात् कथ्यते पीठपूजा तन्त्रविधानतः ॥ २०० ॥  
  
प्। २९८)  
  
  
चतुःपीठे पूज्यदेवीनामानि  
  
देवीकूटे महाभागे उड्डीयाने तथा पुनः ।  
योगनिद्रा कामरूपे महिषासुरमर्दिनी ॥ २०१ ॥  
  
कात्यायनी कामभूमौ कामाख्या कामदायिनी ।  
जालन्धरे च पूर्णेशी पूर्णं शैले च चण्डिका ॥ २०२ ॥  
  
कामरूपे तु वेहारे पूज्या दिक्करवासिनी ।  
अथवा कामरूपस्य दर्शनं यदि भाग्यतः ॥ २०३ ॥  
  
तदा भगादिदेवीनां पूजा तत्र विधीयते ।  
वक्ष्यमाणविधानेन तासां ज्ञात्वा स्वनामकम् ॥ २०४ ॥  
  
कुलनाथं पुनर्ध्यात्वा स्वयमच्युतमानसः ।  
पूजां समापयेद्वीरः तदनुस्मृतिपूर्वकम् ॥ २०५ ॥  
  
पूजाकाले हीनजाता स्वयोषिद्वा विधानतः ।  
पूजनीया प्रयत्नेन द्वेधं तत्र विवर्जयेत् ॥ २०६ ॥  
  
  
कुलाचारस्य मन्त्रगुप्तिकथनम्  
  
यथा विष्णुपुरं गोप्यं यथा वा शम्भुरीश्वरः ।  
यथा कमलजन्मापि ये वा व्यासमुखा द्विजाः ॥ २०७ ॥  
  
इन्द्राद्यालोकपालाश्च सर्वगन्धर्वकिन्नराः ।  
  
प्। २९९)  
  
यक्षरक्षःपिशाचाद्या गुह्यचारणवन्दिनः ॥ २०८ ॥  
  
तैर्यथा गोपितं गुप्तं तदुक्तं शास्त्रसम्भवम् ।  
तथा शैवेन गोप्तव्यः कुलाचारः सुदुर्लभः ॥ २०९ ॥  
  
  
युगभेदे जपसङ्ख्याभेदः  
  
अनेन विधिना मन्त्री पुरश्चर्यां समाचरेत् ।  
येषां जपे च होमे च सङ्ख्या नोक्ता मनीषिभिः ॥ २१० ॥  
  
तेषामष्टसहस्राणि सङ्ख्योक्ता जपहोमयोः ।  
यस्मिंश्च निगदे चैव मन्त्रे सङ्ख्या विधीयते ॥ २११ ॥  
  
तत्र सर्वत्र मन्त्राणां सङ्ख्यावृद्धिर्युगक्रमात् ।  
कल्पोक्ते यत् कृतासङ्ख्या त्रेतायां द्विगुणा भवेत् ॥ २१२ ॥  
  
द्वापरे त्रिगुणा प्रोक्ता कलौ सङ्ख्या चतुर्गुणा ।  
न दिव्यवीरयोरेव युगसेवापरिश्रमः ॥ २१३ ॥  
  
पशूनां विद्यते चात्र सङ्ख्यावृद्धिर्युगक्रमात् ।  
तेषां पूजा त्रिकालं हि रात्रौ नैव कदाचन ॥ २१४ ॥  
  
प्। ३००)  
  
कथितं सर्वशास्त्रेषु विधानं तन्त्रवर्त्मना ।  
चतुर्गुणं तु ताराया विना शङ्खाक्षमालया ॥ २१५ ॥  
  
एवं कृत्वा हविष्याशी जपेल्लक्षचतुष्टयम् ।  
नरास्थिमालामादाय जपेद्वा लक्षमेककम् ॥ २१६ ॥  
  
भावनारहितानाञ्च क्षुद्राणां क्षुद्रचेतसाम् ।  
चतुर्गुणजपः प्रोक्तः सिद्धये नान्यथा भवेत् ॥ २१७ ॥  
  
  
उन्मुखीकालिकाविधानम्  
  
सिद्धविद्या यथा नात्र युगसेवापरिश्रमः ।  
विशेषतः कलियुगे तारा काली तथोन्मुखी ॥ २१८ ॥  
  
आसामेव कदा नास्ति युगसेवाविधिः स्मृतः ।  
उन्मुख्याः कालिकायाश्च विशेषः कथ्यतेऽधुना ॥ २१९ ॥  
  
दिवसे ब्रह्मचर्येण स्वीयसङ्ख्यं जपं पठेत् ।  
रात्रौ मांसासवैर्मत्स्यैर्मुद्राभिर्मैथुनोद्भवैः ॥ २२० ॥  
  
सम्पूज्य च महादेवीं गन्धपुष्पादिभिस्तथा ।  
ततो नग्नां स्त्रियं नग्नो रमणक्लेशतोऽपि वा ॥ २२१ ॥  
  
प्। ३०१)   
  
जपेल्लक्षं प्रयत्नेन साधको मन्त्रसिद्धये ।  
द्विजन्मनां तु सर्वेषां द्विधा विधिरिहोच्यते ॥ २२२ ॥  
  
शूद्राणां तु तथा प्रोक्तं रात्राविष्टं महाफलम् ।  
ततः सर्वे स्वकल्पोक्तजपसङ्ख्यां समाप्य च ।  
ततस्तु तद्दशांशेन होमयेद्धविषाऽनले ॥ २२३ ॥  
  
  
  
इति श्रीमज्ज्ञानानन्दपरमहंसविरचिते कौलावलीनिर्णये द्वादशोल्लासः ॥ १२ ॥  
  
  
  
त्रयोदश उल्लासः   
  
  
होमविधिः  
  
अथ होमविधिं वक्ष्ये यथातन्त्रानुसारतः ।  
आदौ भूमिं परीक्षेत वास्तुज्ञानविशारदः ॥ १ ॥  
  
  
कुण्डविधानम्  
  
शल्यादीन् शोधयेद्यत्नादथवा पुरुषं खनेत् ।  
नवहस्तप्रमाणं वा सप्तहस्तमथापि वा ॥ २ ॥  
  
पञ्चहस्तप्रमाणं वा चतुरस्रसमन्वितम् ।  
विच्छिद्रं तु चतुर्द्वारं दिव्यदृष्टिविभूषितम् ॥ ३ ॥  
  
दिव्यमालापरिवृतं तन्तुना परिवेष्टितम् ।  
आदौ कुण्डं प्रकुर्वीत साधकः सिद्धिहेतवे ॥ ४ ॥  
  
  
विविधाकाराणिकुण्डानि  
  
चतुरस्रं योनिमर्धचन्द्रं त्र्यस्रं सुवर्त्तुलम् ।  
षडस्रं पङ्कजाकारम् अष्टास्रं तानि नामतः ॥ ५ ॥  
  
प्। ३०३)  
  
(१) चतुरस्र कुण्डमानम्  
  
हस्तमात्रमितां भूमिं पूर्ववत् परिसूत्रयेत् ।  
समन्तात् कुण्डमेतत् स्याच्चतुरस्रं शुभावहम् ॥ ६ ॥  
  
चतुर्विंशत्यङ्गुलाढ्यं हस्तं तन्त्रविदो विदुः ।  
कर्त्तुर्दक्षिणहस्तस्य मध्यमाङ्गुलिपर्वणः ॥ ७ ॥  
  
मध्यस्य दैर्घ्यमानेन मानाङ्गुलमुदीरितम् ।  
यवानामष्टभिः कॢप्तं मानाङ्गुलमितीरितम् ॥ ८ ॥  
  
  
(२) योनिकुण्डम्  
  
चतुरस्रीकृतं क्षेत्रं पञ्चधा विभजेत् सुधीः ।  
न्यसेत् पुरस्तादेकांशं कोणार्धार्धप्रमाणतः ॥ ९ ॥  
  
भ्रामयेत्तेन मानेन तथान्यदपि मन्त्रवित् ।  
सूत्रयुग्मं ततो दद्यात् कुण्डं योनिनिभं भवेत् ॥ १० ॥  
  
  
(३) अर्धचन्द्रकुण्डम्  
  
चतुरस्रीकृतं क्षेत्रं दशधा विभजेत् सुधीः ।  
  
प्। ३०४)  
  
एकमेकं त्यजेदंशमध ऊर्ध्वञ्च मन्त्रवित् ॥ ११ ॥  
  
ज्यासूत्रं पातयेदग्रे तन्मानात् भ्रामयेत् पुनः ।  
अर्धचन्द्रनिभं कुण्डं रमणीयमिदं भवेत् ॥ १२ ॥  
  
  
(४) त्र्यस्रकुण्डम्  
  
चतुर्धा भेदिते क्षेत्रे विन्यसेत् पार्श्वयोर्द्वयोः ।  
एकैकमंशं तन्मानादग्रतो लाञ्छयेत् पुनः ॥ १३ ॥  
  
सूत्रयुग्मं बुधः कुर्यात् त्र्यस्रं कुण्डमुदाहृतम् ।  
  
  
(५) वृत्तकुण्डम्  
  
अष्टादशांशके क्षेत्रे न्यसेदेकं बहिर्बुधः ॥ १४ ॥  
  
भ्रामयेत्तेन मानेन वृत्तं कुण्डमनुत्तमम् ।  
  
  
(६) षडस्रकुण्डम्  
  
अष्टधा विभजेत् क्षेत्रं मध्यसूत्रस्य पार्श्वयोः ॥ १५ ॥  
  
भागं न्यसेदेकमेकं मानेनाऽनेन मध्यतः ।   
कुर्यात् पार्श्वद्वये मत्स्यचतुष्कं तन्त्रवित्तमः ॥ १६ ॥  
  
सूत्रषट्कं ततो दद्यात् षडस्रं कुण्डमुत्तमम् ।  
  
प्। ३०५)  
  
(७) पद्मकुण्डम्  
  
चतुरस्रीकृतं क्षेत्रं विभज्याऽष्टादशांशतः ॥ १७ ॥  
  
एकं भागं बहिर्न्यस्य भ्रामयेत्तेन वर्त्तुलम् ।  
वृत्तानि कर्णिकादीनां बहिस्त्रीणि प्रकल्पयेत् ॥ १८ ॥  
  
पद्मकुण्डमिदं प्रोक्तं विलोचनमनोहरम् ।  
  
  
(८) अष्टास्रकुण्डम्  
  
पूर्वोक्तं विभजेत् क्षेत्रं चतुर्विंशतिभागतः ॥ १९ ॥  
  
एकं भागं बहिर्न्यस्य चतुरस्रं प्रकल्पयेत् ।  
अन्तःस्थचतुरस्रस्य कोणार्धार्धप्रमाणतः ॥ २० ॥  
  
बाह्यस्य चतुरस्रस्य कोणाभ्यां परिलाञ्छयेत् ।  
दिशं प्रति यथान्यायमष्टसूत्राणि पातयेत् ॥ २१ ॥  
  
अष्टास्रं कुण्डमेतद्धि तन्त्रविद्भिरुदाहृतम् ।  
  
  
खातमानम्  
  
यावान् कुण्डस्य विस्तारः खननं तावदीरितम् ॥ २२ ॥  
  
  
मेखलालक्षणं तन्मानञ्च  
  
कुण्डानां यादृशं रूपं मेखलानाञ्च तादृशम् ।  
कुण्डादेर्द्व्यङ्गुलं त्यक्त्वा कर्त्तव्या मेखलाः शुभाः ॥ २३ ॥  
  
प्। ३०६)  
  
कुण्डानां मेखलास्तिस्रो मुष्टिमात्रेण ताः क्रमात् ।  
उत्सेधायामतो ज्ञेया द्व्येकार्धाङ्गुलिसम्मिताः ॥ २४ ॥  
  
अरत्निमात्रकुण्डस्य तास्त्रिद्विकाङ्गुलात्मिकाः ।  
अष्टादशाङ्गुलं ज्ञेयम् अरत्निमानं धीमता ॥ २५ ॥  
  
द्वादशाङ्गुलिभिश्चैव हस्तार्धं परिकीर्त्तितम् ।  
  
  
नेमिलक्षणम्  
  
एकहस्तमिते कुण्डे वेदाग्निनयनाङ्गुलाः ॥ २६ ॥  
  
मेखलानां भवेदन्तः परितो नेमिरङ्गुलात् ।  
एक हस्तस्य कुण्डस्य वर्धयेत् तत्क्रमात् सुधीः ॥ २७ ॥  
  
कुण्डे द्विहस्ते ता ज्ञेया रसवेदगुणाङ्गुलाः ।  
चतुर्हस्तेषु कुण्डेषु वसुतर्कयुगाङ्गुलाः ॥ २८ ॥  
  
कुण्डे रसकरे ताः स्युर्दशाष्टरससम्मिताः ।  
वसुहस्तमिते कुण्डे भानुपङ्क्त्याष्टकाङ्गुलाः ॥ २९ ॥  
  
दशहस्तमिते कुण्डे मनुभानुदशाङ्गुलाः ।  
विस्तारोत्सेधतो ज्ञेया मेखलाः सर्वतो बुधैः ॥ ३० ॥  
  
प्। ३०७)  
  
योनिलक्षणम्  
  
होतुरग्रे योनिरासामुपर्यश्वत्थपत्रवत् ।  
मुष्ट्यरत्रेकहस्तानां कुण्डानां योनिरीरिता ।  
षट्चतुर्द्व्यङ्गुलायामविस्तारोन्नतिशलिनी ॥ ३१ ॥  
  
  
नाललक्षणम् तन्मानञ्च  
  
योन्याः पश्चिमतो नालं विस्तारं चतुरङ्गुलम् ।  
त्रिद्व्येकाङ्गुलमानेन क्रमान्मूलाग्रमिष्यते ॥ ३२ ॥  
  
नालमेखलयोर्मध्ये परिधिस्थापनाय च ।  
स्थलादारभ्य नालं स्यात् योन्या मध्ये सरन्ध्रकम् ॥ ३३ ॥  
  
नार्पयेत् कुण्डकोणेषु योनिं तां तन्त्रवित्तमः ।  
मुष्ट्यरत्न्येकहस्तानां कुण्डानां योनिरीरिता ॥ ३४ ॥  
  
एकैकाङ्गुलतो योनिं कुण्डेष्वन्येषु वर्धयेत् ।  
यवद्वयक्रमेणैव योन्यग्रमपि वर्धयेत् ॥ ३५ ॥  
  
प्। ३०८)  
  
नाभिप्रमाणम्  
  
कुण्डानां कल्पयेदन्तर्नाभिमम्बुजसन्निभाम् ।  
तत्तत् कुण्डानुरूपं वा मानमस्य निगद्यते ॥ ३६ ॥  
  
मुष्ट्यरत्न्येकहस्तानां नाभिरुत्सेधतारतः ।  
नेत्रवेदाङ्गुलोपेता कुण्डेष्वन्येषु वर्धयेत् ॥ ३७ ॥  
  
यवद्वयक्रमेणैव नाभिं पृथगुदारधीः ।  
योनिकुण्डे योनिमब्जकुण्डे नाभिं विवर्जयेत् ॥ ३८ ॥  
  
नाभिक्षेत्रं त्रिधा भित्वा मध्ये कुर्वीत कर्णिकाम् ।  
बहिरंशद्वयेनाष्टौ पत्राणि परिकल्पयेत् ॥ ३९ ॥  
  
मुष्टिमात्रमितं कुण्डं शतार्धं सम्प्रचक्षते ।  
शतहोमेऽरत्निमात्रं हस्तमात्रं सहस्रके ॥ ४० ॥  
  
कोणसूत्रप्रमाणेन कुर्याद्धस्तकुण्डकम् ।  
चतुर्हस्तादिकेऽप्येवं कर्त्तव्यं साधकेन च ॥ ४१ ॥  
  
द्विहस्तमयुते लक्षे चतुर्हस्तमुदीरितम् ।  
दशलक्षेषु षट्करं कोट्यामष्टकरं स्मृतम् ॥ ४२ ॥  
  
(यद्वा)   
एकहस्तमितं कुण्डमेकलक्षे विधीयते ।  
  
प्। ३०९)  
  
लक्षाणां दशकं यावत् तावद्धस्तेन वर्धयेत् ॥ ४३ ॥  
  
दशहस्तमितं कुण्डं कोटिहोमे च दृश्यते ।  
  
  
कुण्डानां फलकथनम्  
  
सर्वसिद्धिकरं कुण्डं चतुरस्रमुदाहृतम् ॥ ४४ ॥  
  
पुत्रप्रदं योनिकुण्डम् अर्धचन्द्रं शुभप्रदम् ।  
शत्रुक्षयकरं त्र्यस्रं वर्तुलं शान्तिकर्मणि ॥ ४५ ॥  
  
छेद मारणयोः कुण्डं षडस्रं पद्मसन्निभम् ।  
वृष्टिदं रोगशमनं कुण्डमष्टास्रमीरितम् ॥ ४६ ॥  
  
(यद्वा)   
योनिकुण्डं वाक्प्रदं स्यादब्जमाकृष्टिकरणम् ।  
लक्ष्मीप्रदं वर्त्तुलञ्चचन्द्रार्धं तु भयं हरेत् ॥ ४७ ॥  
  
वृत्तं त्रिकोणकुण्डं हि खेचरीसिद्धिदायकम् ।  
चतुरस्रं शान्तिलक्ष्मीपुष्टि-ऋद्धिप्रदायकम् ॥ ४८ ॥  
  
कारणं सर्वसम्पत्तेर्धनसौभाग्यवर्द्धनम् ।  
षडस्रं सर्वसम्पत्तिकारणं पौरुषप्रदम् ॥ ४९ ॥  
  
प्। ३१०)   
  
अष्टास्रं तु तथा ज्ञेयं समीहितफलप्रदम् ।  
गुणानि सर्वकार्याणि चतुरस्रे भवन्ति हि ॥ ५० ॥  
  
विप्राणां चतुरस्रं स्याद् राज्ञां वर्तुलमिष्यते ।  
वैश्यानामर्धचन्द्राभं शूद्राणां त्र्यस्रमीरितम् ॥ ५१ ॥  
  
चतुरस्रं तु सर्वेषां किञ्चित्तान्त्रिकसम्मतिः ।  
कुण्डस्य रूपं जानीयात् परमं प्रकृतेर्वपुः ॥ ५२ ॥  
  
  
कुण्डाकृतिभेदेनफलभेदः  
  
प्राच्यां शिरः समाख्यातं बाहू दक्षिणसौम्ययोः ।  
उदरं कुण्डमित्युक्तं योनिः पादौ तु पश्चिमे ॥ ५३ ॥  
  
नित्यं नैमित्तिकं काम्यं स्थण्डिले वा समाचरेत् ।  
हस्तमात्रं तु तत् कुर्याद्बालुकाभिः सुशोभनम् ॥ ५४ ॥  
  
अङ्गुलोत्सेधसंयुक्तं चतुरस्रं समन्ततः ।  
एषामेकतमं कुण्डं निष्पाद्य स्रुक्स्रुवौ ततः ॥ ५५ ॥  
  
प्। ३११)  
  
प्रकल्पयेत् स्रुचं यागे वक्ष्यमाणेन वर्त्मना ।  
श्रीफलशिंशपाक्षीरशाखिष्वेकतमं बुधः ॥ ५६ ॥  
  
गृहीत्वा विभजेद्धस्तमात्रं षट्त्रिंशता पुनः ।  
विंशत्यंशैर्भवेद्दण्डो वेदी तैरष्टभिर्भवेत् ॥ ५७ ॥  
  
एकांशेन मितं कण्ठं सप्तभागमितं मुखम् ।  
वेदीत्र्यंशेन विस्तारः कण्ठस्य परिकीर्त्तितः ॥ ५८ ॥  
  
अग्रं कण्ठसमानं स्यात् मुखे मार्गं प्रकल्पयेत् ।  
कनिष्ठाङ्गुलिमानेन सर्पिषो निर्गमाय च ॥ ५९ ॥  
  
  
उद्दिष्टवेधा रचनाप्रकारम्  
  
वेदीमध्ये विधातव्या भागेनैकेन कर्णिका ।  
विदधीत बहिस्तस्या एकांशेनाऽभितोऽवटम् ॥ ६० ॥  
  
तस्य खातं त्रिभिर्भागैर्वृत्तमर्धांशतो भवेत् ।  
अंशेनैकेन परितो दलानि परिकल्पयेत् ॥ ६१ ॥  
  
मेखला मुखवेद्योः स्यात् परितोऽर्धांशमानतः ।  
दण्डमूलाग्रयोर्गण्डी गुणवेदाङ्गुलैः क्रमात् ॥ ६२ ॥  
  
प्। ३१२)  
  
गण्डीयुग्मं यमांशैः स्याद्दण्डस्याऽनाह ईरितः ।  
षड्भिरंशैः पृष्टभागो वेद्याः कूर्माकृतिर्भवेत् ॥ ६३ ॥  
  
हंसस्य वा हस्तिनो वा पोत्रिणो वा मुखं लिखेत् ।  
मुखस्य पृष्ठभागस्य सम्प्रोक्तं लक्षणं स्रुचः ॥ ६४ ॥  
  
स्रुचश्चतुर्विंशतिभिर्भागैर्वा रचयेत् स्रुवम् ।  
द्वाविंशत्या दण्डमानमंशैरेतस्य कीर्त्तितम् ।  
चतुर्भिरंशैरानाहः कर्षाज्यग्राहि तच्छिरः ॥ ६५ ॥  
  
अंशद्वयेन निखनेत् पङ्के मृगपदाकृति ।  
दण्डमूलाग्रयोर्गण्डी भवेत् कङ्कणभूषिता ।  
मूलात् षडङ्गुलं त्यक्त्वा अग्रेचैन द्विसप्तकम् ॥ ६६ ॥  
  
स्रुवन्तु धारयेन्मन्त्री मूलमेव न दर्शयेत् ।  
स्रुवस्य विधिराख्यातो यथातन्त्रविधानतः ॥ ६७ ॥  
  
  
कुण्डस्य अष्टादश संस्काराः  
  
संस्काराणि च वा कुर्यात् कुण्डस्य साधकोत्तमः ।  
अष्टादशाः स्युःसंस्काराः कुण्डानां तन्त्रचोदिताः ॥ ६८ ॥  
  
मूलेन वीक्षणं कृत्वा अस्त्रेण प्रोक्षणं ततः ।  
  
प्। ३१३)  
  
तेनैव ताडनं दर्भैर्वर्मणाऽम्युक्षणं मतम् ॥ ६९ ॥  
  
अस्त्रेण खनोद्धारौ हन्मन्त्रेण प्रपूरणम् ।  
समीकरणमस्त्रेण वर्मणा सेचनं मतम् ॥ ७० ॥  
  
कुट्टनं हेतिमन्त्रेण कवचेन तु मार्जनम् ।  
विलेपनं कलारूपकल्पनं तदनन्तरम् ॥ ७१ ॥  
  
त्रिसूत्रीकरणं पश्चात् हृदयेनाऽर्चनं तथा ।  
शरेण वज्रीकरणं हृदयेन कुशैः शुभैः ॥ ७२ ॥  
  
चतुष्पथं तनुत्रेण तनतयादक्षपाटनम् ।  
यागे कुण्डानि संस्कुर्यात्संस्कारैरेभिरीरितैः ॥ ७३ ॥  
  
  
प्रकारान्तरसंस्कारकथनम्  
  
अथवा तानि संस्कुर्याच्चतुर्भिवीक्षणादिभिः ।  
तिस्रस्तिस्रो लिखेद् रेखा हृदा प्रागुदगप्रगाः ॥ ७४ ॥  
  
प्। ३१४)  
  
प्रागप्राणां स्मृता देवा मुकुन्देशपुरन्दराः ।  
रेखाणामुदगप्राणां ब्रह्मवैवश्वेन्दवः ॥ ७५ ॥  
  
षट्कोणान्तर्गतां योनिं मण्डलं चाष्टपत्रकम् ।  
वृत्तं क्षितिगृहं चैव कुण्डमध्ये लिखेत्ततः ॥ ७६ ॥  
  
तारेण प्रोक्षणं कृत्वा पूजयेत् पीठदेवताः ।  
मण्डले कालवह्निञ्च रुद्रमेव ततः परम् ॥ ७७ ॥  
  
आधारशक्तिं कूर्मञ्च पृथिवीं रत्नद्वीपकम् ।  
मणिगेहं प्रपूज्याथ कल्पवृक्षं ततः सुधीः ॥ ७८ ॥  
  
सुवर्णवेदिकामध्ये आग्नेयादिषु तत्परम् ।  
धर्मं ज्ञानञ्च वैराग्यम् ऐश्वर्यञ्च यथाक्रमात् ॥ ७९ ॥  
  
पूर्वाद्येतांश्च मध्ये च पुनर्मध्ये ततो यजेत् ।  
परमानन्दकन्दञ्च सम्विन्नालं ततः परम् ॥ ८० ॥  
  
सर्वतत्त्वार्थकाब्जञ्च प्रकृतिपत्रकं ततः ।  
विकारमयकेशरं मातृकामयकर्णिकाम् ॥ ८१ ॥  
  
सूर्यस्य मण्डलं सोममण्डलं वह्निमण्डलम् ।  
सत्त्वरजस्तमश्चैव आत्मानमन्तरात्मनाम् ॥ ८२ ॥  
  
परमात्मानमभ्यर्च्य ज्ञानात्मानं ततः परम् ।  
नामाद्यक्षरबीजाद्यान् चतुर्थ्यन्तान्नमोऽन्वितान् ॥ ८३ ॥  
  
प्रणवाद्यान् यजेदेतान् वर्त्तुले भुवनेश्वरीम् ।  
  
प्। ३१५)  
  
वागीश्वरीञ्च वागीशं यजेद्योगस्वरूपकम् ॥ ८४ ॥  
  
पीठाय नम इत्युक्त्वा कर्णिकायां प्रपूजयेत् ।  
  
  
वागीश्वरीध्यानम्  
  
वागीश्वरीमृतुस्नातां नीलेन्दीवरसन्निभाम् ॥ ८५ ॥  
  
वागीश्वरेण संयुक्तामुपचारैः प्रपूजयेत् ।  
मायाबीजं समुच्चार्य वागीश्वरीञ्च ङेयुताम् ॥ ८६ ॥  
  
नमोऽन्तोऽयं महामन्त्रो वागीश्वर्याः प्रकीर्त्तितः ।  
योगीश्वरं स्वमन्त्रेण ततो वह्निं समानयेत् ॥ ८७ ॥  
  
सूर्यकान्तादिसम्भूतं यद्वा श्रोत्रियगेहजम् ।  
ताम्रपात्रे पुटीकृत्य क्रव्यादांशं परित्यजेत् ॥ ८८ ॥  
  
वह्निबीजेन चाऽस्त्रेण नैर्-ऋत्यां दिशि साधकः ।  
संस्कुर्यात्तं यथान्यायं चतुर्भिर्वीक्षणादिभिः ॥ ८९ ॥  
  
औदर्यवैदवाग्निभ्यां भौमस्यैक्यं स्मरन् वसोः ।  
योजयेद्वह्निबीजेन चैतन्यं पावके ततः ॥ ९० ॥  
  
प्। ३१६)  
  
तारेण मन्त्रितं मन्त्री धेनुमुद्रामृतीकृतम् ।  
अस्त्रेण रक्षितं पश्चात् कवचेनाऽवगुण्ठितम् ॥ ९१ ॥  
  
अर्चितं त्रिः परिभ्राम्य कुण्डस्योपरि देशिकः ।  
प्रदक्षिणं तदा तारमन्त्रोच्चारणपूर्वकम् ॥ ९२ ॥  
  
आत्मनोऽभिमुखं वह्निं जानुस्पृष्टमहीतलः ।  
शिवबीजधिया देव्या योनावेव विनिःक्षिपेत् ॥ ९३ ॥  
  
पश्चाद् देवस्य देव्याश्च दद्यादाचमनादिकम् ।  
ज्वालिनीं दर्शयित्वा च ज्वालयेन्मनुनाऽमुना ॥ ९४ ॥  
  
  
वह्निमन्त्रकथनम्  
  
चित्पिङ्गल हन दह पचयुग्मान्युदीर्य च ।  
सर्वज्ञाऽज्ञापय स्वाहा मत्रोऽयं समुदीरितः ॥ ९५ ॥  
  
अग्निं प्रज्वलितं वन्दे जातवेदं हुताशनम् ।  
सुवर्णवर्णममलं समिद्धं विश्वतोमुखम् ॥ ९६ ॥  
  
उपतिष्ठेत विधिवत् मनुनाऽनेन पावकम् ।  
विन्यसेदात्मनो देहे मन्त्री जिह्वा हविर्भुजः ॥ ९७ ॥  
  
लिङ्गपायुशिरोवक्त्रघ्राणनेत्रेषु सर्वतः ।  
वह्नीराघींशसंयुक्ताः सादियान्ताः सविन्दवः ॥ ९८ ॥  
  
वह्नेर्मन्त्राः समुद्दिष्टाः जिह्वानां सप्त देशिकैः ।  
जिह्वास्तास्त्रिविधाः प्रोक्ता गुणभेदेषु कर्मसु ॥ ९९ ॥  
  
प्। ३१७)  
  
  
सत्त्वरजस्तमोभेदेन वह्निजिह्वाकथनम्  
  
हिरण्या गगना रक्ता कृष्णाऽन्या सुप्रभा मता ।  
बहुरूपाऽतिरिक्ता च सात्विक्यो यागकर्मसु ॥ १०० ॥  
  
पद्मरागा सुवर्णाऽन्या तृतीया भद्रलोहिता ।  
लोहिताऽनन्तरं श्वेता धूमिनी च करालिका ॥ १०१ ॥  
  
राजस्यो रसना वह्नेर्विहिताः काम्यकर्मसु ।  
विश्वमूर्त्तिस्फुलिङ्गिन्यौ धूम्रवर्णा मनोजवा ॥ १०२ ॥  
  
लोहिताऽन्या करालाख्या काली तामस्य ईरिताः ।  
एताः सप्त प्रयुज्यन्ते क्रूरकर्मसु मन्त्रिभिः ॥ १०३ ॥  
  
स्वस्वनामसमाभाः स्युर्जिह्वाः कल्याणरेतसः ।  
अमर्त्यपितृगन्धर्वयक्षनागपिशाचकाः ॥ १०४ ॥  
  
राक्षसाः सप्तजिह्वानामीरितास्त्वधिदेवताः ।  
वह्णेरङ्गमनून् न्यस्येत्तनावुक्तेन वर्त्मना ॥ १०५ ॥  
  
प्। ३१८)  
  
सहस्रार्चिः स्वस्तिपूर्ण उत्तिष्ठपुरुषः पुनः ।  
धूमव्यापी सप्तजिह्वो धनुर्धर इतीरितः ॥ १०६ ॥  
  
षडङ्गमनवः प्रोक्ता जातिभिः सह संयुताः ।  
मूर्त्तीरष्टौ तनौ न्यस्येद् देशिको जातवेदसः ॥ १०७ ॥  
  
मूर्द्धांशपार्श्वकट्यन्धु कटी पार्श्वांशुकेषु च ।  
प्रदक्षिणवशान्न्यस्येदुच्यन्ते ता यथाक्रमम् ॥ १०८ ॥  
  
  
वह्निसञ्ज्ञा  
  
जातवेदाः सप्तजिह्वो हव्यवाहनसञ्ज्ञकः ।  
अश्वोदरजसञ्ज्ञोऽन्यः पुनर्वैश्वानराह्वयः ॥ १०९ ॥  
  
कौमारतेजाः स्याद्विश्वमुखो देवमुखः स्मृतः ।  
ताराग्नये पदाद्याः स्युर्नत्यन्ता वह्निमूर्त्तयः ॥ ११० ॥  
  
आसनं कल्पयित्वाऽग्नेर्मूर्त्तिं तस्य चिन्तियेत् ॥ १११ ॥  
  
  
वह्निध्यानम्  
  
इष्टं शक्तिं स्वस्तिकाभीतिमुच्चै-  
र्दीर्घैर्दोर्भिः धारयन्तं जवाभम् ।  
हेमाकल्पं पद्मसंस्थं त्रिनेत्रं   
ध्यायेद्वह्निं बद्धमौलिं जटाभिः ॥ ११२ ॥  
  
परिषिञ्चेत्ततस्तोयैर्विशुद्धैर्मेखलोपरि ।  
दर्भैरगर्भमध्यस्थमेखलायां परिस्तरेत् ॥ ११३ ॥  
  
प्। ३१९)  
  
निःक्षिपेद्दिक्षु परिधीन् प्राचीवर्जञ्च मन्त्रवित् ।  
प्रादक्षिण्येन सम्पूज्यास्ते ब्रह्माद्यष्टमूर्त्तयः ॥ ११४ ॥  
  
ध्यायन् वह्निं यजेन्मध्ये गन्धाद्यैर्मनुनाऽमुना ।  
वैश्वानर जातवेदपदं पश्चादिहाऽवह ॥ ११५ ॥  
  
लोहिताक्ष पदस्यान्ते सर्वकर्माणि साधय ।  
वह्निजायावधिः प्रोक्तो मनुः पावकवल्लभः ॥ ११६ ॥  
  
मध्ये षट्स्वपि कोणेषु जिह्वा वह्नेस्ततो यजेत् ।  
केशरेषूक्तमार्गेण पूजयेदङ्गदेवताः ॥ ११७ ॥  
  
दलेषु पूजयेन्मूर्त्तीः शक्तिस्वस्तिकधारिणीः ।  
दलाग्रे मातरः पूज्याः सासिताङ्गादिभैरवाः ॥ ११८ ॥  
  
लोकपालांस्ततो दिक्षु पूजयेदुक्तलक्षणान् ।  
पश्चादादाय पाणिभ्यां स्रुक्स्रुवौ तावधोमुखौ ॥ ११९ ॥  
  
प्। ३२०)  
  
त्रिः सम्प्रतापयेद्वह्नौ दर्भानादाय देशिकः ।  
तदग्रमध्यमूलानि शोधयेत्तौ यथाक्रमात् ॥ १२० ॥  
  
गृहीत्वा वामहस्तेन प्रोक्षयेद्दक्षिणेन तौ ।  
पुनः प्रताप्य तौ मन्त्री दर्भानग्नौ विनिःक्षिपेत् ॥ १२१ ॥  
  
आत्मनो दक्षिणे भागे स्थापयेत्तौ कुशास्तरे ।  
  
  
वीक्षणादिषट्संस्काराः  
  
आज्यस्थालीमथाऽदाय प्रोक्षयेदर्घवारिणा ॥ १२२ ॥  
  
तस्यामाज्यं विनिःक्षिप्य संस्कुर्याद्वीक्षणादिभिः ।  
निरुह्य वायव्येङ्गारान् हृदा तेषु निवेशयेत् ॥ १२३ ॥  
  
इदं तापनमुद्दिष्टं देशिकैस्तन्त्रवेदिभिः ।  
दीप्तदर्भयुग्ममाज्ये क्षिप्त्वाऽनले क्षिपेत्ततः ॥ १२४ ॥  
  
गुरुर्हृदयमन्त्रेण पवित्रीकरणन्त्विदम् ।  
  
प्। ३२१)  
  
दीप्तेन दर्भयुग्मेन नीराज्याज्यं सवर्मणा ॥ १२५ ॥  
  
अग्नौ विसर्जयेद्दर्भमभिद्योतनमीरितम् ।  
घृते प्रज्वलितान् दर्भान् प्रदर्श्याऽस्त्राणुना गुरुः ॥ १२६ ॥  
  
जातवेदसि तान् न्यस्येदुद्योतनमीरितम् ।  
गृहीत्वा घृतमङ्गारान् संयोज्याऽग्नौ जलं स्पृशेत् ॥ १२७ ॥  
  
अङ्गुष्ठोपकनिष्ठाभ्यां दर्भौ प्रादेशसम्मितौ ।  
धृत्वोत्पुनीयादस्त्रेण घृतमुत्पवनन्त्विदम् ॥ १२८ ॥  
  
तद्वद्धृदयमन्त्रेण कुशाभ्यामात्मनो मुखम् ।  
घृतेन प्लावनं कुर्यात् संस्काराः षडुदीरिताः ॥ १२९ ॥  
  
प्रादेशमात्रं सग्रन्थि दर्भयुग्मं घृतान्तरे ।  
निःक्षिप्य भागौ द्वौ कृत्वा पक्षौ शुक्लेतरौ स्मरेत् ॥ १३० ॥  
  
वामे नाडीमिडां भागे दक्षिणे पिङ्गलां पुनः ।  
सुषुम्णां मध्यतो ध्यात्वा कुर्याद्धोमं यथाविधि ॥ १३१ ॥  
  
स्रुवेण दक्षिणभागादादायाऽज्यं हृदा सुधीः ।  
जुहुयादग्नये स्वाहा अग्नेर्दक्षिणलोचने ॥ १३२ ॥  
  
प्। ३२२)  
  
वामतस्तद्वदादाय वामे वह्निविलोचने ।  
जुहुयादथ सोमाय स्वाहेति हृदयाणुना ॥ १३३ ॥  
  
हृन्मन्त्रेण स्रुवेणाऽज्यं भागादादाय दक्षिणात् ।  
जुहुयादग्नये स्विष्टकृते स्वाहेति तन्मुखे ॥ १३४ ॥  
  
इति सम्पातयेद् भागेष्वाज्यस्याऽथाऽहुतिं क्रमात् ।  
इत्यग्निनेत्रवक्त्राणां कुर्यादुद्घाटनं सुधीः ॥ १३५ ॥  
  
  
वह्नेः गर्भाधानादिसंस्काराः  
  
सताराभिर्व्याहृतिभिराज्येन जुहुयात् पुनः ।  
जुहुयादग्निमन्त्रेण त्रिवारान् साधकोत्तमः ॥ १३६ ॥  
  
गर्भाधानादिकां वह्नेः क्रियां निर्वर्तयेत् क्रमात् ।  
अष्टाभिराज्याहुतिभिः प्रणवेन पृथक् पृथक् ॥ १३७ ॥  
  
गर्भाधानं पुंसवनं सीमन्तोन्नयनं पुनः ।  
अनन्तरं जातकर्म स्यान्नामकरणं तथा ॥ १३८ ॥  
  
उपनिष्क्रमणं पश्चादन्नप्राशनमीरितम् ।  
चूडोपनयने भूयो महानाम्ना महाव्रतम् ॥ १३९ ॥  
  
तथोपनिषदं पश्चात् गोदानोद्वाहकौ मृतिः ।  
शुभेषु स्युर्विवाहान्ताः क्रियास्ताः क्रूरकर्मसु ॥ १४० ॥  
  
प्। ३२३)  
  
मरणान्ताः समुद्दिष्टा वह्नेरागमवेदिभिः ।  
ततश्च पितरौ तस्य सम्पूज्याऽत्मनि योजयेत् ॥ १४१ ॥  
  
समिधः पञ्च जुहुयादादाय घृतसम्प्लुताः ।  
मन्त्रैर्जिह्वाङ्गमूर्त्तीनां क्रमाद्वह्नेर्यथाविधि ॥ १४२ ॥  
  
प्रत्येकं जुहुयादेकामाहुतिं मन्त्रवित्तमः ।  
अवदाय स्रुवेणाऽज्यं चतुः स्रुचि पिधाय ताम् ॥ १४३ ॥  
  
स्रुवेण तिष्ठन्नेवाग्नौ देशिको यतमानसः ।  
जुहुयाद्वह्निमन्त्रेण वौषडन्तेन सम्पदे ॥ १४४ ॥  
  
विघ्नेश्वरस्य मन्त्रेण जुहुयादाहुतीर्दश ।  
  
  
विघ्नराजमन्त्रोद्धारः  
  
तारं रमा तथा मायां क्लीं ग्लौं तदनन्तरम् ॥ १४५ ॥  
  
गं गणपतये वरवरदान्ते सर्वपदं जनम् ।  
मे वशमानय प्रोच्य वह्निजाया ततः परम् ॥ १४६ ॥  
  
कथितं विघ्नराजस्य मन्त्रराजं सुदुर्लभम् ।  
सामान्यं सर्वदेवानामेतदग्निमुखं मतम् ॥ १४७ ॥  
  
प्। ३२४)  
  
एकीकरणम्  
  
ततः पीठं समभ्यर्च्य देवताया हुताशने ।  
अर्चयेद्वह्निरूपां तां देवतामिष्टदायिनीम् ॥ १४८ ॥  
  
तन्मुखे जुहुयान्मन्त्री पञ्चविंशतिसङ्ख्यया ।  
आज्येन मूलमन्त्रेण वह्न्यैकीकरणं त्विदम् ॥ १४९ ॥  
  
वह्निदैवतयोरैक्यमात्मना सह भावयन् ।   
  
  
नाडीसन्धानम्  
  
मूलमन्त्रेण जुहुयादाज्यैरेकादशाऽहुतीः ॥ १५० ॥  
  
नाडीसन्धानमुद्दिष्टमेतदागमवेदिभिः ।  
जुहुयादङ्गमुख्यानामावृतीनामनुक्रमात् ॥ १५१ ॥  
  
एकैकामाहुतिं सम्यक् सर्पिषा देशिकोत्तमः ।  
त्रिमध्वक्तैस्तिलैर्मन्त्री हुनेज्जपदशांशतः ॥ १५२ ॥  
  
मुद्रा ज्ञेया च धीरेण पाणिहोमेषु सर्वदा ।  
शूकरी करसङ्कोची हंसी मुक्तकनिष्ठिका ॥ १५३ ॥  
  
कनिष्ठा तर्जनी मुक्ता मृगीति कथिता त्रिधा ।  
अभिचारे च पुष्टौ च शान्त्यादौ च यथाक्रमात् ॥ १५४ ॥  
  
प्। ३२५)  
  
रिक्तहस्तेन हवने फलाभवः  
  
रिक्तहस्तेन यद्दानं हूयते च हुताशने ।  
दातुः पुण्यफलं नास्ति होता च नरकं व्रजेत् ॥ १५५ ॥  
  
एवं ज्ञात्वा विशेषज्ञो होमं कुर्यात् प्रयत्नतः ।  
आज्येन मधुना चैव शर्करा च मधुत्रयम् ॥ १५६ ॥  
  
द्रव्यैः पूर्वोदितैर्वापि होमयेत् संस्कृतेऽनले ।  
स्वकल्पविहितैद्रव्यैः साधको यतमानसः ॥ १५७ ॥  
  
जपसङ्ख्यादशांशेन होमयेद्विधिपूर्वकम् ।  
अनुक्ते तु हविर्द्रव्ये तिलाज्यं हविरुच्यते ॥ १५८ ॥  
  
छिन्नायाः कालिकायाश्च विशेषस्तन्यतेऽधुना ।  
दिवा जपदशांशेन मधुरत्रयसंयुतम् ॥ १५९ ॥  
  
हुत्वा सङ्ख्यां समाप्याथ रात्रिकल्पं समाचरेत् ।  
योनिकुण्डे स्थिते सर्पिर्मांसमत्स्ययुतं भृशम् ॥ १६० ॥  
  
प्। ३२६)  
  
काम्यकर्मवर्णनम्  
  
अथ काम्यविधिं वक्ष्ये सर्वशाक्तेषु सिद्धिदम् ।  
मल्लिकाजातिपुन्नागैर्होमाद् भाग्योदयो भवेत् ॥ १६१ ॥  
  
फलैर्विल्वसमुद्भूतैस्तत्पत्रैर्वा हुताद् भवेत् ।  
राजपुत्त्रस्य राज्याप्तिः पङ्कजैः श्रियमाप्नुयात् ॥ १६२ ॥  
  
उत्पलैर्वशयेद्विश्वं लक्ष्मीं पुष्पैस्तथा नरः ।  
बन्धूकपुष्पैर्वकुलैर्जवोत्थैः किंशुकोद्भवैः ॥ १६३ ॥  
  
वश्याय जुहुयान्मन्त्री मधुना सह सिद्धये ।  
लवणैर्मधुरोपेतैर्हुत्वा कर्षति सुन्दरीम् ॥ १६४ ॥  
  
वञ्जुलस्य समिद्धोमात् वृष्टिं वितनुतेऽचिरात् ।  
क्षीराक्तैरमृताखण्डैर्होमो नाशयति ज्वरम् ॥ १६५ ॥  
  
दूर्वाभिरायुराप्नोति कदम्बैर्वश्यमाप्नुयात् ।  
राजीलवण होमेन शत्रून मारयतेऽचिरात् ॥ १६६ ॥  
  
अन्तेन मधुयुक्तेन निर्धनो धनमाप्नुयात् ।  
सर्वं त्रिमधुरोपेतं होमद्रव्यमुदाहृतम् ॥ १६७ ॥  
  
प्। ३२७)  
  
नन्द्यावर्त्तभवैः पुष्पैर्होमाद्वाग्मी भवेन्नरः ।  
बिल्वप्रसूनैर्जुहुयादीप्सितां श्रियमाप्नुयात् ॥ १६८ ॥  
  
पलाशकुसुमैर्होमात्तेजस्वी जायते नरः ।  
चन्दनागुरुकर्पूररोचनाकुङ्कमादिभिः ॥ १६९ ॥  
  
वश्याय जुहुयान्मन्त्री वशयेदखिलं जगत् ।  
निर्गुण्डीमूलहोमेन निगडान्मुच्यते नरः ॥ १७० ॥  
  
निम्बतैलान्वितैर्लोणैर्होमः शत्रुविनाशनः ।  
हरिद्राचूर्णसम्मिश्रैर्लवणैः स्तम्भयेत् परान् ॥ १७१ ॥  
  
रसवद्भिः फलैः पक्वैः पुष्पैः परिमलान्वितैः ।  
हुत्वा सम्यगवाप्नोति साधकः सर्वमीप्सितम् ॥ १७२ ॥  
  
मालतीपुष्पहोमेन वाग्मी द्रुतकविर्भवेत् ।  
वशयेद्वचहोमेन नरान्नरपतीनपि ॥ १७३ ॥  
  
पद्मैर्हुत्वा जयेत् शत्रून् दूर्वाभिः शान्तिमाप्नुयात् ।  
पलाशकुसुमैः पुष्टिं धनं धान्यं श्रियं लभेत् ॥ १७४ ॥  
  
प्। ३२८)  
  
शशकस्य तु मांसेन मधुना लोढितेन च ।  
हुत्वा हेममवाप्नोति वित्तविद्यावरस्त्रियः ॥ १७५ ॥  
  
काकपक्षैः कृते होमे विद्वेषं तनुते नृणाम् ।  
मरीचहोमैर्मरणं रिपुराप्नोति निश्चितम् ॥ १७६ ॥  
  
अयुतं वटवृक्षोत्थैः संशुद्धिरर्चितेऽनले ।  
होमं समिद्वरैः कुर्यान्नाशयत्यापदां कुलम् ॥ १७७ ॥  
  
अपामार्गसमिद्भिर्वा तिलैर्वा काननोद्भवैः ।  
व्रीहिभिर्जुहुयाद्धीरो वत्सरात् व्रीहिमान् भवेत् ॥ १७८ ॥  
  
दूर्वाहोमेन दीर्घायुर्मधुना वत्सराद् भवेत् ।  
आरग्वधैःसमृद्धिः स्यादाज्येन लभते धनम् ॥ १७९ ॥  
  
गोदुग्धेन गवां वृद्धिमाप्नुयान्नात्र संशयः ।  
काम्यहोमं सदा धीरः कुर्यादयुतसङ्ख्यया ॥ १८० ॥  
  
लतापुष्पान्वितं कृत्वा पर्णानां शतकं सुधीः ।  
तानि सम्मन्त्र्य विधिवदसकृत् साधकोत्तमः ॥ १८१ ॥  
  
ततो वै होमयेत्तानि संस्कृतेऽग्नौ यथाविधि ।  
युगानामयुतं तेन पूजनं जायते तथा ॥ १८२ ॥  
  
प्। ३२९)  
  
अनेन क्रमयोगेन यश्चरेद् भुवि साधकः ।  
न तस्य दुर्लभं किञ्चित्त्रिषु लोकेषु विद्यते ॥ १८३ ॥  
  
वीरो भवति वाग्मीकः सर्वसिद्धिमुपालभेत् ।  
हुनेदाज्येन तक्रेण मांसेन रुधिरेण च ॥ १८४ ॥  
  
रक्तपुष्पेण साज्येन सरक्तेन विशेषतः ।  
आमिषादिभिरप्येवं श्मशाने जुहुयात् सुधीः ॥ १८५ ॥  
  
मांसं रक्तं तिलं केशं नखं भक्तञ्च पायसम् ।  
आज्यं चैव विशेषेण जुहुयात् सर्वसिद्धये ॥ १८६ ॥  
  
एवं कृतेन सर्वत्र लभते सिद्धिमुत्तमाम् ।  
यत् यत् कामयते कामं तत्तदाप्नोति निश्चितम् ॥ १८७ ॥  
  
देववन्मानुषो भुत्वा भुनक्ति बहुलं सुखम् ।  
योनिकुण्डे हुनेद्विद्वान् यथावत् साधितेऽनले ॥ १८८ ॥  
  
हविषा चैव भक्तेन मांसेन रुधिरेण च ।  
रक्तचन्दनपुष्पेण कृष्णेन च विशेषतः ॥ १८९ ॥  
  
श्मशाने जुहुयान्मन्त्री शुद्धामिक्षाभिरप्यथ ।  
धने धनेश्वरो भूयादाज्ञया च शचीपतिः ॥ १९० ॥  
  
बलेन पवनो भूत्वा देववद्विचरेद् भुवि ।  
  
प्। ३३०)  
  
अथ ध्यात्वा चरेद्धोमं दधिसिद्धान्नतण्डुलैः ॥ १९१ ॥  
  
सहस्रैकविधानेन समस्तफलसिद्धये ।  
विद्याकामेन होतव्यं शर्करायुतपायसैः ॥ १९२ ॥  
  
मलनाश्यं भवत्येव सद्यो विद्याचतुर्दश ।  
रजस्वलाया वस्त्रेण मधुना सह सर्पिषा ॥ १९३ ॥  
  
अयुतैकं विधानेन सिद्धयोऽष्टौ भवन्ति हि ।  
सद्योमार्जारमांसेन घृतेन मधुना सह ॥ १९४ ॥  
  
चाण्डालकेशयुक्तेन सर्वसिद्धिर्भवेद् ध्रुवम् ।  
बन्धूककुसुमैर्होमं कृत्वा रक्तान्वितैर्ध्रुवम् ॥ १९५ ॥  
  
दुर्भगाया भवेद् भाग्यं सर्वसिद्धिर्न संशयः ।  
रम्भापुष्पं शालमत्स्यं जुहुयान्मन्त्रवित्तमः ॥ १९६ ॥  
  
सर्वसिद्धिमनुप्राप्य अन्ते मोक्षमवाप्नुयात् ।  
साक्षतं विल्वपत्रञ्च जुहुयाच्च सहस्रकम् ॥ १९७ ॥  
  
लभते मञ्जुलां वाणीं महाष्टम्यां विशेषतः ।  
एवं ज्ञात्वा प्रकुर्वीत द्रव्यमानमथोच्यते ॥ १९८ ॥  
  
प्। ३३१)  
  
होमद्रव्यादिमानम्  
  
कर्षमानं घृतं होमे शुक्तिमात्रं पयः स्मृतम् ।  
पञ्चगव्यञ्च तत्सङ्ख्यं भवेन्मधु तथा समम् ॥ १९९ ॥  
  
दुग्धान्नमक्षसदृशं दधि प्रसृतिमानकम् ।  
लाजा मुष्टिमिता ज्ञेया पृथुकं शुक्तिमेव च ॥ २०० ॥  
  
गुडं पलार्धमानं स्यात् शर्कराऽपि तथा समा ।  
मत्स्यं मांसं तथा ज्ञेयं रुधिरं शुक्तिमात्रकम् ॥ २०१ ॥  
  
ग्रासार्धं चरुमानं स्यादिक्षु पर्वावधि स्मृतम् ।  
एकैकपत्रपुष्पाणि तथापूपानि कल्पयेत् ॥ २०२ ॥  
  
कदलीफलनारङ्गफलान्येकैकशो विदुः ।  
मातुलुङ्गं चतुःखण्डं पनसं दशधा भवेत् ॥ २०३ ॥  
  
अष्टधा नारिकेलञ्च मालूरञ्च त्रिधा भवेत् ।  
कपित्थञ्च त्रिधा ज्ञेयम् ऊर्वारुकं त्रिधा भवेत् ॥ २०४ ॥  
  
प्। ३३२)  
  
फलान्यन्यान्यखण्डानि समिधः स्युर्दशाङ्गुलाः ।  
दूर्वात्रयंसमुद्दिष्टं गुडुचो चतुरङ्गुला ॥ २०५ ॥  
  
व्रीहयो मुष्टिमानाः स्युर्मुद्गमाषयवा अपि ।  
तण्डुलाः स्युस्तदर्धञ्च अथवा मुष्टिसम्मिताः ॥ २०६ ॥  
  
गोधूमा रक्तकलभा मुष्टिमानास्तिलास्तथा ।  
मुष्टिमानाः सर्षपाश्च लवणं शुक्तिमानकम् ॥ २०७ ॥  
  
मरीचानि च विंशतिः पुरं बदरसम्मितम् ।  
रामठं तत्समं ज्ञेयं रोचना तत्समा भवेत् ॥ २०८ ॥  
  
चन्दनागुरुकर्पूरकस्तूरीकुङ्कुमानि च ।  
तिन्तिडीबीजमानानि समुद्दिष्टानि देशिकैः ॥ २०९ ॥  
  
वैश्वानरं स्थितं ध्यायेत् समिद्धोमेषु देशिकः ।  
शयानमाज्यहोमेषु निषण्णः शेषवस्तुषु ॥ २१० ॥  
  
प्। ३३३)  
  
आस्यान्तर्जुहुयाद्वह्नेर्विपश्चित् सर्वकर्मसु ।  
ज्वलत् शिखा मुखं वह्नेर्बोद्धव्यं साधकोत्तमैः ॥ २११ ॥  
  
  
वह्निवर्णादिभेदतः शुभाशुभकथनम्  
  
शुभाशुभं तथा ज्ञेयं वह्नेर्वर्णादिभेदतः ।  
स्वर्णसिन्दूरवालार्ककुङ्कमक्षौद्रसन्निभः ॥ २१२ ॥  
  
सुवर्णरेतसो वर्णः शोभनः परिकीर्त्तितः ।  
भेरीवारिदहस्तीन्द्रध्वनिर्वह्नेः शुभावहः ॥ २१३ ॥  
  
नागचम्पकपुन्नागपाटलायुथिकानिभः ।   
पद्मेन्दीवरकल्हारसर्पिर्गुग्गुलसन्निभः ॥ २१४ ॥  
  
पावकस्य शुभो गन्ध इत्युक्तस्तन्त्रवेदिभिः ।  
प्रदक्षिणास्त्यक्तकम्पाःसुप्रभाः शिखिनः शिखाः ॥ २१५ ॥  
  
शुभदाः साधकानां तु अन्यथाऽनिष्टदा भवेत् ।  
कुन्देन्दुधवलो धूमो वह्नेः प्रोक्तः शुभावहः ॥ २१६ ॥  
  
कृष्णवर्णो भवेद् धूमो मन्त्रिणं नाशयेद् ध्रुवम् ।  
श्वेतो राष्ट्रं दहत्याशु वायसस्वरसन्निभः ॥ २१७ ॥  
  
खरस्वरसमो वह्नेर्ध्वनिः सर्वविनाशकृत् ।  
  
प्। ३३४)  
  
पूतिगन्धो हुतभुजो होतुर्दुःखप्रदो भवेत् ॥ २१८ ॥  
  
छिन्नावर्त्ता शिखा कुर्यान्मृत्युं धनपरिक्षयम् ।  
शुकपक्षिनिभो धूमः पारावतसमप्रभः ॥ २१९ ॥  
  
हानिं तुरगजातीनां गवाञ्च कुरुतेऽचिरात् ।  
एवंविधेषु दोषेषु प्रायश्चित्ताय साधकः ॥ २२० ॥  
  
  
प्रायश्चित्त निरूपणम्  
  
मूलेनाऽज्येन जुहुयात् पञ्चविंशतिमाहुतीः ।  
स्वीयसङ्ख्याविधानेन हुत्वाशेषं समाचरेत् ॥ २२१ ॥  
  
स्रुचा पूर्णाहुतिं कृत्वा मूलमन्त्रेण देशिकः ।  
उद्वास्य देवतां कुम्भे साङ्गावरणपूर्विकाम् ॥ २२२ ॥  
  
पुनर्व्याहृतिभिर्हुत्वा जिह्वादीनां विभावसोः ।  
एकैकामाहुतिं हुत्वा परिषिच्याद्भिरात्मनि ॥ २२३ ॥  
  
पावकं योजयित्वा स्वे परिधीन् सपरिस्तरान् ।  
नैमित्तिके काम्यहोमे दहेत्तान्न तु नित्यके ॥ २२४ ॥  
  
प्। ३३५)  
  
काम्यतर्पणविधानम्  
  
होमस्य विधिराख्यातस्तर्पणस्यापि कथ्यते ।  
ततः सन्तर्पयेन्मन्त्री होमस्यापि दशांशतः ॥ २२५ ॥  
  
तीर्थतोयेन दुग्धेन सर्पिषा सुरयाऽपि वा ।  
गन्धोदकेन वा कुर्यात् सर्वत्र साधकोत्तमः ॥ २२६ ॥  
  
होमान्ते देवतायाश्च पीठं तोये विचिन्तयेत् ।  
अथवा होमपात्रादौ यन्त्रं कृत्वा ततः परम् ॥ २२७ ॥  
  
पूजयित्वा ततो देवीं परिवारगणान्विताम् ।  
आदौ सन्तर्पयेद्यन्त्रे गुर्वादींस्तु यथाक्रमात् ॥ २२८ ॥  
  
एकैकमञ्जलिं कृत्वा सन्तर्प्य रश्मिवृदकम् ।  
पूर्वद्रव्यैर्देवमुखे तर्पयेद्विधिना ततः ॥ २२९ ॥  
  
होमस्यापि दशांशेन तर्पणञ्च समाचरेत् ।  
प्रसङ्गात् कथ्यते काम्यतर्पणञ्च विशेषतः ॥ २३० ॥  
  
इष्टदेवीं ततः पश्चात् यथोक्तसङ्ख्यया बुधः ।  
तर्पयित्वा महादेवीं काम्यतर्पणमाचरेत् ॥ २३१ ॥  
  
तर्पयेच्च पयोभिश्च रक्तधारायुतैस्तथा ।  
मज्जाभिश्च यथा तत्तत् स्वकीयेन कचेन च ॥ २३२ ॥  
  
प्। ३३६)  
  
आकर्षितायाः कन्यायाः कुलप्रक्षालनेन च ।  
मेषमाहिषरक्तेन नररक्तेन चैव हि ॥ २३३ ॥  
  
मूषामार्जाररक्तेन तर्पयेत् परदेवताम् ।  
एवं तर्पणमात्रेण साक्षात् सिद्धीश्वरो भवेत् ॥ २३४ ॥  
  
कविता जायते तस्य द्राक्षारसपरम्परा ।  
बृहस्पतिसमो भूत्वा देवीवद्भुवि मोदते ॥ २३५ ॥  
  
न तस्य पापपुण्यानि जीवन्मुक्तो भवेद् ध्रुवम् ।  
कालागुरुद्रवोपेतैर्वशयेज्जगतीमिमाम् ॥ २३६ ॥  
  
सचन्दनेन तोयेन सौभाग्यं लभते नरः ।  
तोयैः कुङ्कममिश्रैश्च स्तम्भयेदखिलं जगत् ॥ २३७ ॥  
  
सितामिश्रिततोयेन बृहस्पतिसमो भवेत् ।  
कर्पूराक्तजलेनैव कर्षयेदसुरानपि ॥ २३८ ॥  
  
रोचनायुततोयेन मुच्यते सर्वदुर्ग्रहात् ।  
सर्वशास्त्रेषु कथितं तर्पणं शुभदायकम् ॥ २३९ ॥  
  
प्। ३३७)  
  
उन्मुखीकालिकाविधानम्  
  
उन्मुख्याः कालिकायाश्च रात्रिकल्पस्य साधकः ।  
तर्पयेन्मदिराभिश्च मत्स्यमांसैः समं बुधः ॥ २४० ॥  
  
ततः सम्पूर्णसङ्ख्यायां स्वकल्पोक्तप्रमाणतः ।  
स्थापयेदात्महृत्पद्मे परिवारगणैः सह ॥ २४१ ॥  
  
देवताञ्च ततः पश्चात्तर्पणस्य दशांशतः ।  
अभिषेकं प्रकुर्वीत गन्धतोयैः सुसाधकः ॥ २४२ ॥  
  
गृहीत्वा गन्धतोयञ्च मुद्रया कुम्भसञ्ज्ञया ।  
मूलमन्त्रं समुच्चार्य ततश्चाऽमुकदेवताम् ॥ २४३ ॥  
  
अभिषिञ्चामि तत्पश्चात् हृन्मनुस्तदनन्तरम् ।  
इत्युच्चार्य स्वमूर्ध्नि तं चिन्तयित्वा समन्त्रकम् ॥ २४४ ॥  
  
ततः सञ्चिन्तयेद् देवीं साङ्गावरणदेवताम् ।  
क्षिपेत्तोयं यथासङ्ख्यं गणान् सिञ्चेत्ततः परम् ॥ २४५ ॥  
  
अभिषेकं स्वीयसङ्ख्यं विधाय तदनन्तरम् ।  
तत्तन्मन्त्रयुतान् विप्रान् भोजयेद् देवताधिया ॥ २४६ ॥  
  
प्। ३३८)  
  
विधिवत् पूजयित्वा च भोजयित्वा च साधकः ।  
तत्तद्देवप्रियैर्द्रव्यैरभिषेकदशांशतः ॥ २४७ ॥  
  
  
छिन्नाकालिकायाः दिवाकल्पः  
  
छिन्नायाः कालिकायाश्च दिवाकल्पस्य साधकः ।  
तद्दशांशान् हविष्यान्नैः भोजयेद् भक्तिभावतः ॥ २४८ ॥  
  
तत्तन्मन्वविदो विप्रान् रात्रिकल्पं समाचरेत् ।  
हेतुं मांसञ्च मत्स्यञ्च चर्वणञ्च प्रदापयेत् ॥ २४९ ॥  
  
  
विप्रभोजनादिकथनम्  
  
ब्राह्मणान् देवताबुद्ध्या भोजयित्वा च साधकः ।  
सिद्धमन्त्री भवेत् सोऽपि नात्र कार्या विचारणा ॥ २५० ॥  
  
जपहोमौ तर्पणञ्चाभिषेको विप्रभोजनम् ।  
पञ्चाङ्गेयञ्च कथिता पुरस्क्रिया सुसिद्धये ॥ २५१ ॥  
  
(अथवा)   
जपहोमतर्पणञ्चाऽभिषेकोऽप्यघमर्षणम् ।  
सूर्यार्घ्यं जलपानञ्च प्रणामं चैव पूजनम् ॥ २५२ ॥  
  
ब्राह्मणानां भोजनञ्च दशाङ्गेयं पुरस्क्रिया ।  
तत्तत्कर्मदशांशेन कुर्याद्धोमादिकं बुधः ॥ २५३ ॥  
  
प्। ३३९)  
  
अघमर्षणं दिनेशार्घ्यं कृत्वा पूर्वविधानतः ।  
रव्यर्घ्यस्य दशांशेन जलपानं समाचरेत् ॥ २५४ ॥  
  
आत्मानं देवतारूपं विभाव्य यतमानसः ।  
दक्षहस्ते जलं नीत्वा मूलान्तेऽमुकदेवताम् ॥ २५५ ॥  
  
पाययामि नमः पश्चात् स्ववक्त्रैस्तत् पिबेत्ततः ।  
तत्सङ्ख्याञ्च समाप्याऽथ मूलान्ते स्वीयदेवताम् ॥ २५६ ॥  
  
नमामीति नमस्कुर्याज्जलपानदशांशतः ।  
पूजनञ्च ततः कुर्यात् यथाविधिविधानतः ॥ २५७ ॥  
  
विप्राणां भोजनं कुर्यान्नमस्कारदशांशतः ।  
विप्राराधनमात्रेण व्यङ्गं साङ्गं भवेद् यतः ॥ २५८ ॥  
  
अथवा तद्दिने कुर्यात्तत्तज्जपदशांशतः ।  
द्विजादीनाञ्च वर्णानां विधिः प्रोक्तः शुभावहः ॥ २५९ ॥  
  
प्। ३४०)  
  
होमकर्माद्यशक्तानां द्विगुणो जप ईरितः ।  
इतरेषाञ्च वर्णानां त्रिगुणादिसमीरितः ॥ २६० ॥  
  
कुत्रापि यदि हीनं स्याद्दशकस्याऽङ्गकर्मणि ।  
तत्तद्दशैव कार्याणि दशशून्यं न कारयेत् ॥ २६१ ॥  
  
ततः सम्पूजयेद् भक्त्या सम्भारैर्विविधैर्गुरुम् ।  
दक्षिणां गुरवे दद्यात् मन्त्राणाञ्च विशुद्धये ॥ २६२ ॥  
  
गुरवे गुरुपुत्राय तत्पत्न्यै वा प्रदापयेत् ।  
तत्तदभावतो मन्त्री कुलीनाय कुलाय वा ॥ २६३ ॥  
  
दत्त्वा च साधकश्रेष्ठो महापूजां समापयेत् ।  
तत्तत्कल्पसमाचारान्मन्त्रसिद्धिः प्रजायते ॥ २६४ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये त्रयोदशोल्लासः ॥ १३ ॥  
  
  
  
चतुर्दश उल्लासः   
  
  
पुरश्चरणनिरूपणम्  
  
अथवाऽन्यप्रकारेण पुरश्चरणमिष्यते ।  
श्मशाने तु पुरश्चर्या कथिता भुवि दुर्लभा ॥ १ ॥  
  
  
सर्वमन्त्रसाधकानां श्मशानसाधनेऽधिकारिता  
  
वैष्णवे गाणपत्ये च शैवे चैवाऽन्यमन्त्रके ।  
शाक्ते चैव विशेषेण साधयेत् साधकोत्तमः ॥ २ ॥  
  
  
श्मशानसाधनविधानम्  
  
भौमवारे तमिस्रायां यामे याते च साधकः ।  
अष्टम्याञ्च चतुर्दश्यां पक्षयोरुभयोरपि ॥ ३ ॥  
  
कृष्णपक्षे विशेषेण साधयेदनया हितम् ।  
अक्षालितचितायां तु साधको निर्भयः सुधीः ॥ ४ ॥  
  
सामिषान्नं गुडं छागं सुरापिष्टकपायसम् ।  
नानाफलञ्च नैवेद्यं स्वकल्पोक्तेन साधितम् ॥ ५ ॥  
  
पुष्पादिकं समानीय सुहृद्भिः शस्त्रपाणिभिः ।  
समानगुणसम्पन्नैः साधको वीतभीः स्वयम् ॥ ६ ॥  
  
प्। ३४२)  
  
भीतश्चेत् साधकस्तत्र चतुर्दिक्षु च साधकाः ।  
नो चेत् स्वयं केवलोऽसौ भैरवः परिकीर्त्तितः ॥ ७ ॥  
  
वस्त्रालङ्कारभूषाद्यैर्भूषितः पूर्वसम्मुखः ।  
चितायाः पश्चिमे भागे उपविश्य स्थिरः शुचिः ॥ ८ ॥  
  
अस्त्रान्तमूलमन्त्रेण प्रोक्षणं यागभूमिषु ।  
गुरुपादरजो ध्यात्वा वामपादपुरःसरः ॥ ९ ॥  
  
गणेशं वटुकं चैव योगिनीं मातृकास्तथा ।  
विधिवत् पूजयित्वा तु पुटाञ्जलिः पठेदिमम् ॥ १० ॥  
  
  
आत्मरक्षामन्त्रः  
  
ये चात्र संस्थिता देवा राक्षसाश्च भयानकाः ।  
पिशाचयक्षसिद्धाश्च गन्धर्वाप्सरसां गणाः ॥ ११ ॥  
  
योगिन्यो मातरो भूता सर्वाश्च खेचराः स्त्रियः ।  
सिद्धिदास्ता भवन्त्वत्र तथा च मम रक्षकाः ॥ १२ ॥  
  
प्रणम्येति चितामध्ये पुष्पाञ्जलित्रयं क्षिपेत् ।  
श्मशानाधिपतिं पश्चाद् भैरवं कालभैरवम् ॥ १३ ॥  
  
महाकालं यजेद्यत्नात् पूर्वादिदिक्चतुष्टये ।  
पाद्यादिभिश्च मन्त्रज्ञो बलिं पश्चान्निवेदयेत् ॥ १४ ॥  
  
प्। ३४३)  
  
बलिप्रदानम्  
  
प्रणवं कूर्चबीजं तु श्मशानाधिप तत्परम् ।  
इममन्ते सामिषान्नं बलिं गृह्णद्वयं वदेत् ॥ १५ ॥  
  
गह्णापय द्वयं विघ्ननिवारणं ततः कुरु ।  
सिद्धिं मे च प्रयच्छाऽन्ते स्वाहान्तेऽपि बलिं दिशेत् ॥ १६ ॥  
  
दुग्धेनाप्युत्सृजेद्वापि पञ्चगव्येन वा तथा ।  
भैरवभयानकात् पूर्वं मायाबीजं पठेत् सुधीः ॥ १७ ॥  
  
पूर्ववद्बलिमुद्धृत्य दक्षिणे बलिमाहरेत् ।  
कूर्चान्ते कालशब्दान्ते भैरवेति ततः परम् ॥ १८ ॥  
  
श्मशानाधिपतये पूर्वपश्चिमे बलिमाहरेत् ।  
हूमन्ते च महाकाल पूर्ववदुत्तरे हरेत् ॥ १९ ॥  
  
चितामध्ये ततो दत्त्वा बलित्रयमनुत्तमम् ।  
कालरात्रि महाकालि कालिके घोरनिःस्वने ॥ २० ॥  
  
गृहाणेमं बलिं मातर्देहि सिद्धिमनुत्तमाम् ।  
कालकायै बलिं दत्त्वा भूतनाथाय दापयेत् ॥ २१ ॥  
  
हूमन्ते भूतनाथान्ते श्मशानाधिप इत्यपि ।  
  
प्। ३४४)  
  
प्रणवाद्येन मनुना दापयेद्बलिमुत्तमम् ॥ २२ ॥  
  
कूर्चं सर्वगणनाथाधिपतये ततो वदेत् ।  
श्मशानमस्तकेचैव बलिं पूर्ववदाहरेत् ॥ २३ ॥  
  
ताराद्येन बलिं दत्त्वा पञ्चगव्येन चैव हि ।  
अस्थिसम्प्रोक्षणं कृत्वा तत्र पीठे मनुं न्यसेत् ॥ २४ ॥  
  
भूर्जे वा वटपत्रे वा लिखित्वा चक्रमुत्तमम् ।  
लिखित्वा स्वीयमन्त्रञ्च स्थापयेदासनोपरि ॥ २५ ॥  
  
  
विघ्ननिवारणार्थं वीरार्दनमन्त्रकथनम्  
  
पीठमास्तीर्य तस्मिन् वै बद्धपद्मासनः सुधीः ।  
कूर्चबीजद्वयं पश्चात् मायायुग्मं समुद्धरेत् ॥ २६ ॥  
  
कालिके बज्रदंष्ट्रे च प्रचण्डे चण्डनायिके ।  
दानवान् दारयेत्युक्त्वा हनेति द्वितयं ततः ॥ २७ ॥  
  
शवशरीरे महाविघ्नं छेदय द्वितयं ततः ।  
स्वाहान्ते वर्मचाऽस्त्रान्तो वीरार्दनमनुर्मतः ॥ २८ ॥  
  
अनेन मन्त्रितं लोष्ट्रं दश दिक्षु विनिःक्षिपेत् ।  
तन्मध्ये भैरवो देवो न विघ्नैःपरिभूयते ॥ २९ ॥  
  
यदि प्रमादवशेनैव साधको भयविह्वलः ।  
  
प्। ३४५)  
  
अर्केन्दुसितवाट्यालमूलैर्निर्मितवर्त्तिकाम् ॥ ३० ॥  
  
प्रदीपं गर्त्ते संस्थाप्य अस्त्रमन्त्रेण साधकः ।  
अस्त्रं प्रपूजयेत्तत्र दीपं संरक्षयेत्ततः ॥ ३१ ॥  
  
हते तस्मिन् महादीपे विघ्नैश्च परिभूयते ।  
स्वस्वकल्पोक्तविधिना भूतशुद्ध्यादिकञ्चरेत् ॥ ३२ ॥  
  
  
षोढान्यासकथनम्  
  
षोढां वा तारकं वापि विन्यस्य पूजयेत्ततः ।  
नानाविद्याप्रभेदेन षोढा च बहुधाभवेत् ॥ ३३ ॥  
  
तारकः सर्वशास्त्रेषु कथ्यते तन्त्रवर्त्मना ।  
विन्यसेन्मातृकास्थाने मातृकां तारसम्पुटाम् ॥ ३४ ॥  
  
मातृकापुटितं तारं तारकः परिकीर्त्तितः ।  
विधिवत् पूजयित्वा च निजदेवीं सुसाधकः ॥ ३५ ॥  
  
मन्त्रध्यानपरो भूत्वा जपेन्मन्त्रमनन्यधीः ।  
  
  
मन्त्राक्षरसङ्ख्याभेदेन जपसङ्ख्या  
  
एकाक्षरं यदि भवेद् दिक्सहस्रं ततो जपेत् ॥ ३६ ॥  
  
द्व्यक्षरे चाऽष्टसाहस्रं त्र्यक्षरे त्वयुतार्धकम् ।  
अतः परन्तु मन्त्रज्ञो गजान्तक सहस्रकम् ॥ ३७ ॥  
  
प्। ३४६)  
  
निशायां वा समारभ्य उदयान्तं समाचरेत् ।  
जपादौ तु बलिं दद्यात् पश्चादपि बलिं हरेत् ॥ ३८ ॥  
  
जपान्ते जपमध्ये वा देहि देहीति भाषिते ।  
तदापि च बलिन्दद्यात् महिषं छागमेव वा ॥ ३९ ॥  
  
  
बलिदानविधानम्  
  
बलिदानविधानं हि वक्ष्येऽहं सिद्धिहेतवे ।  
तरुणं सुन्दरं कृष्णं क्षतादिदोषवर्जितम् ॥ ४० ॥  
  
स्वयं पूर्वमुखो भूत्वा बलिमुत्तरवक्त्रकम् ।  
समानीय स्ववामे च प्रोक्षयेत्तदनन्तरम् ॥ ४१ ॥  
  
अर्घोदकेन वीरेन्द्रस्तारादिमनुनाऽमुना ।  
नर्मदा यमुना गङ्गा करतोया सरस्वती ॥ ४२ ॥  
  
कावेरी चन्द्रभागा च सिन्धुभैरवसागराः ।  
अजस्नाने महेशानि सान्निध्यमिह कल्पय ॥ ४३ ॥  
  
ॐ पशुपाशविनाशाय हेमकूटस्थिताय च ।  
परापराय परमेष्ठिने हूङ्काराय च मूर्त्तये ॥ ४४ ॥  
  
सम्प्रोक्षणं विधायाऽथ बलिं सम्पूजयेत्ततः ।  
  
प्। ३४७)  
  
ब्रह्मरन्ध्रे च ब्रह्माणं मस्तके मेदिनीं तथा ॥ ४५ ॥  
  
कर्णयोश्च तथाऽकाशं ग्रीवायां सर्वतोमुखम् ।  
ज्योतींषि नेत्रयोर्विष्णुं वदने परिपूज्य च ॥ ४६ ॥  
  
ललाटे पूजयेच्चन्द्रं शक्रं दक्षिणगण्डतः ।  
वामगण्डे तथा वह्निं ग्रीवायां समवर्त्तिनम् ॥ ४७ ॥  
  
केशाग्रे नैर्-ऋतिं मध्ये भ्रवोश्चापि प्रचेतसम् ।  
नासामूले च श्वसनं स्कन्धे चैव धनेश्वरम् ॥ ४८ ॥  
  
हृदये सर्पराजेन्द्रं पूजयित्वा पठेदिमम् ।  
इतोऽन्यथा पापयुतं मलमूत्रवसायुतम् ॥ ४९ ॥  
  
तं बलिं नहि गृह्णाति देवता च कदाचन ।  
अन्येषां महिषादीनां बलीनामथ पूजनात् ॥ ५० ॥  
  
कायोमेध्यत्वमायाति रक्तं गृह्णाति वै शिवा ।  
भूषयेद्रक्तमाल्येन सिन्दूरेण विशेषतः ॥ ५१ ॥  
  
  
पशुपूजामन्त्रः  
  
तं निरीक्ष्य पठेद्धीरो निजदेवस्वरूपकम् ।  
छाग त्वं बलरूपेण मम भाग्यादुपस्थितः ॥ ५२ ॥  
  
प्रणमामि ततः सर्वरूपिणं बलिरूपिणम् ।  
चण्डिकाप्रीतिदानेन दातुरापद्विनाशिने ॥ ५३ ॥  
  
चामुण्डाबलिरूपाय बले तुभ्यं नमोऽस्तुते ।  
  
प्। ३४८)  
  
यज्ञार्थे बलयः सृष्टाः स्वयमेवस्वयम्भुवा ॥ ५४ ॥  
  
अतस्त्वां घातयाम्यद्य तस्माद्यज्ञे वधोऽवधः ।  
ततो वाग्भवो माया च कमला तदनन्तरम् ॥ ५५ ॥  
  
इत्युच्चार्य बलेमूर्ध्निं पुष्पाञ्जलित्रयं क्षिपेत् ।  
  
  
पशुच्छेदमन्त्रः  
  
शिवबुद्ध्या सुसञ्चिन्त्य तं पूज्य च ततः परम् ॥ ५६ ॥  
  
ततः सम्पूजयेत् खड्गं गृहीत्वा तं पठेद् बुधः ।  
कृष्णं पिनाकपाणिञ्च कालरात्रिस्वरूपिणम् ॥ ५७ ॥  
  
उग्रं रक्तास्यनयनं रक्तमाल्यानुलेपनम् ।  
रक्ताम्बरधरं चैव पाशहस्तं कुटुम्बिनम् ॥ ५८ ॥  
  
पिवमानञ्च रुधिरं भुञ्जानं क्रव्यसंहतिम् ।  
इति ध्यात्वा सुसम्पूज्य नमस्कुर्यात् प्रयत्नतः ॥ ५९ ॥  
  
आशीविषसमः खड्गस्तीक्ष्णधारो दुरासदः ।  
श्रीगर्भो विजयश्चैव धर्मपाल नमोऽस्तु ते ॥ ६० ॥  
  
पुटाञ्जलिं विधायाथ पठेदमुं मनुं बुधः ।  
रसना त्वं चण्डिकायाः सुरलोकप्रसाधकः ॥ ६१ ॥  
  
मायायुग्मं ततः प्रोच्य कालिककालि ततो वदेत् ।  
वज्रेश्वरि पदस्यान्ते लौहदण्डश्च ङेयुतः ॥ ६२ ॥  
  
हृदयञ्च पठित्वा च अङ्गाय नमो यजेत् ।  
विषं मायायुगं कालियुग्मं विकटशब्दतः ॥ ६३ ॥  
  
दंष्ट्रे च स्फेन्द्वयं पश्चात् फेत्कारिणि च खादय ।  
  
प्। ३४९)  
  
द्वयं छेदययुग्मञ्च सर्वदुष्टांश्च मारय ॥ ६४ ॥  
  
द्वयमजञ्च खड्गेन छिन्धिद्वयं किलिद्वयम् ।  
चिकिद्वन्द्वं पिबद्वन्द्वं रुधिरं स्फ्रों (स्फों) युगन्ततः ॥ ६५ ॥  
  
किलिद्वयं कालियुग्मं हृन्मनुं तदनन्तरम् ।  
अनेन मन्त्रितं खड्गमुत्तोल्य साधकोत्तमः ॥ ६६ ॥  
  
देत्ता पूर्वमुखो भूत्वा बलिमुत्तरवक्त्रकम् ।  
आं हूं फडिति मन्त्रेण छेदयित्वा ततः परम् ॥ ६७ ॥  
  
रुधिरं जलसैन्धवशर्करामधुसंयुतम् ।  
गन्धपुष्पान्वितं कृत्वा उत्सृजेन्मन्त्रमुच्चरन् ॥ ६८ ॥  
  
  
आप्यायनमन्त्रोद्धारः  
  
प्रणवं वाग्भवं मायां लक्ष्मीं कौशिकिशब्दतः ।  
रुधिरेण ततः पश्चादाप्यायतां ततः परम् ॥ ६९ ॥  
  
निवेद्य रुधिरं वीरः शिरो दद्यात् सदीपकम् ।  
न दिक्षु वीक्षणं कुर्यात् न च बन्धुसमागमम् ॥ ७० ॥  
  
प्। ३५०)  
  
जलादिदुर्गसर्पाणां गजानां दंष्ट्रिणां तथा ।  
पक्षिकीटपिशाचानां यद्वा मनसि संस्थितम् ॥ ७१ ॥  
  
तत्सर्वं स्वप्नवद्ध्यात्वा भयं सर्वत्र वर्जयेत् ।  
साधनञ्च समाप्याथ दक्षिणां गुरवे ददेत् ॥ ७२ ॥  
  
पूजाद्रव्यं जले चैव गर्त्ते वा निःक्षिपेत्ततः ।  
सम्यक् सिद्धैकमन्त्रस्य नाऽसाध्यं विद्यते क्वचित् ॥ ७३ ॥  
  
बहुमन्त्रवतः पुंसः का कथा शिव एव सः ।  
स्वकुलान्ते पुरश्चर्या रात्रौ कार्या न चान्यथा ॥ ७४ ॥  
  
सर्वसिद्धिप्रदं साक्षात् सर्वदेवनमस्कृतम् ।  
सर्वपापहरं चैव सर्वरोगविनाशनम् ॥ ७५ ॥  
  
नान्यत् सिद्धिप्रदं चैव वीरसाधनवर्जितम् ।  
महाबलो महाबुद्धिर्महासाहसिकः शुचिः ॥ ७६ ॥  
  
महास्वच्छो दयावांश्च सर्वभूतहिते रतः ।  
तेषां कृते प्रवक्ष्यामि वीरसाधनमुत्तमम् ॥ ७७ ॥  
  
प्। ३५१)  
  
वीरसाधनम्  
  
नास्मात् परतरं किञ्चित् सत्वरं सिद्धिदायकम् ।  
सर्वसिद्धिर्भवत्येव अहोरात्रे कलौ युगे ॥ ७८ ॥  
  
द्वापरे तच्च मासेन त्रेतायां हायनेन तु ।  
कृते तु दशभिर्वर्षः सत्यं सिद्धिर्न संशयः ॥ ७९ ॥  
  
कटीबन्धेन वस्त्रञ्च मूलेन परिधापयेत् ।  
द्बाह्ये च पुनर्वस्त्रं मूलेन चन्दनादिकम् ॥ ८० ॥  
  
कृतोष्णीशश्च मूलेन सिन्दूरेणाऽर्धपुण्ड्रकम् ।  
इष्टदेवं गुरुं नत्वा रात्रौ प्रहरमध्यतः ॥ ८१ ॥  
  
कार्या च साधकैः सार्धं कुलमन्त्रं परामृशन् ।  
अक्षुब्धो भुक्तभोज्यस्तु यदि स्याद्वीरसाधकः ॥ ८२ ॥  
  
दिव्यो बलिः पशुस्तत्र भुक्त्वा साधनमाचरेत् ।  
  
  
शवसाधनम्  
  
पूर्वोक्तदिवसे वीरो नानोपचारसंयुतः ॥ ८३ ॥  
  
मत्स्यमांसयुतं भक्तं गुडं छागञ्च पिष्टकम् ।  
पायसान्नं सुरां चैव माषभक्तबलिं तथा ॥ ८४ ॥  
  
तिलं कुशं सर्षपञ्च दीपं चैव सुधूपकम् ।  
  
प्। ३५२)  
  
एलालवङ्गकर्पूरजातिखदिरमार्द्रकम् ॥ ८५ ॥  
  
ताम्बूलं पट्टसूत्रञ्च एलाजिनञ्च कम्बलम् ।  
चषकं यज्ञकाष्ठञ्च स्वप्रादेशप्रमाणकम् ॥ ८६ ॥  
  
पञ्चगव्यं स्वकल्पोक्तं पूजाद्रव्यं प्रगृह्य च ।  
यष्टिविद्धं शूलविद्धं खड्गविद्धं पयोमृतम् ॥ ८७ ॥  
  
वज्रविद्धं सर्पदष्टं चाण्डालं वाऽतिभूतकम् ।  
तरुणं सुन्दरं शूरं रणे नष्टं समुज्ज्वलम् ॥ ८८ ॥  
  
पलायनविशून्यञ्च सम्मुखे रणवर्त्तिनम् ।  
न स्वयं घातयेद्विद्वान् मन्त्राणि तत्र वर्जयेत् ॥ ८९ ॥  
  
स्वेच्छामृतं द्विवर्षं च वृद्धं स्त्रियं द्विजं तथा ।  
अनातुरमृतं कुष्ठि सप्तरात्रोर्ध्वगं तथा ॥ ९० ॥  
  
अङ्गहीनञ्च सन्यज्य पूर्वोक्तान्यतमं परम् ।  
गृहीत्वा मूलमन्त्रेण पूजास्थाने समानयेत् ॥ ९१ ॥  
  
शून्यागारे नदीतीरे पर्वते निर्जने तथा ।  
बिल्वमूले श्मशाने वा तत्समीपे वनस्थले ॥ ९२ ॥  
  
प्। ३५३)  
  
दीपस्थानं समाश्रित्य भूमौ वीरार्दनं लिखेत् ।  
वीरार्दनाङ्किते भूमौ माया मोहो न विद्यते ॥ ९३ ॥  
  
  
गुरुपूजादिकम्  
  
गुरुपूजादिकं सर्वं पूर्वोक्तमतमाचरेत् ।  
ये चात्रेत्यादिमन्त्रेण भूमौ पुष्पाञ्जलिं क्षिपेत् ॥ ९४ ॥  
  
  
अघोरास्त्रादिमन्त्राः  
  
अघोरास्त्रेण रक्षां वै सुदर्शनेन वा पुनः ।  
मायास्फुरद्वयं भूयः प्रस्फुरद्वितयं पुनः ॥ ९५ ॥  
  
घोरघोरतरेऽत्यन्ते तत्त्वरूपे पदन्ततः ।  
चटयुग्मं तदन्ते च प्रचटद्वितयं पुनः ॥ ९६ ॥  
  
कहद्वयं वमद्वन्द्वं ततो दहयुगन्ततः ।  
घातयद्वितयं वर्मफडन्तोऽघोरको मनुः ॥ ९७ ॥  
  
हालाहलं समुद्धृत्य सहस्रारस्वरूपकम् ।  
वर्मास्त्रान्तो महामन्त्रः सुदर्शनस्य कीर्त्तितः ॥ ९८ ॥  
  
प्रणवाद्यास्त्रमन्त्रेण प्रोक्षितं पूजयेत्ततः ।  
प्रणवं कूर्चवजं तु मृतकाय नमश्च फट् ॥ ९९ ॥  
  
पुष्पाञ्जलित्रयं दत्त्वा प्रणमेत् स्पर्शपूर्वकम् ।  
  
प्। ३५४)  
  
अतीव परमानन्द शिवानन्द कुलेश्वर ॥ १०० ॥  
  
आनन्दभैरवाकार देवीपर्यङ्क शङ्कर ।  
वीरोऽहं त्वां प्रपद्यामि सन्तिष्ठ देविकार्चने ॥ १०१ ॥  
  
प्रणम्यानेन मनुना क्षालयेत्तदनन्तरम् ।  
  
  
शवशोधनम्  
  
प्रणवं शब्दबीजञ्च मृतकाय नमस्ततः ॥ १०२ ॥  
  
इत्युच्चार्यं गन्धतोयैः प्रक्षाल्य शवमुत्तमम् ।  
रक्तयुक्तो यदि भवेत् भक्षयेत् कुलसाधकम् ॥ १०३ ॥  
  
सुधूपैर्धूपयेत्तञ्च लेपयेद् गन्धचन्दनैः ।  
उपचारं स्वदक्षे तु स्थापयित्वा सुसाधकः ॥ १०४ ॥  
  
अधिकारिविशेषेण सुरया तत्र पूजयेत् ।  
गृहीत्वा तत्र दातव्यं सर्वं नैव च संस्पृशेत् ॥ १०५ ॥  
  
रक्षां दिक्षु प्रकल्प्याथ वीरार्दनमनुं स्मरन् ।  
मृद्वासने ततो वीरो वीरासन परिग्रहः ॥ १०६ ॥  
  
भूतशुद्ध्यादिकं कृत्वा न्यासजालं प्रविन्यसेत् ।  
  
प्। ३५५)  
  
आत्मरक्षां विधायाथ अघोरेण समाहितः ॥ १०७ ॥  
  
ॐ दुर्गे दुर्गे रक्षणीति वह्निजाया ततः परम् ।  
अनेन मनुना वीरः सर्षपान् दिक्षु निःक्षिपेत् ॥ १०८ ॥  
  
ॐ तिलोऽसि सोमदैवत्यो सर्वेषां तृप्तिकारकः ।  
पितृणां स्वर्गदाता त्वं मर्त्यानां मम रक्षकः ॥ १०९ ॥  
  
भूतप्रेतपिशाचानां विघ्नेषु शान्तिकारकः ।  
इति क्षिप्त्वा तिलांस्तत्र चतुर्भागं शवादितः ॥ ११० ॥  
  
इति संरक्षणं कृत्वा शवमात्मपुरो नयेत् ।  
कुशशय्यां परिस्तीर्य तत्र संस्थापयेच्छवम् ॥ १११ ॥  
  
एलादिसहितं वीरस्ताम्बूलं तस्य वक्त्रके ।  
निःक्षिप्य च ततः कुर्याच्छवं पश्चादधोमुखम् ॥ ११२ ॥  
  
स्थापयित्वा च तत्पृष्ठं चन्दनेन विलेपयेत् ।  
बाहुमूलादिकट्यन्तं चतुरस्रं विभाव्य च ॥ ११३ ॥  
  
मध्ये पद्मं चतुर्द्वारं दलाष्टकसमन्वितम् ।  
तत्र चैलेयमजिनं कम्बलान्तरितं न्यसेत् ॥ ११४ ॥  
  
श्मशानाधिपतीनाञ्च बलिं दद्याच्च पूर्ववत् ।  
निःक्षिपेद्दश काष्ठानि पूर्वादिदशदिक्षु च ॥ ११५ ॥  
  
क्षिप्त्वा सम्पूजयेत्तत्र इन्द्रादिदशदेवताः ।  
विषमिन्द्रपदं लिख्य सुराधिपतये ततः ॥ ११६ ॥  
  
इमं बलिं गृह्णयुग्मं गृह्णापययुगं ततः ।  
विघ्ननिवारणं कृत्वा सिद्धिं प्रयच्छ ठद्वयम् ॥ ११७ ॥  
  
अनेन मनुना पूर्वे बलिं दद्याच्च सामिषम् ।  
स्वस्वनामादिकं कृत्वा पूर्ववद्बलिमुद्धरेत् ॥ ११८ ॥  
  
प्। ३५६)  
  
शवाधिष्ठातृभूतेभ्यो बलिञ्च सुरया सह ।  
चतुःषष्टियोगिनीभ्यो डाकिनीभ्योऽपि सन्दिशेत् ॥ ११९ ॥  
  
द्वारदेशे ततो वीरः कुर्यादुत्तरसाधकम् ।  
समानगुणसम्पन्नं मान्त्रिकं विजितेन्द्रियम् ॥ १२० ॥  
  
अभिषेकविधिज्ञं च दैववीरविशारदम् ।  
संस्थाप्यासनमभ्यर्प्य स्वमन्त्रान्ते परान्ततः ॥ १२१ ॥  
  
फडित्यनेन मन्त्रेण ततश्चाऽवाहनं विशेत् ।  
कुशान् पादतले दत्त्वा शवकेशान् प्रगृह्य च ॥ १२२ ॥  
  
दृढं निबध्य जुटिकां कृतसङ्कल्पसाधकः ।  
तत्र देवीं सुसम्पूज्य उपचारैः सुविस्तरैः ॥ १२३ ॥  
  
  
शवं प्रति प्रार्थना  
  
उत्थाय सम्मुखे स्थित्वा पठेद् भक्तिपरायणः ।  
ॐ वशो मे भव देवेश मम वीरपदन्ततः ॥ १२४ ॥  
  
सिद्धिं देहि महाभाग कृताश्रयपरायण ।  
  
प्। ३५७)  
  
अनेन मनुना मन्त्री अभिलप्य कृताञ्जलिः ॥ १२५ ॥  
  
ॐ भीम भीरुभयाभाव भव्यलोचन भावुक ।  
त्राहि मां देवदेवेश शवानामधिपाधिप ॥ १२६ ॥  
  
इति पादतले तस्य त्रिकोणं चक्रमुद्धरेत् ।  
तदोत्थातुं न शक्नोति शवस्तु निश्चलो भवेत् ॥ १२७ ॥  
  
अथवा मूलमन्त्रञ्च संस्मरन् साधकोत्तमः ।   
पट्टसूत्रेण बध्नीयात् शवपादद्वयं ततः ॥ १२८ ॥  
  
उपविश्य पुनस्तस्य बाहू निःसार्य पार्श्वयोः ।  
हस्तयोः कुशमास्तीर्य पादौ तत्र निधापयेत् ॥ १२९ ॥  
  
ओष्ठौ तु सम्पुटौ कृत्वा स्थिरचित्तः स्थिरेन्द्रियः ।  
सदा देवीं हृदि ध्यात्वा मौनी जपनमाचरेत् ॥ १३० ॥  
  
ततोऽर्धरात्रिपर्यन्तं यदि किञ्चिन्न लभ्यते ।  
जयदुर्गामनुनाऽर्घ्यं तेनैव सर्षपान् क्षिपेत् ॥ १३१ ॥  
  
पूर्ववत्तिलमुत्क्षिप्य गत्वा सप्तपदानथ ।  
देवीं तत्रापि सम्पूज्य प्रजपेन्मनुमुत्तमम् ॥ १३२ ॥  
  
निर्भयः प्रजपेद् देवि सिद्धिं वा लभते नरः ।  
पूर्वोक्तक्रमयोगेन अक्षमालां विधानतः ॥ १३३ ॥  
  
चलासनाद्भयं नास्ति भये जाते वदेत्ततः ।  
  
प्। ३५८)  
  
यत् प्रार्थयसि देवेशि दातव्यं कुञ्जरादिकम् ॥ १३४ ॥  
  
दिनान्तरे च दास्यामि स्वनाम कथयस्व मे ।   
इत्युक्ता संस्कृतेनैव निर्भयस्तु पुनर्जपेत् ॥ १३५ ॥  
  
पुनश्चेन्मधुरं वक्ति वक्तव्यं मधुरं ततः ।  
ततः सत्यं कारयित्वा वरन्तु प्रार्थयेन्नरः ॥ १३६ ॥  
  
यदि सत्यं न करोति वरं तु न प्रयच्छति ।  
तदा पुनर्जपेद्धीमान् एकाग्रमानसं यथा ॥ १३७ ॥  
  
नररूपं विना तत्र देवोऽपि न हि सर्पति ।  
यत्नतस्तेन बोद्धव्यं नरो वा देवयोनिजः ॥ १३८ ॥  
  
माता मातृस्वसा वापि मातुलानी तथैव च ।  
आगत्य विघ्नं कुरुते माययाऽच्छाद्य विग्रहम् ॥ १३९ ॥  
  
उत्तिष्ठ वत्स ते कार्यं सर्वं जातं न संशयः ।  
प्रभातसमयो जातस्त्वत्पिता क्रोशते गृहे ॥ १४० ॥  
  
प्। ३५९)  
  
प्रायो विमत्सरा लोका राजानो दण्डधारिणः ।  
कदाचित्केन वा दृष्टस्तदाऽनिष्टं भविष्यति ॥ १४१ ॥  
  
इत्यादिविविधैर्वाक्यैर्न च जापं परित्यजेत् ।   
मृताः पितृगणास्तत्र दूरदेशनिवासिनः ॥ १४२ ॥  
  
बान्धवास्तत्र चायान्ति देवरूपधरास्ततः ।  
स्त्रीपुत्रसेवकादींश्च गृहीत्वा नीयते परैः ॥ १४३ ॥  
  
रुदन्ति पुत्रकाः सर्वे भ्रातरोऽनुजसेवकाः ।  
निजकान्ताङ्गसंस्पर्शवस्त्राद्याभरणादिकम् ॥ १४४ ॥  
  
गृहीत्वा नीयते पत्तिपालकैस्तद्भयं त्यजेत् ।  
दिवसे यत्र वा शङ्का सैव तत्र प्रजायते ॥ १४५ ॥  
  
यदि न क्षुभ्यते तत्र तदा किं वा न लभ्यते ।  
स्त्रीरूपधारिणी देवी द्विजरूपधरः पुमान् ॥ १४६ ॥  
  
वरं गृह्णेति शब्दे वै त्रिरात्रं ते वरं लभेत् ।  
साधुनाऽसाधुना वापि योषिच्चेद्वरदायिनी ॥ १४७ ॥  
  
तदा वीरपतेस्तस्य किं न सिध्यति भूतले ।  
निष्पापपुरुषेचैव सत्कुलनैश्च संस्कृता ॥ १४८ ॥  
  
असंस्कृतवरा देवी पापयुक्तेन संशयः ।  
सम्मुखेऽसम्मुखे वापि संस्कृतं वक्ति चापरम् ॥ १४९ ॥  
  
प्। ३६०)  
  
सैव देवी न सन्देहः स देवो भैरवः स्वयम् ।  
न चेदेवं भवेच्चैव मायारचितविग्रहः ॥ १५० ॥  
  
न वरयेद्वरं तत्र न किञ्चित् प्रवदेत् क्वचित् ।  
सा चेत् संस्कृतमाख्यानं वक्ति वा व्यक्तमीदृशम् ॥ १५१ ॥  
  
नो चेत् स्वयं कौलिकोक्त्या वरं ग्राह्यं निराकुलम् ।  
अथवा उत्कटं किञ्चित् ज्योतिर्वा नीललोहितम् ॥ १५२ ॥  
  
शब्दो वा जायते सम्यगमृतं वापि लभ्यते ।  
विचार्य तद्गृहीतव्यमेवं दिक् परिकीर्तितम् ॥ १५३ ॥  
  
देवकृत्यास्तु बहुधा नरास्त्वकृतबुद्धयः ।  
अवश्यं तत्र भेतव्यं न तत्र प्रत्ययः क्वचित् ॥ १५४ ॥  
  
भैरवा बटुकाश्चैव कुलशास्त्रपरायणाः ।  
एतच्छास्त्रप्रसङ्गेन कृत्वा कुटिलविग्रहाः ॥ १५५ ॥  
  
पुत्रो भूत्वा हरेद्विद्यां नारी भूत्वा विमोहयेत् ।  
तस्मात्तत्तु भवन्नो वा विचारे यत्नमाचरेत् ॥ १५६ ॥  
  
प्। ३६१)  
  
सत्ये कृते लब्ध्वा सन्त्यजेच्च जपादिकम् ।  
फलं जातमिति ज्ञात्वा जुटिकां मोचयेत्ततः ॥ १५७ ॥  
  
अथ तैर्याचितानश्वनरकुञ्जरशूकरान् ।  
दत्त्वा पिष्टमयानन्ते कर्त्तव्यं समुपोषणम् ॥ १५८ ॥  
  
परेऽह्नि नित्यमाचर्य पञ्चगव्यं पिबेत्ततः ।  
ब्राह्मणान् भोजयेत्तत्र पञ्चविंशति सङ्ख्यकान् ॥ १५९ ॥  
  
पञ्च पञ्च विहीनान् वा क्रमाच्चैव दशावधि ।  
तत्रः स्नात्वा च भुक्त्वा च निवसेदुत्तमे स्थले ॥ १६० ॥  
  
यदि न स्याद्विप्रभोज्यं तदा निर्धनतां व्रजेत् ।  
तेन चेन्निर्धनत्वं स्यात्तदा देवः प्रकुप्यति ॥ १६१ ॥  
  
त्रिरात्रं षड्रात्रंवा नवरात्रञ्च गोपयेत् ।  
शय्यायां यदि गच्छेद्वै तदा व्याधिं विनिर्दिशेत् ॥ १६२ ॥  
  
गीतं श्रुत्वा च बधिरो निश्चक्षर्नृत्यदर्शनात् ।  
यदि वक्ति दिने वाक्यं तदा स मूकतां व्रजेत् ॥ १६३ ॥  
  
पञ्चदशदिनान्तं हि देहे देवस्य संस्थितिः ।   
  
प्। ३६२)  
  
गोब्राह्मणानां निन्दाञ्च न कुर्याच्च कदाचन ॥ १६४ ॥  
  
देवगोब्राह्मणादींश्च प्रत्यहं संस्पृशेच्छुचिः ।  
प्रातर्नित्यक्रियान्ते तु बिल्वपत्रोदकं पिबेत् ॥ १६५ ॥  
  
ततः स्नात्वा च गङ्गायां प्राप्तषोडशवासरे ।  
ततः शतत्रयादूर्ध्वं देवानां तर्पणं जलैः ॥ १६६ ॥  
  
स्नानतर्पणशून्यस्य न स्याद्देवस्य तर्पणम् ।  
इत्यनेन विधानेन सिद्धिं प्राप्नोति साधकः ॥ १६७ ॥  
  
इह भुक्त्वा वरान् भोगानन्ते याति हरेः पदम् ।  
असाङ्ग साङ्गमेवं वा निष्फलं सफलञ्च वा ॥ १६८ ॥  
  
कृत्वा साधनमेवैतत् शक्तेः प्रियतरो भवेत् ।  
शवाभावे श्मशाने वा कार्या वै वीरसाधना ॥ १६९ ॥  
  
  
प्रकारान्तरेण पुरश्चरणकथनम्  
  
नॄणां शीघ्रफलावाप्त्यै प्रकारान्तरमुच्यते ।  
चतुष्पथे चतुर्दिक्षु पुरुषं हृदयं खनेत् ॥ १७० ॥  
  
जीवितं ब्रह्मरन्ध्रे वै दीपं प्रज्वालयेत् सुधीः ।  
  
प्। ३६३)  
  
मध्ये तथा खनेदेकं तत्र मृद्वासनं भवेत् ॥ १७१ ॥  
  
पूर्वोक्तक्रममार्गेण तत्र संस्कारमाचरेत् ।  
महाकालादिदेवेभ्यो बलिं पूर्ववदाहरेत् ॥ १७२ ॥  
  
कल्पोक्तपूजां सम्पूज्य जपेत् प्रयतमानसः ।  
दिग्वासाश्च जपेन्मन्त्रमयुतं सर्वदैवतम् ॥ १७३ ॥  
  
जपान्ते च बलिं दत्त्वा दक्षिणां विभवावधि ।  
सर्वसिद्धिर्भवेद्विद्वान् सर्वदेवनमस्कृतः ॥ १७४ ॥  
  
पूर्ववद्वीरवेशेन यात्रां कृत्वा सुसाधकः ।  
साधकैः सह सामग्रीं पूजायां विविधां तथा ॥ १७५ ॥  
  
स्थाने पूर्वोदिते वीरः शवं चैव समानयेत् ।  
वर्मास्त्रमनुना हस्तप्रमाणं चतुरस्रकम् ॥ १७६ ॥  
  
लिखित्वा मण्डलं तत्र तेनैव स्थापयेच्छवम् ।  
ततो नाथयुगन्त्राहि युगलं तदनन्तरम् ॥ १७७ ॥  
  
मम कार्यं कुरु स्वाहा अस्त्राय फट् ततः परम् ।  
इत्यात्मानं शवं चैव वेष्टयित्वा च साधकः ॥ १७८ ॥  
  
प्। ३६४)  
  
रेखात्रयं प्रकुर्वीत बलिं पश्चान्निवेदयेत् ।  
डाकिनीहाकिनीभ्यश्च शाकिनीभ्योऽपि सन्दिशेत् ॥ १७९ ॥  
  
समांसमधुसंयुक्तं पूर्वपश्चिमयोगतः ।  
वामदेवाय दत्त्वा वै रक्तदन्ताय दापयेत् ॥ १८० ॥  
  
तेजसे च बलित्रयं घृतमिरं सशर्करम् ।  
दक्षिणे रुद्रकालाय वज्रनाभाय सन्दिशेत् ॥ १८१ ॥  
  
सपिष्टकं घृतान्नञ्च यवपिष्टञ्च दापयेत् ।  
उत्तरस्याञ्च वह्नये दत्त्वा च बलिरूपिणे । १८२ ॥  
  
गुडौदनं पायसञ्च बलिं निवेद्य साधकः ।  
ततः सम्पूजयेद् देवीं स्वकल्पोक्तविधानतः ॥ १८३ ॥  
  
अस्त्रमन्त्रेण संस्थाप्य शवं तैलहरिद्रया ।  
उद्वर्त्तनं ततः कृत्वा स्नापयित्वा तु साधकः ॥ १८४ ॥  
  
सम्मार्ज्य वाससा तत्र महाप्रेतासनं यजेत् ।  
जीवन्यासं विधायाथ पाद्यादिभिः प्रपूजयेत् ॥ १८५ ॥  
  
मूलेन जुटिकां बद्ध्वा पद्मं पूर्ववदालिखेत् ।  
आसनं पूर्ववत् क्षिप्त्वा मूलमुच्चार्य साधकः ॥ १८६ ॥  
  
अश्वारोहणरूपेण स्थित्वा मन्त्रं जपेत् सुधीः ।  
अनन्यमानसो भूत्वा जपात् सिद्धिः प्रजायते ॥ १८७ ॥  
  
प्। ३६५)  
  
भीतश्चेत् साधकस्तत्र गुरुपादयुगं स्मरेत् ।  
गुरुपादप्रसादेन मा हिंसन्ति च हिंसकाः ॥ १८८ ॥  
  
इति चित्तं स्थिरीकृत्य जपेन्मन्त्रमनन्यधीः ।  
देवता यदि वामे वै आगच्छति कदाचन ॥ १८९ ॥  
  
सम्भाषणा च कार्या वै न दातव्यं प्रियं वचः ।  
हूङ्कारिणैव तां कुर्यात् स्वदक्षे साधकोत्तमः ॥ १९० ॥  
  
गत्वा च दक्षिणे सापि देहि देहीति भाषिते ।  
तथापि च बलिं दत्त्वा अशक्तौ मनसाऽथवा ॥ १९१ ॥  
  
लब्ध्वाभीष्टं निजं वीरो गुरवे दक्षिणां ददेत् ।  
शवादिकञ्जले क्षिप्त्वा गृहं गच्छेत् यथासुखम् ॥ १९२ ॥  
  
बटमूले शवं नीत्वा तत्र देवीं प्रपूज्य च ।  
स्नात्वा तत्र मनुं जप्त्वा अयुतं साधकोत्तमः ॥ १९३ ॥  
  
सर्वसिद्धीश्वरो वीरो भवेन्नात्र विकल्पनम् ।  
बिल्वमूले निजक्रोडे शवमारोप्य यत्नतः ॥ १९४ ॥  
  
नृसिंहमुद्रया वीक्ष्य जपेन्मातृकया सुधीः ।  
सहस्रं तत्र जप्त्वा वै सर्वसिद्धीश्वरो भवेत् ॥ १९५ ॥  
  
प्। ३६६)  
  
जानुमध्ये करौ कृत्वा चिबुकोष्ठौ समावृतौ ।  
हस्तौ च भूमिसंलग्नौ कम्पमानः पुनः पुनः ॥ १९६ ॥  
  
मुखं विवृतकं कुर्यात् लेलिहानञ्च जिह्वया ।  
नारसिंही भवेन्मुद्रा सर्वसिद्धिप्रदायिका ॥ १९७ ॥  
  
सहस्रं तत्र जप्त्वा वै सर्वसिद्धीश्वरो भवेत् ।  
कुङ्कुमागुरुकस्तूरीरोचनाघनचन्दनम् ॥ १९८ ॥  
  
कर्पूरं पद्मकाष्ठञ्च केशरं हरिचन्दनम् ।  
एकत्र साधितं कृत्वा प्रत्येकं साधयेन्नरः ॥ १९९ ॥  
  
विद्युदग्नियुतं चैव नेत्रान्तं चन्द्रबिन्दुयुक् ।  
बीजं प्रत्येकं द्रव्याणां मिलितानाञ्च साधकः ॥ २०० ॥  
  
मूलमन्त्रं च मन्त्रज्ञो जपेत् साष्टसहस्रकम् ।  
अस्य तिलकमात्रेण राजानं वशमानयेत् ॥ २०१ ॥  
  
जिह्वाग्रे रुधिरं वीर आकाशे स्वयमाहरेत् ।  
तेनैव गुटिकां कृत्वा तत्र कालीं प्रपूजयेत् ॥ २०२ ॥  
  
प्। ३६७)  
  
नीलां नीलपताकाञ्च लोलजिह्वां कपालिनीम् ।  
जिह्वाग्रे रुधिरं गृह्ण चामुण्डे घोरनिःस्वने ॥ २०३ ॥  
  
बलिं गृह्ण वरं देहि रुधिरं गगनेऽमले ।  
कालि कालि प्रचण्डोग्रे ततोऽस्त्रं कवचं ततः ॥ २०४ ॥  
  
कालिकेति समाख्याता वीराणां हितकाम्यया ।  
कूर्चयुग्मं तु नीलायाः कथितं मन्त्रमुत्तमम् ॥ २०५ ॥  
  
वियद्भृगुरमां चैव बलमिन्द्ररवी रतिः ।  
चन्द्रखण्डसमीयुक्तं ततो नीलपदं ततः ॥ २०६ ॥  
  
पताके हुं फडन्तः स्यात् पूर्वकूटमनुर्मतः ।  
सन्तप्तेयं महाविद्या कथिता सुरदुर्लभा ॥ २०७ ॥  
  
जय श्रीधरणीदेवी पताके वरणस्थले ।  
तेन नीलपताकेयं संयोज्या नीलसाधने ॥ २०८ ॥  
  
श्रीशक्तिस्मरबीजानि तदन्ते हूमिति स्मरेत् ।  
भृगुं सर्गान्वितं पश्चाद्दीर्घं कवचमुद्धरेत् ॥ २०९ ॥  
  
उग्रचण्डे पदं पश्चान्मामन्ते रक्षयुग्मकम् ।  
मम शत्रुपदस्यान्ते ततो भक्षपदं वदेत् ॥ २१० ॥  
  
ह्रीं क्लीं सः इत्यन्ते श्रीशक्तिस्मरबीजानि तदन्ते ।  
राज्यं मे देहि सम्भाष्य भृगुं सर्गान्वितं वदेत् ॥ २११ ॥  
  
क्लीङ्कारञ्च ततो ब्रूयात् कामं मायां रमान्ततः ।  
एकचत्वारिंशदर्णो मनुः प्रोक्तो ध्रुवादिकः ॥ २१२ ॥  
  
प्। ३६८)  
  
उग्रचण्डा महाविद्या लोलजिह्वेति कीर्त्तिता ।  
या सा विद्या महातारा सा करालेति कीर्त्तिता ॥ २१३ ॥  
  
  
महातारामन्त्रोद्धारः  
  
प्रणवं पूर्वमुद्धृत्य तारे तु तारे च तथा ।  
नमः स्वाहेति मन्त्रोऽयं दशाक्षर उदीरितः ॥ २१४ ॥  
  
कथिता च महातारा सर्वसिद्धिप्रदायिका ।  
एभिरामन्त्रितं चैव मूलेनैव सहस्रकम् ॥ २१५ ॥  
  
ललाटे तिलकं कृत्वा साधको वीतभीः स्वयम् ।  
महाष्टमीनवम्योस्तु संयोगे पुरतः स्थितः ॥ २१६ ॥  
  
छागमहिषमेषाणां चतुर्दिक्ष शवान् क्षिपेत् ।  
कबन्धं मुण्डपुञ्जञ्च दीपादिभिरलङ्कृतम् ॥ २१७ ॥  
  
मध्ये कबन्धमास्त्रीर्य तत्र गन्धर्वरूपधृक् ।  
ताम्बूलपूरवक्त्रञ्च अञ्जनाञ्चितलोचनम् ॥ २१८ ॥  
  
कृत्वा तारं मनुं जप्त्वा सर्वसिद्धीश्वरो भवेत् ।  
  
प्। ३६९)  
  
अथ पूर्वोदिते स्थाने चतुष्पथे विशेषतः ॥ २१९ ॥  
  
ऊर्ध्वं द्विवर्षाद्यदि वा पञ्च वा तरुणं यदि ।  
सप्तमाष्टममासीयं गर्भजं यदि वा शवम् ॥ २२० ॥  
  
चाण्डालञ्चाभिभूतं तु शीघ्रसिद्धिफलप्रदम् ।  
आनीय स्थापयेदादौ न्यासजालं समाचरेत् ॥ २२१ ॥  
  
प्रेतमन्त्रं समालिख्य गन्धपुष्पादिभिस्तथा ।  
अभ्यर्च्य चाऽसनं दत्त्वा रक्षामात्मनि कारयेत् ॥ २२२ ॥  
  
  
शवसाधनेन सर्वसिद्धिः  
  
ततः शवास्ये विधिवद्देवताप्यायनं ततः ।  
ततो जप्त्वा सर्वमन्त्र सर्वसिद्धीश्वरो भवेत् ॥ २२३ ॥  
  
तारं शब्दं मृतकाय नमोऽन्तं मन्त्रमुच्चरन् ।  
शवस्थापनमन्त्रोऽयं शवासनमनुं ततः ॥ २२४ ॥  
  
मूलान्ते भुवनेशी स्यात् फडन्तो मन्त्र ईरितः ।  
करकाञ्चीं समादाय मुण्डमालाविभूषितः ॥ २२५ ॥  
  
तेनैव तिलकं कृत्वा तत्तद्भस्मविभूसितः ।  
श्मशाने च सकृज्जप्त्वा सर्वसिद्धीश्वरो भवेत् ॥ २२६ ॥  
  
मत्स्यमानीय वीरेन्द्रो निःक्षिपेत् पितृकानने ।  
  
प्। ३७०)  
  
तत्र सकृज्जपित्वा तु देवतामेलनं भवेत् ॥ २२७ ॥  
  
तत्र नत्वा महादेवं महादेवीञ्च साधकः ।  
तद्भस्मतिलकं कृत्वा स्वयं वीरेश्वरो भवेत् ॥ २२८ ॥  
  
निशायां मृतहट्टे च उन्मत्तानन्दभैरवः ।  
दिग्वासा विमलो भस्मभूषणो मुक्तकेशकः ॥ २२९ ॥  
  
कपाली खड्गहस्तश्च जपेन्मातृकया सुधीः ।  
तदा तस्य महासिद्धिर्जायते शतजापतः ॥ २३० ॥  
  
डाकिनीं योगिनीं वापि अन्यां वा भूतलाङ्गनाम् ।  
तत्राऽप्यानीय सम्पूज्य गजान्तकसहस्रकम् ॥ २३१ ॥  
  
जप्त्वा च साधकश्रेष्ठः सर्वसिद्धीश्वरो भवेत् ।  
महाशवाः प्रशस्ताः स्युः प्रधानशवसाधने ॥ २३२ ॥  
  
क्षुद्राः प्रयोगकर्तॄणां प्रशस्ताः सर्वसिद्धिदाः ।  
सर्वेषां जीवहीनानां जन्तूनां नीलसाधने ॥ २३३ ॥  
  
ब्राह्मणं गोमयं त्यक्त्वा साधयेद्वीरसाधनम् ।  
एवं नीलक्रमं चैव कथितञ्च शुभावहम् ॥ २३४ ॥  
  
प्। ३७१)  
  
न कस्मैचित्प्रवक्तव्यं मन्त्रसिद्धेश्च कारणम् ।  
कुजे वा शनिवारे वा नरमुण्डं समाहितः ॥ २३५ ॥  
  
पञ्चगव्येन मिलितं चन्दनाद्यैर्विलेपितम् ।  
निःक्षिप्य भूमौ हस्तार्धमानतः काननान्तरे ॥ २३६ ॥  
  
तत्र तद्दिवसे रात्रौ सहस्रं यदि मानवः ।  
एकाकी प्रजपेन्मन्त्रं स भवेत् कल्पपादपः ॥ २३७ ॥  
  
शवमानीय तद्द्वारि तत्रैव परिखन्य च ।  
तद्दिनात्तद्दिनं यावत्तावदष्टोत्तरं शतम् ॥ २३८ ॥  
  
स भवेत् सर्वसिद्धीशो नात्र कार्या विचारणा ।  
अथवा विजनेऽरण्येऽस्थिशय्यासनो नरः ॥ २३९ ॥  
  
उदयास्तं दिवा जप्त्वा सर्वसिद्धीश्वरो भवेत् ।  
अष्टम्याञ्च चतुर्दश्यां पक्षयोरुभयोरपि ॥ २४० ॥  
  
सूर्योदयात् समारभ्य यावत् सूर्योदयान्तरम् ।  
तावज्जप्त्वा निरातङ्कः सर्वसिद्धीश्वरो भवेत् ॥ २४१ ॥  
  
  
चन्द्रसूर्यग्रहणे पुरश्चरणविधानम्  
  
ग्रहणे चन्द्रसूर्यस्य शुचिःपूर्वमुपोषितः ।  
नद्यां समुद्रगामिन्यां नाभिमावस्थितेऽम्भसि ॥ २४२ ॥  
  
प्। ३७२)  
  
यद्वा शुद्धोदके स्नात्वा शुचौ देशे समाहितः ।  
ग्रासाद्विमुक्तिपर्यन्तं जपं कुर्यादनन्यधीः ॥ २४३ ॥  
  
अनन्तरं दशांशेन क्रमाद्धोमादिकञ्चरेत् ।  
तदन्ते महतीं पूजां कुर्याद् ब्राह्मणभोजनम् ॥ २४४ ॥  
  
ततश्च मन्त्रसिद्धं तु गुरुं सम्पूज्य तोषयेत् ।  
सूर्यग्रहणकालाद्धि नान्यः कालः प्रशस्यते ॥ २४५ ॥  
  
तत्र यद्यत् कृतं कर्म अनन्तफलदं भवेत् ।  
शरत्काले चतुर्थ्यादि नवम्यन्तं विशेषतः ॥ २४६ ॥  
  
भक्तितः पूजयित्वा च रात्रौ तावत् सहस्रकम् ।  
जपेदेकाकी विजने केवलं तिमिरालये ॥ २४७ ॥  
  
अष्टम्यादि नवम्यन्तमुपवासपरो भवेत् ।  
स भवेत् सर्वसिद्धीशो नात्र कार्या विचारणा ॥ २४८ ॥  
  
अष्टमीसन्धिवेलायामष्टोत्तरलतागृहम् ।  
प्रविश्य मन्त्री विधिवत्ताः समभ्यर्च्य यत्नतः ॥ २४९ ॥  
  
स्वकल्पोक्तविधानेन पूजयित्वा च साधकः ।  
केवलं कामभावेन जपेदष्टोत्तरं शतम् ॥ २५० ॥  
  
तासाञ्च पत्रमूलेन उल्कां सङ्गृह्य कर्णके ।  
  
प्। ३७३)  
  
महासिद्धिर्भवेत् सद्यो लतादर्शनपूजनात् ॥ २५१ ॥  
  
कुलाष्टकं लतागारे लिखित्वा यन्त्रमेव च ।  
प्रपूज्य तत्र संस्कारं कृत्वा तस्यै निवेदयेत् ॥ २५२ ॥  
  
किञ्चिज्जप्त्वा मनुं नीत्वा देवताभावनापरः ।  
तां विसृज्य नमस्कृत्य स्वयं जप्त्वा सुसंयतः ॥ २५३ ॥  
  
प्रीतः स्त्रीभ्यो बलिं दत्त्वा मन्त्रसिद्धिर्न संशयः ।  
अथवा गुरुमानीय देवभावेन पूजयेत् ॥ २५४ ॥  
  
वस्त्रालङ्कारहेमाद्यैः सन्तोष्य गुरुमेव च ।  
तत्सुतं तत्सुतां चैव पत्नीं चैव विशेषतः ॥ २५५ ॥  
  
पूजयित्वा मनुं जप्त्वा स्वयं सिद्धीश्वरो भवेत् ।  
सहस्रारे गुरोः पादपद्मं ध्यात्वा प्रपूज्य च ॥ २५६ ॥  
  
केवलं देवताबुद्ध्या जप्त्वा सिद्धीश्वरो भवेत् ।  
गुरवे दक्षिणां दद्याद्यथाविभवविस्तरैः ॥ २५७ ॥  
  
गुरोरनुज्ञामात्रेण दुष्टमन्त्रोऽपि सिध्यति ।  
  
प्। ३७४)  
  
गुरुं विलङ्घ्य शास्त्रेऽस्मिन्नाऽधिकारी सुरोऽपि च ॥ २५८ ॥  
  
एषाञ्च मन्त्रहीनानां प्रयोगः क्रियते यदि ।  
गुरुवक्त्रं विना चैव सिद्धि हानिः प्रजायते ॥ २५९ ॥  
  
एतत्तन्त्रञ्च मन्त्रञ्च पुत्रेभ्योऽपि न दर्शयेत् ।  
अन्यथा प्रेतराजस्य भवनं याति निश्चितम् ॥ २६० ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये चतुर्दशोल्लासः ॥ १४ ॥  
  
  
  
पञ्चदश उल्लासः   
  
  
कुमारीपूजननिरूपणम्  
  
अथ वक्ष्ये कुमारीणां पूजां तन्त्रविधानतः ।  
होमादिकं हि विफलं कुमारीपूजनं विना ॥ १ ॥  
  
  
तद्विहीनं होमादिकं निष्फलम्  
  
परिपूर्णफलं नैव जीवहीनं यथा वपुः ।  
यथा यथा देवताया पूजनं वा यथागुरोः ॥ २ ॥  
  
तथैव हि कुलीनानां कुमार्याः पूजनं भवेत् ।   
यथाशक्त्या हि वितरेत् कुमार्यै यद्यदीप्सितम् ॥ ३ ॥  
  
अशक्यं शक्यमेवं हि दानाभावे फलात्ययः ।  
पुष्पं कुमार्यै यद्दत्तं तन्मेरुसदृशं मतम् ॥ ४ ॥  
  
दत्तमन्यच्च यत्किञ्चिद् भक्ष्यभोज्यादिकं तथा ।  
अल्पमप्यथवा मन्त्रहीनं बहुगुणं भवेत् ॥ ५ ॥  
  
प्। ३७६)  
  
कुमारीपूजाफलम्  
  
कुमारीपूजनाच्चैव कुमारीभोजनादपि ।  
कुमारीवन्दनादेव कुमारीसदृशो भवेत् ॥ ६ ॥  
  
  
कुमार्यङ्गे सर्वदेवतास्थितिः  
  
कुमारिका भवेत् देवी शिवोऽपि च कुमारिका ।  
कुमारी योगिनी साक्षात् कुमारी सर्वदेवता ॥ ७ ॥  
  
तस्याः पूजनमात्रेण त्रैलोक्यपूजनं भवेत् ।  
सुकुमारी महादेवी त्रिधा मूर्त्तिर्व्यवस्थिता ॥ ८ ॥  
  
परा चैवाऽपरा चैव तृतीया च परापरा ।  
यत्र काले न किञ्चित् स्याद् देवासुरमहोरगाः ॥ ९ ॥  
  
त्रैलोक्यं लयमानञ्च तदा जाता कुमारिका ।  
आद्यसृष्टेश्च या शक्तिः प्रत्यक्षा सा तु तत्त्रिधा ॥ १० ॥  
  
तिलतिला तु सा जाता सृष्टिरूपा भवार्णवे ।  
भूर्भुवोमूर्त्तिरूपा सा एका पूज्या कुमारिका ॥ ११ ॥  
  
एकीकृत्य त्रिभिश्चैव सप्ताष्टनवधा पुनः ।  
नित्यक्रमेण देवेशि पूजयेद्विधिपूर्वकम् ॥ १२ ॥  
  
प्। ३७७)  
  
अष्टोत्तरं शतं वापि एकां कन्यां प्रपूजयेत् ।  
पूजिताः प्रतिगृह्यन्ते निर्गच्छन्त्यवमानिताः ॥ १३ ॥  
  
  
कुमारीपूज्नेन सर्वदेव सन्तुष्टिः  
  
असुराश्च तथा नागा ये च दुष्टग्रहा अपि ।  
भूतवेतालगन्धर्वा डाकिनीयक्षराक्षसाः ॥ १४ ॥  
  
क्रूराश्च देवताः सर्वे भूर्भुवश्चैव भैरवाः ।  
पृथिव्यादीनि सर्वाणि ब्रह्माण्डं सचराचरम् ॥ १५ ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
ते तुष्टाः सर्वतुष्टाश्च यस्तु कन्यां प्रपूजयेत् ॥ १६ ॥  
  
कुमारी पूजनाच्चैव कोटिपूजाफलं लभेत् ।  
घ्नन्ति विघ्नान् पूजितास्तास्तथा शत्रुं महोत्कटम् ॥ १७ ॥  
  
व्याधयः सर्वरिष्टानि पलायन्ते न संशयः ।  
ग्रहा यक्षाः क्षयं यान्ति भूतवेतालपन्नगाः ॥ १८ ॥  
  
असुरा गुह्यकाः प्रेता योगिनी गुह्यडाकिनी ।  
महाभयानि दुर्भिक्षमुत्पातानि सहस्रशः ॥ १९ ॥  
  
दुःस्वप्नमपमृत्युश्च अन्ये ये ये समुद्भवाः ।  
कुमारी पूजनादेव न तस्य प्रभवन्ति च ॥ २० ॥  
  
प्। ३७८)  
  
अणिमादीनि सिद्धानि पातालगुटिकाञ्जनाः ।  
चतुष्कं दिव्यवेतालं भवेत् कुमारिकार्चनात् ॥ २१ ॥  
  
  
कुमारीलक्षणम्  
  
लक्षणं यजनं तासां वक्ष्येऽहं तन्त्रवर्त्मना ।  
द्वितीयवत्सरादूर्ध्वं यावत् स्यादष्टमाब्दिकम् ॥ २२ ॥  
  
तावत् कुमारी विज्ञेया मन्त्रतन्त्रफलप्रदा ।  
अथवा षोडशाब्दान्तं यावत् पुष्पं न जायते ॥ २३ ॥  
  
ताम्यः पुष्पफलं वापि गन्धचन्दनपायसम् ।  
बालप्रियञ्च नैवेद्यं बलाभावविचेष्टितम् ॥ २४ ॥  
  
ताभिः प्रियकरालापैस्तोषयेत् साधकोत्तमः ।  
  
  
वयोभेदेन कुमारीणां नामभेदः  
  
एकवर्षा भवेत् सन्ध्या द्विवर्षा च सरस्वती ॥ २५ ॥  
  
त्रिवर्षा च त्रिधामूर्त्तिश्चतुर्वर्षा च कालिका ।  
सुभगा पञ्चवर्षा च षड्वर्षा च उमा भवेत् ॥ २६ ॥  
  
सप्तभिर्मालिनी साक्षादष्टवर्षा च कुब्जिका ।  
नवभिः कालसङ्कर्षा दशभिश्चापराजिता ॥ २७ ॥  
  
एकादशे तु रुद्राणी द्वादशाब्दा तु भैरवी ।  
त्रयोदशे महालक्ष्मीर्द्विसप्ता पीठनायिका ॥ २८ ॥  
  
क्षत्रज्ञा पञ्चदशभिः षोडशे वाचिका मता ।  
एवं क्रमेण पूज्या तु यावत् पुष्पं न विद्यते ॥ २९ ॥  
  
प्। ३७९)  
  
  
प्रशस्तदिवसकथनम्  
  
प्रतिपदादिदर्शान्तं वृद्धिभेदेन पूजयेत् ।  
महापर्वसु सर्वेषु विशेषश्च पवित्रके ॥ ३० ॥  
  
महानवम्यां वीरेन्द्रः कुमारीः सम्प्रपूजयेत् ।  
पिङ्गलां पूजयेद्यस्तु षोडशैश्चैव भक्तिमान् ॥ ३१ ॥  
  
पूजयित्वा भक्तिभावे सर्वसम्पत्तिमालभेत् ।  
पूजयेत् कुलविद्याञ्च चैकां बालकभैरवीम् ॥ ३२ ॥  
  
  
कुमारीपूजनमन्त्र कथनम्  
  
एवं प्रणवयोगेन चैतन्यतनुमर्चयेत् ।  
वाणी माया तथा लक्ष्मीर्माया कूर्चद्वयन्ततः ॥ ३३ ॥  
  
एते च प्रणवा ज्ञेयाः कुमार्याः परिपूजने ।  
एकादशस्वरेणाऽढ्यो भृगुविन्द्विन्द संयुतः ॥ ३४ ॥  
  
चैतन्यबीजं कथितं साधकानां समृद्धिदम् ।  
  
प्। ३८०)  
  
एवं द्वाभ्यां त्रिभिश्चैव सप्तधा नवधा पुनः ॥ ३५ ॥  
  
नित्यक्रमेण नियतं पूजयेद्विधिपूर्वकम् ।  
वाग्भवेन जलं देयं मायया पादशौचकम् ॥ ३६ ॥  
  
लक्ष्म्या चार्घं प्रदद्यात्तु कूर्चबीजेन चन्दनम् ।  
शक्तिबीजेन पुष्पाणि धूपं षष्ठेन दापयेत् ॥ ३७ ॥  
  
वाग्भवेन पुरक्षेमो मायया च गुणाष्टकम् ।  
श्रीम्बीजेन श्रियो लाभो ह्रीम्बीजेनाऽरिसङ्क्षयः ॥ ३८ ॥  
  
भैरवेण तु बीजेन खङ्गत्वमनुगच्छति ।  
न्यासादिकं प्रकुर्वीत आदौ स्वीयक्रमेण तु ॥ ३९ ॥  
  
  
कुमार्यङ्गे विशेषन्यासः  
  
कुमार्यङ्गे ततः पश्चाद्विशेषन्यासमुत्तमम् ।  
  
  
विशेषन्यासस्य मन्त्राः  
  
ऐं क्लीं श्रीं क्लौं ह्सौः कुलकुमारिके हृदयाय नमः ॥ ४० ॥  
  
ऐं हैं ह्रीं श्रीं क्लाम् एं स्वाहा शिरसे स्वाहा ।  
ऐं क्लीं सैं शिखायै वषट् ॥ ४१ ॥  
  
ऐं कुलवागीश्वरवागीश्वरि कवचाय हुम् ।  
क्लीम् अस्त्राय फट् ।  
ऐं सिद्धि जयाय पूर्ववक्त्राय नमः ॥ ४२ ॥  
  
ऐं जयाय उत्तरवक्त्राय नमः ।  
ऐं क्लीं श्रीं कुब्जिके पश्चिमवक्त्राय नमः ।  
क्रं कालिके दक्षिणवक्त्राय नमः ॥ ४३ ॥  
  
वर्णन्यासं षडङ्गञ्च कुमार्यङ्गे प्रविन्यसेत् ।  
अष्टोत्तरशतं वापि एकां कन्यां प्रपूजयेत् ॥ ४४ ॥  
  
प्। ३८१)  
  
पाद्यमर्घ्यं पुनर्धूपं कुङ्कुमं चन्दनादिकम् ।  
भक्तिभावेन सम्पूज्य तस्यै सर्वं निवेदयेत् ॥ ४५ ॥  
  
तरुणोल्लासवान् भूत्वा स्वयमच्युतमानसः ।  
बालामलङ्कृतां पश्यन् चिन्तयेत् स्वेष्टदेवताम् ॥ ४६ ॥  
  
यथाशक्ति जपेत् पश्चादष्टोत्तरशतादिकम् ।  
प्रदक्षिणत्रयं कुर्यादादिमध्ये शुभं भवेत् ॥ ४७ ॥  
  
ततस्तां देवताबुद्ध्या नमस्कृत्य विसर्जयेत् ।  
पश्चाच्च दक्षिणा देया रजतस्वर्णमौक्तिकैः ॥ ४८ ॥  
  
  
कुमारीपूजनफलम्  
  
कुमारी पूजनाच्चैव कोटिपूजाफलं लभेत् ।  
कुमारीपूजने चैव जातिमात्रं न चिन्तयेत् ॥ ४९ ॥  
  
प्। ३८२)  
  
अशेषकुलसम्पन्ना नाजातिसमुद्भवाः ।  
नानादोषोद्भवा वापि गुणलावण्यसंयुताः ॥ ५० ॥  
  
सर्वथैव कुलीनानां पूज्यास्ताः शुभदायिकाः   
यथायथा तत्प्रियकृत् सर्वसिद्धीश्वरो भवेत् ॥ ५१ ॥  
  
महाभये समुत्पन्ने कन्यकाञ्च प्रपूजयेत् ।  
तत्क्षणाल्लभते मोक्षं सत्यं सत्यं न संशयः ॥ ५२ ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
ते तुष्टाः सर्वतुष्टाश्च यस्तु कन्यां प्रपूजयेत् ॥ ५३ ॥  
  
विवाहयेत् स्वयं कन्यां ब्रह्महत्यादि नश्यति ।  
गोहत्यां स्त्रीवधं चैव सर्वपापं प्रणश्यति ॥ ५४ ॥  
  
मातरः पितरश्चैव भ्रातरश्चैव सर्वतः ।  
ये तु ये तु पुन सर्वे कन्यादानं प्रकल्पयेत् ॥ ५५ ॥  
  
भुक्तिमुक्तिफलं तेषां सौभाग्यं सर्वसम्पदः ।  
रुद्रलोके वसेन्नित्यं त्रिनेत्रो भगवान् हरिः ॥ ५६ ॥  
  
प्। ३८३)  
  
षष्टिकोटिसहस्राणां चाश्वमेधफलं लभेत् ।  
कुमारीकल्पमाख्यातम् अथवाऽन्यतमञ्चरेत् ॥ ५७ ॥  
  
  
बटुकपूजनम्  
  
सन्ध्यादिनवकन्याञ्च समानीय प्रपूज्य च ।  
पूर्ववद्विधिवद्वीरो नव बालकमानयेत् ॥ ५८ ॥  
  
  
प्रशस्तकालनिर्णयः  
  
बटुकं पञ्चवर्षञ्च नववर्षं गणेश्वरम् ।  
गन्धपुष्पाक्षताकल्पैर्यथाविभवविस्तरैः ॥ ५९ ॥  
  
अभ्यर्च्य देवता बुद्ध्या पदार्थैः परितोषयेत् ।  
स्वकार्यफलसिद्ध्यर्थं वित्तशाठ्यविवर्जितः ॥ ६० ॥  
  
नवरात्रं येदेकोत्तरवृद्ध्या क्रमेण तु ।  
नवरात्रकृतां पूजां महादेव्यै समर्पयेत् ॥ ६१ ॥  
  
ताम्बूलं दक्षिणां दत्त्वा कुमारीस्तान् विसर्जयेत् ।  
एवं नवकुमारीणामर्चनं प्रतिवत्सरम् ॥ ६२ ॥  
  
यः करोति हि पुण्यात्मा देवताप्रीतिमाप्नुयात् ।  
मनोऽभिलषितं प्राप्य निवसेत्तवसन्निधौ ॥ ६३ ॥  
  
प्। ३८४)  
  
शक्तिपूजा  
  
अथवा यौवनारूढाः प्रमदा नव शोभनाः ।  
पूजयेद्विधिवद्भक्त्या नव रात्रिषु मन्त्रवित् ॥ ६४ ॥  
  
हृल्लेखां गगनां रक्तां महोत्सुकां करालिकाम् ।  
इच्छां ज्ञानां क्रियां दुर्गां वटुकञ्च गणेश्वरम् ॥ ६५ ॥  
  
पूर्ववत् पूजनाद्यैश्च पदार्थैः परितोषयेत् ।  
प्रौढोल्लासेन संयुक्ताः सन्तुष्टा यदि चेत् तदा ॥ ६६ ॥  
  
साधकस्तीर्थमासाद्य निवसेच्छिवसन्निधौ ।  
एवं यः पूजयेद् देवीं प्रतिवर्षं यतिव्रतः ॥ ६७ ॥  
  
षण्मासे वा त्रिमासे वा मासे मासेऽथवा बुधः ।   
तिस्रो वा पञ्च वा सप्त पूजयेद् देवताधिया ॥ ६८ ॥  
  
सर्वैश्वर्यसमृद्ध्यात्मा स भवेच्छिवयोः प्रियः ।  
अथवाऽन्यप्रकारेण कथ्यते मिथुनार्चनम् ॥ ६९ ॥  
  
  
मिथुनार्चनविधानम्  
  
तुलायां वापि मेषे वा सर्वसङ्क्रान्तिषु भृशम् ।  
गौरीशिवो रमाविष्णू वाणीसरसिजासनौ ॥ ७० ॥  
  
शचीन्द्रौ रोहिणीचन्द्रौ स्वाहाग्नी च प्रभारवी ।  
भद्रकालीवीरभद्रौ भैरवीभैरवावपि ॥ ७१ ॥  
  
समानीय प्रयत्नेन पूजयेत् पूर्ववर्त्मना ।  
त्रितारादिनमोऽन्तेन तत्तन्नाम्ना विधानतः ॥ ७२ ॥  
  
वाग्बीजं शक्तिबीजञ्च श्रीबीजञ्च त्रितारकम् ।   
  
प्। ३८५)  
  
गन्धपुष्पादिभिः पूज्य तत्त्वाद्यैः परितोषयेत् ॥ ७३ ॥  
  
प्रौढोल्लासेन युक्तानि कुर्वीत मिथुनानि च ।  
एवं कृते न सन्देहस्तुष्टा मिथुनदेवताः ॥ ७४ ॥  
  
अनुगृह्णन्ति तं देवाः प्रयच्छन्ति मनोरथम् ।  
प्रतिवर्षं तु यः कुर्याद् भक्त्या च मिथुनार्चनम् ॥ ७५ ॥  
  
शिवलोकेषु निवसेत् सर्वैश्वर्यसमन्वितः ।  
भृगुवारे यजेद्यत्नात् कान्तामारूढयौवनाम् ॥ ७६ ॥  
  
सर्वलक्षणसम्पन्नामनुकूलां मनोरमाम् ।  
कुलाकुलाष्टमां चैवा आमन्त्रयाऽहूयपुष्पिणीम् ॥ ७७ ॥  
  
अभ्यङ्गस्नानशुद्धाङ्गीं स्वासने चोपवेशयेत् ।  
आत्मानं गन्धपुष्पाद्यैरलङ्कुर्यात् सुसाधकः ॥ ७८ ॥  
  
आवाह्य देवतां तस्यां यजेन्न्यासक्रमेण हि ।  
कृत्वा क्रमार्चनं धूपदीपञ्च कुलदीपकम् ॥ ७९ ॥  
  
प्रदर्श्य देवताबुद्ध्या पदार्थैः षड्रसान्वितैः ।  
मांसादिभक्ष्यभोज्याद्यैस्तोषयेद् भक्तिभावतः ॥ ८० ॥  
  
प्रौढोल्लासेन सहितां पश्यंश्च प्रजपेन्मनुम् ।  
यौवनोल्लाससहितः स्वयं तद्ध्यानतत्परः ॥ ८१ ॥  
  
प्। ३८६)  
  
निर्विकारेण चित्तेन अष्टोत्तरसहस्रकम् ।  
जपादिकं समाप्याथ तया सह निशां नयेत् ॥ ८२ ॥  
  
त्रिसप्तपञ्चनवसु भृगुवारेषु यः सदा ।  
पूजयेद्विधिना चैव तस्य पुण्यं न गण्यते ॥ ८३ ॥  
  
चतुःपीठार्चनफलं स प्राप्नोति सुनिश्चितम् ।  
अथान्यं सम्प्रवक्ष्यामि समयाचारमुत्तमम् ॥ ८४ ॥  
  
  
समयाचारकथनम्  
  
येन हीना न सिध्यन्ति मन्त्राः कोटिसहस्रशः ।  
मानवः कुलशास्त्राणां कुलचर्यानुसारिणाम् ॥ ८५ ॥  
  
उदारचित्तः सर्वत्र वैष्णवाचारतत्परः ।  
परनिन्दासहिष्णुः स्यादुपकाररतः सदा ॥ ८६ ॥  
  
पर्वते विपिने चैव निर्जने शून्यमण्डले ।  
चतुष्पथे कलाशून्ये यदि दैवाद्गतिर्भवेत् ॥ ८७ ॥  
  
क्षणं ध्यात्वा मनुं जप्त्वानत्वा गच्छेद्यथासुखम् ।  
गृध्रं वीक्ष्य महाकालीं नमस्कुर्यादलक्षितम् ॥ ८८ ॥  
  
प्। ३८७)  
  
गृध्रादिनमस्कारमन्त्राः  
  
क्षेमङ्करीं तथा वीक्ष्य जम्बूकीं यमदूतिकाम् ।  
कुररं द्रोणकाकं तु कृष्णमार्जारमेव च ॥ ८९ ॥  
  
कृष्णसारं तथा व्याघ्रं खड्गिनं सिंहमेव च ।  
कृशोदरि महाचण्डे मुक्तकेशि बलिप्रिये ॥ ९० ॥  
  
कुलाचारप्रसन्नास्ये नमस्ते शङ्करप्रिये ।  
श्मशाने च शिवां दृष्ट्वा प्रदक्षिणमनुव्रजन् ॥ ९१ ॥  
  
प्रणम्यानेन मनुना मन्त्री सुखमवाप्नुयात् ।  
घोरदंष्ट्रे कठोराक्षि किटिशब्दनिनादिनि ॥ ९२ ॥  
  
घोरघोररवास्फाले नमस्ते चितिवासिनि ।  
रक्तवस्त्रां रक्तपुष्पां विलोक्य त्रिपुराम्बिकाम् ॥ ९३ ॥  
  
प्रणम्य दण्डवद्भूमाविमं मन्त्रमुदीरयेत् ।  
बन्धूकपुष्पसङ्काशे त्रिपुरे भयनाशिनि ॥ ९४ ॥  
  
भाग्योदये समुत्पन्ने नमस्ते वरवर्णिनि ।  
कृष्णवस्त्रं तथा पुष्पं राजानं राजपुत्रकम् ॥ ९५ ॥  
  
हस्त्यश्वरथशस्त्राणि फलकान् वीरपुरुषान् ।  
महिषं कुलदेवञ्च दृष्ट्वा महिषमर्दिनीम् ॥ ९६ ॥  
  
प्रणम्य जयदुर्गांवा स च विघ्नैर्न लिप्यते ।  
जय देवि जगद्धात्रि त्रिपुराद्ये त्रिदैवते ॥ ९७ ॥  
  
भक्तेभ्यो वरदे देवि महिषघ्नि नमोऽस्तु ते ।  
  
प्। ३८८)  
  
मद्यभाण्डं समालोक्य मत्स्यं मांसं वरस्त्रियम् ॥ ९८ ॥  
  
दृष्ट्वा च भैरवीं देवीं प्रणम्यविमृशेन्मनुम् ।  
घोरविघ्नविनाशाय कुलाचारसमृद्धये ॥ ९९ ॥  
  
नमामि वरदे देवि मुण्डमालाविभूषिते ।  
रक्तधारासमाकीर्णवदने त्वां नमाम्यहम् ॥ १०० ॥  
  
सर्वविघ्नहरे देवि नमस्ते हरवल्लभे ।  
एतेषां दर्शने चैव यदि नैवं प्रकुर्वते ॥ १०१ ॥  
  
शक्तिमन्त्रं पुरस्कृत्य तेषां सिद्धिर्न जायते ।  
एतेषां मारणोच्चाटहिंसनं वा भयादिभिः ॥ १०२ ॥  
  
क्रियते यदि पापात्मा देवीभक्तः कथं भवेत् ।  
प्रधानांशसमुद्भूता एते कुलजनाः प्रिये ॥ १०३ ॥  
  
डाकिन्यश्च तथा सर्वा देव्यंशा योषितो यतः ।  
लब्धसिद्धिसमायोगात् डाकिनीहिंसनं यदि ॥ १०४ ॥  
  
अथवा मानवानाञ्च मद्भक्तानां विशेषतः ।  
बटुकानां भैरवाणां तस्य सिद्धिर्न जायते ॥ १०५ ॥  
  
  
कामुकीं प्रतिवीरसाधककर्तव्यम्  
  
ग्रामे वा नगरे वापि हट्टे वा चत्वरेऽपि च ।  
यं दृष्ट्वा युवती नारी कलाकुशलसंयुता ॥ १०६ ॥  
  
भावैकभिन्नहृदया वक्रं दृष्ट्याऽवलोकते ।  
उत्क्षिप्य भुजमूलस्य वाससं क्षिप्यते यदि ॥ १०७ ॥  
  
चेलाञ्चलपरीवर्तदर्शिता जघनाञ्चला ।  
कण्डूयभावव्याजेन शिथिलीकृतवाससा ॥ १०८ ॥  
  
दर्शितस्तनपर्यन्तभूभागा पुनरावृता ।  
स्खलत् पादयुगात् पादं पतिता पुनरुत्थिता ॥ १०९ ॥  
  
सखीभिर्व्याजमासाद्य कर्णाकर्णी मनोहरम् ।  
इत्यादिभावभावितां दृष्ट्वा साधकसत्तमः ॥ ११० ॥  
  
तस्या निजमनोहारि सविशेषं निधाय च ।  
तत्र स्थित्वा पुनः क्षोभं कुर्यात् काम वापरः ॥ १११ ॥  
  
वृद्धां वा युवतीं वापि बालां वा सुन्दरीं तथा ।  
विदग्धां वा महाभ्रष्टां कुत्सितां वापि हीनजाम् ॥ ११२ ॥  
  
भावैकभिन्नहृदयां ज्ञात्वा वीरवरोत्तमः ।  
सम्भोगेन विनोपेक्षां न कुर्याच्च कदाचन ॥ ११३ ॥  
  
आलस्येन भयेनापि अशक्त्या वा यदि त्यजेत् ।  
क्रुद्धा भगवती तस्य शापं दद्यात् सुदारुणम् ॥ ११४ ॥  
  
मृते च नरकं गत्वा नानाक्लेशयुतो भवेत् ।  
निष्कृतिर्नास्ति तस्यैव यावदाचन्द्रतारकम् ॥ ११५ ॥  
  
प्। ३९०)  
  
फलं पुष्पञ्च ताम्बूलम् अन्नपानादिकञ्च यत् ।  
महादेव्यै विना दत्त्वा न भोक्तव्यं कदाचन ॥ ११६ ॥  
  
पतिव्रतायां भार्यायां तथैव ऋतुसङ्गमे ।  
नमस्कुर्यात् प्रयत्नेन चण्डिकां साधकोत्तमः ॥ ११७ ॥  
  
शान्तिकं पौष्टिकं वापि तथेष्टापूर्त्तकर्मणि ।  
यदा कुर्यात्तदा नत्वा देवीं यात्रां समाचरेत् ॥ ११८ ॥  
  
तौर्यत्रिकं यदा पश्येद्देवानां गीतमेव वा ।  
तत्र देव्यै निवेद्यैव कर्त्तव्यञ्च प्रपूजनम् ॥ ११९ ॥  
  
व्यायामे यदि वा देवसभायां वापि पर्वते ।  
वने वा दुर्गमेवापि यदि गच्छति साधकः ॥ १२० ॥  
  
तत्र स्थित्वा महादेवीं प्रणमेद् भक्तिभावतः ।  
तर्पणादौ प्रकुर्वीत तृप्यतां ब्रह्मभैरव ॥ १२१ ॥  
  
आवाहने स्वपितॄन् वै भैरवानिति कीर्त्तयेत् ।  
तृप्यतां भैरवी माता पिता भैरव तृप्यताम् ॥ १२२ ॥  
  
आदौ च त्रिपुरापूर्वां तर्पणे भैरवीं यजेत् ।  
ज्योतिष्टोमाश्वमेधादौ यत्र यं यं प्रपूजयेत् ॥ १२३ ॥  
  
प्। ३९१)  
  
प्रणम्य शिरसा धीरो भैरवीं चिन्तयेद्धिया ।  
स्त्रियो दृष्ट्वा तथैकत्र युवत्यतिमनोहराः ॥ १२४ ॥  
  
ताभ्यस्त्रिपुरभैरव्याः प्रीतये चन्दनादिकम् ।  
दद्यात्तत्तत्प्रियं द्रव्यं मनसा चिन्त्य चण्डिकाम् ॥ १२५ ॥  
  
  
त्रिपुरार्घ्यदानमन्त्रः  
  
भैरवी प्रतिगृह्णाति भैरवोऽहं प्रतिग्रहे ।  
कन्याया भाषणे श्रीमत्त्रिपुरायाः प्रपूजनम् ॥ १२६ ॥  
  
भैरवाय ददाम्यर्घ्यं देवीं त्रिपुरभैरवीम् ।  
एवं वदेत् प्रदाने तु कन्यकायाः प्रपूजने ॥ १२७ ॥  
  
कथितः समयाचारः साधकस्य सुसिद्धये ।  
अत्राऽशक्तो भवेद्यस्तु तस्यार्थं लिख्यते स्तवः ॥ १२८ ॥  
  
  
त्रिपुरास्तोत्रम् तस्याः नव नामानि  
  
त्रिपुरा त्रिपुरेशी च सुन्दरी पुरवासिनी ।  
श्रीर्मालिनी च सिद्धाऽम्बा महात्रिपुरसुन्दरी ॥ १२९ ॥  
  
  
गुप्तगुप्ततरादिभेदेन योगिनीभेदः  
  
प्रकटाश्च तथागुप्तास्तथा गुप्ततराः पराः ।  
सम्प्रदायाः कुलं कौला रहस्यातिरहस्यगाः ॥ १३० ॥  
  
परापररहस्या च तथा कामेश्वरी शुभा ।  
  
प्। ३९२)  
  
भगमालादि महाविद्या नामकथनम्  
  
भगमाला नित्यक्लिन्ना भेरुण्डा वह्निवासिनी ॥ १३१ ॥  
  
महाव्रजेश्वरी दूती त्वरिता कुलसुन्दरी ।  
नित्या नीलपताका च विजया सर्वमङ्गला ॥ १३२ ॥  
  
ज्वालांशुमालिनी चित्रा वशिनी शुभगा तथा ।  
पूर्णाख्या च तथा ज्ञेया कामेशी मोदिनी तथा ॥ १३३ ॥  
  
विमला चाऽरुणा देवी जयिनी कुलभैरवी ।  
सर्वेश्वरी तथा कौली वागीशी सर्वकामिनी ॥ १३४ ॥  
  
सिद्धेश्वरी तथा चोग्रा दुर्गा महिषमर्दिनी ।  
स्वप्नावती शूलिनी च मातङ्गी सुरसुन्दरी ॥ १३५ ॥  
  
महाकाली महोग्रा च चित्ररूपा महोदरी ।  
प्राणविद्या तथैकाक्षी चैकपादा महाङ्कुशा ॥ १३६ ॥  
  
वामा शिव तथा ज्येष्ठा सुरूपा चारुभाषिणी ।  
त्रिखण्डा त्रिशिरा शौरी गौरी विन्ध्यनिवासिनी ॥ १३७ ॥  
  
विभुर्जाया मधुमती तथा नीलसरस्वती ।  
काली कुण्डमयी कुण्डरूपिणी बन्धुरूपिणी ॥ १३८ ॥  
  
बाला पूर्णा महादेवी नीललक्ष्मीति कथ्यते ।  
क्षोभिणी नादिनी भद्रा ललिता बहुरूपिका ॥ १३९ ॥  
  
सर्वसम्पत्करी तारा भवानी विश्ववासिनी ।  
त्रोटेश्वरी महाविद्याः कथितास्तव भैरव ॥ १४० ॥  
  
प्। ३९३)  
  
  
त्रिपुरोपासकनामस्तोत्रम्  
  
उपासकान् महादेव शृणुष्वैकमनाः स्वयम् ।  
मनुश्चन्द्रः कुबेरश्च मन्मथस्तदनन्तरम् ॥ १४१ ॥  
  
लोपामुद्रा मुनिर्नन्दी शक्रः सुन्दः शिवस्तथा ।  
क्रोधभट्टारकश्चैव पञ्चमी च प्रकीर्त्तिता ॥ १४२ ॥  
  
दुर्वासा व्याससूर्यौ च वशिष्ठश्च पराशरः ।  
और्वो वह्निर्यमश्चैव नैर्-ऋतो वरुणस्तथा ॥ १४३ ॥  
  
वायुर्विष्णुः स्वयम्भूश्च भैरवो गणकस्तथा ।  
अनिरोद्धो भरद्वाजो दक्षिणामूर्त्तिरेव च ॥ १४४ ॥  
  
गणपः कुलपश्चैव वाणी गङ्गा सरस्वती ।  
धात्री शेषः प्रमत्तश्च उन्मत्तः कुलभैरवः ॥ १४५ ॥  
  
क्षेत्रपालो हनूमांश्च दक्षो गरुड एव च ।  
प्रह्लादः शुकदेवश्च रामो रावण एव च ॥ १४६ ॥  
  
काश्यपः कुम्भकर्णश्च जमदग्निर्भृगुस्तथा ।  
बृहस्पतिर्यदुश्रेष्ठो दत्तात्रेयो युधिष्ठिरः ॥ १४७ ॥  
  
अर्जुनो भीमसेनश्च द्रोणाचार्यो वृषाकपिः ।   
दुर्योधनस्तथा कुन्ती सीता च रुक्मिणी तथा ॥ १४८ ॥  
  
सत्यभामा द्रौपदी च उर्वशी च तिलोत्तमा ।  
पुष्पदन्तो महाबुद्धो बाणः कालश्च मन्दरः ॥ १४९ ॥  
  
कैलासः क्षीरसिन्धुश्च उदधिर्हिमवांस्तथा ।  
नारदो भीष्मकर्णौ च मेरुश्चारुण एव च ॥ १५० ॥  
  
जनकश्च तथा कौत्सः कथिता ब्रह्मसाधकाः ।  
महाविद्याप्रसादेन स्वस्वकर्म समन्विताः ॥ १५१ ॥  
  
प्। ३९४)  
  
एतेषां शुभनामानि नित्याविद्योपसेविनाम् ।  
प्रातःकाले शुचिर्भूत्वा यः पठेत् प्रयतात्मना ॥ १५२ ॥  
  
पूजयेद् वा शुचिर्भूत्वा प्रसीदामि कुलप्रिये ।  
अशुचिर्वा निरालम्बो सालम्बो वा कुलान्तिके ॥ १५३ ॥  
  
नित्यपूजाफलं तस्य ददामि वरमीप्सितम् ।  
चक्रसङ्केतकं चैव गुरुसङ्केतकं तथा ॥ १५४ ॥  
  
मन्त्रसङ्केतकं चैव नामसङ्केतकं तथा ।  
समयाचारसङ्केतमकृत्वा योऽत्र वर्त्तते ॥ १५५ ॥  
  
जपपूजार्चनं होमोऽभिचाराय प्रकल्पते ।  
एवं स्तोत्रं पठित्वा तु सङ्केतमानयेद् ध्रुवम् ॥ १५६ ॥  
  
  
नैमित्तिकार्चन विधानम्  
  
अथ वक्ष्यामि शाक्तानां नैमित्तार्चनमुत्तमम् ।  
अथ वैशाखमासस्य शुक्लप्रतिपदीश्वरि ॥ १५७ ॥  
  
ब्राह्मे मुहूर्त्ते उत्थाय स्नानं सन्ध्यामुपास्य च ।  
मनोज्ञे रहसि स्थाने पूर्वाभिमुखमास्थितः ॥ १५८ ॥  
  
आत्मानं गन्धपुष्पाद्यैरलङ्कृत्य विधानतः ।  
कृत्वा पुरोदितान् न्यासान् देवताभावमास्थितः ॥ १५९ ॥  
  
प्। ३९५)  
  
मत्स्यमांसादिविधिवद् भक्ष्यभोज्यसमन्वितम् ।  
अर्घ्यं निवेद्य तच्छेषं शक्त्या सह पिबेत्ततः ॥ १६० ॥  
  
यौवनोल्लाससहितो निर्विकल्पेन चेतसा ।  
ध्यायंस्तन्मण्डले देवीमष्टोत्तरसहस्रकम् ॥ १६१ ॥  
  
जप्त्वा समर्प्य तत्पूजां देवताञ्च समुद्धरेत् ।  
  
  
तत्र कालादि निर्णयः  
  
एवं शुक्लप्रतिपदं समारभ्य दिने दिने ॥ १६२ ॥  
  
कुर्याज्जपार्चनं कृष्णचतुर्दश्यन्तमम्बिके ।  
अमावस्यादिने धीरः पूजयेद् भक्तकौलिकान् ॥ १६३ ॥  
  
त्रि सप्त नव पञ्च वा वित्तशाठ्यविवर्जितः ।  
एवं यो मासमात्रन्तु कुर्यात् सूर्योदयार्चनम् ॥ १६४ ॥  
  
देवता तस्य सन्तुष्टा ददाति फलमीप्सितम् ।  
यत्किञ्चिदुदिते सूर्ये मण्डले स्वेष्टदेवताम् ॥ १६५ ॥  
  
ध्यात्वा सावरणां सम्यक् प्रजपेत्तु विधानतः ।  
षोडशैरुपचारैस्तु चक्रपूजापुरःसरम् ॥ १६६ ॥  
  
कुलदीपान् प्रदर्श्याऽथ साधको भावतत्परः ।  
मध्याह्ने पूजयेद्वापि सायाह्ने वापि पूजयेत् ॥ १६७ ॥  
  
स तत्फलमवाप्नोति योगिनीनां प्रियो भवेत् ।  
काङ्क्षितां लभते सिद्धिं देववद्विचरेद्भुवि ॥ १६८ ॥  
  
प्। ३९६)  
  
शुक्लपक्षार्चनविधानम्  
  
माघशुक्लप्रतिपदि दिवावसानके बुधः ।  
स्नात्वा शुक्लाम्बरधरः सायं सन्ध्यामुपास्य च ॥ १६९ ॥  
  
सूर्यार्चनोक्तमार्गेण सर्वद्रव्यसमन्वितः ।  
यौवनोल्लाससहितश्चन्द्रस्थां देवतां स्मरन् ॥ १७० ॥  
  
देवीं सम्पूज्य विधिवच्चन्द्रमण्डलवासिनीम् ।  
चन्द्रास्तोदयपर्यन्तं जपेन्मन्त्रमनन्यधीः ॥ १७१ ॥  
  
एवं प्रतिदिनं शुक्लचतुर्दश्यन्तमर्चयेत् ।  
पौर्णमास्यां यथाशक्त्या पूजयेच्छक्तिकौलिकान् ॥ १७२ ॥  
  
एवं यः कुरुते भक्त्या शुक्लपक्षार्चनं सदा ।  
सर्वपापविशुद्धात्मा सर्वैश्वर्यसमन्वितः ॥ १७३ ॥  
  
सर्वलोकैकसम्पूज्यः शिववद्विचरेद्भुवि ।  
शुक्लपक्षार्चनं यद्वत्तद्वत् पक्षे सितेतरे ॥ १७४ ॥  
  
यः करोति विधानेन सर्वान् कामान् समश्नुते ।  
इह भुक्त्वाऽखिलान् भोगान् देववत् प्रियदर्शनः ॥ १७५ ॥  
  
योगिनीवीरमिलनं लभते नात्र संशयः ।  
  
प्। ३९७)  
  
कृष्णपक्षार्चनम्  
  
अथ कार्त्तिकमासस्य शुक्लप्रतिपदि ध्रुवम् ॥ १७६ ॥  
  
स्नात्वाऽचम्य च शुद्धात्मा न्यासान् कृत्वा पुरोदितान् ।   
प्रसुप्ते जीवलोके तु मुदितात्मा महानिशि ॥ १७७ ॥  
  
सूर्यार्चनोक्तविधिना सर्वद्रव्यसमन्वितः ।  
आज्येनानामिकाङ्गुष्ठे वर्त्तिं प्रज्वाल्य साधकः ॥ १७८ ॥  
  
पञ्चवर्णरजश्चित्रे वसुपत्रसरोरुहे ।  
मधुसम्पूर्णकलसे कांस्यपात्रे मनोहरे ॥ १७९ ॥  
  
दीपं संस्थाप्य पुरत उत्तराभिमुखस्थितः ।  
दीपे सावरणां देवीं ध्यात्वा विधिवदर्चयेत् ॥ १८० ॥  
  
यौवनोल्लाससहितो दीपस्थां देवतां स्मरन् ।  
अष्टोत्तरसहस्रं तु जपेन्मन्त्रमनन्यधीः ॥ १८१ ॥  
  
एवं समर्चयेत् कृष्णचतुर्दश्यन्तमम्बिके ।  
अमावस्यादिने शक्त्या पूजयेत् शक्तिकौलिकान् ॥ १८२ ॥  
  
एवं कृते महादेवी प्रीता भवति सर्वदा   
  
प्। ३९८)  
  
सर्वकामसमृद्धात्मा सर्वैश्वर्यसमन्वितः ॥ १८३ ॥  
  
सर्वलोकैकसम्मान्यः सञ्चरेच्च यथासुखम् ।  
अष्टाष्टकार्चनं कुर्याच्छक्तश्चेदेकवासरे ॥ १८४ ॥  
  
  
अष्टाष्टकार्चनम्  
  
अथवाऽष्टदिनेष्वेवाथवा द्व्यष्टदिनेषु वा ।  
द्वात्रिंशद्दिवसेष्वेव चतुःषष्टिदिनेषु वा ॥ १८५ ॥  
  
गुरुणा कारयेदेतत् क्रमज्ञेनाऽपरेण वा ।  
क्रमज्ञश्चेत् स्वयं कुर्याद्वित्तशाठ्यविवर्जितः ॥ १८६ ॥  
  
मूलाष्टकं तु ब्राह्म्याद्यश्चासिताङ्गादिभैरवाः ।  
मङ्गलाद्यैश्च निपुणैरष्टभिः शक्तिभिस्तथा ॥ १८७ ॥  
  
मूलाष्टकोद्भवानीति प्रसिद्धानि कुलागमे ।  
अक्षोभ्यादिचतुःषष्टिमिथुनानि समर्चयेत् ॥ १८८ ॥  
  
पूर्वोक्तेन विधानेअ यथा विभवमर्चयेत् ।  
क्रमलोपं न कुर्वीत स्वेष्टकायार्थसिद्धये ॥ १८९ ॥  
  
गन्धपुष्पाक्षताद्यैश्च मत्स्यमांसासवादिभिः ।  
भक्ष्यभोज्यादिभिर्नानापदार्थैः षड्रसान्वितैः ॥ १९० ॥  
  
सम्यक् सन्तोषयेत्तानि मिथुनान्यतिभक्तितः ।  
प्रौढान्तोल्लासपर्यन्तं कुर्यात् श्रीचक्रपूजनम् ॥ १९१ ॥  
  
प्। ३९९)  
  
एवं यः कुरुते भक्त्या सकृदष्टाष्टकार्चनम् ।  
ब्रह्मविष्णुमहेशादि देवताभिः स पूज्यते ॥ १९२ ॥  
  
किं पुनर्मानवाद्यैश्च साक्षाच्छिव इवापरः ।  
यदर्चनाच्चतुःषष्टि योगिनीगणसंस्तुतः ॥ १९३ ॥  
  
अव्याहताज्ञः सर्वत्र पूज्यते देववद् भुवि ।  
पुनरावृत्तिरहितो निवसेच्छिवसन्निधौ ॥ १९४ ॥  
  
अस्मात् परतरा पूजा नास्ति सत्यं न संशयः ।  
कुलपूजां विना चक्रे नाधिकारः कथञ्चन ॥ १९५ ॥  
  
विना यन्त्रेण पूजा चेत् देवता न प्रसीदति ।  
कुलपूजां सुनियतं यः करोति स कौलिकः ॥ १९६ ॥  
  
सर्वदा समवाप्नोति योगिनीवीरमेलनम् ।  
नीचोऽपि वा सकृद् भक्त्या कारयेद् यः कुलार्चनम् ॥ १९७ ॥  
  
स सद्गतिमवाप्नोति किमुताऽन्ये द्विजातयः ।  
तस्मात् सर्वप्रयत्नेन सर्वावस्थासु सर्वदा ॥ १९८ ॥  
  
प्। ४००)  
  
कुलपूजारतो भूयादभीष्टफलसिद्धये ।  
वेदशास्त्रोक्तमार्गेण कुलपूजां करोति यः ॥ १९९ ॥  
  
तत्समीपस्थिता नित्यं शिवेन सह शङ्करी ।  
इदं सत्यमिदं सत्यं सत्यं सत्यं न संशयः ॥ २०० ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये पञ्चदशोल्लासः ॥ १५ ॥  
  
  
  
षोडश उल्लासः   
  
  
कुलदीक्षाविधानम्  
  
अथातः सम्प्रवक्ष्यामि कुलदीक्षां सुसिद्धये ।  
अदीक्षितकुलो यो हि साधनं समुपाचरेत् ॥ १ ॥  
  
स महापातकी भूत्वा रौरवं नरकं व्रजेत् ।   
अदीक्षितकुलासङ्गात् सिद्धिहानिः प्रजायते ॥ २ ॥  
  
तत्कथाश्रवणं चेत् स्यात्तत्तल्पागमनं यदि ।  
स कुलीनः कथं चैव पूजयेत् परमेश्वरीम् ॥ ३ ॥  
  
दीक्षिता न च योषा चेत् कथं स्यात्कुलपूजनम् ।  
यत्कुले कुलदीक्षा तु न स्यात् पापी स एव हि ॥ ४ ॥  
  
कुल पूजा न चेच्चैव कुलमन्त्राः पराङ्मुखाः ।  
परयोषा यदि स्याच्च स्वयं तस्या गुरुर्भवेत् ॥ ५ ॥  
  
प्। ४०२)  
  
निजाकान्तां समानीय सुशीलां सुयशस्विनीम् ।  
कुलभक्तं गुरुं प्रार्थ्य दीक्षयेत् कुलदीक्षया ॥ ६ ॥  
  
शिवश्च कौल एव स्याच्छिवाः स्युः सर्वदेशिकाः ।  
गणेशो गाणपत्यश्च गणदीक्षाप्रभुर्यतः ॥ ७ ॥  
  
सुरः सौरास्तथा चैव विष्णुर्विष्णुपरायणाः ।  
कुलीनः सर्वमन्त्राणामधिकारी भवेत् सदा ॥ ८ ॥  
  
ततः सुदीक्षतं कुर्यात् कुलं गुरुः प्रयत्नतः ।  
दीक्षायां कुलपूजायां शिष्यत्वे यदि वा गुरौ ॥ ९ ॥  
  
लज्जापरं कुलं यत्र विद्यापि तत्र निद्रिता ।  
अधस्तात् दृष्टिपातेन तस्य विद्याऽप्यधोमुखी ॥ १० ॥  
  
निमीलनात्ततो विद्या साधकं मारयेद् ध्रुवम् ।  
पार्श्वावलोकनेनैव व्याधिदारिद्र्यपीडिता ॥ ११ ॥  
  
चतुर्दिगालोकनेन उच्चाटनगतो भवेत् ।  
एतादृशं कुलं चैव यदि कुर्यात् कथञ्चन ॥ १२ ॥  
  
तदा कुलगुरुं प्रार्थ्य कारयेद्दीक्षितं ततः ।  
एतादृश कुलस्याग्रे प्रयोगः फलदो न हि ॥ १३ ॥  
  
प्। ४०३)  
  
इत्यादि शिक्षया चैव शिक्षिता कुलजा सती ।  
परानन्दरसाघूर्णहृदया लोललोचना ॥ १४ ॥  
  
मालालङ्कारशोभाढ्या रक्तवस्त्रविभूषणा ।  
ताम्बूलपूरितमुखी सिन्दूराञ्जनसंयुता ॥ १५ ॥  
  
गुरुवक्त्रात् प्रयोगार्थं सोत्सुका साधकप्रिया ।  
देवीवाहं देवदेव उपदेशं समाचर ॥ १६ ॥  
  
  
शक्तिदीक्षाकथनम्  
  
एवमुक्ते कुले चैव देवोऽहं शृणु पार्वति ।  
इत्युक्त्वा सर्वशृङ्गारवेशाढ्यः स्थिरमानसः ॥ १७ ॥  
  
जप्त्वा ब्राह्म्यादिकाः शक्तीः पूर्वमन्त्रेण सेवयेत् ।  
तद्गात्रे देयमन्त्रस्य न्यासजालं प्रविन्यसेत् ॥ १८ ॥  
  
निजपुत्रीवदाचार्यस्तद्भालपटले लिखेत् ।  
शक्तिचक्रं त्रिधाऽवेष्ट्य तत्र कामकलां लिखेत् ॥ १९ ॥  
  
तन्मध्ये देयमन्त्रेण दर्भितं नाम रञ्जितम् ।  
तत्र देवीं समावाह्य ध्यात्वा तां तु प्रपूजयेत् ॥ २० ॥  
  
प्। ४०४)  
  
ततस्तत्पुत्रिकाकर्णे ऋषिछन्दः समन्विताम् ।  
मूलविद्यां त्रिधाऽवृत्त्या कथयेत् वामकर्णके ॥ २१ ॥  
  
नाम कुर्यात्ततस्तस्याः कान्तं साधकसत्तमः ।  
मातृपितृकृतं नाम वर्जयित्वा वदेत्ततः ॥ २२ ॥  
  
अद्यप्रभृति पुत्रि त्वं कुलपूजार्चने रता ।  
सकुलाज्ञां समादाय लज्जालस्यविवर्जिता ॥ २३ ॥  
  
यथोपदिष्ट विधिना सामरस्यं समाचर ।  
इत्यनुज्ञां गुरोर्लब्ध्वा प्रणमेद्दण्डवद् भुवि ॥ २४ ॥  
  
त्राहि नाथ कुलाचारपक्षिणीपद्मनायक ।  
हृत्पादाम्भोरुहच्छायां देहि मूर्ध्नि यशोधन ॥ २५ ॥  
  
विधिना स्तवनं कृत्वा गुरवे दक्षिणां ददेत् ।  
सर्वस्वं गुरवे दद्यात्तदर्धं वा दयायुजे ॥ २६ ॥  
  
दक्षिणाञ्च यथाशक्त्या प्रदत्त्वा गुरवे सुधीः ।  
स्तुत्वा नत्वा यथाशक्त्या स्वकल्पोक्तं समाचरेत् ॥ २७ ॥  
  
प्। ४०५)  
  
प्रशस्तशक्तिलक्षणानि  
  
उपदिष्टा यदा देवी तदा देवी तु पुत्रिका ।  
पूजार्हा च यदा देवी तदा माता न संशयः ॥ २८ ॥  
  
सर्वथा पितृपुत्त्रीभ्यां मूलयोगो न दृश्यते ।  
तत्कृत्वा तेन पापेन उभौ नरकगामिनौ ॥ २९ ॥  
  
चुम्बुके चान्यशास्त्रो पशुग्रामे तथैव च ।  
न कर्त्तव्यं न कर्त्तव्यं न च वाक्यं कदाचन ॥ ३० ॥  
  
एवं कृते गुरौ शिष्ये मम शापो भविष्यति ।  
  
  
शक्तिपूजाविधानम्  
  
साङ्गावरणपूजादौ यदा न क्षरये कुलम् ॥ ३१ ॥  
  
तदा मूर्ध्नि गुरुं ध्यात्वा कुलामृतरसेन तु ।  
तर्पयित्वा कुलं ध्यात्वा जपेन्मन्त्रं निराकुलः ॥ ३२ ॥  
  
नियमः पुरुषे ज्ञेयो न योषित्सु कदाचन ।  
न न्यासो योषिताञ्चापि न ध्यानं न च पूजनम् ॥ ३३ ॥  
  
रात्रौ षडङ्गमाचर्य जपं कुर्यात् समाहितः ।  
सर्वविद्याप्रयोगं तु ततः कुर्यात् सुसाधकः ॥ ३४ ॥  
  
प्। ४०५)  
  
कुलपुष्पकथनम्  
  
अथातः कुलपुष्पस्य विधानं कथ्यतेऽधुना ।  
यत्प्राप्य कुलदेवेन लभ्यते वाञ्छितं महत् ॥ ३५ ॥  
  
ऋतुकाले महादेवी सुषुम्णामध्यवर्त्तिनी ।  
अमृतं वर्षते सा तु त्रिदिनं पृथिवीतले ॥ ३६ ॥  
  
तद्दिने तत्र वीरेन्द्रो यदि विद्यां समुच्चरेत् ।  
पूर्णमेव भवेत्तस्य सफलं च मनोरथम् ॥ ३७ ॥  
  
तस्मात् सर्वप्रयत्नेन कुलं वीक्ष्य जपं कुरु ।  
आनीय प्रमदां दिव्यां प्रमत्तां यौवनान्विताम् ॥ ३८ ॥  
  
सुस्नापितां सुदीक्षितां सुनासां चारुहासिनीम् ।  
सर्वदानन्दहृदयां घृणालज्जाविवर्जिताम् ॥ ३९ ॥  
  
गुरुभक्तां सुवेशाच्च देवतापूजने रताम् ।  
स्वकान्तां परकान्तां वा संस्थाप्य तूलिकोपरि ॥ ४० ॥  
  
न्यासजालं प्रविन्यस्य साधकोऽक्षुब्धमानसः ।  
तस्यास्तु मदनागारे पूजयेत् परमेश्वरीम् ॥ ४१ ॥  
  
प्। ४०७)  
  
स्वयमक्षोभितो भूत्वा स्वयम्भूकुसुमं लभेत् ।  
शिवहीना यदा शक्तिः सर्वादौ वर्षते हि यत् ॥ ४२ ॥  
  
तदेव परमं पुष्पं स्वयम्भूकुसुमाख्यकम् ।  
तद्द्रव्यप्राप्तिमात्रेण किं न सिध्यति भूतले ॥ ४३ ॥  
  
स्वयम्भूकुसुमं द्रव्यं त्रैलोक्ये चाति दुर्लभम् ।  
स्वेच्छा ऋतुमती शक्तिः साक्षाद्देवी महेश्वरी ॥ ४४ ॥  
  
तस्याः पुष्पं साधकेन रक्षणीयं प्रयत्नतः ।  
वस्त्रालङ्कारपुष्पैश्च शक्तिञ्च परिपूजयेत् ॥ ४५ ॥  
  
दीक्षिताया यथाकाले पुष्पं भवति नित्यशः ।  
कुलपुष्पं तदेव स्यात् सर्वसिद्धिप्रदायकम् ॥ ४६ ॥  
  
कुण्डोद्भवञ्च गोलोत्थं पूर्वैव कथितं मया ।  
कुण्डोद्भवं सिद्धिप्रदं प्रकारान्तरमुच्यते ॥ ४७ ॥  
  
यथायोग्यं समानीय शक्तिं पूर्वोदितां शुभाम् ।  
स्वकल्पोक्तं समाचर्य साधको जितमानसः ॥ ४८ ॥  
  
चर्व्यं चोष्यं निवेद्याथ वस्त्रालङ्करणादिकम् ।   
पूजयेदक्षतैः शुद्धैः तस्या मदनमन्दिरम् ॥ ४९ ॥  
  
प्। ४०८)  
  
भावयेत् कामभावेन स्वयमच्युतमानसः ।  
शुद्धमन्त्रौषधेनैव मथयेन्मदनालयम् ॥ ५० ॥  
  
मथ्यमानेऽपि तस्यां हि जायते तत्त्वमुत्तमम् ।  
गृह्णीयात्तत् प्रयत्नेन द्रव्यं कुण्डोद्भवं शुभम् ॥ ५१ ॥  
  
एतच्चतुष्टयं द्रव्यं मन्त्रसिद्धेश्च कारणम् ।  
एतेषां द्रव्यमध्ये तु स्वयम्भूकुसुमं महत् ॥ ५२ ॥  
  
क्वचिद्गन्धर्वराजेन लभ्यते वा नवा पुनः ।  
लब्ध्वा तत्परमं द्रव्यं लाक्षारससमन्वितम् ॥ ५३ ॥  
  
कस्तूरीं कुङ्कुमं चैव चन्दनेन सुमिश्रितम् ।  
रक्तेन चन्दनेनापि वटीं कृत्वा सुगोपयेत् ॥ ५४ ॥  
  
पूर्वोक्तक्रमतो वीरो विशोध्य मन्त्रराजकम् ।  
लिखित्वा पूजयेद्भक्त्या यां तिथिं प्राप्य साधकः ॥ ५५ ॥  
  
सुप्तादिदोषदुष्टा ये मन्त्रा विद्याश्च कीर्त्तिताः ।  
प्रबुद्धास्तत्प्रयोगेन यावत् सा पुनरागता ॥ ५६ ॥  
  
प्। ४०९)  
  
द्वितीयायां गते चैव दृश्या जाता कलावती ।  
तिथिक्रमेण सा देवी पौर्णमास्यां फलप्रदा ॥ ५७ ॥  
  
तत्र प्रयोगमात्रेण कृष्णपक्षे विशेषतः ।  
क्षीणाति पूर्णतां याति यावत् सा तिथिरागता ॥ ५८ ॥  
  
ततः प्रयोगं विद्यानां मन्त्रादीनाञ्च कारयेत् ।  
एवं यथा प्रबुद्धा सा नैव तादृक् कदाचन ॥ ५९ ॥  
  
  
पूजाफलकथनम्  
  
स्वयम्भूकुसुमैः पूजां प्रत्यहं यः समाचरेत् ।  
योगिन्यश्च महानागा राक्षसादानवाश्च ये ॥ ६० ॥  
  
राजानश्च स्त्रियः सर्वा नित्यं वश्या भवन्ति हि ।  
एतेनाक्षतयोगान् मधुमतीसिद्धिमालभेत् ॥ ६१ ॥  
  
प्रत्येकेन लभेत् सिद्धिं कुसुमाद्यैर्यथाविधि ।  
अथ वक्ष्ये च शाक्तानां काम्यपूजनमुत्तमम् ॥ ६२ ॥  
  
  
काम्यपूजनकथनम्  
  
रक्तपद्मैर्यजेद् देवीं समस्तरश्मिसंयुताम् ।  
विधिवल्लिखिते यन्त्रे कुलाचारेण रात्रिके ॥ ६३ ॥  
  
मासमात्रेण वीराणां महापातककोटयः ।   
जन्मान्तरकृताः सर्वे नाशमायान्ति निश्चितम् ॥ ६४ ॥  
  
प्। ४१०)  
  
लक्ष्मीस्तस्य गृहे वश्या सुस्थिरा भवति ध्रुवम् ।  
जवापुष्पैश्चक्रराजं पूजयेन्मासमात्रकम् ॥ ६५ ॥  
  
कुलाचारेण रात्रौ च मन्त्रेण भक्तिभावतः ।  
ब्रह्महत्यादि पापांश्च पूर्वजन्मकृतानपि ॥ ६६ ॥  
  
नाशयेन्नात्र सन्देहो धनवान् जायते नरः ।   
केतकीतरुणैः पत्रैः पूर्ववत् पूजयेच्छिवाम् ॥ ६७ ॥  
  
उपपातकसङ्घांश्च मासमात्रेण नाशयेत् ।  
सौभाग्यमतुलं तस्य जायते नात्र संशयः ॥ ६८ ॥  
  
शतपत्रैर्मनोरम्यैः पूजयेन् मासमात्रकम् ।  
पूर्ववत् परमेशानि सर्वपापं विनाशयेत् ॥ ६९ ॥  
  
चम्पकैः सुमनोरम्यैः पूजयेत् पूर्ववच्छिवाम् ।  
मासमात्रेण हन्त्येव पातकान् पूर्वजन्मजान् ॥ ७० ॥  
  
सौभाग्यं वा लभेन्मन्त्री भगवत्याः प्रसादतः ।  
श्वेतपद्मैर्महादेवीं पूजयेद् भक्तिभावतः ॥ ७१ ॥  
  
पूर्ववन्नाशयेत् पापान् त्रिंशज्जन्मकृतानपि ।  
मासमात्रेण सकलान् मोक्षस्तस्य करे स्थितः ॥ ७२ ॥  
  
प्। ४११)  
  
बन्धूककुसुमैर्देवीं मासामात्रेण पूजनात् ।  
त्रैलोक्यं वशगं तस्य सर्वपापं प्रणाशयेत् ॥ ७३ ॥  
  
बिल्वपत्रैश्च जलजैः सहैव परिपूजयेत् ।  
पूर्ववत् परमेशानीं मासमात्रं न संशयः ॥ ७४ ॥  
  
समृद्धिमान् भवेत् सोऽपि सर्वपापहरः सदा ।  
मल्लिकामालतीजातीकुन्दैश्च शतपत्रकैः ॥ ७५ ॥  
  
श्वेतोत्पलैः प्रसूनैश्च पूजयेन्मासमात्रकम् ।  
कुलाचारक्रमेणैव पातकान् शतजन्मजान् ॥ ७६ ॥  
  
ब्रह्महत्यादिजनितान् नाशयेन्नात्र संशयः ।  
मुक्तिस्तस्य करे सत्यं वाचाम्पतिसमो भुवि ॥ ७७ ॥  
  
अगस्त्यबालबन्धूकजवारक्तोत्पलैः समम् ।  
पूर्वक्रमेण सम्पूज्य मासमात्रं प्रयत्नधीः ॥ ७८ ॥  
  
पातकान् पाशयेत् मन्त्री साक्षात्कामलसी भवेत् ।  
चम्पकैः पाटलैर्देवीं बकुलैर्नागकेशरैः ॥ ७९ ॥  
  
कह्लारैः सिन्धुवारैश्च पूजयेत् पूर्ववत् क्रमात् ।  
सौभाग्यमण्डलं तस्य मासमात्रेण निश्चितम् ॥ ८० ॥  
  
प्। ४१२)  
  
महापातकयुक्तो वा यदि देवीं प्रपूजयेत् ।  
शमीदूर्वाङ्कुराश्वत्थपल्लवैरथवाऽर्कजैः ॥ ८१ ॥  
  
मासेन हन्ति कलुषं सप्तजन्मकृतं ध्रुवम् ।  
अथातः सर्वविद्यानां लिख्यते सिद्धिकारणम् ॥ ८२ ॥  
  
ब्राह्म्याद्यष्टकुलैः सार्धं साधकः स्थिरधीः शुचिः ।  
चतुष्पथे वा नद्यां वा वटमूले त्रिशूलके ॥ ८३ ॥  
  
प्रेतभूमौ बिल्वमूले हट्टे वा राजवेश्मनि ।  
सिन्दूरेण लिखेन्मन्त्रं विपुलं साध्यदर्भितम् ॥ ८४ ॥  
  
ततः सम्पूज्य विधिवत् कुलं कुलरसेन च ।  
तर्पयित्वा तदन्तःस्थः प्रजपेन्निशिचारतः ॥ ८५ ॥  
  
ततो लक्षप्रमाणेन सिद्धिस्तावद्भवन्ति हि ।  
अथ रात्रौ पुण्यगेहे उद्याने वा सुरालये ॥ ८६ ॥  
  
आनीय कुलजां देवीं मूलमन्त्रेण दीक्षयेत् ।  
ततः पूर्वोक्तरूपेण कुलक्षोभं समाचरेत् ॥ ८७ ॥  
  
  
रत्नपूजाविधानम्  
  
रत्नपूजाविधानं हि कथयामि विशेषतः ।  
पुष्पाणि रचयेद्वीरो माणिक्यघटितानि च ॥ ८८ ॥  
  
प्। ४१३)  
  
तैस्तु पूजा प्रकर्त्तव्या चक्रराजस्य पूर्ववत् ।  
नानापुष्पैः सुगन्धैश्च कर्पूरक्षोदचर्चितैः ॥ ८९ ॥  
  
एकविंशतिरात्रेण विंशतिर्धरणीभुजाम् ।  
दासभूताः भवन्त्येव महारोगांश्च नाशयेत् ॥ ९० ॥  
  
सूर्यवत् कान्तिमान्मन्त्री जायते नात्र संशयः ।  
मुक्तारत्नरञ्जितानि स्वर्णपुष्पाणि साधकैः ॥ ९१ ॥  
  
तैस्तु पूजा प्रकर्त्तव्या नानारत्नैश्च पूर्ववत् ।  
एकविंशतिरात्रेण राजपुत्री वशीभवेत् ॥ ९२ ॥  
  
कलाकान्तियुतो वीरो जायते सुभगः क्षितौ ।  
प्रवालघटितैः स्वर्णपुष्पैस्तु बहुभिर्यजेत् ॥ ९३ ॥  
  
पूर्ववत् परमेशानीं कुलाचारक्रमेण तु ।  
पुष्पैश्च विविधैश्चैव सप्ताहाच्च सुनिश्चितम् ॥ ९४ ॥  
  
क्रूरास्तस्य वशाः सर्वे वैरिवर्गांश्च नाशयेत् ।  
तथा मरकतक्षिप्तस्वर्णपुष्पैश्च पूजयेत् ॥ ९५ ॥  
  
एकविंशतिरात्रेण नानापुष्पैः क्रमाद्यजेत् ।  
विधिवत् तस्य वरदा भैरवी भवति स्थिरम् ॥ ९६ ॥  
  
प्। ४१४)  
  
पद्मरागमहारत्ननिर्मितैः स्वर्णसंयुतैः ।  
कुसुमैरर्चयेच्चक्रं त्रिसप्ताहात् सुनिश्चितम् ॥ ९७ ॥  
  
सुरास्तस्य वशाः सर्वे बृहस्पतिसमो भवेत् ।  
सुवर्णरचितैः पुष्पैर्वज्रकेशरवर्जितैः ॥ ९८ ॥  
  
एकविंशतिरात्रेण मोहयेज्जगतीमिमाम् ।  
देवा दैत्यावशांस्तस्य जायन्ते नात्र संशयः ॥ ९९ ॥  
  
इन्द्रनीलमयैः स्वर्णपुष्पैश्चक्रं समर्चयेत् ।  
एकविंशतिरात्रेण तथा नीलैश्च नीरजैः ॥ १०० ॥  
  
वैरिणो नाशमायान्ति शेषा वश्या भवन्ति हि ।  
गोमेदघटितैः पुष्पैः स्वर्णपुष्पैर्यजेद् बुधः ॥ १०१ ॥  
  
किंशुकैः कुन्दपुष्पैश्च पूर्ववत् परमेश्वरीम् ।  
सप्ताहाद् वैरिणो वश्या घातस्तेषु प्रजायते ॥ १०२ ॥  
  
त्रिसप्ताहान्महापापसञ्चयं नाशयेत्ततः ।  
स्वर्णरत्नमयैः पुष्पैर्पुनर्नवैः प्रपूज्यते ॥ १०३ ॥  
  
तदाऽश्वमेधदशकं फलं भवति निश्चितम् ।  
क्रव्यादयस्तद्वश्या हि भवन्त्येव न संशयः ॥ १०४ ॥  
  
प्। ४१५)  
  
वैदूर्यङ्घटितैः पुष्पैः पूजयेच्चक्रमुत्तमम् ।  
सचम्पकादिभिर्धीरस्त्रैलोक्यं स्तम्भयेत् क्षणात् ॥ १०५ ॥  
  
एकविंशतिभिर्वारैर्महापापहरो भवेत् ।   
निर्माल्यभूतैः कुसुमैरर्चितैः परमेश्वरीम् ॥ १०६ ॥  
  
नानारत्नमयैः स्वर्णपुष्पैर्यदि शिवां यजेत् ।  
तदा देवाश्च मुनयः पन्नगा राक्षसादयः ॥ १०७ ॥  
  
सर्वे वश्या भवन्त्येव त्रिसप्ताहान्न संशयः ।   
जन्मकोटिभवं पापं नाशयेन्नात्र संशयः ॥ १०८ ॥  
  
स्वर्णवर्णमयैः पुष्पैर्मासमेकं प्रपूजयेत् ।  
तदाश्वमेधदशकफलं भवति सर्वदा ॥ १०९ ॥  
  
स्वर्णरत्नानि पुष्पाणि यदि न स्युस्तदा शृणु ।  
पूर्वोदितस्वपुष्पैश्च पूजा कार्या सुसाधकैः ॥ ११० ॥  
  
यद्यत् पुष्पं यत्र यत्र देयं तत्र महात्मना ।  
तत्र तत्रैव दातव्यं यद्दातव्यं सुखेच्छया ॥ १११ ॥  
  
प्। ४१६)  
  
अलङ्कारस्वरूपेण पूजयेच्चक्रनायिकाम् ।  
केवलं योनिपुष्पैस्तु त्रैलोक्यं स्तम्भयेद्भृशम् ॥ ११२ ॥  
  
मासमात्रेण पापानि सप्तजन्मभवान्यपि ।  
नाशयेन्मोहयेत् सर्वान्समुद्रवलयां धराम् ॥ ११३ ॥  
  
  
त्रिपुराबीजसाधनम्  
  
अथेदानीं प्रवक्ष्यामि त्रिपुराबीजसाधनम् ।  
शुक्लाम्बरधरो धीरः शुक्लगन्धादिभूषितः ॥ ११४ ॥  
  
शुक्लालङ्काररचितः शुक्लमाल्यान्वितः शुचिः ।   
शुक्लगो ब्रह्मचारी तु शुक्लासनपरिग्रहः ॥ ११५ ॥  
  
पूजयेत् शुक्लपुष्पैस्तु नैवेद्यैर्धवलैस्तथा ।  
पिष्टकं पायसं दुग्धम् अन्नं बहुविधं तथा ॥ ११६ ॥  
  
शर्करा मोदकं चैव नानाफलसमन्वितम् ।  
कृतसङ्कल्पवीरेन्द्रः साधयेद्वाग्भवाक्षरम् ॥ ११७ ॥  
  
  
वाग्भवबीजसाधनम्  
  
वाग्भवाख्यां जपेद्विद्यां वागीशीं संस्मरन् बुधः ।  
कूर्परधवलां शुभ्रपुष्पाभरणभूषिताम् ॥ ११८ ॥  
  
प्। ४१७)  
  
अत्यन्तशुभ्रवसनां वज्रमौक्तिकभूषणाम् ।  
मुक्ताफलसमुद्भूतजपमालालसत्कराम् ॥ ११९ ॥  
  
पुस्तकं वरदानञ्च दधतीमभयप्रदाम् ।  
एवं ध्यात्वा प्रपूज्यैव वागीशीं साधकोत्तमः ॥ १२० ॥  
  
मूलादिब्रह्मरन्ध्रान्तं स्रवत्पीयूषवर्षिणीम् ।  
तस्माज्जोतिर्मयीं ध्यायेत् जिह्वाग्रेऽमृतरूपिणीम् ॥ १२१ ॥  
  
विभाव्य प्रजपेन्मन्त्रं पुरश्चरणसङ्ख्यकम् ।  
ततश्च नष्टहृदयो ग्राम्यो मूर्खोऽतिपातकी ॥ १२२ ॥  
  
शठोऽपि यः पदं स्पष्टमक्षरं वक्तुमक्षमः ।  
जडो मूर्खोऽतिदुर्मेधा गतप्रज्ञो विनष्टधीः ॥ १२३ ॥  
  
सोऽपि सञ्जायते वाग्मी वाचस्पतिरिवापरः ।  
सत्पण्डितघटाटोपजेताऽप्रतिहतप्रभः ॥ १२४ ॥  
  
सत्तर्कपदवाक्यार्थशब्दालङ्कारसारवित् ।  
कुमारतरस्फार वृत्तालङ्कारपूर्वकैः ॥ १२५ ॥  
  
पदगुम्फैर्महाकाव्यकर्ता सोऽपि प्रजायते ।  
वेदवेदाङ्गवेदान्तसिद्धान्तज्ञानपारगः ॥ १२६ ॥  
  
प्। ४१८)  
  
ज्योतिःशस्त्रेतिहासादिमीमांसास्मृतिसारवित् ।  
पुराणरसवादादिगारुडानेकमन्त्रवित् ॥ १२७ ॥  
  
पातालशास्त्रविज्ञानभूततन्त्रार्थतत्त्ववित् ।  
विचित्रचित्रकर्मादिशिल्पानेकविचक्षणः ॥ १२८ ॥  
  
सर्वभाषारुतज्ञानी समस्तलिपिकर्मवित् ।  
नानाशास्त्रादिशिक्षादिवेत्ताभुवनविश्रुतः ॥ १२९ ॥  
  
सर्ववाङ्मयवेत्ता च सर्वज्ञो भुवि जायते ।  
  
  
कामबीजसाधनम्  
  
अथ कामकलासक्तः साधको रक्तमन्दिरे ॥ १३० ॥  
  
रक्तालङ्कारसंयुक्तो रक्तगन्धानुलेपनः ।  
रक्तवस्त्रावृतः सम्यङ्मध्ये कामकलात्मना ॥ १३१ ॥  
  
रक्तपुष्पैश्च विविधैः नैवेद्यै रक्तसन्निभैः ।  
नानोपहारबलिभिः कुङ्कुमादिभिरर्चयेत् ॥ १३२ ॥  
  
मूलादिब्रह्मरन्ध्रान्तं स्फरद्दीप्तिस्वरूपिणीम् ।  
बन्धूककुसुमाकारकान्तिभूषणभूषिताम् ॥ १३३ ॥  
  
एवं सचिन्त्य वीरेन्द्रः पूजयेत् परमेश्वरीम् ।  
यथोक्तसङ्ख्यं सञ्जप्य कामराजं सुसाधकः ॥ १३४ ॥  
  
चिन्तयेत् परमेशानीं त्रैलोक्यं मोहयेत् क्षणात् ।  
राजानो वशमायान्ति पन्नगा राक्षसाः सुराः ॥ १३५ ॥  
  
कन्दर्प इव वीरेन्द्रो योषितां मानहारकः ।  
मनश्चिन्तितयोषित्तु दासीवद्वशगाभवेत् ॥ १३६ ॥  
  
प्। ४१९)  
  
तद्दृष्टिपथगा नारी सुरी वाप्यथवाऽसुरी ।  
विद्याधरी किन्नरी वा यक्षी नागाङ्गनाऽथवा ॥ १३७ ॥  
  
प्रचण्डतरभूपालकन्यका सिद्धकन्यका ।  
ज्वलन्मदनदुष्प्रेक्ष्यदहनोत्तप्तमानसा ॥ १३८ ॥  
  
क्लिन्न प्रचलितापाङ्गा विमूढा मदविह्वला ।  
निवेदितात्मसर्वस्वा वशगा तस्य जायते ॥ १३९ ॥  
  
चलज्जलेन्दुसङ्काशा बालार्ककिरणारुणा ।  
चिन्तिता योषितां योनौ क्षोभयति च तत्क्षणात् ॥ १४० ॥  
  
सैव सिन्दूरवर्णाभा हृदये चिन्तिता सती ।  
सम्मोहोन्मादनारोपचित्तकर्षकरी तथा ॥ १४१ ॥  
  
प्। ४२०)  
  
नियोजिताऽथवा मूर्ध्नि वर्षन्ती रक्तबिन्दुभिः ।  
धारणासम्प्रयोगेण करोति वशगं जगत् ॥ १४२ ॥  
  
  
त्रैलोक्यमोहनप्रयोगकथनम्  
  
आकर्षयेत्तदा शीघ्रं रम्भाञ्चापि तिलोत्तमाम् ।  
रक्तवर्णां स्त्रियं ध्यात्वा तदीयमहसा ततः ॥ १४३ ॥  
  
तस्या मूर्ध्नि स्मरेद्विद्यां स्रवत्पीयूषवर्षिणीम् ।  
ध्यायन् सम्मोहयेन्नारीं मदनोत्तप्तमानसाम् ॥ १४४ ॥  
  
क्षणमात्रेण वीरेन्द्रस्त्रैलोक्यं वशमानयेत् ।  
एतत्कामकलाध्यानात् पञ्चकाम इवापरः ॥ १४५ ॥  
  
श्रीं ह्रीं क्लीं हूं ततः संसु क्रमेण परियोजिताः ।  
यन्त्रं विदध्यात् कामस्तु मन्मथान्तर्गतो भवेत् ॥ १४६ ॥  
  
कन्दर्पसम्पुटं कृत्वा कोणगर्भगतं ततः ।  
मकरध्वजसञ्ज्ञन्तु सर्वमेतत् सुसाधकः ॥ १४७ ॥  
  
मीनकेतुगतं कुर्यात् मोहयेज्जगतीमिमाम् ।  
त्रैलोक्यमोहनो नाम प्रयोगोऽयं प्रदर्शितः ॥ १४८ ॥  
  
प्। ४२१)  
  
शक्तिबीजसाधनम्  
  
अथातः सम्प्रवक्ष्यामि शक्तिबीजस्य साधनम् ।  
सृष्टिसंहारपर्यन्तां शरीरे चिन्तयेत् पराम् ॥ १४९ ॥  
  
स्रवत्पीयूषधाराभिर्वषन्तीं विषहारिणीम् ।  
हेमप्रभाभासमानां विद्युल्लतासमप्रभाम् ॥ १५० ॥  
  
स्फुरच्चन्द्रकलापूर्णकपालं वरदाभये ।  
ज्ञानमुद्राञ्च दधतीं साक्षादमृतरूपिणीम् ॥ १५१ ॥  
  
एवं ध्यात्वा जपेन्मन्त्री हेमाभैरुपचारकैः ।  
पूर्वसङ्ख्यं जपेद्बीजं नानाविघ्नं विनाशयेत् ॥ १५२ ॥  
  
एतस्याः स्मरणाद्वीरो नीलकण्ठत्वमागतः ।  
वैनतेयसमो मन्त्री विषभारं विनाशयेत् ॥ १५३ ॥  
  
नागा दर्शनमात्रेण जडीभवन्ति तत्क्षणात् ।  
भूतप्रेतपिशाचांश्च नाशयेन्नात्र संशयः ॥ १५४ ॥  
  
चातुर्थिकज्वरान् सर्वानपस्मारांश्च नाशयेत् ।  
दुष्टव्याधिग्रहांश्चैव डाकिनीरूपिका गणाः ॥ १५५ ॥  
  
यक्षराक्षसवेतालैस्त्रिनेत्र इव दृश्यते ।  
  
प्। ४२२)  
  
अथवा येन विद्येयं परिपूर्णा विचिन्त्यते ॥ १५६ ॥  
  
नाभिमण्डलहृत्पद्ममुखमण्डलमध्यगा ।  
पद्मरागमणिस्वच्छा चिन्तनात् साधकस्य च ॥ १५७ ॥  
  
तस्याष्टगुणमैश्वर्यमचिरात् सम्प्रवर्त्तते ।   
तन्नामस्मरणान्मन्त्री योगिनीनां भवेत् प्रियः ॥ १५८ ॥  
  
मातृचक्रं तस्य काये तेन सार्धं सुखी भवेत् ।  
पुत्रवान् धनवान् धीरो मन्त्रं ध्यात्वा न संशयः ॥ १५९ ॥  
  
विलिख्य चक्रराजं तु परिपूर्णां प्रपूजयेत् ।  
प्रयच्छति महादेवी खेचरीसिद्धिमुत्तमाम् ॥ १६० ॥  
  
चतुःषष्टियुताः कोट्यो योगिणीनां महोजसाम् ।  
चक्रमेतत् समासाद्य स्थितास्ता नात्र संशयः ॥ १६१ ॥  
  
पूर्णविद्याजपात् सर्वेवश्या भवन्ति निश्चितम् ।  
क्षोभयेत् स्वर्गभूर्लोक पातालतलवासिनः ॥ १६२ ॥  
  
क्षोभयन्त्येव वीरेन्द्राः महाविद्याप्रसादतः ।  
वाग्भवात् वाक्पतित्वञ्च कामात् कामसमो भवेत् ॥ १६३ ॥  
  
प्। ४२३)  
  
शिवत्वं शक्तिबीजेन त्रिकूटे सर्वमालभेत् ।  
सर्वसिद्धिर्भवत्येव कूटत्रयस्य जापतः ॥ १६४ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये षोडशोल्लासः ॥ १६ ॥  
  
  
  
सप्तदश उल्लासः   
  
  
मन्त्रशिखाविधानम्  
  
अथ वक्ष्ये च मन्त्राणां शिखां सिद्धिप्रदायिकाम् ।  
यस्य विज्ञानमात्रेण क्षिप्रं विद्या प्रसीदति ॥ १ ॥  
  
मूलरन्ध्रे तु या शक्तिर्भुजगाकाररूपिणी ।  
तत्र यश्च भ्रमावर्त्तोऽपान इत्युच्यते बुधैः ॥ २ ॥  
  
नीवारयुक्तविधिना कूजन्ती सततोत्थिता ।  
गच्छन्ती ब्रह्मरन्ध्रेऽपि प्रविशन्ती स्वकेतने ॥ ३ ॥  
  
यातायातक्रमेणैव कुर्यात्तत्र मनोलयम् ।  
तेन मन्त्रशिखा जाता सर्वमन्त्रप्रदीपिका ॥ ४ ॥  
  
तमःपूर्णगृहे यद्वत् न किञ्चित् प्रतिभासते ।  
शिखाहीनास्तथा मन्त्रा न सिध्यन्ति कदाचन ॥ ५ ॥  
  
शिखोपदेशः सर्वत्र गोप्तव्यः साधकेन च ।  
विनाऽनेन न सिध्यन्ति कल्पकोटिशतैरपि ॥ ६ ॥  
  
प्। ४२५)  
  
चतुर्विधा तु या सृष्टिर्यस्या योनौ प्रजायते ।  
पुनः प्रलीयते तस्यां कालाग्न्यादिशिवान्तिका ॥ ७ ॥  
  
योनिमुद्रा परा ह्येषा वन्धस्तस्याः प्रकीर्त्तितः ।  
तस्यास्तु बन्धमात्रेण तन्नास्ति यन्न साधयेत् ॥ ८ ॥  
  
अन्यथा जप्यते यस्तु अन्यथा कुरुते तु यः ।  
नासौ सिध्यति मन्त्रश्च सत्यं सत्यं पुनः पुनः ॥ ९ ॥  
  
छिन्ना रुद्धाश्च ये मन्त्राः कीलिताः स्तम्भिताश्च ये ।  
दग्धाः सन्त्रासिता हीना मलिनास्तु तिरस्कृताः ॥ १० ॥  
  
भेदिता भ्रमसंयुक्ताः शप्ताः सम्मूर्छिताश्च ये ।  
वृद्धा बालास्तथा स्रस्ताः प्रौढा यौवनगर्विताः ॥ ११ ॥  
  
अरिपक्षस्थिता ये च निर्वीर्याः सत्त्ववर्जिताः ।  
अंशकेन विहीनाश्च खण्डशः शतधा कृताः ॥ १२ ॥  
  
विधिनाऽनेन संयुक्ताः प्रभवन्त्यचिरेण तु ।  
सिद्धिमोक्षप्रदाः सर्वे साधकेन नियोजिताः ॥ १३ ॥  
  
यद्यदुच्चार्यते मन्त्री वर्णरूपं शुभावहम् ।  
तत्तत् सिध्यत्यनायासाद् योनिमुद्रानिबन्धनात् ॥ १४ ॥  
  
प्। ४२६)  
  
दीक्षयित्वा विधानेन अभिषिच्य सहस्रधा ।  
ततोऽधिकारी तन्त्रेऽस्मिन् भवेत् साधकसत्तमः ॥ १५ ॥  
  
ब्रह्महत्यासहस्राणि त्रैलोक्यमपि घातयेत् ।  
नाऽसौ लिप्यति पापेन योनिमुद्रानिबन्धनात् ॥ १६ ॥  
  
न तस्य पापपुण्यैस्तु कृतैर्दोषैर्न लिप्यते ।  
कृत्वा पापसहस्राणि असङ्ख्यातानि सर्वदा ॥ १७ ॥  
  
दहत्युच्चारमात्रेण योनिमुद्रानिबन्धनात् ।  
दुष्टमन्त्राश्च सिध्यन्ति मन्त्राश्चान्ये तु किं पुनः ॥ १८ ॥  
  
स्थानस्था वरदा मन्त्रा ध्यानस्थाश्च फलप्रदाः ।  
स्थानध्यानविनिर्युक्ताः सुसिद्धा अपि वैरिणः ॥ १९ ॥  
  
सिध्यन्ति येन तत्स्थानं कथयामि विशेषतः ।  
सकलं निष्कलं सूक्ष्मं तथा सकलनिष्कलम् ॥ २० ॥  
  
कलाभिन्नं कलातीतं षोढास्थानं शिवोऽब्रवीत् ।  
सकलं ब्रह्मबन्धस्थं तदूर्ध्वं विद्धि निष्कलम् ॥ २१ ॥  
  
मानसं सूक्ष्मनामानं हृत्स्थं सकलनिष्कलम् ।  
बिन्दुस्थितं कलाभिन्नं कलातीतं तदूर्ध्वतः ॥ २२ ॥  
  
प्। ४२७)  
  
कलाङ्गशूलिनी सैव नादशक्तिः शिवोदिता ।  
एषु स्थानङ्गता मन्त्राः स्थानस्थाः परिकीर्त्तिताः ॥ २३ ॥  
  
देवतां हृदि सञ्चिन्त्य मन्त्रजापश्च जायते ।  
ध्यानस्थाश्चैव ते मन्त्रा विज्ञेयाः साधकेन वा ॥ २४ ॥  
  
तारसम्पुटितो वापि दुष्टमन्त्रोऽपि सिध्यति ।  
यस्य यत्र दृढा भक्तिर्जायते सततं यदि ॥ २५ ॥  
  
तस्य सिद्धो भवेन्मन्त्रो यथोक्तजपमात्रतः ।  
अथातः सर्वविद्यानां लिख्यते सिद्धिकारणम् ॥ २६ ॥  
  
ब्राह्म्याद्यष्टकुलैः सार्धं साधकः स्थिरधीः शुचिः ।  
चतुष्पथे वा नद्यां वा वटमूले त्रिशूलके ॥ २७ ॥  
  
प्रेतभूमौ बिल्वमूले हट्टे वा राजवेश्मनि ।  
सिन्दूरेण लिखेद् यन्त्रं विपुलं साध्यदर्भितम् ॥ २८ ॥  
  
तत्र सम्पूज्य विधिवत् कुलं कुलरसेन च ।  
तर्पयित्वा तदन्तःस्थं प्रजपेन्निशिचारतः ॥ २९ ॥  
  
प्। ४२८)  
  
ततो लक्षप्रमाणेन सिद्धिप्रदा भवन्ति हि ।  
रात्रौ पुण्यगृहे चैव उद्याने वा सुरालये ॥ ३० ॥  
  
आनीय कुलजां देवीं मूलमन्त्रेण दीक्षयेत् ।  
ततः पूर्वोक्तरूपेण कुलक्षोभं समाचरेत् ॥ ३१ ॥  
  
एवं कृतं न सिद्धिश्चेन्मूलमन्त्रं समभ्यसेत् ।  
पीठानां परमं पीठं कामरूपं महाफलम् ॥ ३२ ॥  
  
अत्र या क्रियते पूजा सकृद्वा साधकेन च ।  
विहाय सर्वपीठानि तस्य देहे वसेच्छिवा ॥ ३३ ॥  
  
ततः शतगुणं प्रोक्तं कामाख्यायोनिमण्डलम् ।  
यत्र कोटिगणैः सार्धमाद्या वसति मर्दिनी ॥ ३४ ॥  
  
यत्पीठं ब्रह्मणो वक्त्रं गुप्तं सर्वसुखावहम् ।  
यतो देव्यश्च देवाश्च मुनयश्चैव भावजाः ॥ ३५ ॥  
  
सर्वेऽप्याविर्भवन्त्यत्र तेन गुप्तं महाकुलम् ।  
द्विविधं चैव तत्पीठं गुप्तं व्यक्तं सदा पशौ ॥ ३६ ॥  
  
व्यक्तं गुप्तं महापुण्यं दुरापं साधकेन वै ।  
व्यक्तं सर्वत्र देवेश लभ्यते कुलसुन्दरैः ॥ ३७ ॥  
  
तत्रापि लक्षमानेन सिद्धिर्भवति निश्चितम् ।  
अथवाऽन्यप्रकारेण कथ्यते साधनं महत् ॥ ३८ ॥  
  
प्। ४२९)  
  
आनीय देवीं तद्गात्रे व्यापकान्तं प्रविन्यसेत् ।  
उपचारैः षोडशभिस्तां सम्पूज्य विधानतः ॥ ३९ ॥  
  
प्रथमं साधकश्रेष्ठो देवीकूटस्य मस्तके ।  
मन्त्रं विलिख्य यथोक्तं पूजयेत् कुलवर्त्मना ॥ ४० ॥  
  
प्रथमे पीठदेवीञ्च पूजयेद् गन्धपुष्पकैः ।  
महाभागां ततो मूलदेवीमावरणैः सह ॥ ४१ ॥  
  
लक्षैकं तत्र सञ्जप्य उड्डीयानं ततो विशेत् ।  
तत्र पीठे योगनिद्रां पूजयित्वा ततो यजेत् ॥ ४२ ॥  
  
निजेष्टदेवतां तत्र जपेल्लक्षं समाहितः ।  
कामरूपं ततो गत्वा तत्र कात्यायनीं यजेत् ॥ ४३ ॥  
  
पूजयित्वा ततो देवीं जपेल्लक्षं समाहितः ।  
ततो जालन्धरे गत्वा पूर्णेशीं प्रथमं यजेत् ॥ ४४ ॥  
  
तत्रापि लक्षमानं तु जप्त्वा मन्त्रं समाहितः ।  
ततः पूर्णगिरिं गत्वा यजेच्चण्डीं समाहितः ॥ ४५ ॥  
  
पूजयित्वा महादेवीं जपेल्लक्षमनन्यधीः ।  
सिन्दूरबिन्दुपीठे च कामाख्यां प्रथमं यजेत् ॥ ४६ ॥  
  
प्। ४३०)  
  
ततः प्रान्ते महादेवीं यजेद्दिक्करवासिनीम् ।  
एवं पीठेश्वरीं जप्त्वा पूजयेदिष्टदेवताम् ॥ ४७ ॥  
  
सप्तपीठे सप्तलक्षं जप्त्वा रात्रौ समाहितः ।  
सङ्ख्यापूर्वं ततः पृच्छेन्महादेवी कुलोत्तमम् ॥ ४८ ॥  
  
तवेष्टदेवतैवाऽहं वृणुष्व वरमुत्तमम् ।  
ततः प्रणम्य देवेशीं वृणुयाद्वरमुत्तमम् ॥ ४९ ॥  
  
यद्येवं नैव सा देवी पुनः पूर्वोक्तमाचरेत् ।  
अक्षोभितः कुलाचारपरिचर्यापरो भवेत् ॥ ५० ॥  
  
अथवा सर्वपीठेषु यजेन् महिषमर्दिनीम् ।  
ततः प्रसन्ना भवति सैव कुलवरप्रिया ॥ ५१ ॥  
  
ततो जप्त्वा मूलमन्त्रं सर्वसिद्धीश्वरो भवेत् ।  
ततो ध्यात्वा न्यसेदादौ मातृकान्तरसञ्ज्ञकम् ॥ ५२ ॥  
  
पूर्ववद्विधिना न्यस्य तेनैव न्यस्य मातृकाम् ।  
अकारादिक्षकारान्तमेकैकक्रमयोगतः ॥ ५३ ॥  
  
पञ्चाङ्गञ्च पुनः कृत्वा पञ्चधा व्यापकं चरेत् ।  
  
प्। ४३१)  
  
मूर्द्धादिचरणान्तञ्च तस्मान्मूर्द्धावसानकम् ॥ ५४ ॥  
  
मूलेन मनुना मन्त्री कृत्वा सञ्चिन्तयेत्ततः ।  
ध्यायेत् कालीं महादैत्ययुद्धरागमहोन्मुखीम् ॥ ५५ ॥  
  
दक्षिणे चक्रखड्गौ च बाणं शूलं तथैव च ।  
वामे शङ्खं तथा चर्म धनुस्तर्जनमेव च ॥ ५६ ॥  
  
बिभ्रतीं तीव्रबाणञ्च महिषे तु निषेदुषीम् ।  
पिताम्बरधरां देवीं पीनोन्नतकुचद्वयाम् ॥ ५७ ॥  
  
जटामुकुटशोभाढ्यां पितृभूमिसुखावहाम् ।  
एवं ध्यात्वा महादेवीं मानसैरुपचारकैः ॥ ५८ ॥  
  
पूजयेद्विधिवद् भक्त्या स्वकीय हृदि पङ्कजे ।  
ततः सोऽहं विभाव्याथ पुष्पं निःक्षिप्य मस्तके ॥ ५९ ॥  
  
घटस्थापनमारभ्य पीठपूजावसानकम् ।  
कृत्वा च पूर्ववद्वीरः सदाशिवं यजेत्ततः ॥ ६० ॥  
  
पूर्वोक्तविधिना चैव ध्यात्वा च परदेवताम् ।  
यन्त्रमध्ये समावाह्य मूलेन परिकल्पिताम् ॥ ६१ ॥  
  
आवाहनादिकं चैव पूर्ववच्च समाचरेत् ।  
सम्पूज्य च महादेवीं पूजयेत्तदनन्तरम् ॥ ६२ ॥  
  
देव्या वामे यजेत् पश्चात्पूर्वोक्तञ्च गुरोःकुलम् ।  
शाक्तं जप्त्वा च गुर्वादीन् नारदञ्च ततो यजेत् ॥ ६३ ॥  
  
प्। ४३२)  
  
अष्टपत्रे यजेद्देवीं दुर्गाद्यां दीर्घपूर्विकाम् ।  
दुर्गा च प्रथमा ज्ञेया द्वितीया वरवर्णिनी ॥ ६४ ॥  
  
अर्या चैव तृतीया च चतुर्थी कनकप्रभा ।  
कृत्तिका पञ्चमी प्रोक्ता षष्ठी चैवाभयप्रदा ॥ ६५ ॥  
  
काली सुरागिणी चैव जप्त्वा पूर्वोदितक्रमात् ।  
आयुधानि दलाग्रेषु यादिभिः क्रमतो यजेत् ॥ ६६ ॥  
  
ब्राह्म्याद्याश्च ततः पश्चात् लोकपालांस्ततो बहिः ।  
तदस्त्राणि बहिर्जप्त्वा तर्पयित्त्वा विधानतः ॥ ६७ ॥  
  
ततः सम्पूजयेद्देवीं पूर्ववत् साधकोत्तमः ।  
तर्पयित्वा महादेवीं मन्त्रजापं समाचरेत् ॥ ६८ ॥  
  
मातुर्महिषमर्दिन्याः सङ्केतं कथयाम्यतः ।  
कुलाचारस्य संसिद्ध्यै भुक्तिमुक्तिसुसिद्धये ॥ ६९ ॥  
  
भान्तं वियत् सनयनं श्वेतो मर्दिनी ठ द्वयम् ।  
अष्टाक्षरी समाख्याता विद्या महिषमर्दिनी ॥ ७० ॥  
  
प्। ४३३)  
  
सृष्टिस्थितिविनाशानामादिभूता सनातनी ।  
न कस्मैचित् प्रवक्तव्या कथिता सिद्धिकारिणी ॥ ७१ ॥  
  
अत्यन्तगुरुभक्ताय शुद्धाय सा हि प्रार्थ्यते ।  
तदाष्टवर्गा दातव्या सफलं तस्य साधनम् ॥ ७२ ॥  
  
प्रणवाद्यां जपेद्विद्यां मायाद्यां वा जपेत् सुधीः ।  
वधूबीजादिकां वापि कवचाद्यां जपेत्तदा ॥ ७३ ॥  
  
सर्वकालेषु सर्वत्र कामाद्यां प्रजपेत् सुधीः ।  
वाग्भवाद्यां जपेत् तां तु देवीं वाक्यविशुद्धये ॥ ७४ ॥  
  
साधारणी प्राणविद्या हृल्लेखा सिद्धिखेचरा ।  
एतत्पूर्वस्थिता देवी सुरसिद्धिविधायिनी ॥ ७४ ॥  
  
विशेषतः कलियुगे महासिद्धेश्च दायिनी ।  
गुरूणां कुलनाथानां मायापाशविमोचिनी ॥ ७६ ॥  
  
प्। ४३४)  
  
तस्माद्यत्नेन सततं गोप्तव्येयं नवाक्षरी ।  
अष्टलक्षं जपेन्मन्त्रं तद्दशांशं हुनेत्ततः ॥ ७७ ॥  
  
पुरश्चरणाष्टलक्षं बोद्धव्यं साधकेन च ।  
यथाशक्ति जपं कृत्वा समाप्याथ स्तुतिं पठेत् ॥ ७८ ॥  
  
  
महिषघ्निस्तुति  
  
जय देवि जगद्धात्रि त्रिपुराद्ये त्रिदैवते ।  
भक्तेभ्यो वरदे देवि महिषघ्नि नमोऽस्तुते ॥ ७९ ॥  
  
रोगविघ्नविनाशाय कुलाचारसमृद्धये ।  
करालवदने श्यामे नमस्ते सुरसुन्दरि ॥ ८० ॥  
  
कुलभक्तप्रसन्नास्ये शङ्करप्राणवल्लभे ।  
रक्तमांससमाकीर्णवदने त्वां नमाम्यहम् ॥ ८१ ॥  
  
इति स्तवने संस्तुत्य शेषं पूर्ववदाचरेत् ।  
विसर्जनं विधायाथ प्रयोगञ्च ततश्चरेत् ॥ ८२ ॥  
  
एतद्विद्या महाविद्या न देया यस्य कस्यचित् ।  
यदि भाग्यवशात् लभ्या कुलदेवी कुलोत्तमैः । । ८३ ॥  
  
दीक्षिता कुलजाभिस्तु सिद्धिदा सैव नान्यथा ।  
  
प्। ४३५)  
  
अथ दूतीयजनम्  
  
अथातः सम्प्रवक्ष्यामि दूतीयजनमुत्तमम् ॥ ८४ ॥  
  
शाक्तो वा वैष्णवो वापि शैवो वाऽप्यन्यपूजकः ।  
यस्मात् क्षिप्रं भवेत् सिद्धिर्नान्यथा जन्मकोटिभिः ॥ ८५ ॥  
  
मन्त्रस्य सिद्धिकामस्तु दूतीयजनमाचरेत् ।  
किं जपन्यासविधिना ध्यानपूजादिविस्तरैः ॥ ८६ ॥  
  
यावद्दूतीं न पूज्येत तावत् सिद्धिर्भवेत् कुतः ।  
गन्धर्वरूपवान् भूत्वा योनौ सम्पूज्य साधकः ॥ ८७ ॥  
  
इहामुत्र सुखी भूत्वा देवीपुत्रो भवेत् क्षितौ ।  
त्रिकोणेषु त्रयो देवा ब्रह्मविष्णुमहेश्वराः ॥ ८८ ॥  
  
योनिमध्ये येजेन्नित्यं चण्डिकां कुलदेवताम् ।  
तत्र विद्यां जगद्धात्रीं कुलामृतैः कुलक्रमात् ॥ ८९ ॥  
  
स भवेत् साधकश्रेष्ठः शिवतुल्यो भवेन्नरः ।  
तत्र यत्र क्रियते पूजा जपं वा तर्पणं पुनः ॥ ९० ॥  
  
तदनन्तफलं कर्त्तुर्भवत्येव न संशयः ।  
युवतीयोनिमास्थाय सर्वसिद्धिर्भवेद्यतः ॥ ९१ ॥  
  
प्। ४३६)  
  
तस्माद्वै योषितां योनौ पूजयेत् साधकोत्तमः ।  
सर्वालङ्कारसंयुक्तो रक्तवस्त्रविभूषितः ॥ ९२ ॥  
  
परमानन्दतो रात्रौ पञ्चतत्त्वेन संयजेत् ।  
स्वकल्पोक्तं प्रकुर्वीत न्यासादिकं सुसाधकः ॥ ९३ ॥  
  
मस्तकं गजदन्तस्य हेमरूप्यादिनिर्मितम् ।  
अर्घ्यपात्रे प्रतिष्ठानं कार्यं हेतुजलेन च ॥ ९४ ॥  
  
विशुद्धक्षौमरचितां हूनिकां चात्र योजयेत् ।  
पुष्पान्यकार्यमध्ये च उपर्युपरि पूजयेत् ॥ ९५ ॥  
  
मण्डूकं पूजयेदादौ रुद्रं कालाग्निसंयुतम् ।  
आधारशक्तिं कूर्मञ्च तथानन्तवराहकम् ॥ ९६ ॥  
  
पृथिवीञ्च तथा कन्दं नालं वसुदलं तथा ।  
केशराणि च सम्पूज्य कर्णिकायां यजेत्ततः ॥ ९७ ॥  
  
धर्मं ज्ञानञ्च वैराग्यम् ऐश्वर्यञ्च क्रमाद्यजेत् ।  
अपूर्वान् पूजयेदेतान् साधकः सिद्धिहेतवे ॥ ९८ ॥  
  
प्। ४३७)  
  
आत्मान्तरात्मपरमज्ञानात्मानं क्रमेण च ।  
पूजयित्वा ततश्चैव गुरुरूपान् समर्चयेत् ॥ ९९ ॥  
  
अद्वैताचारसम्पन्नां गुरुभक्तां दृढव्रताम् ।  
सदनुष्ठाननिरतां सात्त्विकीभक्तिसंयुताम् ॥ १०० ॥  
  
कुर्यात् पैशुन्यरहिताम् अमायां भक्तवत्सलाम् ।  
चातुर्यौदार्यदाक्षिण्यकरुणादिगुणान्विताम् ॥ १०१ ॥  
  
रूपयौवनसम्पन्नां शीलसौभाग्यशालिनीम् ।  
मनोगृहीतविश्वासां यद्वा सङ्केतमागताम् ॥ १०२ ॥  
  
अथवा तत्क्षणायातां मदनानलतापिताम् ।  
विलिप्तां रक्तवस्त्रेण रक्तगन्धविभूषिताम् ॥ १०३ ॥  
  
सुगन्धिरक्तकुसुमां सर्वाभरणराजिताम् ।  
सुधूपैर्धूपितां तन्वीं दूतीकर्मणि योजयेत् ॥ १०४ ॥  
  
एवम्भूतां यजेद्यस्तु प्रसूनतूलिकोपरि ।  
तस्य गात्रे स्वकल्पोक्तं न्यासजालं विधाय च ॥ १०५ ॥  
  
षोडशैरुपचारैस्तु पूजयेत् स्थिरमानसः ।  
जप्त्वा च हूनिकामध्ये प्रसूनैश्च सुगन्धिभिः ॥ १०६ ॥  
  
चन्दनागुरुकर्पूरकस्तूरीकुङ्कुमादिभिः ।  
समाकीर्णे सुपर्यङ्के पूजयेत् कुलनायिकाम् ॥ १०७ ॥  
  
प्। ४३८)  
  
पूजयित्वा सदा भक्त्या स्थिरचित्तः स्थिरेन्द्रियः ।  
बटुकं गणपं दुर्गां क्षेत्रपालं तथैव च ॥ १०८ ॥  
  
पूर्वादिक्रमतो मन्त्री पूजयेत् सिद्धिहेतवे ।  
त्रिकोणे पूजयेन्मूर्ध्नि कामेशीं तस्य मध्यगे ॥ १०९ ॥  
  
गणेशञ्च कुलाध्यक्षं दुर्गां लक्ष्मीं सरस्वतीम् ।  
त्रिकोणे पूजयित्वा तु वसन्तं मदनं तथा ॥ ११० ॥  
  
स्तनयोः पूजयेत् पश्चात् मुखे तस्याः कलाधरम् ।  
दक्षपादादिमूर्धान्तं वाममूर्धादिकं तथा ॥ १११ ॥  
  
पूजयेत् साधकश्रेष्ठः कला वै कामसोमयोः ।  
श्रद्धा प्रीतीरतिश्चैव दूतिः कान्तिर्मनोरमा ॥ ११२ ॥  
  
विमला मोदिनी घोरा मदनोन्मादिनी तथा ।  
मोहिनी दीपनी चैव शोषणी चैव शङ्करी ॥ ११३ ॥  
  
रञ्जनी च क्रमेणैव षोडशी प्रियदर्शना ।  
षोडशस्वरसंयुक्ता एताः कामकला यजेत् ॥ ११४ ॥  
  
पूषा रमा च सुमना रतिः प्रीतिस्तथा धृतिः ।  
ऋद्धिः सौम्या मरीचिश्च तथा चैवांशुमालिनी ॥ ११५ ॥  
  
प्। ४३९)  
  
अङ्गिरा पावनी चैव छाया सम्पूर्णमण्डला ।  
तथा तुष्टामृते चैव कलाः सोमस्य षोडश ॥ ११६ ॥  
  
स्वरैरेव प्रपूज्या हि सर्वकामार्थसिद्धये ।   
तस्यास्तु मदनागारे पूजयेद् भगमालिनीम् ॥ ११७ ॥  
  
वाग्भवं भगशब्दावते भुगे भगिनि चालिखेत् ।  
अथोदरि भगान्ते च भगमाले भगावहे ॥ ११८ ॥  
  
भगगुह्ये भगयोनि ततो भगनिपातिनि ।  
सर्वभगवशङ्करि भगरूपे ततः परम् ॥ ११९ ॥  
  
नित्यक्लिन्ने भगप्रान्ते स्वरूपे सर्वाण्यालिखेत् ।  
भगानि मे ह्यानयान्ते वरदेऽथ समालिखेत् ॥ १२० ॥  
  
रेते सुरेतेऽथ भग क्लिन्ने क्लिन्नद्रवे ततः ।  
क्लेदय द्रावयाऽमोघे भगविच्चे ततः परम् ॥ १२१ ॥  
  
क्षुभः क्षोभयशब्दान्ते सर्वपदं वदेत्ततः ।  
सत्त्वान् भगेश्वरि ब्रूयात् वाग्भवं ब्लूं जमादिकम् ॥ १२२ ॥  
  
भें ब्लूं मों ब्लूं प्रदान्ते हें हें क्लिन्ने ततो वदेत् ।  
सर्वाणि भगानि मे वशमानय चोद्धरेत् ॥ १२३ ॥  
  
बधू ह्र्ब्लें भुवनेशीं ततश्च भगमालिनि ।  
भगमालाञ्च नित्याञ्च ङेयुतां मनुमुद्धरेत् ॥ १२४ ॥  
  
प्। ४४०)  
  
भगमालां महाविद्यां पूजयित्वा च साधकः ।  
सर्वानन्दमये मध्ये चक्रराजं समर्चयेत् ॥ १२५ ॥  
  
पूर्वपश्चिमयोगेन निजविद्यां प्रपूजयेत् ।  
तत्राप्यावाहनं नास्ति जीवन्यासं तथैव च ॥ १२६ ॥  
  
विधिवत् पूजनं कृत्वा स्वलिङ्गे तदनन्तरम् ।  
तारञ्च भुवनेशानीं त्रिपुरायास्त्रयं ततः ॥ १२७ ॥  
  
नमः शिवाय विद्येयं दशार्णा परिकीर्त्तिता ।  
अनेन मनुना मन्त्री स्वलिङ्गे पूजयेच्छिवम् ॥ १२८ ॥  
  
यजेत्तत्पुरुषाघोरसद्योवामेशसञ्ज्ञया ।  
निवृत्तिञ्च प्रतिष्ठां च विद्यां शान्तिं ततः परम् ॥ १२९ ॥  
  
शान्त्यतीतां च सम्पूज्य षडङ्गावरणं यजेत् ।  
समग्रविद्यामुच्चार्य तत्त्रिकोणे प्रपूजयेत् ॥ १३० ॥  
  
पुष्पं धूपादिकं दत्त्वा निर्विकल्पमनाः स्वयम् ।  
सर्वसङ्क्षोभणीं मुद्रां बद्ध्वा योनिं विचालयेत् ॥ १३१ ॥  
  
प्। ४४१)  
  
मध्यमे मध्यगे कृत्वा कनिष्ठाङ्गुष्ठरोधिते ।  
तर्जन्यौ दण्डवत् कृत्वा मध्यमोपर्यनामिके ॥ १३२ ॥  
  
एषा तु परमा मुद्रा सर्वसङ्क्षोभणी मता ।  
क्षोभयेदथवा मन्त्री गजहस्ताख्यमुद्रया ॥ १३३ ॥  
  
अधोमुखं दक्षपाणिं निधायाऽङ्गुष्ठके समे ।  
निःक्षिपेदङ्गुलीः सर्वा गजतुण्डाकृतिर्यथा ॥ १३४ ॥  
  
गजहस्ता महामुद्रा कथिता सिद्धिदायिका ।  
उच्चरेद्भगमालाञ्च द्राविणीबीजमुच्चरन् ॥ १३५ ॥  
  
अक्षुब्धमनयोर्योगे महाबिन्दुः प्रजायते ।  
रजोमयं रजः साक्षात् संविदेव न संशयः ॥ १३६ ॥  
  
प्रकृतिः परमेशानी बीजं पुरुष उच्यते ।  
शिवशक्तिसमायोगो योग एव न संशयः ॥ १३७ ॥  
  
शीत्कारो मन्त्ररूपस्तु वचनं स्तवनं भवेत् ।  
आलिङ्गनञ्च कस्तूरी कर्पूरं चुम्बनं भवेत् ॥ १३८ ॥  
  
नखदन्तक्षतादीनि पुष्पमालादिपूजनम् ।  
लीलादिकं धूपदीपं कुचमर्दं शिवार्चनम् ॥ १३९ ॥  
  
प्। ४४२)  
  
मैथुनं तर्पणं विद्धि वीर्यपातो विसर्जनम् ।  
कुलद्रव्येण संशोध्य शिवशक्तिमयो भवेत् ॥ १४० ॥  
  
वीर्यामृतं परम्ब्रह्म हुनेद्राहु मुखाम्बुजे ।  
कुण्डे त्रिगुणसम्पन्ने श्रीबिन्दुनिलये परे ॥ १४१ ॥  
  
परापरविभागेन कुलीनो विश्वपूजितः ।  
विविक्तुः कुत्सनपरो जायते गुरुतल्पगः ॥ १४२ ॥  
  
प्रकृतञ्च समाप्याथ गृहीत्वाद्रव्यमुत्तमम् ।  
तर्पयित्वा महादेवीं शक्तये दक्षिणां ददेत् ॥ १४३ ॥  
  
सुवस्त्राभरणाद्यैश्च शक्तिञ्च परितोषयेत् ।  
त्रिविधं त्रिपुरायाश्च कथितं पूजनं महत् ॥ १४४ ॥  
  
अत-एव महाप्राज्ञो निर्विकल्पः सदा भवेत् ।  
तदा सुविस्तरैः स्तवैः सर्वाणि परिशोधयेत् ॥ १४५ ॥  
  
निर्विकल्पतया गात्रयज्ञे दोषो न विद्यते ।  
अश्वमेधादियज्ञादौ वाजिहत्या कथं भवेत् ॥ १४६ ॥  
  
प्। ४४३)  
  
सर्वभोज्यवस्तूनामामिषत्वम्  
  
फलं क्षीरं घृतं चैव मधु मौरेयमैक्षवम् ।  
पैष्टीभवं धान्यभवं तथा चक्रविनिर्मितम् ॥ १४७ ॥  
  
सहकारभवं चैव विविधं वस्तुभेदतः ।  
मादकं धर्मसञ्छेदात् वर्ज्यमाहुर्मनीषिणिः ॥ १४८ ॥  
  
ज्ञानेन संस्कृते तत्तु महापातकनाशनम् ।   
ब्रह्महत्यासुरापानस्वर्णस्तेयादिपातकान् ॥ १४९ ॥  
  
नाशयेत् पूजनाच्चैव निर्विकल्पः स मन्त्रवित् ।  
विचारयेत् सदा सर्वं सत्तर्केण सुसाधकः ॥ १५० ॥  
  
पयः पिबन्तीह देवा गवां नाश्नन्ति शोणितम् ।  
मीनं न भुञ्जते हन्त विधवा तत् कथं पयः ॥ १५१ ॥  
  
पिबन्ति संसर्गदुष्टं यथान्यदपि वस्तुषु ।  
जलं जलचरं विद्धि घटपूर्णं समानयेत् ॥ १५२ ॥  
  
स्थापितं तद्धि सप्ताहं जलं जीवसमन्वितम् ।  
अनामिषं नास्ति किञ्चित् सर्वं क्षीरादिकं तथा ॥ १५३ ॥  
  
शमीवृक्षे यथा वह्निः सदा तिष्ठति नित्यशः ।  
सर्वभूतेषु विज्ञानं तथा ज्ञेयं सुसाधकैः ॥ १५४ ॥  
  
प्। ४४४)  
  
काष्ठादिघर्षणाच्चैव प्रकटो वह्निरुच्यते ।  
तत्काष्ठं दह्यते तेन तथा ब्रह्ममयं जगत् ॥ १५५ ॥  
  
पापपुण्यविनिर्मुक्तं ज्ञानमेतदुदाहृतम् ।  
यज्ञयुक्तस्य नान्यस्य अन्यथा पातकं भवेत् ॥ १५६ ॥  
  
  
सकलं पवित्रं वासना कुत्सिता  
  
मादकं वस्तु सकलं वर्जयेत्कनकादिकम् ।  
धर्माधर्मपरिज्ञानात् संस्काराच्च पवित्रता ॥ १५७ ॥  
  
विण्मूत्रस्त्रीरजो वापि नखास्थि सकलं तथा ।  
विचारयेन्मन्त्रवित्तु भ्रान्तिरेव न संशयः ॥ १५८ ॥  
  
स्त्रीरजः परमं द्रव्यं देहस्तेन प्रजायते ।  
कथं तद्दूषणं येन प्राप्यते परमं पदम् ॥ १५९ ॥  
  
पुरुषस्य यद् बीजं बिन्दुरित्यभिधीयते ।  
बिन्दुस्तु परमं द्रव्यं कायोऽयं शिवरूपकः ॥ १६० ॥  
  
प्। ४४५)  
  
शिवतत्त्वेन चास्थ्यादिदूषणं नास्ति वैन्दवे ।  
पृथिव्यापस्ततो वायुराकाशं चन्द्रसूर्यकौ ॥ १६१ ॥  
  
एतैः स्थूलशरीरं तु शुक्रशोणितसम्भवम् ।  
पितृतस्त्रीणि जायन्ते मज्जास्थिस्नायुरेव च ॥ १६२ ॥  
  
मातृतस्त्रीणि जायन्ते त्वङ्मांसशोणितानि च ।  
षाट्कौषिकमिदं प्रोक्तं शरीरं परमर्षिभिः ॥ १६३ ॥  
  
मूलशुद्धिः सर्वशुद्धिरिति न्यायः प्रवर्त्तते ।  
शरीरं यदि शुद्धं स्यात्तदा तत्र न दूषणम् ॥ १६४ ॥  
  
सर्वथा नैव दोषोऽस्ति तथा शुक्रेषु निश्चितम् ।  
ततः पवित्रं देहस्य कारणं केन दूष्यते ॥ १६५ ॥  
  
ज्ञानमार्गेण सकलं निर्विकल्पं न दूषणम् ।  
सविकल्पो यदि भवेत् पापभाग्जायते नरः ॥ १६६ ॥  
  
अन्नं ब्रह्ममयं विद्धि तेन यस्य तु सम्भवः ।  
नानाजीवमयं तत्तु पुरीषं केन दूष्यते ॥ १६७ ॥  
  
नानाविधा हि सततं देवताः सलिले स्थिताः ।  
तेनोदकेन यज्जातं मूत्रं केन च दूषितम् ॥ १६८ ॥  
  
प्। ४४६)  
  
गोमूत्रप्राशनं विप्रैर्गोमयस्य च भक्षणम् ।  
मले मूत्रे च यो दोषो भ्रान्तिरेव न संशयः ॥ १६९ ॥  
  
पवित्रं सकलं चैव वासना कुत्सिता भवेत् ।  
ततो विचार्य मतिमान् साधकस्तर्कशोधितः ॥ १७० ॥  
  
  
परमार्थतः पूज्यपूजकभेदो मिथ्या  
  
मायामूलमिदं सर्वं ततो जातमिदं जगत् ।  
पूज्यपूजकभेदश्च मिथ्यैव परमार्थतः ॥ १७१ ॥  
  
तस्मात् सर्वप्रयत्नेन ज्ञानमार्गेण शोधयेत् ।  
सर्वं ब्रह्ममयं विद्धि सत्तर्केण ससाधकः ॥ १७२ ॥  
  
प्रकृतञ्च समाप्याथ गृह्णीयाद् द्रव्यमुत्तमम् ।  
तर्पयित्वा महादेवीं शक्त्या यद्दक्षिणां ददेत् ॥ १७३ ॥  
  
त्रिविधं त्रिपुरायास्तु कथितं पूजनं महत् ।  
वक्ष्येऽहं सर्वशाक्तानां दूतीयजनमुत्तमम् ॥ १७४ ॥  
  
  
नायिकायजनम्  
  
पीठपूजाविधिं कृत्वा पूर्ववत् साधकोत्तमः ।  
संस्थाप्य तत्र शक्तिञ्च पूर्ववदपि पूजयेत् ॥ १७५ ॥  
  
प्। ४४७)  
  
भक्तिभावेन सम्पूज्य नायिकाञ्च यथोदिताम् ।  
पूजयेच्च ततस्तस्यां पञ्च कामान् समाहितः ॥ १७६ ॥  
  
मायां कामं तथा पूर्वं ब्लूं स्त्रीञ्च यथाक्रमात् ।  
काम बीजञ्च कन्दर्प मन्मथञ्च ततः परम् ॥ १७७ ॥  
  
मकरकेतनं चैव मनोभवञ्च ङेयुतम् ।  
प्रणवादिनमोऽन्तञ्च क्रमेण गन्धपुष्पकैः ॥ १७८ ॥  
  
अर्चयित्वा चतुर्दिक्षु पूजयेत्तदनन्तरम् ।  
वटुकं भैरवं चैव दुर्गाञ्च क्षेत्रपालकम् ॥ १७९ ॥  
  
तस्या मूर्ध्नि त्रिकोणञ्च यन्त्रमालिख्य साधकः ।  
महाप्रेतासनं मध्ये बालामेव प्रपूजयेत् ॥ १८० ॥  
  
मौलौ गणेशं केशाग्रे कुलाध्यक्षं ललाटके ।  
दुर्गां भ्रुवोस्तथा लक्ष्मीं रसनायां सरस्वतीम् ॥ १८१ ॥  
  
स्तनद्वये वसन्तञ्च मदनं चैव पूजयेत् ।  
मुखे सुधानिधिं पृष्ठे ग्लूं बीजानन्तरोदितम् ॥ १८२ ॥  
  
दक्षिणांशं समाश्रित्य आशिरश्चरणावधि ।  
पूज्याः कामकलास्तस्याः नायिकाऽङ्गेषु सर्वशः ॥ १८३ ॥  
  
प्। ४४८)  
  
तस्यां षोडशकामकलापूजनम्  
  
श्रद्धा प्रीतिस्तथा तुष्टिर्धृतिश्च तदनन्तरम् ।  
भूतिः कान्तिर्मनोज्ञा च विमला मोदिनी तथा ॥ १८४ ॥  
  
मोघा मनोभवकरी प्रमदा मोहिनी तथा ।  
दीपनी शोषणी चैव वशङ्करी तथा पुनः ॥ १८५ ॥  
  
रञ्जनी चैव कामस्य कलाः स्वरविराजिताः ।  
  
  
षोडशचन्द्रकलापूजनम्  
  
ततश्चन्द्रकलाः पूज्या आशिरश्चरणावधि ॥ १८६ ॥  
  
पूषा वशा सुमना च रतिः प्रीतिर्धृतिस्तथा ।  
ऋद्धिश्च सौम्या मरीचिर्बहुमाया ततः परम् ॥ १८७ ॥  
  
मदिरा शशिनी छाया तथा सम्पूर्णमण्डला ।  
तुष्टिस्तथाऽमृता चैव पूज्याश्चन्द्रकला इमाः ॥ १८८ ॥  
  
पूजयेन्मदनागारे रक्तचन्दनभूषिते ।  
भगमालामनुं प्रोच्य पूजयेत्तदनन्तरम् ॥ १८९ ॥  
  
वाग्भवं भुवनेशीञ्च कमला वाग्भवं ततः ।  
जं ब्लूञ्चैव ततः क्लिन्ने सर्वाणीति ततो वदेत् ॥ १९० ॥  
  
भगानीति ततः पश्चाद्वशमानय तत्परम् ।  
स्त्रीं स्फ्रीं क्लेदिनी बीजं क्लीं क्लीं च ततः परम् ॥ १९१ ॥  
  
भगमालिन्यै नमः स्वाहा पूजयेच्चक्रमध्यगे ।  
पूजयित्वा ततश्चक्रं निजदेवीं ततो यजेत् ॥ १९२ ॥  
  
प्। ४४९)  
  
विधिवत् पूजयित्वा च गन्धैः पुष्पैस्तथाऽक्षतैः ।  
धूपैर्दीपैश्च नैवेद्यैर्विविधैः कुलसाधकः ॥ १९३ ॥  
  
विधाय वन्दनं चैव तदुच्छिष्टं स्वयं हरेत् ।  
अर्चयेद् गन्धपुष्पाद्यैः स्वशिवं तदनन्तरम् ॥ १९४ ॥  
  
मूलमन्त्रं समुच्चार्य प्रणवं भुवनेश्वरीम् ।  
नमः शब्दं ततः पश्चात् शिवायेति ततो वदेत् ॥ १९५ ॥  
  
यजेत्तत् पुरुषाघोरसद्यो वामेश्वरानपि ।  
निवृत्तिञ्च प्रतिष्ठां च विद्यां च तदनन्तरम् ॥ १९६ ॥  
  
शान्तिञ्च शान्त्यतीतां च षडङ्गावरणं ततः ।  
समग्रविद्यामुच्चार्य त्रिकोणं चैव पूजयेत् ॥ १९७ ॥  
  
अवधूतेश्वरी कुब्जा-कामाख्या समया अपि ।  
वज्रेश्वरीकालिके च तथा दिक्करवासिनीम् ॥ १९८ ॥  
  
महाचण्डेश्वरीतारे पूजयेत्तत्र साधकः ।  
तदनुज्ञां ततो लब्ध्वा भुक्त्वा ताम्बूलमुत्तमम् ॥ १९९ ॥  
  
स्वशिवं तत्र निःक्षिप्य गजहस्ताख्यमुद्रया ।  
प्रजपेत् क्षोभरहितश्चाष्टोत्तरसहस्रकम् ॥ २०० ॥  
  
प्। ४५०)   
  
शतमष्टोत्तरञ्चापि अक्षोभस्थिरमानसः ।  
जपान्ते तज्जपं देव्यै समर्प्य तदनन्तरम् ॥ २०१ ॥  
  
क्षुब्धां मनोभवसुखैः पूजयेत् सुचिरं वसेत् ।  
गलच्चन्द्रद्रवं तस्माद् गृहीत्वा तर्पयेच्छिवाम् ॥ २०२ ॥  
  
स्तुत्वा प्रदक्षिणीकृत्य विसर्जयेदनन्तरम् ।  
विसर्जनं विधायाथ शक्तिञ्च परितोषयेत् ॥ २०३ ॥  
  
विधिवद्दक्षिणां दत्त्वा अन्नपानादिभिस्तथा ।  
एवं यजनमात्रेण मन्त्रसिद्धिर्न संशयः ॥ २०४ ॥  
  
  
प्रकारान्तरदूतीयागः  
  
अथान्यत् सम्प्रवक्ष्यामि दूतीयागमनुत्तमम् ।  
सम्प्राप्य दिवसं पूर्वदेवीञ्च विधिवद्भगे ॥ २०५ ॥  
  
पूजयित्वा जपेन्मन्त्रमयुतद्वितयं तथा ।  
तस्य लक्ष्मीर्महाविद्या भवेच्च भुवि दुर्लभा ॥ २०६ ॥  
  
अष्टमीतिथिमासाद्य पक्षयोरुभयोरपि ।  
आमन्त्र्य विधिवद्योनिं तत्रैव योगिनीं यजेत् ॥ २०७ ॥  
  
प्। ४५१)  
  
पश्चात् सम्पूज्य देवेशीं मूलमन्त्रञ्च साधकः ।  
षट्सहस्रं दिवारात्रौ जप्त्वा मन्त्रमनन्यधीः ॥ २०८ ॥  
  
सम्प्राप्य महतीं विद्यां देवीपुत्रो भवेद्भुवि ।  
  
  
पुरश्चरणकथनम्  
  
अथातः सम्प्रवक्ष्यामि प्रकारान्तरमुत्तमम् ॥ २०९ ॥  
  
योनौ सम्पूजयेद्देवीं सर्वदुःखनिवारिणीम् ।  
भगाद्यैर्भगमामन्त्र्य भगे भगवतीं ततः ॥ २१० ॥  
  
ततो वै लभते सिद्धिं मन्त्रस्य लक्षमानतः ।  
द्विलक्षेण महावाग्मी त्रिलक्षेण महाकविः ॥ २११ ॥  
  
वेदलक्षेण वेदस्य साधकः पारगो भवेत् ।  
वाक्सिद्धिश्च भवेत्तस्य पञ्चलक्षप्रमाणतः ॥ २१२ ॥  
  
रसलक्षैर्भवेत्तस्य अणिमादिगुणाष्टकम् ।  
सप्तलक्षेण वीरेन्द्रो जीवन्मुक्तो भवेन्नरः ॥ २१३ ॥  
  
अत ऊर्ध्वं न जानामि शिव एव न संशयः ।  
विधिवच्छक्तिमासाद्य साधकः स्थिरमानसः ॥ २१४ ॥  
  
सम्पूज्य विधिवद्भक्त्या योनौ मूलं न्यसेत्ततः ।  
रात्रौ जागरणं कृत्वा हविष्याशी जितेन्द्रियः ॥ २१५ ॥  
  
योनिं स्पृष्टा जपेन्मन्त्रमेकाकी लक्षमानतः ।  
  
प्। ४५२)  
  
जायते मन्त्रसिद्धिस्तु नात्र कार्या विचारणा ॥ २१६ ॥  
  
सर्वसिद्धिः करे तस्य सत्यं सत्यं सुनिश्चितम् ।  
अथवा विषुवे चैव मासान्तपक्षयोरपि ॥ २१७ ॥  
  
अष्टम्याञ्च चतुर्दश्यां चन्द्रसूर्यग्रहे तथा ।  
श्मशाने वा यथाशक्त्या गुरोर्वा शिवसन्निधौ ॥ २१८ ॥  
  
लतामानीय यत्नेन योनौ चक्रं यथाविधि ।  
लिखनञ्च प्रकुर्वीत कुङ्कुमागुरुचन्दनैः ॥ २१९ ॥  
  
मन्त्रञ्च प्रलिखेत्तस्यामावाह्य परमेश्वरीम् ।  
सम्पूज्य विधिवद् भक्त्या साधकः स्थिरमानसः ॥ २२० ॥  
  
जपेन्मन्त्रं दिवारात्रौ योषितां योनिदेशतः ।  
लक्षमेकं तदूर्ध्वं वा दशभिर्होममाचरेत् ॥ २२१ ॥  
  
पूजाञ्च विधिवत् कृत्वा यथाविभवविस्तरैः ।  
परितोष्य गुरुं पश्चान्मन्त्रसिद्धिश्च जायते ॥ २२२ ॥  
  
महावाग्मी भवेत् सोऽपि धनवान् राजवल्लभः ।  
लक्ष्मीस्तस्य सदा गेहे वाणी वक्त्रे सुनिश्चितम् ॥ २२३ ॥  
  
भुवि शक्रसमो वीरो जीवन्मुक्तः प्रजायते ।  
  
प्। ४५३)  
  
प्रकारान्तरेण दूतीयजनम्  
  
अथवान्यप्रकारेण दूतीयजनमुत्तमम् ॥ २२४ ॥  
  
तत्र तां स्थापयेद्दूतीं पूजयेच्च यथाविधि ।  
वस्त्रालङ्करणं चैव दत्त्वा तस्यै यथोचितम् ॥ २२५ ॥  
  
धूपयित्वा रक्तवस्त्रं दूतीं कुर्यात् सुलक्षणाम् ।  
पद्मं भूमौ समालिख्य षट्कोणान्तर्गतं लिखेत् ॥ २२६ ॥  
  
तस्योपरि गतां नारीं निर्जने भूषणान्विताम् ।  
ततस्तां गन्धपुष्पाद्यैर्नानोपहारविस्तरैः ॥ २२७ ॥  
  
देवीरूपेण सम्भाव्य पूजयेत्तां यथाविधि ।  
तस्या गात्रे न्यसेन्मन्त्रं पञ्चबाणान् क्रमेण तु ॥ २२८ ॥  
  
स्वकल्पोक्तक्रमेणैव न्यासजालं प्रविन्यसेत् ।  
दीक्षयित्वा तन्मूलेन देवीबुद्ध्या यजेत्ततः ॥ २२९ ॥  
  
योनौ वा पूजयेद्देवीं यस्माद्योनिमयी शिवा ।  
योनौ कामेश्वरीं चैव नाभौ वज्रेश्वरीं ततः ॥ २३० ॥  
  
प्। ४५४)  
  
हृद्वक्त्रस्तन्मध्येषु पूजयेत् परदेवताम् ।  
योनिं सदाऽक्षतां कृत्वा जपेद्विद्यां ततः पराम् ॥ २३१ ॥  
  
अयुतञ्च जपं कृत्वा सर्वसिद्धीश्वरो भवेत् ।  
शक्तिमानीय विधिवत् पूजयेद्योनिमण्डले ॥ २३२ ॥  
  
सम्पूज्य निजदेवीञ्च सायुधां सपरिकराम् ।  
भगिनीं भगजिह्वाञ्च भगास्यां भगमालिनीम् ॥ २३३ ॥  
  
भगदन्तां भगाक्षीञ्च भगवर्णां भगत्वचाम् ।  
भगस्तनीं भगाङ्गीञ्च भगस्थां भगसर्पिणीम् ॥ २३४ ॥  
  
भगे भगवतीं तस्याः सम्पूज्य भगमालया ।  
वाग्भवं कामबीजञ्च कमलाबीजमेव च ॥ २३५ ॥  
  
इति बबीजत्रयं दत्त्वा ङेयुताश्च नमोऽन्तिकाः ।  
पूजयित्वा ततः पश्चान्मूलमन्त्रं जपेत्ततः ॥ २३६ ॥  
  
एकायुतजपं कृत्वा सर्वसिद्धिपरायणः ।  
सर्वशास्त्रार्थवेत्ता च सर्वगः सर्ववित् प्रभुः ॥ २३७ ॥  
  
  
दूतीयागमाहात्म्यकथनम्  
  
इदानीं कथ्यते दूतीयागस्य महिमा भृशम् ।  
  
प्। ४५५)  
  
योषितां योनिमास्थाय सर्वसिद्धिर्न संशयः ॥ २३८ ॥  
  
एतत् पूजनमम्बायाः सर्वतन्त्रेषु गोपितम् ।  
इत्थं पूजाविधिं कृत्वा सर्वसिद्धियुतो भवेत् ॥ २३९ ॥  
  
लभते विमलां वाणीं कवीनामग्रणीर्भवेत् ।  
ऐश्वर्यमतुलं प्राप्य वशीकुर्याज्जगत्त्रयम् ॥ २४० ॥  
  
सिद्धगन्धर्वदेवैश्च किन्नरैर्दानवैस्तथा ।  
राक्षसैर्मनुजैर्नित्यं पूज्यो भवति साधकः ॥ २४१ ॥  
  
सर्वेषां वल्लभः सोऽपि योगिनीनां सुदुर्लभः ।  
अन्ते च रमते देव्या साक्षात् स्मरहरोपमः ॥ २४२ ॥  
  
चन्दनागुरुगन्धाद्यैर्लताः सम्पूज्य यत्नतः ।  
सर्वपापविनिर्मुक्तो रमेत् कल्पायुतं भुवि ॥ २४३ ॥  
  
वस्त्रालङ्कारमाल्यैश्च तोषयेद् यदि कामिनीम् ।  
अतुलां श्रियमाप्नोति स गच्छेत्पार्वतीपदम् ॥ २४४ ॥  
  
प्। ४५६)  
  
मत्स्यमांसदधिक्षौद्रपिष्टकैः पायसादिभिः ।  
भोजयेद्युवतीं यस्तु स भवेत् पृथिवीपतिः ॥ २४५ ॥  
  
कायेन मनसा वाचा सुन्दरीं यश्च तोषयेत् ।  
स भवेत् साधकश्रेष्ठो मातॄणाञ्च भवेत् प्रियः ॥ २४६ ॥  
  
बालिकां यदि पश्येच्च निर्जने च दिगम्बरीम् ।  
तदा तदा प्रपूज्येत देवीं ध्यात्वा यथाविधि ॥ २४७ ॥  
  
स च सर्वप्रियो भूत्वा वाग्मी एककविर्भवेत् ।  
एतत्तु सर्वभूतानां तन्त्राणां गोपितं भुवि ॥ २४८ ॥  
  
ज्ञात्वा गुरुमुखात् सर्वं शिवतुल्यो भवेन्नरः ।  
निर्विकल्पस्तु मन्त्रज्ञो भवेद् वै साधकः सदा ॥ २४९ ॥  
  
काम्यं नैमिक्तिकं ज्ञात्वा चण्डिकां परिपूजयेत् ।  
दीक्षितस्याऽधिकारोऽत्र नान्यस्यैव कदाचन ॥ २५० ॥  
  
  
भूतलिपेः मन्त्रसिद्धेः द्रावणादिविविधा उपायः  
  
अथ सर्वत्र जप्तव्यम् अष्टोत्तरसहस्रकम् ।  
अमृतत्रयसंयोगात् दुष्टमन्त्रोऽपि सिध्यति ॥ २५१ ॥  
  
प्। ४५७)  
  
एवं भूतलिपिश्चैव हृल्लेखा मोदिनीत्रयम् ।  
त्र्यमृतेन पुटीकृत्य यो मन्त्रं भजतेऽचिरात् ॥ २५२ ॥  
  
क्रमोत्क्रमाच्छतावृत्त्या तस्य सिद्धो भवेन्मनुः ।  
पञ्चह्रस्वा सन्धिवर्णा व्योमेराग्निजलन्धरा ॥ २५३ ॥  
  
अन्त्यमाद्यं द्वितीयञ्च चतुर्थं मध्यमं क्रमात् ।  
पञ्च वर्गाक्षराणि स्युर्वान्तं श्वेतेन्दुभिः सह ॥ २५४ ॥  
  
एषा भूतलिपिः प्रोक्ता द्विचत्वारिंशदक्षरैः ।  
पुरश्चर्यादिभिर्मन्त्रो यदि सिद्धो भवेन्न हि ॥ २५५ ॥  
  
उपायास्तत्र कर्त्तव्याः सप्त शङ्करभाषिताः ।  
द्रावणं बोधनं वश्यं पीडनं पोषशोषणम् ॥ २५६ ॥  
  
दहनान्तं क्रमात् कुर्यात्ततः सिद्धो भवेद् ध्रुवम् ।  
वारुणेनैव बीजेन ग्रथनं कारयेन्मनुम् ॥ २५७ ॥  
  
तन्मन्त्रयन्त्रमालिख्य शिह्लकर्पूरकुङ्कुमैः ।  
उषीररोचनाख्याभिर्मन्त्रं सङ्ग्रथितं लिखेत् ॥ २५८ ॥  
  
क्षीराज्यमधुतोयानां मध्ये तं लिखितं क्षिपेत् ।  
पूजनाज्जपनादर्चनाद् द्रावितः सिद्धिदो मनुः ॥ २५९ ॥  
  
प्। ४५८)  
  
द्रावितोऽपि न सिद्धश्चेद् बोधनं तस्य कारयेत् ।  
सारस्वतेन बीजे सम्पुटीकृत्य तं जपेत् ॥ २६० ॥  
  
एवं कृते न सिद्धिश्चेद्वशीकुर्यात्ततः परम् ।  
आरक्तचन्दनं कुष्ठं हरिद्रा मदनं शिला ॥ २६१ ॥  
  
एतैस्तु मन्त्रमालिख्य भूर्जपत्रे सुशोभने ।  
धार्यं कण्ठे न चेत् सिद्धिः पीडनं तस्य कारयेत् ॥ २६२ ॥  
  
अधरोत्तरयोगेन पादानि परिजप्यते ।  
ध्यायेत्तु देवतां तद्वत्तदधोत्तररूपिणीम् ॥ २६३ ॥  
  
विद्यामादौ च दुग्धेन लिखित्वाऽक्रम्य चाङ्घ्रिणा ।  
तथा भूतेन मन्त्रेण होमं कार्यं दिने दिने ॥ २६४ ॥  
  
पीडितो लज्जयाऽविष्टः सिद्धः स्यादथ पोषयेत् ।  
बालायास्त्रितयं बीजमाद्यन्ते तस्य योजयेत् ॥ २६५ ॥  
  
गोक्षीरमधुना लिख्य विद्यां पाणौ विधारयेत् ।  
पोषितोऽयं भवेत् सिद्धो न चेत् कुर्वीत शोषणम् ॥ २६६ ॥  
  
द्वाभ्यां च वायुबीजाभ्यां मन्त्रं कुर्याद्विदर्भितम् ।  
  
प्। ४५९)  
  
एषा विद्या गले धार्या लिखिता शवभस्मना ॥ २६७ ॥  
  
शोषितोऽपि न सिद्धश्चेद्दहनीयोऽग्निबीजतः ।  
आग्नेयेन तु बीजेन मन्त्रस्यैकैकमक्षरम् ॥ २६८ ॥  
  
आद्यन्तमध ऊर्ध्वञ्च योजयेद्दाहकर्मणि ।  
ब्रह्मवृक्षस्य तैलेन मन्त्रमालिख्य धारयेत् ॥ २६९ ॥  
  
धारणात् कण्ठदेशे तु ततः सिद्धो भवेन्मनुः ।  
एवं क्रमेण कुर्वीत पुरश्चरणमुत्तमम् ॥ २७० ॥  
  
  
पुरश्चर्यादिभिर्विना मन्त्रसिद्धेरुपायः  
  
अथान्यत् सम्प्रवक्ष्यामि मन्त्रसिद्धेस्तु कारणम् ।  
मन्त्रसिद्धिर्भवेद्येन पुरश्चर्यादिभिर्विना ॥ २७१ ॥  
  
शिवशिखिसितभानुं पञ्चमान्त्यस्वराढ्यं   
द्वितयमिदमपूर्वं बीजमुग्रप्रभायाः ।  
क्षणमपि खमणीनां मण्डलान्तर्विभाव्य   
क्षपयति दुरदृष्टं वादिराड् जायते सः ॥ २७२ ॥  
  
स जयति रिपुवर्गान् वादिराजान् विवादे   
नमयति रमणीनां चित्तचौरश्चिरायुः ।  
कथयति कविराजैरप्यदृष्टं सुकाव्यं   
मधुमतिरपि हेयः किम्पुनः सिद्धिसङ्घाः ॥ २७३ ॥  
  
प्। ४६०)  
  
कुलयुवति सुयोनौ मन्त्रवर्णान् विलिख्य   
निखिल निगमवर्णान् सुप्तदोषादिदुष्टान् ।  
विदित गुरुकुलान्तर्वाह्यवर्त्मा विधिज्ञो   
मनुपुटितपटीयान् साधयेत् शान्तचेताः ॥ २७४ ॥  
  
कुलपथमनुसन्धायामितायां सुभूमौ   
तव जननि जनो यस्तर्पयेत्तीर्थतोयैः ।  
रुधिरतरसुपुष्पैर्गन्धमाल्यानुलेपै   
रचित युवतिवेशस्तद्धिया ध्यायते सः ॥ २७५ ॥  
  
परिचरति समस्तैर्न्यासपूर्वैः प्रसिद्धै-  
स्तव परिकरजालैर्योनिचक्रे प्रपूज्य ।   
सुविमलकुलजां त्वां ह्रीङ्घृणावर्जितो यः   
स्वयमपि रचिताङ्गः क्षोभकृद्योगिनीनाम् ॥ २७६ ॥  
  
पशुरिपुकुलचक्रं संस्पृशन् मध्यशाखं   
सुरतरु सुरनाथः शापभ्रष्टः सुरेशः ।  
  
प्। ४६१)  
  
कुलपतिकुलनाथस्तद्द्वयं योजयित्वा   
मनुपुटितविमृग्यं योजयेत्तद्बहिर्यः ॥ २७७ ॥  
  
जननि तव कलानां कोविदः कामरूपः   
कुमतिरहितचित्तःसंलिखेत्तां त्रिधारेः ।  
विगतभय विवादध्वान्तजालः सुधांशु-  
स्तव चरणतलान्तर्धूलिजालैर्विशालैः ॥ २७८ ॥  
  
परिजनितवपुस्तद्धर्मभिर्देव पूज्यैः   
परिचरति सुविज्ञो मोक्षचर्याधिपः सः ।  
मदनमदवधूनां बीजमुद्धृत्य शक्तिं   
तदनु कठिनबीजं लोकधात्रीं तदन्तः ॥ २७९ ॥  
  
यदि जपति मदन्तर्भावमासाद्य सद्यः   
सुरनगरगतिस्तैः सिद्धिवर्गैः स पूज्यः ।  
शिवभृगुमदपृथ्वीशक्तियुक्तं सुसिद्धं हरिहरचतुरास्यस्वस्वभूतिप्रसूतम् ॥ २८० ॥  
  
परमपुरुषसञ्ज्ञः क्षोभकृत् कामिनीना   
मधिपतिरपि वाचां श्रीपतिः सार्वभौमः ।  
  
प्। ४६२)  
  
भृगुमदकठिनाधः कामबीजं तदग्रे   
भुवनभयविनाशः क्षोभिणीं योजयित्वा ॥ २८१ ॥  
  
जपति यदि सकृद्वा चिन्त्यते वीरसिंहः   
कुलयुवतिकुलान्तः क्षोभकृत् कामभावात् ।  
मदनमदतलाधः शक्तिबीजं नियोज्य   
स्मरहरहरिरूपी कामरूपः कुबेरः ॥ २८२ ॥  
  
रिपुकुलहरिणाक्षीलोचनाम्भोजविप्रुट्   
प्रसभजलनिषेकात् खण्डितान्ताघतापः ।  
शिवभृगुमदमूलं लोभमूलं समूलं   
भजति यदि गुरूणां वर्णमूलं विमृग्यम् ॥ २८३ ॥  
  
निधिपतिरपि नाथो गीष्पतिः क्षुद्रचेता   
यदि भवति तदेतन्मुख्यमुर्वीपतित्वम् ।  
  
प्। ४६३)  
  
वरणरणविवर्जं घ्राणमेवं विवर्ज्यं   
तदुपरि मृगचिह्नं द्वन्द्वमेतत् भवान्याः ॥ २८४ ॥  
  
निखिल मनु वराणां मुख्यदानैकदक्षः   
स कुसुमशरधर्मक्षोभकृन्मन्त्रराजः ।  
अमलशिरसि धर्मं वादिराजं स्वतन्त्रं   
तव समनय युक्तं बीजमन्यद् भवान्याः ॥ २८५ ॥  
  
द्वितयमपि विमानं वक्तुमीशो महेशः   
किमिह कमलजन्मा जन्मधरासहस्रैः ।  
इह जपति य एनं मन्त्रराजं स्वभाग्यैः   
भजति जननि युष्मत्पादपद्मोत्थभक्त्या ॥ २८६ ॥  
  
त्यजति परपुमांसं मादृशं चापि काले   
न खलु वपुरनर्घ्यं तस्य काचित् कदाचित् ।  
विहित गुरुमुखाद्वा वालकाद्वा पशोर्वा   
लिखितमपि स्वबुद्ध्या प्राप्य कस्मादकस्मात् ॥ २८७ ॥  
  
स्मररिपुपुरपारे मोक्षपूर्याधिपारे   
परमपदविलीनः सर्वसौभाग्यभोगैः ।  
  
प्। ४६४)  
  
अनलपुरविभागे कालिकावर्णबीजं   
तदपि यदि विदध्याद्दिग्युतं दन्तवर्णम् ॥ २८८ ॥  
  
नयनयुतलकारं मस्तके नामयुक्तं   
तदनु विकटदंष्ट्रा सोत्कटं बीजयुक्तम् ।  
यदि जपति समस्तं गुह्यगुह्यातिगुह्यं   
त्रिजगति किमिहास्ते क्लेशलभ्यं कथञ्चित् ॥ २८९ ॥  
  
क्रम पठितपूर्वं सर्वमेवानुमध्यं   
मनुरपरवाच्यं तस्य मध्यस्वरूपम् ।  
भजति यदि चिदानन्दधूक्केवलोऽसौ   
विपिन भुवि च मध्ये कौतुकान् मां मनुष्यः ॥ २९० ॥  
  
इति श्रीमज्ज्ञानानन्दपरमहंसविरचिते कौलावलीनिर्णये सप्तदशोल्लासः ॥ १७ ॥  
  
  
  
अष्टादश उल्लासः   
  
सिद्धिलक्षणनिरूपणम्   
  
अथ वक्ष्ये सिद्धिचिह्नं साधकस्य यथा भवेत् ।  
अकस्मात् संलभेद् गन्धं धूपस्य कुसुमस्य वा ॥ १ ॥  
  
सदा वा प्रियसम्भाष्यं लभ्यते योषितामपि ।  
स्वप्ने वृषं गजाश्वं वा यद्वाऽरोहति साधकः ॥ २ ॥  
  
सिद्धमन्त्रो भवेत् सोऽपि नात्र कार्या विचारणा ।  
स्वप्ने वा जायते योषिद्वृन्दैः सम्मिलनं निशि ॥ ३ ॥  
  
गजादिशैलशृङ्गेषु विहारो राजदर्शनम् ।  
राज्ञां तथाऽङ्गनानाञ्च दर्शनं नृत्यगीतयोः ॥ ४ ॥   
  
सौधगेहं तथा मञ्चं प्रासादञ्च मनोहरम् ।  
रथं वा तरणिं वापि स्वप्नेष्वारोहयेत्तु यः ॥ ५ ॥  
  
सम्यक्सिद्धिर्भवेत्तस्य शिवः सोऽपि न संशयः ।  
ध्वजञ्च प्रतिमां चैव राजानं रुधिरं तथा ॥ ६ ॥  
  
रुधिरालेपनं स्वाङ्गे मदिरालेपनं तथा ।  
मदिरालोकनं मांसं स्त्रियं वा चारुहासिनीम् ॥ ७ ॥  
  
प्। ४६६)  
  
स्त्रीभिर्वा वेष्टितो यस्तु स्वप्ने भवति साधकः ।  
मन्त्रसिद्धिर्भवेत्तस्य सत्यमेव न संशयः ॥ ८ ॥  
  
गोमांसं वापि चान्यस्य भक्षयेद्योऽपि मांसकम् ।  
लभेद्वा भक्षयेद्वाऽपि स्पर्शयेद्वा कदाचन ॥ ९ ॥  
  
देवतानरगन्धर्वनारीणां दर्शनं भवेत् ।  
चरगोरुणितम्वाया वक्षोजमुखपङ्कजम् ॥ १० ॥  
  
एतेषां तु फलं चैव परङ्गुर्वादिकं गुरुम् ।  
तेषां प्रसादः स्नेहञ्च वात्सल्यं प्रियदर्शनम् ॥ ११ ॥  
  
  
सिद्धिचिह्नानि  
  
सिद्धिचिह्नं भुवि ज्ञेयं यदि न व्यपते मनः ।  
यदि भाग्यवशाच्चैव कुलदृष्टिस्तु जायते ॥ १२ ॥  
  
अवार्धक्यं भवेत्तस्य सर्वसिद्धिः करे स्थिता ।  
अकालपनसं चैव भक्षणं दर्शनं तथा ॥ १३ ॥  
  
अगम्यागमनं चैव गुरोः सन्दर्शनं तथा ।  
परमान्नभक्षणञ्च शोणितञ्च विशेषतः ॥ १४ ॥  
  
दिव्यान्नं वापि भुक्त्वा च सिद्धो भवति साधकः ।  
  
प्। ४६७)  
  
साधकं द्रव्यरूपञ्च देवतां वा प्रपश्यति ॥ १५ ॥  
  
खड्गं वा फलकं वापि अमृतं वापि पुस्तिकाम् ।  
सिद्धिद्रव्यं शवं चैव वसनाभरणादिकम् ॥ १६ ॥  
  
रक्तमाल्यं रक्तपुष्पं स्वप्ने प्राप्नोति साधकः ।  
सिद्धः सोऽपि भवेत् सत्यं संशयो नास्ति निश्चितम् ॥ १७ ॥  
  
गजं वा तुरगं वापि शिवलिङ्गञ्च पश्यति ।  
पीठादिगमनं तत्र देवतादर्शनं तथा ॥ १८ ॥  
  
उद्यानं काननं वापि भूदेवयतिदर्शनम् ।  
बालकं भिक्षुकं चैव फलादीनां तु लोलुपम् ॥ १९ ॥  
  
पशुपक्षिफलादीनं विश्वासः प्रियदर्शनः ।  
मनसा भाविते कार्ये शङ्खादिध्वनिरुत्सवः ॥ २० ॥  
  
वेणुवीणारवं गीतं विचित्रदर्शनं तथा ।  
अज्ञातजनसम्वादो नष्टद्रव्योदयं तथा ॥ २१ ॥  
  
अकस्माद् भावसिद्धिस्तु अलक्षितजनस्तुतिः ।  
क्षुद्रस्य महती पूजा सुकृती च कृतस्तुतिः ॥ २२ ॥  
  
अदृष्टशास्त्रविज्ञानं तेजस्वी जनवल्लभः ।  
मन्त्रलाभस्तथा स्वप्ने गुरूणां दुहितुस्तथा ॥ २३ ॥  
  
पत्नीनां साधकानाञ्च उत्कटोत्कटदर्शनम् ।  
असुगन्धिः सुगन्धिश्च श्रद्धा पुष्पोद्भवस्तथा ॥ २४ ॥  
  
स्वप्ने चैव पुरश्चारी पुरश्चरणकर्मणि ।  
इति विज्ञाय वीरेन्द्रः प्रयोगञ्च समाचरेत् ॥ २५ ॥  
  
प्। ४६८)  
  
निन्द्यचिह्नानि  
  
अथ निन्द्यानि वक्ष्यामि विद्यानर्थकराणि च ।  
कृष्णवर्णभटं स्वप्ने प्रहारस्तेन मेलनम् ॥ २६ ॥  
  
मैथुनं परनारीभिर्विनाशो मरणं तथा ।  
राज्यक्षोभवह्निवायुजन्तुभिर्वधदर्शनम् ॥ २७ ॥  
  
गुरोराक्षेपसम्पत्तिर्जन्तूनां व्याधिसाधनम् ।  
अन्यमन्त्रार्चने श्रद्धा स्वदेवार्चननिन्दनम् ॥ २८ ॥  
  
असिद्धार्थकुले तत्र सिद्धार्थजपमाचरेत् ।  
गणेशं वटुकं पश्चात् क्षेत्रेशं योगिनीस्तथा ॥ २९ ॥  
  
पूजयेद्रात्रिसमये बलिं चैव सदाऽर्पयेत् ।  
कुमारं बटुकं भद्रं लक्ष्मीं सुचारुनायकम् ॥ ३० ॥  
  
स्वशक्तिं पञ्चक्षेत्रेशं योगिनीं योगिभिः सह ।  
पूजयित्वा विधानेन बलिं पश्चान्निवेदयेत् ॥ ३१ ॥  
  
प्। ४६९)  
  
ततः सिद्धो भवेन्मन्त्रो निर्विघ्नेन सुनिश्चितम् ।  
अथातः सम्प्रवक्ष्यामि काम्यप्रयोगमुत्तमम् ॥ ३२ ॥  
  
  
काम्यप्रयोगकथनम्  
  
रजोऽवस्थां समालोक्य तन्मूले स्वेष्टदेवताम् ।  
पूजयित्वा महारात्रौ त्रिदिनं प्रजपेन्मनुम् ॥ ३३ ॥  
  
लक्षपीठफलं चैव लभते साधकोत्तमः ।  
वेतालपादुकासिद्धिं खङ्गसिद्धिन्तथैव च ॥ ३४ ॥  
  
अञ्जनं तिलकं चैव प्राप्नोति क्षोभवर्जितः ।  
कुलागारं पुष्पिताया दृष्ट्वा यो जपते नरः ॥ ३५ ॥  
  
अयुतैकप्रमाणेन साधकः स्थिरमानसः ।  
केवलं गुप्तभावेन स तु विद्यानिधिर्भवेत् ॥ ३६ ॥  
  
संस्कृताः प्राकृताश्चैव लौकिका वैदिकास्तथा ।  
वशमायान्ति ते सर्वे साधकस्य न चान्यथा ॥ ३७ ॥  
  
अथवा मुक्तकेशश्च भुवि भुक्त्वा सुसंयतः ।  
प्रजप्य चाऽयुतं प्राज्ञः एतदेव फलं लभेत् ॥ ३८ ॥  
  
नग्नां परलतां पश्यन् अयुतं यस्तु साधकः ।  
प्रजपेद् यो भवेत् सद्यो विद्यायावल्लभः स्वयम् ॥ ३९ ॥  
  
प्। ४७०)  
  
तस्य दर्शनमात्रेण वादिनः कुण्ठतां गताः ।  
गद्यपद्यमयी वाणी सभायां तस्य जायते ॥ ४० ॥  
  
तस्य वाक्यपरिचयाज्जडीभवन्ति वाग्मिनः ।  
तन्नाम्ना सुधियः सर्वे प्रणमन्ति मुदान्विताः ॥ ४१ ॥  
  
हविर्भुक्त्वाऽथवा पूर्वक्रमेणैव फलं भवेत् ।   
अथवा धनकामस्तु महदैश्वर्यकामुकः ॥ ४२ ॥  
  
बृहस्पतिसमो यस्तु भवितुं कामयेन्नरः ।   
अष्टोत्तरशतं जप्त्वा कुलमामन्त्र्य तत्त्ववित् ॥ ४३ ॥  
  
मैथुनं यः करोत्येव स तु सर्वफलं लभेत् ।  
अथवा हस्तमारोप्य स्थिरधीः पूतमानसः ॥ ४४ ॥  
  
कवित्वं लभते सोऽपि अमृतत्वञ्च गच्छति ।  
पृथ्वीमृतुमतीं वीक्ष्य सहस्रं यदि नित्यशः ॥ ४५ ॥  
  
तदा वादी सुसिद्धान्ते ततः क्षितितलं विशेत् ।  
महाचीनक्रमे देवीं ध्यात्वा देवीं प्रपूजयेत् ॥ ४६ ॥  
  
तद्द्रुमोद्भवपुष्पेण पूजयेद् भक्तिभावतः ।  
स भवेत् कुलदेवश्च कुलद्रुमगतः शुचिः ॥ ४७ ॥  
  
प्। ४७१)  
  
ब्रह्मतरोर्मूलपद्मे देवीं ध्यात्वा यथाविधि ।  
तत्सुधाधारसारेण तर्पयेन्मातृकानने ॥ ४८ ॥  
  
पद्मं दृष्ट्वा तथा विल्वं खञ्जनं शिखनं तथा ।  
चामरं रविविम्बञ्च तिलपुष्पं सरोवरम् ॥ ४९ ॥  
  
त्रिसृतं वीक्ष्य जप्त्वा च शतशः शुद्धभावतः ।  
मुखप्रसादं सुवचः सुलोचनं सुहास्यकम् ॥ ५० ॥  
  
सुवेशं सुभगं गन्धं सुजनं सुखमेव च ।  
लभते च यथासङ्ख्यं साधकः स्थिरमानसः ॥ ५१ ॥  
  
  
महाचीनक्रमः  
  
महाचीनद्रुमलता वेष्टितेन च यत् फलम् ।  
तस्यापि षोडशांशेन फलं नार्हनित ते शवाः ॥ ५२ ॥  
  
शवासनाधिकफलं लतागृहप्रवेशनम् ।  
लतारतेषु जप्तव्यं महापातकमुक्तये ॥ ५३ ॥  
  
धनार्थी प्रजपेद्विद्यां परयोषित् समागमे ।  
लताभावे समुत्सार्य स्वशुक्रं साधकोत्तमः ॥ ५४ ॥  
  
अक्षुब्धं प्रजपेन्मन्त्रं धर्मकामार्थसिद्धये ।  
इति चीनक्रमेणैव तारा शीघ्रफलप्रदा ॥ ५५ ॥  
  
प्। ४७२)  
  
गुरुवाक्यक्रमेणैव त्रिपुरा भुक्तिमुक्तिदा ।  
महाचीनक्रमेणैव कालिका फलदायिणी ॥ ५६ ॥  
  
सप्तसप्ततिभेदा या श्रीविद्या कथिता भुवि ।  
तासान्तु समता ज्ञेया गुप्तसाधनसाधने ॥ ५७ ॥  
  
चत्त्वारिंशत् प्रकारा या भैरवी विदिता भुवि ।  
तासां तु समता ज्ञेया गुप्तसाधनसाधने ॥ ५८ ॥  
  
या या विद्या महाचण्डास्तासामेवं विधिर्मतः ।  
महाचीनक्रमेणैव छिन्नमस्ता तु सिद्धिदा ॥ ५९ ॥  
  
सर्वा याश्चण्डिका विद्यास्तासां चैवं विधिः स्मृतः ।  
यथा काली तथा तारा यथा बाला तथोन्मुखी ॥ ६० ॥  
  
यथा काली तथा दुर्गा यथा दुर्गा तथा जटा ।  
यथाऽसौ त्रिपुरा बाला तथा त्रिपुरभैरवी ॥ ६१ ॥  
  
सुन्दरी च तथा ज्ञेया मर्द्दिनी च तथा परा ।  
अन्या या या महाविद्या तथा भवति निश्चितम् ॥ ६२ ॥  
  
प्। ४७३)  
  
मन्त्रं यन्त्रं पृथग्भावात् साधनेनैकतां भजेत् ।  
एतत्यन्त्रञ्च मन्त्रञ्च पुत्रेभ्योऽपि न दर्शयेत् ॥ ६३ ॥  
  
अन्यथा प्रेतराजस्य भवनं याति निश्चितम् ।  
अथातः सम्प्रवक्ष्यामि काम्यसाधनमुत्तमम् ॥ ६४ ॥  
  
संयोज्य मूलमन्त्रान्ते क्रमोत्क्रमेण मातृकाम् ।  
आमन्त्रयेत्ततः पश्चात् पञ्चविंशतिसङ्ख्यया ॥ ६५ ॥  
  
प्रातरेव जलं धीरो भावयेन्मातृकामयम् ।  
तदम्बुपानतो मन्त्री वाग्मी द्रुतं कविर्भवेत् ॥ ६६ ॥  
  
त्रिमासान्नाऽत्र सन्देहः षण्मासात् वाक्पतिर्भवेत् ।  
काम्यकर्त्ता महावाग्मी भवेत् श्रुतिधरा नरः ॥ ६७ ॥  
  
अष्टमात् सर्वमन्त्राणां पारगो विश्वपूजितः ।  
सर्वज्ञतां लभेद्वीरो नात्र कार्या विचारणा ॥ ६८ ॥  
  
द्विवर्षादष्टसिद्धिश्च त्रिवर्षात्तु शिवो भवेत् ।  
प्रदीपकलिकाकारं जिह्वायां मूलमन्त्रकम् ॥ ६९ ॥  
  
देवतां शुक्लवर्णाञ्च विभाव्य यो जपेन्मनुम् ।  
  
प्। ४७४)  
  
त्रिमासादूर्ध्वतो मन्त्री पूर्ववत् फलमाप्नुयात् ॥ ७० ॥  
  
तत्तत्प्रकारभेदेन तत्तत्फलमवाप्नुयात् ।  
प्रातरेव हि जप्तव्यमष्टोत्तरसहस्रकम् ॥ ७१ ॥  
  
अथवाऽन्यप्रकारं तु वक्ष्यामि तन्त्रवर्त्मना ।  
बलिदानादिकं सर्वं विधाय पूर्ववद् बुधः ॥ ७२ ॥  
  
श्मशानालयमागत्य मुक्तकेशो दिगम्बरः ।  
जपेदयुतसङ्ख्यं तु सर्वकामार्थसिद्धये ॥ ७३ ॥  
  
महाचीनद्रुमलतामज्जाभिर्विप्रपुत्रकम् ।  
सहस्रं देवीमभ्यर्च्य श्मशाने साधकोत्तमः ॥ ७४ ॥  
  
तदा राज्यमवाप्नोति यदि स न पलायितः ।  
स्वगात्ररुधिराक्तैश्च बिल्वपत्रैः सहस्रशः ॥ ७५ ॥  
  
श्मशानेऽभ्यर्च्य देवीन्तु वागीशसमतां व्रजेत् ।  
श्मशानशयनो वीरः शवासनगतः शुचिः ॥ ७६ ॥  
  
असकृत् प्रजपेन्मन्त्रं सर्वसिद्धिर्भवेत्ततः ।  
कविर्वाग्मी धनी दक्षः सर्वयोषित्प्रियः सुखी ॥ ७७ ॥  
  
प्। ४७५)  
  
जायते नात्र सन्देहश्चण्डिकासाधकः स्वयम् ।  
क्षुद्रविट्चुअरभूतानि देवीं ध्यात्वा विनाशयेत् ॥ ७८ ॥  
  
नाभिमात्रजले स्थित्वा देवीमर्कगतां स्मरन् ।  
अष्टोत्तरशतं जप्त्वा साधको लभते श्रियम् ॥ ७९ ॥  
  
रेतोयुक्तेन पुष्पेण अर्कस्येह सहस्रशः ।  
श्मशानेऽभ्यर्च्य देवीन्तु सर्वसिद्धिं तु विन्दति ॥ ८० ॥  
  
धनवान् बलवान् वाग्मी सर्वयोषित्प्रियो भवेत् ।  
सुखी स्यान्नात्र सन्देहो महाकालवचो यथा ॥ ८१ ॥  
  
च्छन् यो तं शा ग ने षि श्म येत् न्त्रं क गे ल्प म प्र भ ।  
रक्तचन्दनदिग्धाङ्गीं रक्तपुष्पैरलङ्कृताम् ॥ ८२ ॥  
  
त जां कु गे वीं पू प्र भ जवापुष्पैर्विशेषतः ।  
मन्त्रं प्रोच्चारयेत्तत्र ने ग वे गे श लिं प्र भ ॥ ८३ ॥  
  
कुण्डगोलोद्भवैः पुष्पैः स्वयम्भूकुसुमेन च ।  
पूजयित्वा तत्र देवीं यो वै ध्यायेच्च देवताम् ॥ ८४ ॥  
  
तत्र गत्वा लभेत् सिद्धिं यदि वा न भयं व्रजेत् ।  
अष्टम्याञ्च चतुर्दश्यां पूजयित्वा यथाविधि ॥ ८५ ॥  
  
अर्घ्यं दत्त्वा ततः पश्चात् जवापुष्पञ्च वर्वराम् ।  
चन्दनञ्चाऽर्ककुसुमं तथा श्वेतापराजिताम् ॥ ८६ ॥  
  
अर्घ्यं दत्त्वा विशेषेण देवीमर्कगतां स्मरन् ।  
  
प्। ४७६)  
  
अष्टोत्तरशतं जाप्यं यावज्जीवनसङ्ख्यया ॥ ८७ ॥  
  
आज्ञासिद्धिमवाप्नोति सत्यं सत्यं न संशयः ।  
प्रातः स्नानरतो मन्त्रीं नित्यमष्टोत्तरं शतम् ॥ ८८ ॥  
  
जपेत्तस्याऽशु सिध्यन्ति धनधान्यादिसम्पदः ।  
अनेन विधिना मन्त्री ग्रहक्षुद्ररिपून् जयेत् ॥ ८९ ॥  
  
अथोच्यते पदाघातं देव्यास्तन्त्रविधानतः ।  
स्वकल्पोक्तं विधायाऽथ साधको विजितेन्द्रियः ॥ ९० ॥  
  
सर्वद्रव्यसमायुक्तो देवताध्यानतत्परः ।  
विवादे जपकाले वा यत्किञ्चित् कुलसाधने ॥ ९१ ॥  
  
तत्रादौ चक्रमालिख्य सिन्दूररजसाऽप्लुतम् ।  
रात्रौ प्रपूजयेद् गेहे स्थित्वा पदात्मिकां पराम् ॥ ९२ ॥  
  
जप्त्वाऽयुतप्रमाणेन तथा चामन्त्रयेत्ततः ।  
एहि मातर्जगद्धात्रि सञ्चारे चरणाकुले ॥ ९३ ॥  
  
शुभाशुभमये रात्रे कथयस्व जगत्पते ।  
एवं निमन्त्रयित्वा तु सप्तवारान् सुसंयतः ॥ ९४ ॥  
  
भक्तिभावेन सम्पूज्य दत्त्वा च बलिमुत्तमम् ।  
ततो वीक्षेच्चक्रराजं साधकः स्थिरमानसः ॥ ९५ ॥  
  
प्। ४७७)  
  
पदाघातं समालोक्य ज्ञातव्यं तच्छुभाशुभम् ।  
साधकाभिमुखं चिह्नम् उभयोर्यदि चैकतः ॥ ९६ ॥  
  
सव्यस्य दक्षिणस्यापि शुभं भवति निश्चितम् ।  
विपरीतफलं दद्याद्विपरीते सुनिश्चितम् ॥ ९७ ॥  
  
पदमध्ये शुभा रेखा शुभदा शुभयोगतः ।  
विपरीतफलं तत्तु विपरीतञ्च निश्चितम् ॥ ९८ ॥  
  
क्षुद्रं क्षुद्रफलं प्रोक्तं दीर्घं दीर्घफलप्रदम् ।  
अथातः पादुकामन्त्रं कथयामि समासतः ॥ ९९ ॥  
  
पादुकां पूजयाम्यद्य आद्यन्तमण्डितां वदेत् ।  
सर्वभूते महाशक्तिः पादाग्रे या स्थिता यतः ॥ १०० ॥  
  
अतस्तौ चरणौ पूज्यौ सर्वत्र भूतिमिच्छता ।  
आद्यन्तरहिता देवी पादुकादिस्वरूपिणी ॥ १०१ ॥  
  
योषितां योनिमास्थाय सर्वसिद्धिप्रदायिनी ।  
स्वतन्त्रेयं महाविद्या न प्रकाश्या कदाचन ॥ १०२ ॥  
  
प्। ४७८)  
  
संहारक्रमयोगेन देवी संहाररूपिणी ।  
सृष्टिक्रमेण देवेशीमहासृष्टिप्रवर्त्तिनी ॥ १०३ ॥  
  
स्थितिक्रमेण सा देवी स्थितितत्त्वप्रवर्त्तिनी ।  
ब्रह्मविष्णुस्वरूपा सा महादेवस्वरूपिणी ॥ १०४ ॥  
  
आद्ये मधुमतीसिद्धिः संहारक्रमयोगतः ।  
अन्ते क्षेत्रेण सिद्धिः स्याच्छेषे गन्धर्वयोनयः ॥ १०५ ॥  
  
समुदाये महामोक्षं ददाति परमा कला ।  
पादुका परमा विद्या सप्ताक्षरसमन्विता ॥ १०६ ॥  
  
एतां विना महाविद्या नैव सर्वफलप्रदा ।  
कथितेयं महाविद्या यत्नाद् गोप्या सदैव हि ॥ १०७ ॥  
  
लोकस्नेहादिदानीं तु कथितञ्च सुदुर्लभम् ।  
एतत्तन्त्रञ्च मन्त्रञ्च प्रयोगञ्च तथा परम् ॥ १०८ ॥  
  
अतिभक्ताय पुत्राय प्राणदाय न दर्शयेत् ।  
अन्यथा प्रेतराजस्य भवनं याति निश्चितम् ॥ १०९ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये अष्टादशोल्लासः ॥ ९८ ॥  
  
  
  
  
एकोनविंश उल्लासः   
  
  
षट्कर्मविधानम्  
  
अथातः सम्प्रवक्ष्यामि षट्कर्मविधिमुत्तमम् ।  
शान्तिवश्यस्तम्भनानि विद्वेषोच्चाटने ततः ॥ १ ॥  
  
मारणं कर्मषट्कञ्च तेषां लक्षणमुच्यते ।  
  
  
शान्त्यादिषट्कर्मलक्षणम्  
  
रोगकृत्या ग्रहादीनां निरासः शान्तिरीरिता ॥ २ ॥  
  
वश्यं जनानां सर्वेषां विधेयत्वमुदाहृतम् ।  
प्रवृत्तिरोधः सर्वेषां स्तम्भनं तदुदाहृतम् ॥ ३ ॥  
  
स्निग्धानां द्वेषजननं मिथो विद्वेषणं मतम् ।  
सद्विद्यासिद्धिकालादीन् ज्ञात्वा कर्माणि साधयेत् ॥ ४ ॥  
  
पूर्वोक्तबलिमन्त्रेण बलिं दद्याच्चतुष्पथे ।  
रात्रावेव प्रयोगादौ शिवायै च सुसिद्धये ॥ ५ ॥  
  
प्। ४८१)  
  
तत्तत्कर्मसु मन्त्रयन्त्रकालनिर्णयः  
  
दिक्कालदेवतादींश्च(ज्ञात्वा)विद्वेषे व्योम कीर्त्तितम् ।  
उच्चाटने स्मृतो वायुर्भूयोऽग्निर्मारणे मतः ॥ ६ ॥  
  
स्वच्छं वियन् मरुत् कृष्णो रक्तोऽग्निविशदं पयः ।  
पीता भूमिः पञ्चभूत रूपमेतदुदीरितम् ॥ ७ ॥  
  
वृत्तं दिवस्तत् षड्बिन्दुलाञ्क्षितं मातरिश्वनः ।   
त्रिकोणं स्वस्तिकोपेतं वह्नेरर्धेन्दुसंयुतम् ॥ ८ ॥  
  
अम्भोजमम्भसो भूमेश्चतुरस्रं सवज्रकम् ।  
तत्तद्भूतसमाभानि मण्डलानि विदुर्बुधाः ॥ ९ ॥  
  
वर्णाः स्वैरञ्जितान्याहुः स्वस्वनामावृतान्यपि ।  
शब्दस्पर्शरूपरसगन्धा भूतगुणाः स्मृताः ॥ १० ॥  
  
भूतानामुदयं द्वयोरपि बुधः संलक्षयेत् पक्षयो-  
स्तत्राधो वसुधोदयं निशितधीर्घ्राणस्य दण्डस्पृशि ।  
देवेधःस्पृशि वारिणो हुतवहस्योर्ध्वं गते तूदयं   
तिर्यक् संस्पृशि मारुतस्य परितः स्पृष्टे मरुद्वर्त्मनः ॥ ११ ॥  
  
वश्यस्तम्भनयोः प्रशस्त उदयो भूमेर्जलस्योदयः   
  
प्। ४८२)  
  
शस्तः शान्तिकपौष्टिकादिषु शुभेष्वह्नाय वह्नेः पुनः ।   
शत्रोर्मारणदारणादिकरणेषूच्चाटनोच्छ्वासया-  
र्वायोः शान्तिकनिर्विषीकरणयोर्व्योम्नो हि तश्चोदयः ॥ १२ ॥  
  
तत्तद्भूतोदये सम्यक् तत्तन्मण्डलसंयुते ।  
यन्त्रं कुर्यात् रोचनया गुण्डिकया हरिद्रया ॥ १३ ॥  
  
गृहधूमचिताङ्गारविषैरथ क्रमेण तु ।  
शीतांशुसलिलक्षौणीव्योमवायुहविर्भुजाम् ॥ १४ ॥  
  
वर्णाः स्युर्मन्त्रबीजानि षट्कर्मसु यथाक्रमम् ।  
वश्यादौ लेखनी दूर्वा आकर्षे शिखिपुच्छिका ॥ १५ ॥  
  
विद्वेषोच्चाटने काकपक्षेणापि च मारणम् ।  
  
  
षट्कर्मदेवतानिरूपणम्  
  
रतिर्वाणी रमा ज्येष्ठा दुर्गा काली यथाक्रमात् ॥ १६ ॥  
  
षट्कर्मदेवताः प्रोक्ताः कर्मादौ ताः प्रपूजयेत् ।  
  
प्। ४८३)  
  
अथातः सम्प्रवक्ष्यामि षट्कर्मकाल निर्णयम् ॥ १७ ॥  
  
  
षट्कर्मकालनिर्णयः  
  
पञ्चमी च द्वितीया च चतुर्थी सप्तमी तथा ।  
बुधेज्यरविसंयुक्ता शान्तिकर्मणि पूजिता ॥ १८ ॥  
  
गुरुचन्द्रयुता षष्ठी चतुर्थी च त्रयोदशी ।  
नवमी पौष्टिके शस्ता अष्टमी नवमी तथा ॥ १९ ॥  
  
दशम्येकादशी चैव बानुशुक्रदिने तथा ।  
आकर्षणे त्वमावस्या नवमी प्रतिपत्तथा ॥ २० ॥  
  
पौर्णमासी मन्दभानुयुक्ता विद्वेषकर्मणि ।  
कृष्णा चतुर्दशी तद्वदष्टमी मन्दवारकाः ॥ २१ ॥  
  
उच्चाटने तिथिः शस्ता प्रदोषे च विशेषतः ।   
चतुर्दश्यष्टमी कृष्णा त्वमावास्या तथैव च ॥ २२ ॥  
  
मन्दारार्कदिनोपेता शस्ता मारणकर्मणि ।  
बुधचन्द्रदिनोपेता पञ्चमी दशमी तथा ॥ २३ ॥  
  
पौर्णमासी च विज्ञेया तिथिः स्तम्भनकर्मणि ।  
शुभग्रहोदये कुर्यात् शुभानि च शुभोदये ॥ २४ ॥  
  
प्। ४८४)  
  
रौद्रकर्माणि रिक्तार्के मृत्युयोगे च मारणम् ।  
ईशश्चन्द्रेन्द्रनिर्-ऋतिवाय्वग्नीनां दिशो मताः ॥ २५ ॥  
  
सूर्योदयं समारभ्य घटिकादशकं क्रमात् ।  
ऋतवः स्युर्वसन्ताद्या अहोरात्रं दिने दिने ॥ २६ ॥  
  
वसन्तग्रीष्मवर्षाख्याशरद्धेमन्तशैशिराः ।  
हेमन्तः शान्तिके प्रोक्तो वसन्तो वश्यकर्मणि ॥ २७ ॥  
  
शिशिरः स्तम्भने ज्ञेयो विद्वेषे ग्रीष्म ईरितः ।  
प्रावृडुच्चाटने ज्ञेयः शरन्मारण कर्मणि ॥ २८ ॥  
  
  
षट्कर्मसु आसनादिनिर्णयः  
  
गोमेषयोः शान्तिके च व्याघ्रस्य खड्गिनोऽपि वा ।  
वश्ये च स्तम्भने शस्ता गजचर्मणि द्वेषके ॥ २९ ॥  
  
उच्चाटने भल्लूकस्य मेषस्य मारणे तथा ।  
महिषाश्वयोर्वा चर्मणि साधयेत् साधकोत्तमः ॥ ३० ॥  
  
पद्माख्यं स्वस्तिकं भूयो विकटं कुक्कुटं पुनः ।  
वज्रं भद्रकमित्याहुरासनानि मनीषिणः ॥ ३१ ॥  
  
प्। ४८५)  
  
अङ्गुष्ठौ च निबध्नीयाद्धस्ताभ्यां व्युत्क्रमेण तु ।  
ऊर्वोरुपरि वीरेन्द्रः कृत्वा पादतले उभे ॥ ३२ ॥  
  
पद्मासनं भवेदेतत् सर्वेषामेव पूजितम् ।  
पूजाजपविधानेन अङ्गुष्ठं धारणञ्चरेत् ॥ ३३ ॥  
  
जानूर्वोरन्तरे सम्यक् कृत्वा पादतले उभे ।  
ऋजुकायः सुखासीनः स्वस्तिकं तत् प्रचक्षते ॥ ३४ ॥  
  
सीवन्यामात्मनः पार्श्वे गुल्फौ निःक्षिप्य पादयोः ।  
एतद्वा स्वस्तिकं प्रोक्तं सव्ये न्यस्येतरं करम् ॥ ३५ ॥  
  
पद्मासनं समास्थाय जानूर्वोरन्तरे करौ ।  
निवेश्य भूमौ संस्थाप्य रोमस्थः कुक्कुटासनः ॥ ३६ ॥  
  
गुल्फौ च वृषणस्याधः सीवन्याः पार्श्वयोः क्षिपेत् ।  
पार्श्वपादौ च पाणिभ्यां दृढं बद्ध्वा सुनिश्चलः ॥ ३७ ॥  
  
भद्रासनं भवेदेतत् सर्वव्याधिविषापहम् ।  
  
प्। ४८६)  
  
ऊर्वोः पादौ क्रमान्न्यस्य जान्वोः प्रत्यम्मुखाङ्गुलौ ॥ ३८ ॥  
  
करौ विदध्यादाख्यातं वज्रासनमनुत्तमम् ।  
स्वस्वकल्पविधानेन पूजादींश्च समाचरेत् । ३९ ॥  
  
  
मुद्राविधानम्  
  
षण्मुद्राः क्रमशो ज्ञेयाः पद्मपाशगदाह्वयाः ।  
मुषलाशनिखड्गाद्याः शान्तिकादिषु कर्मसु ॥ ४० ॥  
  
हस्तौ तु सम्मुखौ कृत्वा सन्नतावुन्नताङ्गुलौ ।  
तलान्तमिलिताङ्गुष्ठौ कृत्वैषा पद्ममुद्रिका ॥ ४१ ॥  
  
वाममुष्टिस्तु तर्जन्यां दक्षमुष्टिस्तु तर्जनीम् ।  
संयोज्याङ्गुष्ठकाग्राभ्यां तर्जन्यग्रे क्षिपेत्ततः ॥ ४२ ॥  
  
एषा पाशाह्वया मुद्रा विद्वद्भिः परिकीर्त्तिता ।  
अन्योन्याभिमुखौ हस्तौ कृत्वा च ग्रथिताङ्गुलौ ॥ ४३ ॥  
  
अङ्गुल्यौ मध्यमे भूयः संलग्ने च प्रसारिते ।  
गदामुद्रेयमाख्याता विद्वद्भिः परिकीर्त्तिता ॥ ४४ ॥  
  
प्। ४८७)  
  
मुष्टिं कृत्वा तु हस्ताभ्यां वामस्योपरि दक्षिणम् ।  
कुर्यान्मुषलमुद्रेयं सर्वविघ्नविनाशिनी ॥ ४५ ॥  
  
अनामिकाद्वयं वेष्ट्य चाकुञ्च्य तर्जनीद्वयम् ।  
कनिष्ठां मध्यमां चैव ज्येष्ठाङ्गुष्ठेन च क्रमात् ॥ ४६ ॥  
  
वज्रमुद्रेयमाख्याता विद्वद्भिः परिकीर्त्तिता ।  
कनिष्ठानामिकां बद्ध्वा साङ्गुष्ठेनैव संयुता ॥ ४७ ॥  
  
शेषाङ्गुली तु प्रसृते संस्पृष्टे खड्गमुद्रिका ।  
सितरक्तपीतमिश्रा कृष्णधूम्रा प्रकीर्त्तिताः ॥ ४८ ॥  
  
षट्कर्मदेवतावर्णाः कथितास्तु यथाक्रमात् ।  
यद्वर्णदेवता यत्र तद्वर्णञ्चोपहारणम् ॥ ४९ ॥  
  
पुष्पं चैव तथा ज्ञेयं साधकानां सुसिद्धये ।  
मन्त्रेणान्तरितान् कुर्यान्मारणानि यथाविधि ॥ ५० ॥  
  
  
षट्कर्मसु विन्यासाः  
  
ग्रथनञ्च विदर्भश्च सम्पुटं रोधनं तथा ।  
  
प्। ४८८)  
  
योगः पल्लव इत्येते विन्यासाः षट्सु कर्मसु ॥ ५१ ॥  
  
  
ग्रथनम्  
  
योगास्त्रान्तरितान् कृत्वा साध्यवर्णान् यथाविधि ।  
ग्रथनं तद्विजानीयात् प्रशस्तं शान्तिकर्मणि ॥ ५२ ॥  
  
  
विदर्भः  
  
मन्त्रार्णद्वयमध्यस्थं साध्यनामाक्षरं लिखेत् ।  
विदर्भ एव विज्ञेयो मन्त्रिभिर्वश्यकर्मणि ॥ ५३ ॥  
  
  
सम्पुटः  
  
आदावन्ते च मन्त्रस्यस्यान्न्यासः सम्पुटः स्मृतः ।  
एष स्यात् स्तम्भने शस्त इत्युक्तो मन्त्रवेदिभिः ॥ ५४ ॥  
  
  
रोधनम् योगः पल्लवः  
  
नाम्न आद्यन्त मध्येषु मन्त्रः स्याद्रोधनं मतम् ।  
विद्वेषस्य विधाने तु प्रशस्तो न्यास उत्तमः ॥ ५५ ॥  
  
मन्त्रस्यान्ते भवेन्नाम योग प्रोच्चाटने मतः ।  
अन्ते नाम्नो भवेन्मन्त्रः पल्लवो मारणे स्मृतः ॥ ५६ ॥  
  
प्। ४८९)  
  
षट्कर्मसु मालाविधानम्  
  
मुक्ताभिः स्फाटिकैर्वापि समायोज्याऽक्षसूत्रकैः ।  
शान्तिकर्मणि मिश्रं वा जपेन्मन्त्रस्य सिद्धये ॥ ५७ ॥  
  
प्रवालरक्तमणिभिर्वश्यपौष्टिकयोर्जपेत् ।  
मन्त्रतुल्याङ्गमणिभिर्जपेदाकृष्टकर्मणि ॥ ५८ ॥  
  
साध्यकेशसूत्रप्रोतैस्तुरङ्गदशनोद्भवैः ।  
अक्षमालां समालोक्य विद्वेषोच्चाटने जपेत् ॥ ५९ ॥  
  
मृतस्य युद्धशून्यस्य दशनैर्गर्दभस्य च ।  
कृत्वाऽक्षमालां जप्तव्यं शत्रुमारणमिच्छता ॥ ६० ॥  
  
सामान्या कथिता माला विशेषाः पूर्वसूचिताः ।  
अनामिकामध्यभागे मालां संस्थाप्य साधकः ॥ ६१ ॥  
  
शान्तिकस्तम्भवश्येषु वृद्धाग्रेण प्रचालयेत् ।  
तर्जन्याङ्गुष्ठयोगेन विद्वेषोच्चाटयोर्जपेत् ॥ ६२ ॥  
  
कनिष्ठाङ्गुष्ठयोगेन मारणे जप ईरितः ।  
मातृकयाऽथवा कुर्याद् यथातन्त्रविधानतः ॥ ६३ ॥  
  
प्। ४९०)  
  
सर्वेषु च प्रयोगेषु द्विसहस्रं जपञ्चरेत् ।  
अथवान्यप्रकारेण कथ्यते साधनं महत् ॥ ६४ ॥  
  
  
आकर्षणविधानम्  
  
महाचीनद्रुमे बीजं लिखित्वा कुङ्कुमेन च ।  
तत्पार्श्वे साध्यमालिख्य ताडयेद् दिव्यदृष्टिभिः ॥ ६५ ॥  
  
तत्र गच्छति कामार्त्ता यत्र देशे स पूजकः ।  
गोरोचनादिभिर्द्रव्यैः स्वीयचन्द्रं समालिखेत् ॥ ६६ ॥  
  
अतीव सुन्दरीं रम्यां तन्मध्ये प्रतिमां शुभाम् ।  
ज्वलन्तीं नामसहितां कामबीजविदर्भिताम् ॥ ६७ ॥  
  
चिन्तयेत्तु ततो देवीं योजनानां सहस्रतः ।  
अदृष्टपूर्वा सा शक्तिः द्रुतमायाति दुर्लभा ॥ ६८ ॥  
  
राजकन्याऽथ चार्वङ्गी भयलज्जाविवर्जिता ।  
आयाति साधकं सम्यक् मन्त्रमूढा सती शुभा ॥ ६९ ॥  
  
चक्रमध्यगतो भूत्वा साधकश्चिन्तयेद् यदा ।  
  
प्। ४९१)  
  
उद्यत्सूर्यसहस्राभमात्मानमरुणं तथा ॥ ७० ॥  
  
साध्यमप्यरुणीभूतं चिन्तयेत् साधकोत्तमः ।  
अनेन क्रमयोगेन युवा कन्दर्परूपवान् ॥ ७१ ॥  
  
सर्वसौभाग्यसुभगः सर्वलोकवशङ्करः ।  
सर्वरक्तोपचारस्तु मुद्रानिहितविग्रहः ॥ ७२ ॥  
  
चक्रं प्रपूजयेद्यस्तु यस्य नामविदर्भितम् ।  
स भवेद्दासवत् सत्यं धनेशो वापि वाक्पतिः ॥ ७३ ॥  
  
चक्रमध्यगतं कृत्वा नाम यस्यास्तु योषितः ।  
अदृष्टा वा सती वापि योगमुद्राधराऽपि वा ॥ ७४ ॥  
  
हठादानयते शीघ्रं यक्षिणीं राजकन्यकाम् ।  
नागिनीमप्सरां वापि गन्धर्वीं वा सुराङ्गनाम् ॥ ७५ ॥  
  
विद्याधरीं दिव्यरूपामृषिकन्यां रिपुस्त्रियः ।  
मदनोद्भवसन्तापां स्फुरज्जघनसुस्तनीम् ॥ ७६ ॥  
  
कामबाणप्रभिन्नान्तःकरणां लोलचक्षुषीम् ।  
महाकामकलाध्यानात् साधकः स्थिरमानसः ॥ ७७ ॥  
  
क्षोभयेत् स्वर्गभूलोकपातालतलयोषितः ।  
रोचनाभागमेकं तु भागमेकं तु कुङ्कुमम् ॥ ७८ ॥  
  
अथ भागद्वयं चैव चन्दनैर्मर्दयेत् समम् ।  
  
प्। ४९२)  
  
एकत्र तिलकं कुर्यात् त्रिलोकवशकारकम् ॥ ७९ ॥  
  
अष्टोत्तरशतावृत्त्या मन्त्रयित्वा वशं नयेत् ।  
राजानं नगरं ग्रामं यत्किञ्चिदन्यदुच्यते ॥ ८० ॥  
  
साधकेनैव नियतं तत् सर्वं तस्य वश्यगम् ।  
योनिपुष्पैर्लिङ्गपुष्पैर्मिश्रीकृत्य च साधकः ॥ ८१ ॥  
  
अञ्जलित्रयदानेन राजानं वशमानयेत् ।  
  
  
पुत्तलीप्रयोगः  
  
रहस्यस्थानके मन्त्री लिखेद्रोचनया भुवि ॥ ८२ ॥  
  
चारुशृङ्गारवेशाढ्यां सर्वाभरणभूषिताम् ।  
प्रतिमां सुन्दरीं रम्यां विलिख्य सुमनोहराम् ॥ ८३ ॥  
  
तद्भालगलहृन्नाभियोनिमण्डले योषिताम् ।  
यस्या नाम महाविद्यामङ्कुशान्तर्विदर्भितम् ॥ ८४ ॥  
  
कामं वह्निसमारूढम् अधरोत्तरसंयुतम् ।  
बिन्दुनादकलाक्रान्तमङ्कुशं परिकीर्त्तितम् ॥ ८५ ॥  
  
सर्वसन्धिषु देहस्य कामबीजं समालिखेत् ।  
स्वरान्तं पृथिवीसंस्थं रतिबिन्दुसमन्वितम् ॥ ८६ ॥  
  
कथितं कामबीजञ्च सर्वसिद्धिप्रदायकम् ।  
नीलदाडिम्बपुष्पाभं चिन्तयेद्देहसन्धिषु ॥ ८७ ॥  
  
प्। ४९३)  
  
तदाशाभिमुखो भूत्वा स्वयं देवीस्वरूपकः ।  
मुद्रां तु क्षोभिणीं बद्ध्वा मन्त्रमष्टशतं जपेत् ॥ ८८ ॥  
  
नियोज्य मदनागारे चलसूर्य नवात्मके ।  
ततोऽप्यधिकसर्वाङ्गीं कामबाणैः सुपीडिताम् ॥ ८९ ॥  
  
अनन्यमानसां प्रेमभ्रममाणां मदालसाम् ।  
एवमाकर्षयेन्नारीं योजनानां शतैरपि ॥ ९० ॥  
  
ईशानेऽङ्कुशमासाद्य तत्र यन्त्रं विलिख्य च ।  
अष्टमीरात्रिमारभ्य चतुर्दश्यां समापयेत् ॥ ९१ ॥  
  
अष्टोत्तरशतं मर्त्यो मन्त्रयित्वा स्वयं यतः ।  
ताम्बूलपूरितमुखो मुक्तकेशो जितेन्द्रियः ॥ ९२ ॥  
  
मदिराघूर्णनयनः परयोषित्समायुतः ।  
गन्धचन्दनपुष्पैस्तु दिग्वासाः कुलभूषणः ॥ ९३ ॥  
  
यन्नाम्ना दर्भितं यन्त्रं पूजयेद्वीरसाधकः ।  
सा समायाति कामार्त्ता यत्र देवः स पूजकः ॥ ९४ ॥  
  
प्। ४९४)  
  
अन्यप्रयोगकथनम्  
  
अथ चेद्रात्रिसमये स्वकुलं तूलिकोपरि ।  
वामभागे समासीनं रक्तवस्त्रविभूषितम् ॥ ९५ ॥  
  
गन्धपुष्पैर्धूपदीपैर्वेष्टितं सुमनोहरम् ।  
सर्वशृङ्गारवेशाढ्यं स्फुरच्चकितलोचनम् ॥ ९६ ॥  
  
कुचद्वन्द्व जितामित्रविशालकरिकुम्भकम् ।  
ललाटे मन्त्रमालिख्य साध्यनामविदर्भितम् ॥ ९७ ॥  
  
तत्स्कन्धे भुजमारोप्य भङ्ग्याधृतकुचाचलः ।  
ताम्बूलपूरितमुखः कुलं तदभिसंहितम् ॥ ९८ ॥  
  
कुलाकुलजपं कृत्वा समानयति तत्क्षणात् ।  
यन्नाम्ना लिखितं यन्त्रं ताञ्च नयति तत्क्षणात् ॥ ९९ ॥  
  
शतयोजनबाह्यस्थां नदीपर्वतमध्यगाम् ।  
द्वीपान्तरसहस्रेषु रक्षितां निगडादिभिः ॥ १०० ॥  
  
पयोधरक्षुब्धमध्यां चञ्चलोत्पललोचनाम् ।  
नितम्बविम्बविद्ध्वस्तस्फुरज्जघनमण्डलाम् ॥ १०१ ॥  
  
साधकाकृष्टहृदयां विवरान्तःप्रसर्पिणीम् ।  
कवाटलोहसन्नद्धपूरिकाविवरान्तरे ॥ १०२ ॥  
  
साधकान्तः समासीनां देवतामिव चारिणीम् ।  
एवमाकृष्टिसिद्धिश्चेत् साधकः कौलिको भवेत् ॥ १०३ ॥  
  
प्। ४९५)  
  
केनापि व्यपदेशेन समासाद्य बलिं कुलात् ।  
रात्रौ वीरवरो वापि दिव्यो वा साधकोत्तमः ॥ १०४ ॥  
  
निजं कुलं समादाय तत्कुलस्थान एव च ।  
विलिख्य मालिनीं देवीमारक्तवसनोज्ज्वलाम् ॥ १०५ ॥  
  
निजवामोरुमध्ये तु निजमन्त्रविदर्भितम् ।  
मणिना साध्यनामानं विलिख्य तस्य मध्यतः ॥ १०६ ॥  
  
स्वयं कामकलारूपस्तत्राऽवाह्य महेश्वरीम् ।  
कामराजेन संयुक्तां देवं ध्यात्वा सुसाधकः ॥ १०७ ॥  
  
पूजयित्वा ततो जप्यमष्टोत्तरसहस्रकम् ।  
यन्नाम्ना दीयते चैव सा वश्यं प्रतिपद्यते ॥ १०८ ॥  
  
एतद्विधानयोगे तु प्रभवन्ति हि देवताः ।  
योगिन्योऽप्सरसश्चापि के परे नरकिङ्कराः ॥ १०९ ॥  
  
स्वयं दिव्यधरो वापि किम्वाऽयं वीरसाधकः ।  
इति चेत् ज्ञायते लोकैस्तदा भ्रष्टो भविष्यति ॥ ११० ॥  
  
तस्माद् यत्नाद् गोपितव्यं न प्रकाश्यं कदाचन ।  
  
प्। ४९६)  
  
अनयाकृष्टिकर्मज्ञ इति चेत् प्रतिपद्यते ॥ १११ ॥  
  
निश्चितं निमिषे हानिस्तदा तस्य प्रजायते ।  
यदि स्वप्नावतीं विद्यां साधकः स्थिरमानसः ॥ ११२ ॥  
  
रात्रौ च दिवसे वापि जपेदष्टोत्तरं शतम् ।  
जप्त्वा विघ्नं कदाचिद्धि पथि तस्य न विद्यते ॥ ११३ ॥  
  
अतिगुप्तेन कर्त्तव्यं वीरेण कुलसाधनम् ।  
निःसङ्गेन सदा कुर्यात् कुलाकृष्टिं विशेषतः ॥ ११४ ॥  
  
कुलगेहप्रवेशार्थं रात्रौ यामगते बुधः ।  
जलमध्ये च दुर्मार्गे आरामे वा श्मशानके ॥ ११५ ॥  
  
शून्यागारे तथा बिल्वमूले वा जनवर्जिते ।  
अष्टोत्तरसहस्रं तु यो जप्त्वा गच्छति ध्रुवम् ॥ ११६ ॥  
  
तस्य विघ्नं न जायेत साधने सर्वथा पुनः ।  
अथवा स सर्वकार्येषु जप्त्वा चाष्टसहस्रकम् ॥ ११७ ॥  
  
गच्छेद्यदि सदा धीरस्तदा विघ्नं न जायते ।  
न च विघ्नं ततस्तत्र तत्र तत्र जपान्तरम् ॥ ११८ ॥  
  
प्। ४९७)  
  
गमनं तस्य जायेत तस्य विघ्नं न वर्त्तते ।  
अथवा मातृकां सर्वां लिखित्वा चक्रबाह्यतः ॥ ११९ ॥  
  
भूर्जपत्रे स्वर्णपत्रे रौप्येऽथ ताम्रपत्रके ।  
साध्यनामान्वितं कृत्वा धारयेद्वामबाहुके ॥ १२० ॥  
  
सोऽवध्यः सर्वजन्तूनां व्याघ्रादीनां विशेषतः ।  
अथवा मातृकायुक्तां स्वसञ्ज्ञां चक्रमण्डिताम् ॥ १२१ ॥  
  
कर्पूरकुङ्कुमाद्यैश्च अजरामरतां लभेत् ।  
अनेन विधिना वापि रोचनागुरुचन्दनैः ॥ १२२ ॥  
  
विदर्भितञ्च नाम्ना तु यस्मिन् कस्मिन्नुपस्थितम् ।  
स्थावरं जङ्गमं वापि सकलं जलमण्डलम् ॥ १२३ ॥  
  
वशीकुर्यान्महावीरः सोऽतिक्रान्तः न संशयः ।  
कामराजेन बीजेन महाकामकलात्मना ॥ १२४ ॥  
  
एकैकान्तरितं कृत्वा साध्यनामाक्षरं लिखेत् ।  
बलिरस्या लिखेदेवं वेष्टयेन्मातृकाक्षरैः ॥ १२५ ॥  
  
हेममध्यगतं कृत्वा धारयेद्वामके भुजे ।  
शिखायामथवा वस्त्रे शरीरे यत्र कुत्र वा ॥ १२६ ॥  
  
करोति दासभूतं हि त्रैलोक्यं सचराचरम् ।  
सम्मोहयति राजानं वाजिनं दुष्टकुञ्जरम् ॥ १२७ ॥  
  
चौरान् दस्यून् तथा चैव तथा मन्त्राभिचारकम् ।  
चक्रवज्राणि वेतालं दुर्दमं राक्षसं तथा ॥ १२८ ॥  
  
प्। ४९८)  
  
भूतप्रेतापिशाचांश्च धारिता चक्ररूपिणी ।  
येन वीरेण तत्सर्वं स कुर्याद्दासवद्वशम् ॥ १२९ ॥  
  
तन्मध्ये च गतां पृथ्वीं सशैलवनकाननाम् ।  
चतुःसमुद्रपर्यन्तां ज्वलन्तीं चिन्तयेत्ततः ॥ १३० ॥  
  
षण्मासध्यानयोगेन जायते मदनोपमः ।  
दृष्ट्याऽकर्षयते लोकं दृष्ट्यैव कुरुते वशम् ॥ १३१ ॥  
  
दृष्ट्या सङ्क्षोभयेन्नारीं दृष्ट्यैवाऽपहरेद्विषम् ।  
दृष्ट्या कर्षति वागीशं दृष्ट्या सर्वविलोचनम् ॥ १३२ ॥  
  
दृष्ट्या चतुर्विधस्त्रीणां नाशयेद्विषमज्वरान् ।  
एतत् प्रपूजनं रात्रौ चक्रं सिन्दूरमिश्रितम् ॥ १३३ ॥  
  
करोति महदाकर्षं दूरस्थायाश्च योषितः ।  
मध्ये दिक्षु विदिक्ष्वेवं यदा देवीं प्रपूजयेत् ॥ १३४ ॥  
  
दिक्पतिक्रमयोगेन तदा सर्वं जगत्त्रयम् ।  
भूर्जपत्रे विलिख्यैव रोचनागुरुकुङ्कुमैः ॥ १३५ ॥  
  
प्। ४९९)  
  
तन्मध्ये नगरं देशं मण्डलं खण्डमेव वा ।  
स्वनामदर्भितं कृत्वा यदि भूमौ निधापयेत् ॥ १३६ ॥  
  
चक्रमेतन्महाभागे पुरःक्षोभनमुत्तमम् ।  
धारयेद्वामहस्तेन कण्ठे वा भुजमूलके ॥ १३७ ॥  
  
शिखायामथवा वस्त्रे धारयेद्यत्र कुत्र वा ।  
रोचना कुङ्कुमाक्तञ्च लाक्षालक्तकसंयुतम् ॥ १३८ ॥  
  
अर्कक्षीरेण संयुक्तं धूस्तूरकरसं तथा ।  
कस्तूरीद्रवसंयुक्तम् एकीकृत्य ततः परम् ॥ १३९ ॥  
  
चक्रमेतत् समालिख्य यस्य नाम्ना सुसाधकः ।  
तस्य व्याघ्रगजव्याधिरिपुसर्पविषादिकम् ॥ १४० ॥  
  
चौरग्रहजलारिष्टशाकिनीडाकिनीभयम् ।  
भयं न विद्यते कुत्र परमञ्चाभिचारकम् ॥ १४१ ॥  
  
नित्यं संसाधयेद् देवीं कालमृत्युं विनाशयेत् ।  
न शक्तो हिंसितुं तस्य रोमैकमपि सर्वथा ॥ १४२ ॥  
  
प्। ५००)  
  
अथवा मध्यगां देवीं त्रिकोणोदरगां तथा ।  
अधस्तान्नामसंयुक्तां रोचनाकुङ्कुमान्विताम् ॥ १४३ ॥  
  
निधापयेच्च सप्ताहाद्दासवत् किङ्करो भवेत् ।  
ताम्बूलधूपमुदकं पत्रं पुष्पं फलं दधि ॥ १४४ ॥  
  
दुग्धं घृतं दन्तपत्रं वस्त्रं कर्पूरमेव वा ।  
कस्तूरीं घुसृणं चैलां लवङ्गं जातिपत्रकम् ॥ १४५ ॥  
  
फलं वा वस्तु यच्चान्यत् सकलं वा कदाचन ।  
अष्टोत्तरशतं जप्त्वा यस्मै कस्मै प्रयच्छति ॥ १४६ ॥  
  
स वश्यो जायते सत्यं नात्र कार्या विचारणा ।  
स्त्रियश्च सकला वश्या दासीभूता भवन्ति हि ॥ १४७ ॥  
  
हठाकर्षणमेतत्तु कथितं नान्यथा भवेत् ।  
पीतद्रव्येण संलिख्य धारयेदिन्द्रदिग्गतम् ॥ १४८ ॥  
  
नाम्ना सर्वाङ्गभूतोऽपि मूको भवति तत्क्षणात् ।  
सहस्रवदनश्चापि मूको भवति निश्चितम् ॥ १४९ ॥  
  
महानीलरसेनापि नाम संयोज्य पूर्ववत् ।  
दक्षिणाभिमुखो वह्नौ दग्ध्वा मारयतेऽचिरात् ॥ १५० ॥  
  
प्। ५०१)  
  
महिषाश्वपुरीषाभ्यां गोमूत्रैर्नाम चाङ्कितम् ।  
कृत्वा शरावमध्यस्थं विद्विष्टं सर्वजन्तुषु ॥ १५१ ॥  
  
युतं रोचनया नाम काकपक्षेण संलिखेत् ।  
नीलकर्पटके सम्यक् नीलसूत्रेण वेष्टयेत् ॥ १५२ ॥  
  
लम्बमानस्तदाकाशे परमुच्चाटनं भवेत् ।  
दुग्धलाक्षारोचनाभिर्महानीलरसेन च ॥ १५३ ॥  
  
लिखित्वा धारयेच्चक्रं सर्ववर्णान् वशं नयेत् ।  
अनेनैव विधानेन जलमध्ये विनिःक्षिपेत् ॥ १५४ ॥  
  
सौभाग्यमतुलं प्राप्य स्नानपानान्न संशयः ।  
एतन्मध्यगतां पृथ्वीं नागरीं वा सुराङ्गनाम् ॥ १५५ ॥  
  
सप्ताहात् क्षोभयेन्नित्यं ज्वालामालां विचिन्तयन् ।  
लिखित्वा पीतवर्णेन स्वीयचक्रं यदाऽर्चयेत् ॥ १५६ ॥  
  
पूर्वाशाभिमुखो भूत्वा स्तम्भयेत् सर्ववादिनः ।  
सिन्दूरेण लिखेच्चक्रं पूजयेदुत्तरामुखः ॥ १५७ ॥  
  
यदत्र दासो वशगो लोको भवति सर्वदा ।  
चक्रं गैरिकयाऽलिख्य पूजयेत् पश्चिमामुखः ॥ १५८ ॥  
  
प्। ५०२)  
  
सर्वाङ्गनावश्यकारी मोहकारी सदा भवेत् ।  
दक्षिणाभिमुखो भूत्वा नित्यं चक्रं यदाऽर्चयेत् ॥ १५९ ॥  
  
यस्य नाम्ना तस्य नित्यं महाहानिस्तु जायते ।  
चक्रं वह्निमुखो भूत्वा रात्रौ सम्पूजयेत् सुधीः ॥ १६० ॥  
  
स्तम्भविद्वेषणव्याधिशत्रूच्चाटनकारकम् ।  
रोचनालिप्तितं चक्रं दुग्धमध्ये वशङ्करम् ॥ १६१ ॥  
  
क्षिप्तं गोमूत्रमध्ये तु शत्रूच्चाटनकारकम् ।  
तैलस्थं चक्रराजं तु विद्वेषणकरं परम् ॥ १६२ ॥  
  
ज्वलज्ज्वलनमध्यस्थं सर्वशत्रुविनाशनम् ।  
एकायुतं जपं कुर्यात् प्रयोगेषु च साधकः ॥ १६३ ॥  
  
त्रिकोणं कुण्डमासाद्य सम्यक् शास्त्रविधानतः ।  
तस्मिन् होमं प्रकुर्वीत संस्कृते हव्यवाहने ॥ १६४ ॥  
  
प्रक्षाल्य गव्यदुग्धेन संशोध्य लवणं सुधीः ।  
चूर्णितं जुहुयान्मन्त्री सप्ताहाद्वशयेज्जनान् ॥ १६५ ॥  
  
प्। ५०३)  
  
दधिमध्वाज्यसंसिक्तैः सैन्धवैर्जुहुयात् पुनः ।  
वशयेत् सकलान् देवान् गन्धर्वान् किं सुपर्णकान् ॥ १६६ ॥  
  
विशुद्धं लवणप्रस्थं विभक्तं पञ्चधा पृथक् ।  
यस्य नाम्ना स वश्यः स्यादनेनैव न संशयः ॥ १६७ ॥  
  
शुद्धं लवणमादाय जुहुयान्मधुरान्वितम् ।  
जलं पञ्चाशतं दद्याद्वशं नयति वाञ्छितम् ॥ १६८ ॥  
  
  
दक्षिणकालिकार्चनविधानम्  
  
दक्षिणाया विशेषञ्च कथयामि विशेषतः ।  
कूर्चलज्जाद्वयं चान्ते आद्याबीजं तथैव च ॥ १६९ ॥  
  
योजयित्वा जपेद्विद्यामयुतं वशमानयेत् ।  
  
  
कालिकाध्यानम्  
  
नागयज्ञोपवीताञ्च चन्द्रार्धधृतमस्तकाम् ॥ १७० ॥  
  
जटाजूटसमायुक्तां महाकालसमीपगाम् ।  
अष्टोत्तरशतामन्त्र्य पूर्वद्रव्येण साधकः ॥ १७१ ॥  
  
तेनैव तिलकं कृत्वा वशयेज्जगतीमिमाम् ।  
शताभिमन्त्रितं कृत्वा रोचनातिलकेन तु ॥ १७२ ॥  
  
राजानं साधकश्रेष्ठो वशमानयति क्षणात् ।  
  
प्। ५०४)  
  
आद्ये चैकं तु बीजानां तथैवान्ते च एककम् ॥ १७३ ॥  
  
दक्षिणे कालिके चेति साध्यं संयोज्य मन्त्रवित् ।  
स्वाहान्तं मन्त्रमुच्चार्य भवेदाकर्षणं महत् ॥ १७४ ॥  
  
लोहिताङ्गुलिहस्तां च एकशूलधरां तथा ।  
महाकालाग्र आसीनां ध्यात्वा चाकर्षणञ्चरेत् ॥ १७५ ॥  
  
स्थावरं जङ्गमं चैव पातालतलगं तथा ।  
आकर्षयति मन्त्रज्ञः किमन्यत् भुवि योषितः ॥ १७६ ॥  
  
शेषञ्च वशवत् कुर्यादुच्चाटनमथोच्यते ।  
पिङ्गाक्षीं कृष्णवर्णाञ्च कर्त्रीखर्परधारिणीम् ॥ १७७ ॥  
  
ध्यात्वा चोच्चाटयेच्छत्रून् पूर्ववज्जपमाचरेत् ।  
अन्ते च ठद्वयं दत्त्वा प्रजपेन्मनुमुत्तमम् ॥ १७८ ॥  
  
कपिलां द्विभुजां कर्त्रीकपालसव्यदक्षिणम् ।  
  
प्। ५०५)  
  
उत्थितां सन्नतां ध्यायेत् साधको रिपुमारणे ।  
  
  
ध्यानानुसारेण फलकथनम्  
  
विशेषः कथितः काल्याः सामान्यमथ वक्ष्यते ।  
उच्चाटयति पिङ्गाक्षी सन्द्रावयति केकरा ॥ १८० ॥  
  
विद्रावयति मुक्तास्या सन्तत्रासयति घूर्णिता ।  
विक्षोभयति सङ्क्षुब्धा सम्पातयति सन्नता ॥ १८१ ॥  
  
सङ्कोचयति वित्रस्ता प्रबुद्धा वा प्रबोधयेत् ।  
यं यं भावं जनो ध्यायेत् तत्र तत्र स्मरेदपि ॥ १८२ ॥  
  
अत्र सर्वत्र कर्तव्यं भावमात्रस्य चिह्नितम् ।  
उच्चाटनादि सर्वत्र मैथुनान्ते समाचरेत् ॥ १८३ ॥  
  
धूस्तूरकाष्ठयोगेन चितावह्नौ च मन्त्रवित् ।  
उलूककाकपक्षैश्च होमाच्छत्रून् विनाशयेत् ॥ १८४ ॥  
  
उच्चाटनार्थं शत्रूणां होमं कुर्याच्च मन्त्रवित् ।  
पूर्वोक्तेन विधानेन चिताकाष्ठहुताशने ॥ १८५ ॥  
  
प्। ५०६)  
  
उलूककाकपक्षाभ्यां कृत्वा होमं विनिर्दशेत् ।  
विद्वेषणविधानेन अन्योन्यकलहान्वितम् ॥ १८६ ॥  
  
उलूकपक्षहोमेन गर्भपातो भवेत् स्त्रियाः ।  
सहस्रेण प्रमाणेन कुर्याद्धोमं यथाविधि ॥ १८७ ॥  
  
श्मशानाङ्गारमादाय मङ्गले वासरे निशि ।  
कृष्णवस्त्रेण संवेष्ट्य बध्नीयात् रक्ततन्तुभिः ॥ १८८ ॥  
  
शताभिमन्त्रितं तच्च निःक्षिपेदरिमन्दिरे ।  
सप्ताहाभ्यन्तरे तस्य ध्रुवमुच्चाटनं भवेत् ॥ १८९ ॥  
  
महाचीनद्रुमरसेनाक्तं पिण्डं विधाय च ।  
यन्नाम्ना दीयते तच्च सोऽचिरान्मृत्युमर्हति ॥ १९० ॥  
  
नरास्थिनि लिखेन्मन्त्रं क्षारयुक्त हरिद्रया ।  
सहस्रं परिसञ्जप्य निशायां रविवासरे ॥ १९१ ॥  
  
क्षिप्यते यस्य गेहे तु तस्य मृत्युस्त्रिमासतः ।  
क्षेत्रे तु शस्यहानिः स्याज्जवहानिस्तुरङ्गमे ॥ १९२ ॥  
  
प्। ५०७)  
  
धनहानिर्धनागारे ग्राममध्ये तु तत्क्षयः ।  
द्वेष्यद्वेषकयोर्नाम्नि तयोर्द्वेषो महान् भवेत् ॥ १९३ ॥  
  
  
पुत्तलीप्रयोगकथनम्  
  
मन्त्रं कृष्णतृतीयादि प्रजपेद्यावदष्टमीम् ।  
पुत्तलीः पञ्च कुर्वीत साङ्गोपाङ्गाः शुभाः समाः ॥ १९४ ॥  
  
एका साध्यद्रुमेण स्यादन्या पिष्टमयी तथा ।  
चक्रिहस्तमृदाऽन्या स्यादन्यामधुमयी तथा ॥ १९५ ॥  
  
लवणं पञ्चसम्भूतं चूर्णितं दुग्धशोधितम् ।  
प्रोक्षयेच्च तथा क्षीरदध्याज्यमधुभिः क्रमात् ॥ १९६ ॥  
  
गुडाज्यमधुभिः सम्यक् मिश्रितेनाम्बुना ततः ।  
कुर्वीत पुत्तलीं सौम्यां सर्वावयवशोभिताम् ॥ १९७ ॥  
  
पुत्तल्यां जीवमाधाय मन्त्रन्यासं ततः परम् ।  
रक्तवस्त्रधरां शुद्धां पुत्तलीं दारुणा कृताम् ॥ १९८ ॥  
  
अधोमुखीं हुनेत् कुण्डे पिष्टजामासनादधः ।  
मृण्मयीं प्रतिमां पाददेशे न्यस्येत्तथात्मनः ॥ १९९ ॥  
  
मधूच्छिष्टमयीं व्योम्नि कुण्डस्योर्ध्वं प्रलम्बयेत् ।  
लवणेन कृतां पश्चात् प्रतिमां संस्पृशन् जपेत् ॥ २०० ॥  
  
निजमन्त्रं यथान्यायमष्टोत्तरसहस्रकम् ।  
  
प्। ५०८)  
  
अग्निमादाय सन्दीप्य साध्यनक्षत्रदारुभिः ॥ २०१ ॥  
  
तस्मिन्नभ्यर्च्य मन्त्रोक्तां देवतां रूप्यपत्रके ।  
कुशीतराजिदूर्वाभिर्दत्त्वाऽर्घ्यं प्रणमेत् सुधीः ॥ २०२ ॥  
  
मन्त्रैरेतैः प्रयोगादावन्ते च यतमानसः ।  
त्वरानन्दन शत्रुघ्न निशायां हव्यवाहन ॥ २०३ ॥  
  
हविषा मन्त्रदत्तेन तृप्तो भव मया सह ।  
जातवेदो महादेव तप्तजाम्बूनदप्रभ ॥ २०४ ॥  
  
स्वाहापते विश्वभक्ष लवणं दह शत्रुहन् ।  
ॐ दुर्गे सर्वविपर्यासि ग्रस्तं युक्तं त्वया जगत् ॥ २०५ ॥  
  
महादेवि नमस्तुभ्यं वरदे वरदा भव ।  
तमोमयि महादेवि महादेवस्य सुव्रते ॥ २०६ ॥  
  
क्रिया मे पुरुषं हुत्वा वशमानय देहि मे ।  
ॐ दुर्गे दुर्गे दुर्गासि दुर्गसंरोधनाकुले ॥ २०७ ॥  
  
शङ्खचक्रधरे देवि दुष्टशत्रुभयङ्करि ।  
नमस्ते दह मे शत्रुं वशमानय चण्डिके ॥ २०८ ।  
  
शाकम्भरि महादेवि शरणं मे भवाऽनघे ।  
भद्रकालि भवाभीतिभद्रसिद्धिप्रदायिनि ॥ २०९ ॥  
  
सपत्नान् मे हन हन दह तापय शोषय ।  
प्राणासिशक्तिरुद्राद्यैरुत्क्रम्योत्कृत्य चानय ॥ २१० ॥  
  
महादेवि महाकालि रक्षास्थानस्थितेऽम्बिके ।  
साध्यं संहृत्य निर्वर्त्यं पुत्तलीं साधकोत्तमः ॥ २११ ॥  
  
प्। ५०९)  
  
मूलमन्त्रं समुच्चार्य जुहुयादेधितेऽनले ।  
प्रथमो दक्षपादश्च तत्करस्तदनन्तरम् ॥ २१२ ॥  
  
शिवदूतीयमाख्यातं वामहस्तं ततः परम् ।  
मध्यादूर्ध्वं पञ्चमः स्यादर्धोऽंशः षष्ठ ईरितः ॥ २१३ ॥  
  
सप्तमो वामभागः स्यादेवं भागक्रमः स्मृतः ।  
सप्त सप्त विभागो वा प्रयोगेषु यथाविधि ॥ २१४ ॥  
  
हुत्वैवमर्चयेदग्निं प्रणमेद्दण्डवत्ततः ।  
यजमानो धनैर्धान्यैः प्रीणयेद् गुरुमात्मनः ॥ २१५ ॥  
  
अनेन मनुना मन्त्री वशयेदसुरान् सुरान् ।  
किं पुनर्मनुजान् भूपान् सद्योऽप्यस्य विमोहिताः ॥ २१६ ॥  
  
मारणे पूर्वसम्प्रोक्तं पुत्तलीनां चतुष्टयम् ।  
निवेशयद् यथापूर्वं साधकेन्द्रो यथाविधि ॥ २१७ ॥  
  
अपरां वक्ष्यमाणेन विधानेन प्रकल्पयेत् ।  
वराहपारावतविट् तिलद्रुमैश्च रामठैः ॥ २१८ ॥  
  
रिपोर्नखैश्च केशैश्च तथा वामाङ्घ्रिरेणुजैः ।  
स्नुहिक्षीरेण सम्पिष्टैः पूर्वोक्तलवणान्वितैः ॥ २१९ ॥  
  
प्। ५१०)  
  
विधाय पुत्तलीः सम्यक् प्राणस्थापनमाचरेत् ।  
जपपूजादिकं कुर्यात् प्रागुक्तवर्त्मना सुधीः ॥ २२० ॥  
  
ततः पूर्वोदिते भागे रात्रौ प्रज्वलितेऽनले ।  
दुर्गां वा भद्रकालीं वा समाराध्य यथाविधि ॥ २२१ ॥  
  
धारयेन्निशितं शस्त्रं सव्यहस्तेन साधकः ।  
वामं पादं समारुह्य दक्षिणं ध्रुवमानसः ॥ २२२ ॥  
  
छित्त्वा छित्त्वा हुनेन्मन्त्री निराहारो जितेन्द्रियः ।  
कृष्णाष्टमीं समारभ्य यावत् कृष्णचतुर्दशी ॥ २२३ ॥  
  
अनेनैव विधानेन होमं कुर्याद्विचक्षणः ।  
द्विसप्ताहप्रयोगेण मारयेत् रिपुमात्मनः ॥ २२४ ॥  
  
क्रूरे रोगे ग्रहे सर्पे तर्जन्या संस्पृशन् जपेत् ।  
स्मृत्वा शूलधरां देवीं देवांश्च तत्क्षणाज्जयेत् ॥ २२५ ॥  
  
दर्भितं साध्यनामानं समुद्दिष्टञ्च संलिखेत् ।  
कुलालमृत्तिकायां तु प्रतिमायां हृदि न्यसेत् ॥ २२६ ॥  
  
प्। ५११)  
  
कृतप्राणप्रतिष्ठां तां पूजितां कुसुमादिभिः ।  
विधायाग्निं जपेन्मन्त्रमष्टोत्तरसहरकम् ॥ २२७ ॥  
  
सङ्ख्यासम्पूर्णमात्रेण वशमायाति वाञ्छितम् ।  
अभ्यर्च्य च ततः पश्चात् तीक्ष्णतैलेन मन्त्रवित् ॥ २२८ ॥  
  
कृत्वायुतं विधायार्घ्यं तीक्ष्णतैलेन च पुनः ।  
तेषु सम्पातयेद् भूयः स्पृष्ट्वा तान्ययुतं जपेत् ॥ २२९ ॥  
  
वेधयेत् परसेनायां क्षणान्नष्टा दिशो दश ।  
प्राप्नुयान्नष्टसञ्ज्ञायां पलायनपरायणः ॥ २३० ॥  
  
जपित्वा सिद्धगुञ्जानां कुडवञ्चानलोदरे ।  
निःक्षिपेत् शत्रुसेनायां गूढं रात्रिसमागमे ॥ २३१ ॥  
  
ज्वरमारीमहारागैः पीडितः सैन्यनायकः ।  
परस्परविरोधेन गच्छेद्विगतचेष्टया ॥ २३२ ॥  
  
शिलासंस्तम्भने मन्त्री करैकसुरसम्भवैः ।  
साध्यपादरजोयुक्तो होमादुच्चाटयेत् रिपून् ॥ २३३ ॥  
  
करे दारुमयीं कृत्वा प्रतिमामतिशोभनाम् ।  
शप्तां प्रतिष्ठितप्राणां छेदयेदङ्गशः पुरः ॥ २३४ ॥  
  
काकोलूकवसायुक्तमष्टोत्तरसहस्रकम् ।  
  
प्। ५१२)  
  
कृष्णपक्षे चतुर्दश्यां श्मशाने हव्यवाहने ॥ २३५ ॥  
  
जुहुयाज्जायते शतुर्यमगेहं दिनत्रयात् ।  
उन्मत्तसमिधां होमान्मत्ताः स्युः शत्रवः क्षणात् ॥ २३६ ॥  
  
उलूककाकयोः पक्षं सवसारक्तसंयुतम् ।  
जुहुयान्निशि कान्तारे शत्रु कालातिथिर्भवेत् ॥ २३७ ॥  
  
शत्रोः प्रतिकृतिं मन्त्री प्रतिष्ठितसमीरणाम् ।  
विषलिप्तविलिप्ताङ्गीमभ्युक्ष्य निक्षिपेज्जले ॥ २३८ ॥  
  
ज्वराक्रान्तो भवेच्छीघ्रं दुग्धसेकात् सुखं नयेत् ।  
  
  
प्रकारान्तरप्रयोगकथनम्  
  
तर्जनीत्रिशिखं दोर्भ्यां धारयन्तीं भयङ्करीम् ॥ २३९ ॥  
  
रक्तां ध्यात्वा रवेर्विम्बे प्रजपेदयुतं मनुम् ।  
मारयेदविवादेन रिपून् बन्धुसमन्वितान् ॥ २४० ॥  
  
प्। ५१३)  
  
खड्गखेटदरां क्रुद्धां सिंहस्थां रविमण्डले ।  
ध्यात्वा मन्त्रं जपेन्मन्त्री पूर्ववन्नाशयेदरीन् ॥ २४१ ॥  
  
चापबाणधरां भीमां सिंहस्थां ज्वलनोपमाम् ।  
सृजन्तीं बाणनिवहान् धारयन्तीं च तर्जनीम् ॥ २४२ ॥  
  
ध्यात्वा जपेन्निजं मन्त्रमयुतं जलमध्यतः ।  
रिपुञ्च परसेनाञ्च शीघ्रमुच्चाटयेद् ध्रुवम् ॥ २४३ ॥  
  
प्रेतपिण्डं समादाय गोलकं कारयेत्ततः ।  
साध्यनामाङ्कितं कृत्वा शत्रुसदृशपुत्तलीम् ॥ २४४ ॥  
  
जीवं तत्र निधायैव चिताग्नौ प्रक्षिपेत्ततः ।  
एकायुतं जपं कृत्वा त्रिरात्रान्मारणं भवेत् ॥ २४५ ॥  
  
पूर्ववत् पुत्तलीं कृत्वा जप्त्वा च पूर्ववर्त्मना ।  
महाज्वाला भवेत्तस्य तप्तताम्रशलाकया ॥ २४६ ॥  
  
गुह्यद्वारे प्रविन्यस्य सप्ताहान्मरणं रिपोः ।  
कुण्डलिन्या मुखे क्षिप्त्वा वैरिणं साधकोत्तमः ॥ २४७ ॥  
  
तस्मात् कालाग्निमध्ये च प्रक्षिप्य दहनञ्चरेत् ।  
प्रातरेव विभाव्याथ जपेदयुतसङ्ख्यकम् ॥ २४८ ॥  
  
त्रिसप्ताहप्रयोगेण रिपुर्याति यमालयम् ।  
  
प्। ५१४)  
  
भूर्जपत्रे स्वर्णपत्रे निम्बपत्रे विलिख्य च ॥ २४९ ॥  
  
पूजां कृत्वा दहेदग्नौ तदा शत्रुनिकृन्तनम् ।  
वह्निपत्रे रिपोर्विद्यां लिखित्वा पत्रकेऽमले ॥ २५० ॥  
  
पुटान्तं मन्त्रमुद्भाव्य पटे कृत्वा विदर्भ्य च ।  
सहस्रजन्मभिर्जप्त्वा विद्या न हि फलप्रदा ॥ २५१ ॥  
  
पत्राभावे कुले पात्रे रक्तचन्दननिर्मितम् ।  
वह्निबीजं पुटं कृत्वा दृष्ट्या दग्ध्वा विचिन्त्य च ॥ २५२ ॥  
  
वामहस्तेन जुहुयाल्लुप्तं स्यान्नात्र संशयः ।  
पद्मपत्रे यस्य मन्त्रं पुटीकृत्य च दीपनैः ॥ २५३ ॥  
  
मृण्मध्ये निक्षिपेत्तोये तद्वद्बोधो भविष्यति ।  
वाङ्मायाकमलाबीजं दीपनं परिकीर्तितम् ॥ २५४ ॥  
  
मृत्पात्रे तु मृतं लिख्य मृदा तीर्थ पुटीकृतम् ।  
जले च निक्षिपेन्मन्त्रं पुनर्नव इतीरितः ॥ २५५ ॥  
  
प्। ५१५)   
  
यन्मनुं तं मनुं दग्धं नवोदितशशी यथा ।  
कारयेदक्षवृक्षेणाऽप्येदायुध पञ्चकम् ॥ २५६ ॥  
  
शङ्खखड्गरथाङ्गानि शार्ङ्गकौमोदकी क्रमात् ।  
पञ्चगव्येषु निक्षिप्य तानि स्पृष्ट्वा जपेन्मनुम् ॥ २५७ ॥  
  
अवटान् पञ्च निखनेद्दिक्षु पुर्वोदितक्रमात् ।  
अवटेषु च पूर्णेषु पञ्चगव्येन साधकः ॥ २५८ ॥  
  
अधराणि प्रजनानि पञ्चघोषपुरःसरम् ।  
निवसेत्तस्य मध्यादि पूजां कृत्वा यथाविधि ॥ २५९ ॥  
  
बालुकाभिः समापूर्य मृद्भिः कुर्यात् समन्ततः ।  
बलिञ्च विकिरेत्तत्र तेषां मन्त्री यथाक्रमात् ॥ २६० ॥  
  
दिक्पतिभ्यो बलिं दत्त्वा ब्राह्मणान् भोजयेत्ततः ।  
दीनांश्च कृपणादींश्च तोषयेद् भोजनादिभिः ॥ २६१ ॥  
  
गुरवे दक्षिणां दद्यात् यथावित्तानुसारतः ।  
यत्रेयं विहिता रक्षा देशे वा नगरेऽपि वा ॥ २६२ ॥  
  
ग्रामे गेहे तथा क्षेत्रे वर्धन्ते सम्पदः सदा ।  
अग्न्युत्पातादयो दोषा भूतप्रेतादि संयुताः ॥ २६३ ॥  
  
अभिचारकृताः कृत्यरिपुचौराद्युपद्रवाः ।  
नेक्षन्तां तां दिशं भीत्या तर्जिता देवताज्ञया ॥ २६४ ॥  
  
प्। ५१६)   
  
यस्माच्च कथितं ग्रन्थं षट्कर्मविधिमुत्तमम् ।  
गोप्तव्यञ्च प्रयत्नेन नान्यथा नरकं व्रजेत् ॥ २६५ ॥  
  
हृदि कालीं यजेद्यत्नात् ध्यानं तस्याः प्रचक्षते ।  
  
  
कालिकाध्यानम्  
  
ध्यायेत् कालीं करालास्यां सुदंष्ट्रां भीमलोचनाम् ॥ २६६ ॥  
  
स्फुरन्मरकतश्रेणीं करकाञ्चीं दिगम्बरीम् ।  
वीरासनसमासीनां महाकालोपरिस्थिताम् ॥ २६७ ॥  
  
श्रुतिमूलसमाकीर्णां सृक्कणीं चण्डनादिनीम् ।  
मुण्डमालागलद्रक्तचर्चितां पीवरस्तनीम् ॥ २६८ ॥  
  
मदिरामोदितास्फालकम्पिताखिलमेदिनीम् ।  
वामे खड्गमुण्डखण्डधारिणीं दक्षिणे करे ॥ २६९ ॥  
  
वराभययुतां घोरवदनां लोलजिह्विकाम् ।  
शकुन्तपक्षिसंयुक्तां बालचन्द्रविभूषिताम् ॥ २७० ॥  
  
शिवाभिर्घोररावाभिः सेवितां प्रलयोदिताम् ।  
चण्डहासचण्डनादचण्डस्फोटैश्च भैरवैः ॥ २७१ ॥  
  
गृहीत्वा नरकङ्कालं जयशब्दपरायणैः ।  
सेविताशेषसिद्धौघसेवितैः सेवितां सदा ॥ २७२ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये एकोनविंशोल्लासः ॥ १९ ॥  
  
  
विंश उल्लासः  
  
  
लुकीविद्याविवेचनम्  
  
अथ चात्रसमासेन लुकी विद्या प्रचक्ष्यते ।  
भौमवारे निशीथे च चतुष्पथगतो नरः ॥ १ ॥  
  
दिग्वासा मुक्तकेशश्च मकारपञ्चकैः सह ।  
स्वकल्पोक्त विधानेन सम्पूज्य निजदेवताम् ॥ २ ॥  
  
माषभक्तबलिं दद्यात् सदग्धमीनशोधितम् ।  
अष्टोत्तरसहस्रं तु जप्त्वा स्तुत्वा च साधकः ॥ ३ ॥  
  
सोऽदर्शनो भवत्याशु षण्मासाभ्यासयोगतः ।  
  
  
वेतालसिद्धिकथनम्  
  
अथ वक्ष्ये च वेताल सिद्धिं सर्वोत्तमोत्तमाम् ॥ ४ ॥  
  
बिल्ववृक्षोद्भवं काष्ठं श्मशाने साधकोत्तमः ।  
भौमवारे मध्यरात्रौ गत्वा कुलयुगान्वितः ॥ ५ ॥  
  
खनित्वा काष्ठं लक्षं वै जपेन्महिषमर्दिनीम् ।  
सहस्रं होमयेद्वीरस्तत्रैव पितृकानने ॥ ६ ॥  
  
प्। ५१९)  
  
काष्ठमुद्धृत्य तेनैव दण्डं पादुकचिह्नितम् ।  
कृत्वा दुर्गाष्टमीरात्रौ श्मशाने निःक्षिपेत्ततः ॥ ७ ॥  
  
तस्योपरि शवं कृत्वा निजदेवीं प्रपूज्य च ।  
शवासनगतो वीरो जपेदष्टसहस्रकम् ॥ ८ ॥  
  
ततो मातृबलिं दद्यात् काष्ठमामन्त्रयेत्ततः ।  
स्फें स्फें दण्ड महाभाग योगिनीहृदयप्रिय ॥ ९ ॥  
  
मम हस्तस्थितो देव ममाज्ञां परिपालय ।  
एवमामन्त्र्य वेतालं यत्र यत्र प्रपूज्यते ॥ १० ॥  
  
तत्र तूर्णं विहायाथ पुनरायाति कौलिकम् ।  
गच्छ गच्छ महाभागे पादुके वरवर्णिनि ॥ ११ ॥  
  
मत्पादस्पर्शमात्रेण स याति शतयोजनम् ।  
एवमामन्त्र्य पादुकां दद्यात् पादतले ततः ॥ १२ ॥  
  
यत्रेच्छा वर्तते तस्य तत्र गच्छेद् यथासुखम् ।  
  
  
खड्गसिद्धिकथनम्  
  
अथ वक्ष्ये खड्गसिद्धिं साधकानां हिताय च ॥ १३ ॥  
  
अष्टलौहं समादाय पञ्चाशदङ्गुलं मतम् ।  
कृत्वा तत्र मूलमन्त्रं लिखित्वा प्रजपेन्मनुम् ॥ १४ ॥  
  
पूर्वसङ्ख्यं पूर्वमन्त्रं जप्त्वा च तदनन्तरम् ।  
तत् सहस्रं ततो हुत्वा महाशवकलेवरे ॥ १५ ॥  
  
प्। ५२०)  
  
खनित्वा जीववृक्षाग्रे बद्ध्वा शुष्कं तु कारयेत् ।  
कुलाष्टम्यामर्धरात्रे चितामध्ये समाहितः ॥ १६ ॥  
  
प्रीति पूर्वं समामन्त्रा हुनेत् पितृवने ततः ।  
मधुरत्रयसंयुक्तं बिल्वपत्रेण संयुतम् ॥ १७ ॥  
  
पादादिमूर्धपर्यन्तं होमान्ते बलिमाहरेत् ।  
बल्यन्ते सा महामाया देवी महिषमर्दिनी ॥ १८ ॥  
  
आयाति वरपूर्णास्या वरहस्ता हसोन्मुखी ।  
गृध्रवदतिशब्देन खड्गमुत्तोल्य धारयेत् ॥ १९ ॥  
  
घोरदंष्ट्रे महाकालि करवालस्वरूपिणि ।  
काम् ईम् ऊं कुरु कल्याणि विपक्षादपि विस्तरम् ॥ २० ॥  
  
तत एवं समामन्त्र्य यमुद्दिश्य क्षिपेन्नरः ।  
छित्त्वा छित्वा पुनश्छित्त्वा गतोऽप्याकृष्यते पुनः ॥ २१ ॥  
  
  
फेत्कारिणीसिद्धिकथनम्  
  
फेत्कारिण्यां महासिद्धिं वक्ष्यामि तन्त्रवर्त्मना ।  
कुलमीनं कुलद्रव्यं कुलमद्यं कुलेश्वरम् ॥ २२ ॥  
  
प्। ५२१)  
  
कुलस्थाने समानीय दत्त्वा देव्यै प्रयत्नतः ।  
विधिवत् पूजनं कृत्वा साधकः स्थिरमानसः ॥ २३ ॥  
  
अष्टोत्तरसहस्रं तु जप्त्वा भूमितले स्थितः ।  
भूमौ फूत्कारमात्रेण विवरं तत्र जायते ॥ २४ ॥  
  
शतयोजनदूरे वा यत्र साध्यस्थितिर्भवेत् ।  
तत्रैव गमनं तस्य भूतलान्तः प्रसर्पिणः ॥ २५ ॥  
  
एवं विवरमध्ये च गवाक्षैरपि साधकः ।  
कायसङ्कोचमासाद्य गच्छत्यविकलो नरः ॥ २६ ॥  
  
  
खेचरीसिद्धिकथनम्  
  
खेचराख्यां महासिधिं प्रवक्ष्येऽहमतः परम् ।  
यादिक्षान्तं चतुर्भागे सिन्दूररजसा लिखेत् ॥ २७ ॥  
  
स्वीयचक्रं मातृकार्णैः संवेष्ट्य चैव मध्यतः ।  
पूजयेत् रात्रिसमये कुलाचारक्रमेण तु ॥ २८ ॥  
  
तत्क्षणात् साधकश्रेष्ठः खेचरो भवति ध्रुवम् ।  
एवं षण्मासयोगेन सिद्धो भवति साधकः ॥ २९ ॥  
  
प्। ५२२)  
  
अथ षडङ्गदेवता  
  
ओङ्कारस्फटिकश्यामनीलकृष्णारुणार्च्चिषः ।  
वरदाभयधारिण्यः प्रधानतनवः स्त्रियः ॥ ३० ॥  
  
देवताङ्गे षडङ्गः स्यात् सकलीकरणं भवेत् ।  
अञ्जलिञ्चार्घ्यवत् कृत्वा परमीकरणं भवेत् ॥ ३१ ॥  
  
अमृतीकरणे देवि मुद्रा स्यादनुरूपिणी ।  
हृदयं मध्यमानामा तर्जनीभिः स्मृतं शिरः ॥ ३२ ॥  
  
मध्यमातर्जनीभ्यां स्यादङ्गुष्ठेन शिखा स्मृता ।  
दशभिः कवचं प्रोक्तं तिसृभिर्नेत्रमीरितम् ॥ ३३ ॥  
  
प्रोक्ताङ्गुलीभ्यां मन्त्रं स्यात्ततस्तालत्रयं शिवे ।  
दिशस्तेनैव बध्नीयात् छोटिकाभिः समन्ततः ॥ ३४ ॥  
  
  
अथ कालिकाकल्पं  
  
शिव उवाच -  
  
सङ्कटे राजभवने कारागारेषु बन्धने ।  
स्मरणात् कालिका देवी सर्वबन्धविमोचिनी ॥ ३५ ॥  
  
चित्स्वरूपा महाकाली विष्णुरूपा महेश्वरी ।  
ब्रह्माणी देवगन्धर्वसेविता शिवगेहिनी ॥ ३६ ॥  
  
प्। ५२३)  
  
ब्रह्मविष्णु प्रसूतेयं शिवमायात्मिका परा ।  
साधकस्य क्षणं ध्यानात् प्रत्यक्षा सुरवन्दिता ॥ ३७ ॥  
  
प्रभावं कालिकादेव्या वक्तुं न शक्यते प्रिये ।  
शतकोटिमुखेनापि पञ्चभिश्च कथं प्रिये ॥ ३८ ॥  
  
अस्माकं जननी देवी भक्त्या स्वदेहगामिनी ।  
आदौ माता तथा गुप्ता मागुरीत्यभिधीयते ॥ ३९ ॥  
  
मम साम्राज्यसाहाय्यं ममैव सिद्धिदायिनी ।  
मम प्रभुत्वमापन्ना मम माता यशस्विनी ॥ ४० ॥  
  
तया विना जगदद्धात्रि स्पन्दितुं नैव शक्यते ।  
इत्युक्त्वा शङ्करो मोहात् मूर्च्छितः पुनरुद्गतः ॥ ४१ ॥  
  
शिवदेहाद् घोररूपो भैरवः समजीजनत् ।  
जातोऽसौ शङ्करो देव्याः पादपद्मं समाश्रितः ॥ ४२ ॥  
  
आलिङ्ग्य पार्वती तेन रूपेण वपुरुच्यते ।  
  
प्। ५२४)  
  
केवलं ध्यानयोगेन सर्वसिद्धिमुपालभेत् ॥ ४३ ॥  
  
सम्पूज्य लक्षमात्रं तु जप्त्वा त्रिदशतारिणीम् ।  
प्रयोगप्रभवा देवी प्रसन्न भक्तवत्सला ॥ ४४ ॥  
  
अर्कपुष्पसहस्रेण पूजिता वरदायिनी ।  
सहस्रं परिजप्यैतत् सन्ध्यायां रविवासरे ॥ ४५ ॥  
  
धनवान् कामभोगीशो भवेत् सर्वजनप्रियः ।  
सहस्रं परिजप्येत विपुलां कवितां लभेत् ॥ ४६ ॥  
  
महदैश्वर्यमाप्नोति धर्मपत्नीरतो निशि ।  
रक्तपुष्पशतेनापि मण्डिते कुजवासरे ॥ ४७ ॥  
  
ब्रह्मपुष्पशतेनापि रक्तचन्दनचर्चितः ।  
सम्पूज्य राजसम्मानं कुजवारे निशार्धके ॥ ४८ ॥  
  
धर्मक्षेत्रे पद्मपुष्पैः सहस्रैः परिपूजयेत् ।  
रवौ वारे त्रयोदश्यां हविष्याशी जितेन्द्रियः ॥ ४९ ॥  
  
सहस्रं परिजप्येत विपुलां कवितां लभेत् ।  
पुत्रदाता निशाभागे धरपत्नीसाहयवान् ॥ ५० ॥  
  
सञ्जपेन्निजशय्यायां निशि संयतमानसः ।  
दीर्घमायुर्वशकरं पुत्रं संलभतेऽचिरात् ॥ ५१ ॥  
  
प्। ५२५)  
  
रोचनाप्रस्थमात्रं तु मन्त्रेणानेन मन्त्रितम् ।  
शतमष्टोत्तरं मन्त्रं धारयेत्तिलकं यदि ॥ ५२ ॥  
  
राजानोऽपि हि दासत्वं भजन्ते किं परे जनाः ।  
परनारीरता ये वा जपन्ति पश्चिमामुखाः ॥ ५३ ॥  
  
सहस्रं कालिका मन्त्रं धनाढ्यास्ते भवन्ति हि ।  
चतुष्पथे सहस्रार्धं मुक्तकेशो दिगम्बरः ॥ ५४ ॥  
  
अष्टवारं जपेद्योऽपि तस्य प्रीता च कालिका ।  
अचलां कमलां लब्ध्वा सुखं प्राप्नोति भूतले ॥ ५५ ॥  
  
कर्पूरपूइतमुखो निजनारीसमागमे ।  
जपेत्तु कालिकाध्यानादष्टाधिकशतं निशि ॥ ५६ ॥  
  
सुप्रीता कालिका स्वप्ने दर्शनं प्रददाति च ।  
मत्स्याशी नित्यमांसाशि रात्रौ पश्चिमदिङ्मुखः ॥ ५७ ॥  
  
शतमष्टोत्तरं कृत्वा यो जपेदर्धरात्रकम् ।  
सत्यं सत्यं पुनः सत्यं तच्छतुर्यमवल्लभः ॥ ५८ ॥  
  
प्। ५२६)  
  
अर्कारण्ये जपेद्व्याघ्रचर्मणि प्रतिवासरम् ।  
अष्टौ दिनानि लभ्येत कन्यां शीलगुणान्विताम् ॥ ५९ ॥  
  
अर्कवृक्षस्य मूले तु यो जपेत्त्रिदिनं निशि ।  
सहस्रार्धप्रमाणेन धनदेन समो भवेत् ॥ ६० ॥  
  
सहस्रं परिजप्येत निशायां मङ्गले निशि ।  
चतुष्पथे महारोगान्मुक्तो रोगी भवेद् ध्रुवम् ॥ ६१ ॥  
  
भगलिङ्गस्य संयोगी पश्चिमाभिमुखी जनः ।  
तस्य दारिद्र्यसन्न्यासं करोति जपमस्तके ॥ ६२ ॥  
  
निजरामाभिगमने प्रक्षाल्य भगलिङ्गकम् ।  
तज्जलं ताम्रपात्रेषु संस्थाप्य तर्पणं चरेत् ।  
मूलमन्त्रेण देवेशि लभते महतीं श्रियम् ॥ ६३ ।  
  
  
सप्तशतीप्रयोगविधानम्  
  
प्रथमचरितस्य ब्रह्म-ऋषिर्गायत्रीच्छन्दो महाकालीदेवता नन्दा शक्ती रक्तदन्तिका बीजमग्निस्तत्त्वं महाकालीप्रीत्यर्थं जपे विनियोगः ।  
  
प्। ५२७)  
  
मध्यमचरितस्य विष्णुर्-ऋषिमहालक्ष्मीर्देवताऽनुष्टुप्छन्दः शाकम्भरी शक्तिर्दुर्गा बीजं सूर्यस्तत्त्वं महालक्ष्मीप्रीत्यर्थं जपे विनियोगः ।  
  
उत्तमचरितस्य रुद्र ऋषिः सरस्वती देवता उष्णिक्छन्दो भीमा शक्तिर्भ्रामरी बीजं वायुस्तत्त्वं सरस्वतीप्रीत्यर्थं जपे विनियोगः ।  
  
दशवक्त्रा दशभुजा दशपादाञ्जनप्रभा ।  
विशालया राजमाना त्रिंशल्लोचनमालया ॥ ६४ ॥  
  
प्रस्फुरत् कुलदंष्ट्राभा भीमरूपा भयङ्करी ।  
खड्गबाणगदाशूलशङ्खचक्रभुशुण्डिभृत् ॥ ६५ ॥  
  
परिघं कार्मुकं शीर्षं निश्च्योतद्रुधिरं दधौ ।  
मधुकैटभयोर्युद्धे यैषा सा तामसी शिवा ॥ ६६ ॥  
  
श्वेतानना नीलभुजा सुश्वेतस्तनमण्डला ।  
रक्तमध्या रक्तदेहा नीलजङ्घोरुजानुका ॥ ६७ ॥  
  
चित्रानुलेपना कान्ता सर्वसौभाग्यशालिनी ।  
अष्टादशभुजा पूज्या सा सहस्रभुजा रणे ॥ ६८ ॥  
  
प्। ५२८)  
  
आयुधान्यत्र वक्ष्यन्ते दक्षिणाधः करक्रमात् ।  
अक्षमालां तु मुषलं बाणासिं कुलिशं गदाम् ॥ ६९ ॥  
  
चक्रं त्रिशूलं परशुं शङ्खखेटक पाशकम् ।  
शक्तिदण्डचर्मपाशं पानपात्रं कमण्डलुम् ॥ ७० ॥  
  
अलङ्कृतभुजामेभिरायुधैः परमेश्वरीम् ।  
स्मर्तव्या स्तुतिकालादौ महिषासुरमर्दिनी ॥ ७१ ॥  
  
इत्येषा राजसी मूर्तिः सर्वदेवमयी मता ।  
एवं ध्यात्वा नरो नित्यं लभेतेप्सितमात्मनः ॥ ७२ ॥  
  
गौरीदेहात् समुत्पन्ना या सत्त्वैकगुणाश्रया ।  
साक्षात् सरस्वती प्रोक्ता शुम्भासुरनिबर्हिणी ॥ ७३ ॥  
  
दधौ चाष्टभुजा बाणं मुषलं शूलचक्रकम् ।  
शङ्खघण्टालाङ्गलञ्च कार्मुकञ्च तथा परम् ॥ ७४ ॥  
  
ध्येया सा स्तुतिकालादौ वधे शुम्भनिशुम्भयोः ।  
  
  
अथ मन्त्रोद्धारः  
  
वाराहीतन्त्रे -  
  
तारं वाणीं ततो लज्जां वह्निजायां ततः परम् ।  
पुनस्तारञ्च वाराही चण्डीमन्त्रः समीरितः ॥ ७५ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये विंशोल्लासः ॥ २० ॥  
  
  
  
एकविंश उल्लासः  
  
  
अवधूताश्रमनिरूपणम्  
  
अथातः सम्प्रवक्ष्यामि अवधूतक्रमं शृणु ।  
चतुर्थाश्रमिणां मध्ये अवधूताश्रमो महान् ॥ १ ॥  
  
केवलं कुलयोगेन तस्य मोक्षः प्रजायते ।  
यदि न स्यात्तदा चैव शृणु यत् कथयामि ते ॥ २ ॥  
  
ज्ञान भावे च सम्पन्ने सम्प्रार्थ्यं निजकौलिकीम् ।  
तदाज्ञया विमुक्तः स्यात्तां सम्पूज्य कुलान्तरे ॥ ३ ॥  
  
कुण्डलीशक्तिविवरे तदा योगं समभ्यसेत् ।  
निर्द्वन्द्वो निरहङ्कारः शुद्धनाडीजितेन्द्रियः ॥ ४ ॥  
  
मृद्वासने समासीनः षट्कसंयमने रतः ।  
बद्धपद्मासनो योगी योगं युञ्जीत यत्नतः ॥ ५ ॥  
  
ऊर्वोरुपरि वीरेन्द्रः कृत्वा पादतले उभे ।  
  
प्। ५३१)  
  
अङ्गुष्ठौ तु निबध्नीयाद्धस्ताभ्यां व्युत्क्रमेण तु ॥ ६ ॥  
  
पद्मासनं भवेदेतत् सर्वेषामेव पूजितम् ।  
  
  
मुलाधारचक्रकथनम्  
  
गुदात्तु द्व्यङ्गुलादूर्ध्वमधोमेढ्रात्तु द्व्यङ्गुलम् ॥ ७ ॥  
  
एकाङ्गुलं तु तन्मध्ये देहमध्यं प्रकीतितम् ।  
कन्दमस्ति शरीरेऽस्मिन् पुण्यापुण्यविवर्जितः ॥ ८ ॥  
  
तन्तुपञ्जरमध्यस्थो यथा भ्रमति सूतिकः ।  
जीवस्तु मूलचक्रेऽस्मिन् अधःप्राणश्चरत्यसौ ॥ ९ ॥  
  
प्राणारूढो भवेज्जीवः सर्वदेहेषु सर्वदा ।  
तत्र नाड्यः समुत्पन्नाः सहस्राणां द्विसप्ततिः ॥ १० ॥  
  
मेरुदण्डबहिः पार्श्वे चन्द्रसूर्यात्मिके शुभे ।  
इडा च पिङ्गला चैव वामदक्षिणतः स्थिते ॥ ११ ॥  
  
कन्दमध्याद् द्वयोर्मध्ये सुषुम्ना सुप्रतिष्ठिता ।  
पृष्ठमध्यगता सा तु सह मूर्ध्नि व्यवस्थिता ॥ १२ ॥  
  
प्। ५३२)  
  
ऋज्वीभूता तु वज्राख्या ज्वलन्ती विश्वधारिणी ।  
मुक्तिमार्गे सदा गुप्ता मेढ्रमूर्ध्नि व्यवस्थिता ॥ १३ ॥  
  
तस्याश्चान्तर्गता नाडी चित्राख्या योगिवल्लभा ।  
पञ्चवर्णोज्ज्वला देवी पञ्चभूतनिवासिनी ॥ १४ ॥  
  
पञ्चदेवैर्युता देवी पञ्चतत्त्वप्रकाशिनी ।  
पूरयित्वा तु विचिन्ना चित्रा सा ग्रन्थिरूपिणी ॥ १५ ॥  
  
तयैव ग्रथितं सर्वं मूलादि पद्मपञ्चकम् ।  
तस्या मध्ये ब्रह्मनाडी मृणालतन्तुरूपिणी ॥ १६ ॥  
  
ब्रह्मरन्ध्रं तु तन्मध्ये हरवक्त्रं सदाशिवम् ।  
गुदमेड्रान्तरे ग्रन्थि सुषुम्ना सन्धिरुत्तमा ॥ १७ ॥  
  
आधारे च गुदस्थाने पङ्कजञ्च चतुर्दलम् ।  
सुवर्णाभं वादिसान्तं हेमवर्णं सुशोभनम् ॥ १८ ॥  
  
कलिकारूपकं पद्मं पृथिवीपद्मिनीयुतम् ।  
तरुणारुणसङ्काशां शूलखट्वाङ्गकौ ततः ॥ १९ ॥  
  
वामे खड्गं सुराकुम्भं दधानामुग्रदंष्ट्रिणीम् ।  
  
प्। ५३३)  
  
दुग्धाभां संस्थितां ध्यायेत् डाकिनीं लोचनत्रयाम् ॥ २० ॥  
  
कर्णिकायां स्थिता योनिः कामाख्या योगिवल्लभा ।  
अपानाख्यं हि कन्दर्पम् आधारे च त्रिकोणके ॥ २१ ॥  
  
स्वयम्भूलिङ्गं तन्मध्ये पश्चिमाभिमुखं भवेत् ।  
बन्धूकपुष्पसङ्काशं सूर्यकोटिसमप्रभम् ॥ २२ ॥  
  
भ्रमन्तं योनिमध्ये च शिशिरं शशभृत्समम् ।  
तस्योर्ध्वे कुण्डली शक्तिरष्टधा कुण्डलाकृतिः ॥ २३ ॥  
  
अष्टप्रकृतिरूपा सा नाभेस्तिर्यगधो गता ।  
अधोवक्त्रस्थितादेवी ऊर्ध्वपुच्छाऽतिशोभना ॥ २४ ॥  
  
अकारादिक्षकारान्ता कुण्डलीत्यभिधीयते ।  
सा च विद्युल्लताकारा मृणालतन्तुसन्निभा ॥ २५ ॥  
  
प्। ५३४)  
  
परिस्फुरति सर्वात्मा सुप्ताऽहिसदृशाकृतिः ।  
ब्रह्मद्वारमुखं नित्यं मुखेनावृत्य तिष्ठति ॥ २६ ॥  
  
येन मार्गेण गन्तव्यं ब्रह्मद्वारं निरामयम् ।  
मुखेन श्वासं प्रविष्टा ब्रह्मरन्ध्रं मुखं तदा ॥ २७ ॥  
  
मस्तके मणिवद्भिन्नस्वयम्भूलिङ्गवेष्टिनी ।  
नान्यः पन्था द्वितीयोऽस्ति शरीरे परमस्य च ॥ २८ ॥  
  
मूलाधारे कामरूपं पीठं परमदुर्लभम् ।  
अधोवक्त्राणि पद्मानि मूलादीनि यथाक्रमात् ॥ २९ ॥  
  
  
मूलाधारचक्रम् तध्यानफलम्  
  
गुदात्तु द्व्यङ्गुलादूर्ध्वमधो मेढ्रात्तु द्व्यङ्गुलात् ।  
चतुरङ्गुलविस्तारं कन्दमूलं खगाण्डवत् ॥ ३० ॥  
  
एकाङ्गुलं तु तन्मध्ये चतुरस्रं त्रिकोणकम् ।  
एवं ध्यात्वा च वीरेन्द्रः स्थिरचित्तः स्थिरेन्द्रियः ॥ ३१ ॥  
  
आकुञ्चयेद् गुदमूलं चिबुकं हृदयोपरि ।  
नव द्वाराणि संयम्य कुक्षिमापूर्य वायुना ॥ ३२ ॥  
  
शब्दबीजेन तां देवीं दृढविभ्रामयेत्ततः ।  
वायुना भिद्य तद्वक्त्रम् ऊर्ध्ववक्त्रं तु कारयेत् ॥ ३३ ॥  
  
प्। ५३८)  
  
उद्घाटयेत् कपाटं तु यथा कुञ्चिकया दृढम् ।  
उल्लासोज्ज्वलकारस्य शिखा याति समुज्ज्वला ॥ ३४ ॥  
  
मूलचक्रं ततो भित्त्वा ब्रह्मद्वारं विभेदयेत् ।  
ऊर्ध्वं भित्त्वा तु लिङ्गं वै इतरं पुष्करं ततः ॥ ३५ ॥  
  
मूलाधारे सन्ततं ध्यानयोगात्  
स्तम्भक्षोभावुत्प्लुतिर्दार्दुरीव ।  
भूमित्यागः खेचरत्वं क्रमेण  
नॄणामेते षड्गुणाः सम्भवन्ति ॥ ३६ ॥  
  
कान्तिप्रकर्षो वपुषोऽपि  
नादव्यक्तिः प्रदीप्तिः जठरानलस्य ।  
लघुत्वमङ्गस्य निजेन्द्रियाणां  
पटुत्वमारोग्यमदीनता च ॥ ३७ ॥  
  
स्वाधिष्ठानचक्रम् तद्ध्यानफलम्  
  
मूलादिपद्मषट्कञ्च कलिकासदृशं शुभम् ।  
स्वाधिष्ठानं महापद्मं लिङ्गमूले रसच्छदम् ॥ ३८ ॥  
  
प्। ५३६)  
  
बन्धूक पुष्पसङ्काशं सदा जलसमन्वितम् ।  
सिन्दूरप्रस्फुरद्वर्णैर्बादिलान्तैश्च मण्डितम् ॥ ३९ ॥  
  
शूलं वज्रं तथा पद्मं डमरुं करपङ्कजैः ।  
दधानां श्यामवर्णाञ्च राकिणीं त्रितयान्विताम् ॥ ४० ॥  
  
रक्तधात्वेकनाथां तां चिन्तयेत्तत्र साधकः ।  
विचिन्त्य स्थिरचित्तेन अधिष्ठानं प्रभेदयेत् ॥ ४१ ॥  
  
इह वेत्ति निधाय मानसं स्वं  
विविधञ्चाश्रुतशास्त्रजालमुच्चैः ।  
अवधूतजरामयः स मर्त्यः  
सुचिरं जीवति वीतमृत्युभीतिः ॥ ४२ ॥  
  
वपुषोऽशुचिता जनस्य शश्वत्  
परमां शुद्धिमिहातनोति पुंसाम् ।  
शरदम्बुजपेलवस्य देहे  
दृढरुद्धो घनताञ्च शीतरश्मिः ॥ ४३ ॥  
  
  
मणिपूरचक्रम् तद्ध्यानफलम्  
  
तदूर्ध्वे सव्यदक्षाभ्यां चिन्तयेत् साधकोत्तमः ।  
पद्ममध्ये स्थितं शुद्धं विद्युताभं त्रिकोणकम् ॥ ४४ ॥  
  
प्। ५३७)  
  
तन्मध्ये चिन्तयेद् देवं ब्रह्माणं हंसवाहनम् ।  
रक्तवर्णं चतुर्वक्त्रं दधतञ्च त्रिलोचनम् ॥ ४५ ॥  
  
चिन्तयेत् कूर्चपद्मे च अक्षमालां कमण्डलुम् ।  
ब्रह्मसत्त्वाक्षमोङ्कारं स्थितं नाभेरधः सदा ॥ ४६ ॥  
  
नाभौ नीलनिभं पद्मं मणिपूरं दशास्रकम् ।  
विद्युत्पुञ्जस्फुरद्वर्णैर्डादिफान्तैश्च मण्डितम् ॥ ४७ ॥  
  
वह्निना संयुतं तत्र लाकिनीं मांसधातुगाम् ।  
मानसं संविभाव्याथ भेदयेत्तदनन्तरम् ॥ ४८ ॥  
  
स्थानेऽस्मिन्निहितात्मनः सुकृतिनः पातालसिद्धिं परां  
खड्गस्याप्रतिमस्य साधनमपि स्यादीप्सितञ्च क्षितौ ।  
रूपं भूमिविसर्जनं परपुरे शक्तः प्रवेष्टुं जरा-  
हानिश्चाखिलदुःखरोगशमनं कालस्य वा वञ्चनम् ॥ ४९ ॥  
  
  
अनाहतचक्रम् तद्ध्यानफलम्  
  
अनाहतं हृदि ध्यायेत् पिङ्गाभं द्वादशच्छदम् ।  
द्रुतस्वर्णप्रभावर्णैः कादिठान्तैश्च मण्डितम् ॥ ५० ॥  
  
प्। ५३८)  
  
मेदःस्थां काकिनीं तत्र पीताभां मत्तरूपिणीम् ।  
अभयं डमरुं शूलं पाशञ्च करपङ्कजैः ॥ ५१ ॥  
  
दधानां चारुरुपाञ्च नानाभरणभूषिताम् ।  
तत्रैवाङ्गुष्ठमात्मानं प्रदीपकलिकोपमम् ॥ ५२ ॥  
  
तत्र सञ्चिन्तयेद् देवं नारायणं निरञ्जनम् ।  
शुद्धस्फटिकसङ्काशं वाणीलक्ष्मीविभूषितम् ॥ ५३ ॥  
  
वैनतेयसमारूढं शङ्खचक्रगदाधरम् ।  
पीताम्बरधरं शान्तं वनमालाविभूषितम् ॥ ५४ ॥  
  
पूर्णशैलं महापीठं तत्रैव परिचिन्तयेत् ।  
प्रभेदयेत्ततः पश्चात् साधकः स्थिरमानसः ॥ ५५ ॥  
  
एतस्मिन् सततं निविष्टमनसः स्थाने विमानस्थिताः   
क्षुभ्यन्त्यद्भुतरूपकान्तिकलिता दिव्यस्त्रियो योगिनः ।  
ज्ञानञ्चाप्रतिमं त्रिकालविषयं क्षोभः पुरस्य श्रुति-  
र्दूरादेव च दर्शनञ्च खगतिः स्याद्योगिनीमेलनम् ॥ ५६ ॥  
  
  
विशुद्धचक्रम् तद्ध्यानफलम्  
  
विशुद्धं षोडशारञ्च धूम्राभं कण्ठदेशके ।  
  
प्। ५३९)  
  
तदन्ते व्योमबीजञ्च शुक्लं हैमगजस्थितम् ॥ ५७ ॥  
  
तरुणारुणसङ्काशैः स्वरैश्च परिमण्डितम् ।  
आकाशसहितं पद्मं शाकिनीं परिचिन्तयेत् ॥ ५८ ॥  
  
अस्थिसंस्थां चतुर्बाहुं पञ्चवक्त्रां त्रिलोचनाम् ।  
पाशाङ्कुशौ पुस्तकञ्च ज्ञानमुद्राञ्च धारिणीम् ॥ ५९ ॥  
  
दंष्ट्रिणीमुग्ररूपाञ्च सदा मधुमदाकुलाम् ।  
अर्धनारीश्वरं देवं नानामणिविभूषितम् ॥ ६० ॥  
  
चन्द्रचूडं त्रिनयनं वराभयकरं शुभम् ।  
ध्यात्वैवं चक्रराजं तु भेदयेत् साधकोत्तमः ॥ ६१ ॥  
  
स्थानेऽत्र संसक्तमना मनुष्य-  
स्त्रिकालदर्शी विगताधिरोगः ।  
जित्वा जरामञ्जननीलकेशः  
क्षितौ चिरं जीवति वीतमृत्युः ॥ ६२ ॥  
  
इह स्थाने चित्तं सततमवधायात्तपवनो  
यदि क्रुद्धो योगी चलयति समस्तं त्रिभुवनम् ।  
न च ब्रह्मा विष्णुर्न च हरिहरो नैव खमणि-  
स्तदीयं सामर्थ्यं शमयितुमलं नापि गणपः ॥ ६३ ॥  
  
प्। ५४०)  
  
आज्ञाचक्रम् तद्ध्यानफलम्  
  
द्विदलं हक्षवर्णाभ्यां शुभाभ्यां परिमण्डितम् ।  
विद्युत्कोटिप्रभं चक्रं भ्रुवोरूर्ध्वे मनोन्मनी ॥ ६४ ॥  
  
बिन्दुयुक्तं सर्ववर्णं सर्वपद्मेषु चिन्तयेत् ।  
योनिमध्ये स्थितं लिङ्गमितरं तरुणारुणम् ॥ ६५ ॥  
  
जालन्धरं महापीठं हाकिनीं तत्र चिन्तयेत् ।  
बिन्दुस्थां हाकिनीं शुक्रमेदोमज्जास्वरूपिणीम् ॥ ६६ ॥  
  
अक्षमालाञ्च डमरुं कपालं पुस्तकं तथा ।  
चापं मुद्रां दधानाञ्च शुक्लां नेत्रत्रयान्विताम् ॥ ६७ ॥  
  
पद्ममध्येऽन्तरात्मानं प्रभारूपं हि कारणम् ।  
ओङ्कारज्योतिषं कल्पप्रदीपाभं जगन्मयम् ॥ ६८ ॥  
  
बालसूर्यप्रतीकाशां सदा बिन्दुमदक्षरम् ।  
ततः सङ्क्षोभणद्वारे ध्यायेत् पद्मं सुशोभनम् ॥ ६९ ॥  
  
प्। ५४१)  
  
ध्यानयोगनिरतस्य जायते पूर्वजन्मकृतकर्मणां स्मृतिः ।  
तत्र बिन्दुनिलये च दूरतो दर्शनश्रवणयोः समर्थता ॥ ७० ॥  
  
इह सन्निहितस्वचित्तवृत्तिः प्रतिमायाः प्रतिजल्पनं करोति ।  
गमनञ्च पुरे परेषां पुनरुत्थानमप्यहो मृतस्य ॥ ७१ ॥  
  
निरालम्बां मुद्रां निजगुरुमुखेनैव विदिता-  
मिह स्थाने कृत्वा स्थिरनिशितधीः साधकवरः ।  
सदाऽभ्यासात् पश्यत्यमरनिलयानन्तरखिला-  
मुडुश्रेणीं विष्णोरपि पदमुडूनामपि पतिम् ॥ ७२ ॥  
  
भेदान्ते पद्मषट्कं च प्रस्फुटञ्चोर्ध्ववक्त्रकम् ।  
भवत्येव न सन्देहोऽप्यथ स्यात् साधकस्य च ॥ ७३ ॥  
  
तदूर्ध्वे चार्धचन्द्रे च भानुमण्डलमुत्तमम् ।  
मकारबिन्दुरूपेण तदूर्ध्वे चन्द्रमण्डलम् ॥ ७४ ॥  
  
बिन्दोरुपरि नादं हि शुद्धस्फटिकसन्निभम् ।  
चेतसा सम्प्रपश्यन्ति नादान्ते वृषभध्वजम् ॥ ७५ ॥  
  
शुद्धस्फटिकसङ्काशं कपर्दशशिभूषणम् ।  
  
प्। ५४२)  
  
व्याघ्राम्बरं तु तन्मध्ये अधोमुखं सशक्तिकम् ॥ ७६ ॥  
  
स्थाने ह्यत्र परीतञ्च वरदाभयपाणिकम् ।  
प्रसन्नवदनं शान्तं सर्पयज्ञोपवीतिनम् ॥ ७७ ॥  
  
नादोपरि महादेवं पश्यन्ति ज्ञानचक्षुषा ।  
नान्यत् पश्यन्ति तत्रैव अन्तरं वृषभध्वजम् ॥ ७८ ॥  
  
पुरत्रयविनिष्क्रान्तो यत्र वायुः प्रलीयते ।  
तत्र संस्थं मनः कृत्वा तद्ध्यानमीश्वरं विदुः ॥ ७९ ॥  
  
विभाव्य साधकश्रेष्ठो भेदयेत्तदनन्तरम् ।  
शङ्खिनीनालं संस्थाप्यव्याप्तिशून्यं विभर्ति यः ॥ ८० ॥  
  
अमृतोदधिसङ्काशं शतयोजनविस्तृतम् ।  
चन्दनोद्यानमध्यस्थं वेदिकां तु तदन्तरे ॥ ८१ ॥  
  
तन्मध्ये स्फटिकं ध्यायेत् पश्चिमाननमम्बुजम् ।  
स्रवन्तममृतं नित्यं देव्यङ्गे कमलान्तरे ॥ ८२ ॥  
  
प्। ५४३)  
  
सहस्रारपद्मवर्णनम्  
  
सहस्रारपद्मं विसर्गादधस्ता-  
दधो वक्त्रमारक्तकिञ्जल्कपुञ्जम् ।  
कुरङ्गेण हीनस्त्रिशृङ्गस्तदन्तः  
स्फुरद्रश्मिजालः सुधांशुः समास्ते ॥ ८३ ॥  
  
तदन्तर्गतं ब्रह्मरन्ध्रं सुसूक्ष्मं  
यदाधारभूतं सुषुम्णाख्यनाड्याः ।  
तदेतत् पदं दिव्यमत्यन्तगुह्यं  
सुरैरप्यगम्यं सुगोप्यं सुयत्नात् ॥ ८४ ॥  
  
एतत् कैलाससञ्ज्ञं परमकुलपदं बिन्दुरूपी स्वरूपी  
यत्रास्त्रे देवेदवो भवभयतिमिरध्वंसहंसो महेशः ।  
भूतानामादिदेवो रसविसरसितां सन्ततामन्तरङ्गे  
सौधीं धारां विमुञ्चन्नभिमत फलदो योगिनां योगगम्यः ॥ ८५ ॥  
  
स्थानस्यास्य ज्ञानमात्रेण पुंसां  
संसारेऽस्मिन् सम्भवो नैव भूयः ।  
भूतग्रामं सन्ततन्यासयोगात्  
कर्तुं हर्तुं स्याच्च शक्तिः समग्रा ॥ ८६ ॥  
  
स्थाने परे हंसनिवासभूते-  
कैलासनाम्नीह विधाय चेतः ।  
  
प्। ५४४)  
  
योगी गतव्याधिरधःकृताधि-  
वाधश्चिरं जीवति मृत्युमुक्तः ॥ ८७ ॥  
  
स्थानेऽस्मिन् क्षयवृद्धिभावरहिता नित्योदिताऽधोमुखी  
बालादित्यनिभप्रभाशशभृतः साऽस्ते कला षोडशी ।  
बालाग्रस्य विखण्डितस्य शतधा चैकेन भागेन या  
सूक्ष्मत्वात् सदृशी निरन्तरगलत्पीयूषधाराधरा ॥ ८८ ॥  
  
एतस्याः परतः स्थिता भगवती भूताधिदेवाधिपा  
निर्वाणाख्यकलाऽर्धचन्द्रकुटिला सा षोडशान्तर्गता ।  
बालाग्रस्य सहस्रधा विगलितस्यैकेन भागेन या  
सूक्ष्मत्वात् सदृशी त्रिलोकजननी या द्वादशार्कप्रभा ॥ ८९ ॥  
  
निर्वाणाख्यकलापदोपरिगता निर्वाणशक्तिः परा  
कोट्यादित्यसमप्रभाऽतिगहना बालाग्रभागस्य या ।  
कोट्यंशेन समा समस्तजननी नित्योदिता निर्मला  
नित्यानन्दपदस्थलोरुविगलद्धारा निरालम्बना ॥ ९० ॥  
  
प्। ५४५)  
  
एतस्याः परतः परात्परतरं निर्वाणशक्तेः पदं  
शैवं शाश्वतमप्रमेयममलं नित्योदितं निष्क्रियम् ।  
तद्विष्णोः पदमित्युशन्ति सुधियः केचित् पदं ब्रह्मणः  
केचिद्धंसपदं निरञ्जनपदं केचिन्निरालम्बनम् ॥ ९१ ॥  
  
आरोप्याऽरोप्य शक्तिं कमलजनिलयादात्मना साकमेषु  
स्थानेष्वाज्ञावसानेष्ववहितहृदयश्चिन्तयित्वा क्रमेण ।  
नीत्वा नादावसानं खगत कुलमहापद्मसद्मान्तरस्थां  
ध्यायेच्चैतन्यरूपामभिमतफलसम्प्राप्तये शक्तिमाद्याम् ॥ ९२ ॥  
  
साक्षाल्लाक्षारसाभं गगनगतमहापद्मसद्मस्थहंसां  
पीत्वा दिव्यामृतौघं पुनरपि च विशेन्मध्यदेशं कुलस्य ।  
चक्रे चक्रे क्रमेणामृतरसविसरैस्तर्पयेत् देवतास्ता  
हाकिन्याद्याः समस्ताः कमलजपदगां तर्पयेत् कुण्डलीं ताम् ॥ ९३ ॥  
  
कुण्डली कुण्डलाकारानक्रीभूता निवासिनी ।  
इडा च पिङ्गला चैव सुषुम्नानिलयं व्रजेत् ॥ ९४ ॥  
  
शक्तिं भैरवसंयोगादमृतानन्दमानयेत् ।  
  
प्। ५४६)  
  
चन्द्रमार्गेण वायुञ्च पिबेत्तञ्च शनैः शनैः ॥ ९५ ॥  
  
कुम्भकञ्च यथाशक्त्या सुर्यमार्गेण रेचयेत् ।  
सूर्यमार्गे पिबेद्वायुं चन्द्रमार्गेण रेचयेत् ॥ ९६ ॥  
  
शून्यञ्च प्रतिविम्बचन्द्रसदृशं सूक्ष्मातिसूक्ष्मं परं  
सर्वं व्याप्य तमोमयं जगति सद्धामप्रकाशं परम् ।  
दृश्यादृश्यविनाशभेदसकलं ज्योतिर्मयं सर्वतो  
ध्यात्वा तच्च पदं तु साधकवरैः दूरीकृतश्चान्तकः ॥ ९७ ॥  
  
एवमभ्यस्यमानस्य अहन्यहनि निश्चितम् ।  
जरामरणदुःखाद्यैर्मुच्यते भवसागरात् ॥ ९८ ॥  
  
  
योनिमुद्राबन्धफलकथनम्  
  
चतुर्विधा तु या सृष्टिर्यस्यां योनौ प्रजायते ।  
पुनः प्रलीयते यस्यां कालाग्न्यादिशिवान्तकम् ॥ ९९ ॥  
  
योनिमुद्रा परा ह्येषा बन्धस्तस्याः प्रकीर्तितः ।  
तस्यास्तु बन्धमात्रेण तन्नास्ति यन्न साधयेत् ॥ १०० ॥  
  
प्। ५४७)  
  
अन्यथा जप्यते यस्तु अन्यथा कुरुते तु यः ।  
नासौ तत्फलपात्रञ्च सत्यं सत्यं न संशयः ॥ १०१ ॥  
  
छिन्ना बन्धाश्च ये मन्त्राःकीलिताः स्तम्भिताश्च ये ।  
दग्धाः सन्त्रासिता हीना मलिनाश्च तिरस्कृताः ॥ १०२ ॥  
  
भेदिता भ्रमसंयुक्ताः सुप्ता सम्मुर्च्छिताश्च ये ।  
वृद्धा बालास्तथा प्रौढास्तथा यौवनगर्विताः ॥ १०३ ॥  
  
अरिपक्षे स्थिता ये च निर्वीर्याः सत्त्ववर्जिताः ।  
अंशकेन विहीनाश्च खण्डशः शतधा कृताः ॥ १०४ ॥  
  
विधिनानेन संयुक्ताः प्रभवन्त्यचिरेण तु ।  
सिद्धिमोक्षप्रदाः सर्वे साधकेन नियोजिताः ॥ १०५ ॥  
  
यद्यदुच्चरते मन्त्री वर्णरूपं शुभाशुभम् ।  
तत्तत् सिध्यत्यसन्देहो योनिमुद्रानिबन्धनात् ॥ १०६ ॥  
  
दीक्षयित्वा विधानेन अभिषिच्य सहस्रधा ।  
ततोऽधिकारी भवति तन्त्रेऽस्मिन् साधकोत्तमः ॥ १०७ ॥  
  
ब्रह्महत्यासहस्राणि त्रैलोक्यमपि घातयेत् ।  
नासौ लिप्यति पापेन योनिमुद्रानिबन्धनात् ॥ १०८ ॥  
  
प्। ५४८)  
  
तस्मादभ्यसनं नित्यं कर्तव्यं पुण्यकाङ्क्षिभिः ।  
अयासाज्जायते सिद्धिरभ्यासान्मोक्षमाप्नुयात् ॥ १०९ ॥  
  
सम्वित्तिं लभतेऽभ्यासात् योगोऽभ्यासात् प्रवर्तते ।  
मन्त्राणां सिद्धिरभ्यासादभ्यासाद्वायुसाधनम् ॥ ११० ॥  
  
कालवञ्चनमभ्यासात्तथा मृत्युञ्जयो भवेत् ।  
एतद्भेदं विजानाति स याति परमं पदम् ॥ १११ ॥  
  
तदष्टधा तु जीवोऽसौ बहिर्याति दिने दिने ।  
दिनेशाङ्गुलिमानेन तदर्धञ्चोपवासतः ॥ ११२ ॥  
  
त्रिगुणं रतिकाले च द्विगुणं भोजनाद् बहिः ।  
अत ऊर्ध्वं वहेद्वायुस्त्रिगुणं यदि दैवतम् ॥ ११३ ॥  
  
न्यूनं धत्ते ततः प्राणः शरीरं परिमुञ्चति ।  
शरीरसमतां नीत्वा न्यूनं वा साधकोत्तमः ॥ ११४ ॥  
  
कुम्भयित्वा अधोवायुं कुण्डलीमुखवर्त्मनि ।  
योजयित्वा ततो जीवं कुण्डल्या सहितं सुधीः ॥ ११५ ॥  
  
गमागमं कारयित्वा सिद्धो भवति नापरः ।  
पीयते खाद्यते यत्तु तत्सर्वं कुण्डलीमुखे ॥ ११६ ॥  
  
हुत्वा सिद्धिमवाप्नोति न च बन्धेन बाध्यते ।  
  
प्। ५४९)  
  
अवधूताचारकथनम्  
  
भिक्षा कार्या न च स्वार्थं कुण्डल्याः प्रकृतेः पुनः ॥ ११७ ॥  
  
रे मातर्देहि मे भिक्षां कुण्डलीं तर्पयाम्यहम् ।  
अवधूताश्रमे स्थित्वा भैरवानन्दतत्परः ॥ ११८ ॥  
  
भैरवोऽहं न चान्योऽस्मि न चान्यो मत्परः क्वचित् ।  
तन्त्रमन्त्रार्चनं सर्वं मयि जातं न चान्यथा ॥ ११९ ॥  
  
शिवोऽहं भैरवानन्दो मत्तोऽहं कुलनायकः ।  
रक्तमाल्याम्बरधरो हेतुयुक्तः सदा भवेत् ॥ १२० ॥  
  
एवं भिक्षां व्रजन् भिक्षुर्भैरवानन्दतत्परः ।  
येन केनापि वेशेन येन केनाऽप्यलक्षितः ॥ १२१ ॥  
  
यत्र कुत्राश्रमे तिष्ठन् कुलयोगीश्वरः सदा ।  
उन्मत्तमुकजडवत् विरले लोकमध्यगे ॥ १२२ ॥  
  
प्। ५५०)  
  
क्वचिच्छिष्टः क्वचिद्भ्रष्टः क्वचिद् भूतपिशाचवत् ।  
नानावेशधरो योगी विचरेत्तु महीतले ॥ १२३ ॥  
  
सर्वस्पर्शो यथा वायुर्यथाकाशश्च सर्वगः ।  
सर्वभक्षो यथा वह्निस्तथा योगी सदा शुचिः ॥ १२४ ॥  
  
तथा म्लेच्छगृहान्नादि योगीहस्तगतं शुचि ।  
क्षीयते न च पापेन बध्यते न च जन्मना ॥ १२५ ॥  
  
यद्वन्मन्त्रबलोपेतः क्रीडन् सर्पैर्न दंश्यते ।  
तथा ज्ञानपरो योगी क्रीडन्निन्द्रियपन्नगैः ॥ १२६ ॥  
  
पूजयन्ति महादेवीं कुलाङ्गकृष्टिमात्रतः ।  
गन्धं पुष्पञ्च ताम्बुलं नैवेद्यं यत्र यद्भवेत् ॥ १२७ ॥  
  
मनसा तत् समुत्सृज्य बाह्यतः कुलवारिणा ।  
आत्मन्येव समायोज्य देवीरूपकुलेश्वरः ॥ १२८ ॥  
  
प्। ५५१)  
  
न पूजा नापि तन्नाम न निष्ठा न व्रतादिकम् ।  
पूर्णोऽहं भैरवश्चाहं नित्यानन्दोऽहमव्ययः ॥ १२९ ॥  
  
निरञ्जनस्वरूपोऽहं निर्विकारो ह्यहं प्रभुः ।  
सर्वशास्त्राभियुक्तोऽहं सर्वमन्त्रार्थपास्याः ॥ १३० ॥  
  
अस्मत्परतरो देशो न जातो न जनिष्यति ।  
आनन्दरूपवान् भूत्वा सर्वेषां प्रियकारक ॥ १३१ ॥  
  
न योगी न भोगी न वात्मा न काङ्क्षी  
न वीरो न धीरो न वा साधकेन्द्रः ।  
सदानन्दपूर्णो धरण्यां विवेकी  
चिराज्जातधूतो द्वितीयो महेशः ॥ १३२ ॥  
  
श्रुतौ कुण्डलेऽसृग् गले मुण्डमाला  
करे पानपात्रं मुखे हन्त हाला ।  
परित्यक्तकर्मा लयन्यस्तधर्मा  
विरक्तोऽवधूतो द्वितीयो महेशः ॥ १३३ ॥  
  
प्। ५५२)  
  
वामे रामा रमणकुशला दक्षिणे पानपात्रं  
मध्ये न्यस्तं मरिचसहितं शूकरस्योष्णमांसम् ।  
स्कन्धे वीणा ललितसुभगा सद्गुरूणां प्रपञ्चः  
कौलो धर्मः परमगहनो योगिनामप्यगम्यः ॥ १३४ ॥  
  
  
इति श्रीमज्ज्ञानानन्दपरमहंसविरचिते कौलावलीनिर्णये एकविंशोल्लासः समाप्तः ॥ २१ ॥  
  
  
