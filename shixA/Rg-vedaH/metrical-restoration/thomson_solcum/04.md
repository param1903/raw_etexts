## 001
### 001
tuvā́ṃ hí agne sádam ít samanyávo  
devā́so devám aratíṃ nierirá  
íti krátvā nieriré  
ámartiyaṃ yajata mártiyeṣu ā́  
devám ā́devaṃ janata prácetasaṃ  
víśvam ā́devaṃ janata prácetasam  

### 002
sá bhrā́taraṃ váruṇam agna ā́ vavr̥tsva  
devā́m̐ áchā sumatī́ yajñávanasaṃ  
jyáyiṣṭhaṃ+ yajñávanasam  
r̥tā́vānam ādityáṃ carṣaṇīdhŕ̥taṃ  
rā́jānaṃ carṣaṇīdhŕ̥tam  

### 003
sákhe sákhāyam abhí ā́ vavr̥tsuva  
āśúṃ ná cakráṃ ráthiyeva ráṃhiyā  
asmábhyaṃ dasma ráṃhiyā  
ágne mr̥̄ḷīkáṃ+ váruṇe sácā vido  
marútsu viśvábhānuṣu  
tokā́ya tujé śuśucāna śáṃ kr̥dhi  
asmábhyaṃ dasma śáṃ kr̥dhi  

### 004
tuváṃ no agne váruṇasya vidvā́n  
devásya héḷo áva yāsisīṣṭhāḥ  
yájiṣṭho váhnitamaḥ śóśucāno  
víśvā dvéṣāṃsi prá mumugdhi asmát  

### 005
sá tváṃ no agne avamó bhavotī́  
nédiṣṭho asyā́ uṣáso víuṣṭau  
áva yakṣva no váruṇaṃ rárāṇo  
vīhí mr̥̄ḷīkáṃ+ suhávo na edhi  

### 006
asyá śráyiṣṭhā+ subhágasya saṃdŕ̥g  
devásya citrátamā mártiyeṣu  
śúci ghr̥táṃ ná taptám ághniyāyā  
spārhā́ devásya maṃháneva dhenóḥ  

### 007
trír asya tā́ paramā́ santi satyā́  
spārhā́ devásya jánimāni agnéḥ  
ananté antáḥ párivīta ā́gāc  
chúciḥ śukró ariyó rórucānaḥ  

### 008
sá dūtó víśvéd abhí vaṣṭi sádmā  
hótā híraṇyaratho ráṃsujihvaḥ  
rohídaśvo vapuṣíyo vibhā́vā  
sádā raṇváḥ pitumátīva saṃsát  

### 009
sá cetayan mánuṣo yajñábandhuḥ  
prá tám mahyā́ raśanáyā nayanti  
sá kṣeti asya dúriyāsu sā́dhan  
devó mártasya sadhanitvám āpa  

### 010
sá tū́ no agnír nayatu prajānánn  
áchā rátnaṃ devábhaktaṃ yád asya  
dhiyā́ yád víśve amŕ̥tā ákr̥ṇvan  
diyaúṣ pitā́ janitā́ satyám ukṣan  

### 011
sá jāyata prathamáḥ pastíyāsu  
mahó budhné rájaso asyá yónau  
apā́d aśīrṣā́ guhámāno ántā  
ā́yóyuvāno vr̥ṣabhásya nīḷé  

### 012
prá śárdha ārta prathamáṃ vipanyā́m̐  
r̥tásya yónā vr̥ṣabhásya nīḷé  
spārhó yúvā vapuṣíyo vibhā́vā  
saptá priyā́so 'janayanta vŕ̥ṣṇe  

### 013
asmā́kam átra pitáro manuṣyā̀  
abhí prá sedur r̥tám āśuṣāṇā́ḥ  
áśmavrajāḥ sudúghā vavré antár  
úd usrā́ ājann uṣáso huvānā́ḥ  

### 014
té marmr̥jata dadr̥vā́ṃso ádriṃ  
tád eṣām anyé abhíto ví vocan  
paśváyantrāso abhí kārám arcan  
vidánta jyótiś cakr̥pánta dhībhíḥ  

### 015
té gavyatā́ mánasā dr̥dhrám ubdháṃ  
gã́ yemānám pári ṣántam ádrim  
dr̥̄ḷháṃ+ náro vácasā daíviyena  
vrajáṃ gómantam uśíjo ví vavruḥ  

### 016
té manvata prathamáṃ nā́ma dhenós  
tríḥ saptá mātúḥ paramā́ṇi vindan  
táj jānatī́r abhí anūṣata vrā́  
āvír bhuvad aruṇī́r yaśásā góḥ  

### 017
néśat támo dúdhitaṃ rócata dyaúr  
úd deviyā́ uṣáso bhānúr arta  
ā́ sū́riyo br̥hatás tiṣṭhad ájrām̐  
r̥jú márteṣu vr̥jinā́ ca páśyan  

### 018
ā́d ít paścā́ bubudhānā́ ví akhyann  
ā́d íd rátnaṃ dhārayanta dyúbhaktam  
víśve víśvāsu dúriyāsu devā́  
mítra dhiyé varuṇa satyám astu  

### 019
áchā voceya śuśucānám agníṃ  
hótāraṃ viśvábharasaṃ yájiṣṭham  
śúci ū́dho atr̥ṇan ná gávām  
ándho ná pūtám páriṣiktam aṃśóḥ  

### 020
víśveṣãm áditir yajñíyānāṃ  
víśveṣãm átithir mā́nuṣāṇām  
agnír devā́nām áva āvr̥ṇānáḥ  
sumr̥̄ḷīkó+ bhavatu jātávedāḥ  

## 002
### 001
yó mártiyeṣu amŕ̥ta r̥tā́vā  
devó devéṣu aratír nidhā́yi  
hótā yájiṣṭho mahinā́° śucádhyai  
havyaír agnír mánuṣa īrayádhyai  

### 002
ihá tváṃ sūno sahaso no adyá  
jātó jātā́m̐ ubháyām̐ antár agne  
dūtá īyase yuyujāná r̥ṣva  
r̥jumuṣkā́n vŕ̥ṣaṇaḥ śukrã́ṃś ca  

### 003
átyā vr̥dhasnū́ róhitā ghr̥tásnū  
r̥tásya manye mánasā jáviṣṭhā  
antár īyase aruṣā́ yujānó  
yuṣmā́ṃś ca devā́n víśa ā́ ca mártān  

### 004
aryamáṇaṃ váruṇam mitrám eṣām  
índrāvíṣṇū marúto aśvínotá  
suáśvo agne suráthaḥ surā́dhā  
éd u vaha suhavíṣe jánāya  

### 005
gómām̐ agne ávimām̐ aśvī́ yajñó  
nr̥vátsakhā sádam íd apramr̥ṣyáḥ  
íḷāvām̐ eṣó asura prajā́vān  
dīrghó rayíḥ pr̥thubudhnáḥ sabhā́vān  

### 006
yás ta idhmáṃ jabhárat siṣvidānó  
mūrdhā́naṃ vā tatápate tuvāyā́  
bhúvas tásya svátavām̐ḥ pāyúr agne  
víśvasmāt sīm aghāyatá uruṣya  

### 007
yás te bhárād ánniyate cid ánnaṃ  
niśíṣan mandrám átithim udī́rat  
ā́ devayúr inádhate duroṇé  
tásmin rayír dhruvó astu dã́svān  

### 008
yás tvā doṣā́ yá uṣási praśáṃsāt  
priyáṃ vā tvā kr̥ṇávate havíṣmān  
áśvo ná své dáma ā́ hemiyā́vān  
tám áṃhasaḥ pīparo dāśuvā́ṃsam  

### 009
yás túbhyam agne amŕ̥tāya dā́śad  
dúvas tuvé kr̥ṇávate yatásruk  
ná sá rāyā́ śaśamānó ví yoṣan  
naínam áṃhaḥ pári varad aghāyóḥ  

### 010
yásya tvám agne adhvaráṃ jújoṣo  
devó mártasya súdhitaṃ rárāṇaḥ  
prītéd asad dhótarā sā́ yaviṣṭha  
ásāma yásya vidható vr̥dhā́saḥ  

### 011
cíttim ácittiṃ cinavad ví vidvā́n  
pr̥ṣṭhéva vītā́ vr̥jinā́ ca mártān  
rāyé ca naḥ suapatyā́ya deva  
dítiṃ ca rā́sva áditim uruṣya  

### 012
kavíṃ śaśāsuḥ kaváyo ádabdhā  
nidhāráyanto dúriyāsu āyóḥ  
átas tuváṃ dŕ̥śiyām̐ agna etā́n  
paḍbhíḥ paśyer ádbhutām̐ aryá évaiḥ  

### 013
tuvám agne vāgháte supráṇītiḥ  
sutásomāya vidhaté yaviṣṭha  
rátnam bhara śaśamānā́ya ghr̥ṣve  
pr̥thú ścandrám ávase carṣaṇiprā́ḥ  

### 014
ádhā ha yád vayám agne tuvāyā́  
paḍbhír hástebhiś cakr̥mā́ tanū́bhiḥ  
ráthaṃ ná kránto ápasā bhuríjor  
r̥táṃ yemuḥ sudhíya āśuṣāṇā́ḥ  

### 015
ádhā mātúr uṣásaḥ saptá víprā  
jā́yemahi prathamā́ vedháso nr̥̄́n  
divás putrā́ áṅgiraso bhavema  
ádriṃ rujema dhanínaṃ śucántaḥ  

### 016
ádhā yáthā naḥ pitáraḥ párāsaḥ  
pratnā́so agna r̥tám āśuṣāṇā́ḥ  
śúcī́d ayan dī́dhitim ukthaśā́saḥ  
kṣā́mā bhindánto aruṇī́r ápa vran  

### 017
sukármāṇaḥ surúco devayánto  
áyo ná devā́ jánimā dhámantaḥ  
śucánto agníṃ vavr̥dhánta índram  
ūrváṃ gávyam pariṣádanto agman  

### 018
ā́ yūthéva kṣumáti paśvó akhyad  
devā́nāṃ yáj jánima ánti ugra  
mártānãṃ cid urváśīr akr̥pran  
vr̥dhé cid aryá úparasya āyóḥ  

### 019
ákarma te suápaso abhūma  
r̥tám avasrann uṣáso vibhātī́ḥ  
ánūnam agním purudhā́ suścandráṃ  
devásya mármr̥jataś cā́ru cákṣuḥ  

### 020
etā́ te agna ucáthāni vedho  
ávocāma kaváye tā́ juṣasva  
úc chocasva kr̥ṇuhí vásyaso no  
mahó rāyáḥ puruvāra prá yandhi  

## 003
### 001
ā́ vo rā́jānam adhvarásya rudráṃ  
hótāraṃ satyayájaṃ ródasīyoḥ  
agním purā́ tanayitnór acíttād  
dhíraṇyarūpam ávase kr̥ṇudhvam  

### 002
ayáṃ yóniś cakr̥mā́ yáṃ vayáṃ te  
jāyéva pátya uśatī́ suvā́sāḥ  
arvācīnáḥ párivīto ní ṣīda  
imā́ u te suapāka pratīcī́ḥ  

### 003
āśr̥ṇvaté ádr̥pitāya mánma  
nr̥cákṣase sumr̥ḷīkā́ya vedhaḥ  
devā́ya śastím amŕ̥tāya śaṃsa  
grā́veva sótā madhuṣúd yám īḷé  

### 004
tuváṃ cin naḥ śámiyā agne asyā́  
r̥tásya bodhi r̥tacit suādhī́ḥ  
kadā́ ta ukthā́ sadhamā́diyāni  
kadā́ bhavanti sakhiyā́ gr̥hé te  

### 005
kathā́ ha tád váruṇāya tvám agne  
kathā́ divé garhase kán na ā́gaḥ  
kathā́ mitrā́ya mīḷhúṣe pr̥thivyaí  
brávaḥ kád aryamaṇé kád bhágāya  

### 006
kád dhíṣṇiyāsu vr̥dhasānó agne  
kád vā́tāya prátavase śubhaṃyé  
párijmane nā́satiyāya kṣé  
brávaḥ kád agne rudarā́ya+ nr̥ghné  

### 007
kathā́ mahé puṣṭimbharā́ya pūṣṇé  
kád rudrā́ya súmakhāya havirdé  
kád víṣṇava urugāyā́ya réto  
brávaḥ kád agne śárave br̥hatyaí  

### 008
kathā́ śárdhāya marútām r̥tā́ya  
kathā́ sūré br̥haté pr̥chyámānaḥ  
práti bravo áditaye turā́ya  
sā́dhā divó jātavedaś cikitvā́n  

### 009
r̥téna rtáṃ níyatam īḷa ā́ gór  
āmā́ sácā mádhumat pakvám agne  
kr̥ṣṇā́ satī́ rúśatā dhāsínaiṣā́  
jā́maryeṇa · páyasā pipāya°  

### 010
r̥téna hí ṣmā vr̥ṣabháś cid aktáḥ  
púmām̐ agníḥ páyasā pr̥ṣṭhíyena  
áspandamāno acarad vayodhā́  
vŕ̥ṣā śukráṃ duduhe pŕ̥śnir ū́dhaḥ  

### 011
r̥téna ádriṃ ví asan bhidántaḥ  
sám áṅgiraso navanta góbhiḥ  
śunáṃ náraḥ pári ṣadann uṣā́sam  
āvíḥ súvar abhavaj jāté agnaú  

### 012
r̥téna devī́r amŕ̥tā ámr̥ktā  
árṇobhir ā́po mádhumadbhir agne  
vājī́ ná · sárgeṣu prastubhānáḥ  
prá sádam ít srávitave dadhanyuḥ  

### 013
mā́ kásya yakṣáṃ sádam íd dhuró gā  
mā́ veśásya praminató mā́ āpéḥ  
mā́ bhrā́tur agne ánr̥jor r̥ṇáṃ ver  
mā́ sákhyur dákṣaṃ ripór bhujema  

### 014
rákṣā ṇo agne táva rákṣaṇebhī  
rārakṣāṇáḥ · sumakha priṇānáḥ°  
práti ṣphura ví ruja vīḍu áṃho  
jahí rákṣo máhi cid vāvr̥dhānám  

### 015
ebhír bhava sumánā agne arkaír  
imā́n spr̥śa mánmabhiḥ śūra vā́jān  
utá bráhmāṇi aṅgiro juṣasva  
sáṃ te śastír devávātā jareta  

### 016
etā́ víśvā vidúṣe túbhyaṃ vedho  
nīthā́ni agne niṇiyā́ vácāṃsi  
nivácanā kaváye kā́viyāni  
áśaṃsiṣam matíbhir vípra ukthaíḥ  

## 004
### 001
kr̥ṇuṣvá pā́jaḥ prásitiṃ ná pr̥thvī́ṃ  
yāhí rā́jeva ámavām̐ íbhena  
tr̥ṣvī́m ánu · prásitiṃ druṇānó°  
ástāsi vídhya rakṣásas tápiṣṭhaiḥ  

### 002
táva bhramā́sa āśuyā́ patanti  
ánu spr̥śa dhr̥ṣatā́ śóśucānaḥ  
tápūṃṣi agne juhúvā pataṃgā́n  
ásaṃdito ví sr̥ja víṣvag ulkā́ḥ  

### 003
práti spáśo ví sr̥ja tū́rṇitamo  
bhávā pāyúr viśó asyā́ ádabdhaḥ  
yó no dūré agháśaṃso yó ánti  
ágne mā́kiṣ ṭe vyáthir ā́ dadharṣīt  

### 004
úd agne tiṣṭha práti ā́ tanuṣva  
ní amítrām̐ oṣatāt tigmahete  
yó no árātiṃ samidhāna cakré  
nīcā́ táṃ dhakṣi atasáṃ ná śúṣkam  

### 005
ūrdhvó bhava práti vidhyā́dhi asmád  
āvíṣ kr̥ṇuṣva daíviyāni agne  
áva sthirā́ tanuhi yātujū́nāṃ  
jāmím ájāmim prá mr̥ṇīhi śátrūn  

### 006
sá te jānāti sumatíṃ yaviṣṭha  
yá ī́vate bráhmaṇe gātúm aírat  
víśvāni asmai sudínāni rāyó  
dyumnā́ni aryó ví dúro abhí dyaut  

### 007
séd agne astu subhágaḥ sudā́nur  
yás tvā nítyena havíṣā yá ukthaíḥ  
píprīṣati svá ā́yuṣi duroṇé  
víśvéd asmai sudínā sā́sad iṣṭíḥ  

### 008
árcāmi te sumatíṃ ghóṣi arvā́k  
sáṃ te vāvā́tā jaratām iyáṃ gī́ḥ  
suáśvās tvā suráthā marjayema  
asmé kṣatrā́ṇi dhārayer ánu dyū́n  

### 009
ihá tvā bhū́ri ā́ cared úpa tmán  
dóṣāvastar dīdivā́ṃsam ánu dyū́n  
krī́ḷantas tvā sumánasaḥ sapema  
abhí dyumnā́ tasthivā́ṃso jánānām  

### 010
yás tvā suáśvaḥ suhiraṇyó agna  
upayā́ti vásumatā ráthena  
tásya trātā́ bhavasi tásya sákhā  
yás ta ātithyám ānuṣág jújoṣat  

### 011
mahó rujāmi bandhútā vácobhis  
tán mā pitúr gótamād ánv iyāya  
tuváṃ no asyá vácasaś cikiddhi  
hótar yaviṣṭha sukrato dámūnāḥ  

### 012
ásvapnajas taráṇayaḥ suśévā  
átandrāso avr̥kā́ áśramiṣṭhāḥ  
té pāyávaḥ sadhríañco niṣádya  
ágne táva naḥ pãntu amūra  

### 013
yé pāyávo māmateyáṃ te agne  
páśyanto andháṃ duritā́d árakṣan  
rarákṣa tā́n sukŕ̥to viśvávedā  
dípsanta íd ripávo nā́ha debhuḥ  

### 014
tváyā vayáṃ sadhaníyas tuvótās  
táva práṇīti aśiyāma vā́jān  
ubhā́ śáṃsā sūdaya satyatāte  
anuṣṭhuyā́ kr̥ṇuhi ahrayāṇa  

### 015
ayā́ te agne samídhā vidhema  
práti stómaṃ śasyámānaṃ gr̥bhāya  
dáhāśáso rakṣásaḥ pāhí asmā́n  
druhó nidó mitramaho avadyā́t  

## 005
### 001
vaiśvānarā́ya mīḷhúṣe sajóṣāḥ  
kathā́ dāśema agnáye br̥hád bhā́ḥ  
ánūnena br̥hatā́ vakṣáthena  
úpa stabhāyad upamín ná ródhaḥ  

### 002
mā́ nindata yá imā́m máhya° rātíṃ  
devó dadaú mártiyāya svadhā́vān  
pā́kāya gŕ̥tso amŕ̥to vícetā  
vaiśvānaró nŕ̥tamo yahvó agníḥ  

### 003
sā́ma dvibárhā máhi tigmábhr̥ṣṭiḥ  
sahásraretā vr̥ṣabhás túviṣmān  
padáṃ ná gór ápagūḷhaṃ vividvā́n  
agnír máhyam préd u vocan manīṣā́m  

### 004
prá tā́m̐ agnír babhasat tigmájambhas  
tápiṣṭhena śocíṣā yáḥ surā́dhāḥ  
prá yé minánti váruṇasya dhā́ma  
priyā́ mitrásya cétato dhruvā́ṇi  

### 005
abhrātáro ná yóṣaṇo viántaḥ  
patirípo ná jánayo durévāḥ  
pāpā́saḥ sánto anr̥tā́ asatyā́  
idám padám ajanatā gabhīrám  

### 006
idám me agne kíyate pavāka+  
áminate gurúm bhāráṃ ná mánma  
br̥hád dadhātha dhr̥ṣatā́ gabhīráṃ  
yahvám pr̥ṣṭhám práyasā saptádhātu  

### 007
tám ín nú evá samanā́ samānám  
abhí krátvā punatī́ dhītír aśyāḥ  
sasásya cármann ádhi cā́ru pŕ̥śner  
ágre rupá ā́rupitaṃ jábāru  

### 008
pravā́ciyaṃ vácasaḥ kím me asyá  
gúhā hitám úpa niṇíg vadanti  
yád usríyāṇām ápa vā́r iva vrán  
pā́ti priyáṃ rupó ágram padáṃ véḥ  

### 009
idám u tyán máhi mahā́m ánīkaṃ  
yád usríyā sácata pūrviyáṃ gaúḥ  
r̥tásya padé ádhi dī́diyānaṃ  
gúhā raghuṣyád raghuyád viveda  

### 010
ádha dyutānáḥ pitaróḥ+ sácāsā́  
ámanuta gúhiyaṃ cā́ru pŕ̥śneḥ  
mātúṣ padé paramé ánti ṣád gór  
vŕ̥ṣṇaḥ śocíṣaḥ práyatasya jihvā́  

### 011
r̥táṃ voce námasā pr̥chyámānas  
távāśásā jātavedo yádīdám  
tuvám asyá kṣayasi yád dha víśvaṃ  
diví yád u dráviṇaṃ yát pr̥thivyā́m  

### 012
kíṃ no asyá dráviṇaṃ kád dha rátnaṃ  
ví no voco jātavedaś cikitvā́n  
gúhā́dhvanaḥ paramáṃ yán no asyá  
réku padáṃ ná nidānā́ áganma  

### 013
kā́ maryā́dā vayúnā kád dha vāmám  
áchā gamema raghávo ná vā́jam  
kadā́ no devī́r amŕ̥tasya pátnīḥ  
sū́ro várṇena tatanann uṣā́saḥ  

### 014
aniréṇa vácasā phalgúvena  
pratī́tiyena kr̥dhúnātr̥pā́saḥ  
ádhā té agne kím ihā́ vadanti  
anāyudhā́sa ā́satā sacantām  

### 015
asyá śriyé samidhānásya vŕ̥ṣṇo  
vásor ánīkaṃ dáma ā́ ruroca  
rúśad vásānaḥ sudŕ̥śīkarūpaḥ  
kṣitír ná rāyā́ puruvā́ro adyaut  

## 006
### 001
ūrdhvá ū ṣú ṇo adhvarasya hotar  
ágne tíṣṭha devátātā yájīyān  
tuváṃ hí víśvam abhí ási mánma  
prá vedhásaś cit tirasi manīṣā́m  

### 002
ámūro hótā ní asādi vikṣú  
agnír mandró vidátheṣu prácetāḥ  
ūrdhuvám bhānúṃ savitéva aśren  
méteva dhūmáṃ stabhāyad úpa dyā́m  

### 003
yatā́ sujūrṇī́ rātínī ghr̥tā́cī  
pradakṣiṇíd devátātim urāṇáḥ  
úd u svárur · navajā́ ná akráḥ  
paśvó anakti súdhitaḥ sumékaḥ  

### 004
stīrṇé barhíṣi samidhāné agnā́  
ūrdhvó adhvaryúr jujuṣāṇó asthāt  
pári agníḥ paśupã́ ná hótā  
triviṣṭí eti pradíva urāṇáḥ  

### 005
pári tmánā mitádrur eti hótā  
agnír mandró mádhuvacā r̥tā́vā  
drávanti asya vājíno ná śókā  
bháyante víśvā bhúvanā yád ábhrāṭ  

### 006
bhadrā́ te agne suanīka saṃdŕ̥g  
ghorásya sató víṣuṇasya cā́ruḥ  
ná yát te śocís támasā váranta  
ná dhvasmā́nas tanúvī répa ā́ dhuḥ  

### 007
ná yásya sā́tur jánitor ávāri  
ná mātárāpitárā nū́ cid iṣṭaú  
ádhā mitró ná súdhitaḥ pavākó+  
agnír dīdāya mā́nuṣīṣu vikṣú  

### 008
dvír yám páñca jī́janan saṃvásānāḥ  
svásāro agním mā́nuṣīṣu vikṣú  
uṣarbúdham atharíyo ná dántaṃ  
śukráṃ suā́sam paraśúṃ ná tigmám  

### 009
táva tyé agne haríto ghr̥tasnā́  
róhitāsa r̥juáñcaḥ suáñcaḥ  
aruṣā́so vŕ̥ṣaṇa r̥jumuṣkā́  
ā́ devátātim ahuvanta dasmā́ḥ  

### 010
yé ha tyé te sáhamānā ayā́sas  
tveṣā́so agne arcáyaś cáranti  
śyenā́so ná duvasanā́so árthaṃ  
tuviṣvaṇáso mā́rutaṃ ná śárdhaḥ  

### 011
ákāri bráhma samidhāna túbhyaṃ  
śáṃsāti uktháṃ yájate ví ū dhāḥ  
hótāram agním mánuṣo ní ṣedur  
namasyánta uśíjaḥ śáṃsam āyóḥ  

## 007
### 001
ayám ihá prathamó dhāyi dhātŕ̥bhir  
hótā yájiṣṭho adhvaréṣu ī́ḍiyaḥ  
yám ápnavāno bhŕ̥gavo virurucúr  
váneṣu citráṃ vibhúvaṃ viśé-viśe  

### 002
ágne kadā́ ta ānuṣág  
bhúvad devásya cétanam  
ádhā hí tvā jagr̥bhriré  
mártāso vikṣú ī́ḍiyam  

### 003
r̥tā́vānaṃ vícetasam  
páśyanto dyā́m iva stŕ̥bhiḥ  
víśveṣām adhvarā́ṇãṃ  
haskartā́raṃ dáme-dame  

### 004
āśúṃ dūtáṃ vivásvato  
víśvā yáś carṣaṇī́r abhí  
ā́ jabhruḥ ketúm āyávo  
bhŕ̥gavāṇaṃ viśé-viśe  

### 005
tám īṃ hótāram ānuṣák  
cikitvā́ṃsaṃ ní ṣedire  
raṇvám pavākáśociṣaṃ+  
yájiṣṭhaṃ saptá dhā́mabhiḥ  

### 006
táṃ śáśvatīṣu mātŕ̥ṣu  
vána ā́ vītám áśritam  
citráṃ sántaṃ gúhā hitáṃ  
suvédaṃ kūcidarthínam  

### 007
sasásya yád víyutā sásminn ū́dhann  
r̥tásya dhā́man raṇáyanta devā́ḥ  
mahā́m̐ agnír námasā rātáhavyo  
vér adhvarā́ya sádam íd r̥tā́vā  

### 008
vér adhvarásya dūtíyāni vidvā́n  
ubhé antā́ ródasī saṃcikitvā́n  
dūtá īyase pradíva urāṇó  
vidúṣṭaro divá āródhanāni  

### 009
kr̥ṣṇáṃ ta éma rúśataḥ puró bhā́ś  
cariṣṇú arcír vápuṣām íd ékam  
yád ápravītā dádhate ha gárbhaṃ  
sadyáś cij jātó bhávasī́d u dūtáḥ  

### 010
sadyó jātásya dádr̥śānam ójo  
yád asya vā́to anuvā́ti śocíḥ  
vr̥ṇákti tigmā́m ataséṣu jihvā́ṃ  
sthirā́ cid ánnā dayate ví jámbhaiḥ  

### 011
tr̥ṣú yád ánnā tr̥ṣúṇā vavákṣa  
tr̥ṣúṃ dūtáṃ kr̥ṇute yahvó agníḥ  
vā́tasya meḷíṃ sacate nijū́rvann  
āśúṃ ná vājayate hinvé árvā  

## 008
### 001
dūtáṃ vo viśvávedasaṃ  
havyavā́ham ámartiyam  
yájiṣṭham r̥ñjase girā́  

### 002
sá hí védā vásudhitim  
mahā́m̐ āródhanaṃ diváḥ  
sá devā́m̐ éhá vakṣati  

### 003
sá veda devá ānámaṃ  
devā́m̐ r̥tāyaté dáme  
dā́ti priyā́ṇi cid vásu  

### 004
sá hótā séd u dūtíyaṃ  
cikitvā́m̐ antár īyate  
vidvā́m̐ āródhanaṃ diváḥ  

### 005
té siyāma yé agnáye  
dadāśúr havyádātibhiḥ  
yá īm púṣyanta indhaté  

### 006
té rāyā́ té suvī́riyaiḥ  
sasavā́ṃso ví śr̥ṇvire  
yé agnā́ dadhiré dúvaḥ  

### 007
asmé rā́yo divé-dive  
sáṃ carantu puruspŕ̥haḥ  
asmé vā́jāsa īratām  

### 008
sá vípraś carṣaṇīnã́ṃ  
śávasā mā́nuṣāṇãm  
áti kṣipréva vidhyati  

## 009
### 001
ágne mr̥̄ḷá+ mahā́m̐ asi  
yá īm ā́ devayúṃ jánam  
iyétha barhír āsádam  

### 002
sá mā́nuṣīṣu dūḷábho  
vikṣú prāvī́r ámartiyaḥ  
dūtó víśveṣãm bhuvat  

### 003
sá sádma pári ṇīyate  
hótā mandró díviṣṭiṣu  
utá pótā ní ṣīdati  

### 004
utá gnā́ agnír adhvará  
utó gr̥hápatir dáme  
utá brahmā́ ní ṣīdati  

### 005
véṣi hí adhvarīyatā́m  
havyā́ ca mā́nuṣāṇãm  
upavaktā́ jánānãm  

### 006
véṣī́d u asya dūtíyaṃ  
havyám mártasya vóḷhave  
yásya jújoṣo adhvarám  

### 007
asmā́kaṃ joṣi adhvarám  
asmā́kaṃ yajñám aṅgiraḥ  
asmā́kaṃ śr̥ṇudhī hávam  

### 008
pári te dūḷábho rátho  
asmā́m̐ aśnotu viśvátaḥ  
yéna rákṣasi dāśúṣaḥ  

## 010
### 001
ágne tám adyá  
áśvaṃ ná stómaiḥ  
krátuṃ ná bhadráṃ  
hr̥dispŕ̥śam r̥dhiyā́mā ta óhaiḥ  

### 002
ádhā hí agne  
krátor bhadrásya  
dákṣasya sādhóḥ  
rathī́r r̥tásya br̥ható babhū́tha  

### 003
ebhír no arkaír  
bhávā no arvā́ṅ  
súvar ṇá jyótiḥ  
ágne víśvebhiḥ sumánā ánīkaiḥ  

### 004
ābhíṣ ṭe adyá  
gīrbhír gr̥ṇánto  
ágne dā́śema  
prá te divó ná stanayanti śúṣmāḥ  

### 005
áva svā́diṣṭhā  
gne sáṃdr̥ṣṭir  
dā́ cid áhna  
dā́ cid aktóḥ  
riyé rukmó ná rocata upāké  

### 006
ghr̥táṃ ná pūtáṃ  
tanū́r arepā́ḥ  
śúci híraṇyam  
tát te rukmó ná rocata svadhāvaḥ  

### 007
kr̥táṃ cid dhí ṣmā  
sánemi dvéṣo  
ágna inóṣi mártāt  
itthā́ yájamānād r̥tāvaḥ  

### 008
śivā́ naḥ sakhyā́  
sántu bhrātrā́  
ágne devéṣu yuṣmé  
sā́ no nā́bhiḥ sádane sásmin ū́dhan  

## 011
### 001
bhadráṃ te agne sahasinn ánīkam  
upāká ā́ rocate sū́riyasya  
rúśad dr̥śé dadr̥śe naktayā́ cid  
árūkṣitaṃ dr̥śá ā́ rūpé ánnam  

### 002
ví ṣāhi agne gr̥ṇaté manīṣā́ṃ  
kháṃ vépasā tuvijāta stávānaḥ  
víśvebhir yád vāvánaḥ śukra devaís  
tán no rāsva sumaho bhū́ri mánma  

### 003
tuvád agne kā́viyā tván manīṣā́s  
tuvád ukthā́ jāyante rā́dhiyāni  
tuvád eti dráviṇaṃ vīrápeśā  
itthā́dhiye dāśúṣe mártiyāya  

### 004
tuvád vājī́ vājambharó víhāyā  
abhiṣṭikŕ̥j jāyate satyáśuṣmaḥ  
tuvád rayír devájūto mayobhús  
tuvád āśúr jūjuvā́m̐ agne árvā  

### 005
tuvā́m agne prathamáṃ devayánto  
devám mártā amr̥ta mandrájihvam  
dveṣoyútam ā́ vivāsanti dhībhír  
dámūnasaṃ gr̥hápatim ámūram  

### 006
āré asmád ámatim āré áṃha  
āré víśvāṃ durmatíṃ yán nipā́si  
doṣā́ śiváḥ sahasaḥ sūno agne  
yáṃ devá ā́ cit sácase suastí  

## 012
### 001
yás tvā́m agna inádhate yatásruk  
trís te ánnaṃ kr̥ṇávat sásmin áhan  
sá sú dyumnaír abhí astu prasákṣat  
táva krátvā jātavedaś cikitvā́n  

### 002
idhmáṃ yás te jabhárac chaśramāṇó  
mahó agne ánīkam ā́ saparyán  
sá idhānáḥ práti doṣā́m uṣā́sam  
púṣyan rayíṃ sacate ghnánn amítrān  

### 003
agnír īśe br̥hatáḥ kṣatríyasya  
agnír vā́jasya paramásya rāyáḥ  
dádhāti rátnaṃ vidhaté yáviṣṭho  
ví ānuṣáṅ mártiyāya svadhā́vān  

### 004
yác cid dhí te puruṣatrā́ yaviṣṭha  
ácittibhiś cakr̥mā́ kác cid ā́gaḥ  
kr̥dhī́ ṣú asmā́m̐ áditer ánāgān  
ví énāṃsi śiśratho víṣvag agne  

### 005
maháś cid agna énaso abhī́ka  
ūrvā́d devā́nām utá mártiyānām  
mā́ te sákhāyaḥ sádam íd riṣāma  
yáchā tokā́ya tánayāya śáṃ yóḥ  

### 006
yáthā ha tyád vasavo gauríyaṃ cit  
padí ṣitā́m ámuñcatā yajatrāḥ  
evó ṣú asmán muñcatā ví áṃhaḥ  
prá tāri agne prataráṃ na ā́yuḥ  

## 013
### 001
práti agnír uṣásām ágram akhyad  
vibhātīnā́ṃ sumánā ratnadhéyam  
yātám aśvinā sukŕ̥to duroṇám  
út sū́riyo jyótiṣā devá eti  

### 002
ūrdhvám bhānúṃ savitā́ devó aśred  
drapsáṃ dávidhvad gaviṣó ná sátvā  
ánu vratáṃ váruṇo yanti mitró  
yát sū́riyaṃ diví āroháyanti  

### 003
yáṃ sīm ákr̥ṇvan támase vipŕ̥ce  
dhruvákṣemā ánavasyanto ártham  
táṃ sū́riyaṃ harítaḥ saptá yahvī́  
spáśaṃ víśvasya jágato vahanti  

### 004
váhiṣṭhebhir viháran yāsi tántum  
avavyáyann ásitaṃ deva vásma  
dávidhvato raśmáyaḥ sū́riyasya  
cármevā́vādhus támo apsú antáḥ  

### 005
ánāyato ánibaddhaḥ kathā́yáṃ  
níaṅṅ uttānó áva padyate ná  
káyā yāti svadháyā kó dadarśa  
divá skambháḥ sámr̥taḥ pāti nā́kam  

## 014
### 001
práti agnír uṣáso jātávedā  
ákhyad devó rócamānā máhobhiḥ  
ā́ nāsatyā urugāyā́ ráthena  
imáṃ yajñám úpa no yātam ácha  

### 002
ūrdhváṃ ketúṃ savitā́ devó aśrej  
jyótir víśvasmai bhúvanāya kr̥ṇván  
ā́prā dyā́vāpr̥thivī́ antárikṣaṃ  
ví sū́riyo raśmíbhiś cékitānaḥ  

### 003
āváhanti aruṇī́r jyótiṣā́gān  
mahī́ citrā́ raśmíbhiś cékitānā  
prabodháyantī suvitā́ya devī́  
uṣā́ īyate suyújā ráthena  

### 004
ā́ vāṃ váhiṣṭhā ihá té vahantu  
ráthā áśvāsa uṣáso víuṣṭau  
imé hí vām madhupéyāya sómā  
asmín yajñé vr̥ṣaṇā mādayethām  

### 005
ánāyato ánibaddhaḥ kathā́yáṃ  
níaṅṅ uttānó áva padyate ná  
káyā yāti svadháyā kó dadarśa  
divá skambháḥ sámr̥taḥ pāti nā́kam  

## 015
### 001
agnír hótā no adhvaré  
vājī́ sán pári ṇīyate  
devó devéṣu yajñíyaḥ  

### 002
pári triviṣṭí adhvaráṃ  
yā́ti agnī́ rathī́r iva  
ā́ devéṣu práyo dádhat  

### 003
pári vā́japatiḥ kavír  
agnír havyā́ni akramīt  
dádhad rátnāni dāśúṣe  

### 004
ayáṃ yáḥ sŕ̥ñjaye puró  
daivavāté samidhyáte  
dyumā́m̐ amitradámbhanaḥ  

### 005
ásya ghā vīrá ī́vato  
agnér īśīta mártiyaḥ  
tigmájambhasya mīḷhúṣaḥ  

### 006
tám árvantaṃ ná sānasím  
aruṣáṃ ná diváḥ śíśum  
marmr̥jyánte divé-dive  

### 007
bódhad yán mā háribhyāṃ  
kumāráḥ sāhadeviyáḥ  
áchā ná hūtá úd aram  

### 008
utá tyā́ yajatā́ hárī  
kumārā́t sāhadeviyā́t  
práyatā sadyá ā́ dade  

### 009
eṣá vāṃ devāv aśvinā  
kumāráḥ sāhadeviyáḥ  
dīrghā́yur astu sómakaḥ  

### 010
táṃ yuváṃ devāv aśvinā  
kumāráṃ sāhadeviyám  
dīrghā́yuṣaṃ kr̥ṇotana  

## 016
### 001
ā́ satyó yātu maghávām̐ r̥jīṣī́  
drávantu asya háraya úpa naḥ  
tásmā íd ándhaḥ suṣumā sudákṣam  
ihā́bhipitváṃ karate gr̥ṇānáḥ  

### 002
áva sya śūra ádhvano ná ánte  
asmín no adyá sávane mandádhyai  
śáṃsāti ukthám uśáneva vedhā́ś  
cikitúṣe asuríyāya mánma  

### 003
kavír ná niṇyáṃ vidáthāni sā́dhan  
vŕ̥ṣā yát sékaṃ vipipānó árcāt  
divá itthā́ jījanat saptá kārū́n  
áhnā cic cakrur vayúnā gr̥ṇántaḥ  

### 004
súvar yád védi sudŕ̥śīkam arkaír  
máhi jyótī rurucur yád dha vástoḥ  
andhā́ támāṃsi dúdhitā vicákṣe  
nŕ̥bhyaś cakāra nŕ̥tamo abhíṣṭau  

### 005
vavakṣá índro ámitam r̥jīṣī́  
ubhé ā́ paprau ródasī mahitvā́  
átaś cid asya mahimā́ ví reci  
abhí yó víśvā bhúvanā babhū́va  

### 006
víśvāni śakró náriyāṇi vidvā́n  
apó rireca sákhibhir níkāmaiḥ  
áśmānaṃ cid yé bibhidúr vácobhir  
vrajáṃ gómantam uśíjo ví vavruḥ  

### 007
apó vr̥tráṃ vavrivā́ṃsam párāhan  
prā́vat te vájram pr̥thivī́ sácetāḥ  
prá ārṇāṃsi samudríyāṇi ainoḥ  
pátir bhávañ chávasā śūra dhr̥ṣṇo  

### 008
apó yád ádrim puruhūta dárdar  
āvír bhuvat sarámā pūrviyáṃ te  
sá no netā́ vā́jam ā́ darṣi bhū́riṃ  
gotrā́ rujánn áṅgirobhir gr̥ṇānáḥ  

### 009
áchā kavíṃ nr̥maṇo gā abhíṣṭau  
súvarṣātā maghavan nā́dhamānam  
ūtíbhis tám iṣaṇo dyumnáhūtau  
ní māyā́vān ábrahmā dásyur arta  

### 010
ā́ dasyughnā́ mánasā yāhi ástam  
bhúvat te kútsaḥ sakhiyé níkāmaḥ  
suvé yónau ní ṣadataṃ sárūpā  
ví vāṃ cikitsad r̥tacíd dha nā́rī  

### 011
yā́si kútsena sarátham avasyús  
todó vā́tasya háriyor ī́śānaḥ  
r̥jrā́ vā́jaṃ ná gádhiyaṃ yúyūṣan  
kavír yád áhan pā́riyāya bhū́ṣāt  

### 012
kútsāya śúṣṇam aśúṣaṃ ní barhīḥ  
prapitvé áhnaḥ kúyavaṃ sahásrā  
sadyó dásyūn prá mr̥ṇa kutsiyéna  
prá sū́raś cakráṃ vr̥hatād abhī́ke  

### 013
tuvám píprum mŕ̥gayaṃ śūśuvā́ṃsam  
r̥jíśvane vaidathinā́ya randhīḥ  
pañcāśát kr̥ṣṇā́ ní vapaḥ sahásrā  
átkaṃ ná púro jarimā́ ví dardaḥ  

### 014
sū́ra upāké tanúvaṃ dádhāno  
ví yát te céti amŕ̥tasya várpaḥ  
mr̥gó ná hastī́ táviṣīm uṣāṇáḥ  
siṃhó ná bhīmá ā́yudhāni bíbhrat  

### 015
índraṃ kā́mā · vasūyánto agman  
súvarmīḷhe ná sávane cakānā́ḥ  
śravasyávaḥ śaśamānā́sa ukthaír  
óko ná raṇvā́ sudŕ̥śīva puṣṭíḥ  

### 016
tám íd va índraṃ suhávaṃ huvema  
yás tā́ cakā́ra náriyā purū́ṇi  
yó mā́vate jaritré gádhiyaṃ cin  
makṣū́ vā́jam bhárati spārhárādhāḥ  

### 017
tigmā́ yád antár aśániḥ pátāti  
kásmiñ cic chūra muhuké jánānām  
ghorā́ yád arya sámr̥tir bhávāti  
ádha smā nas tanúvo bodhi gopā́ḥ  

### 018
bhúvo 'vitā́ vāmádevasya dhīnā́m  
bhúvaḥ sákhā avr̥kó vā́jasātau  
tuvā́m ánu prámatim ā́ jaganma  
uruśáṃso jaritré viśvádha syāḥ  

### 019
ebhír nŕ̥bhir indara+ tvāyúbhiṣ ṭvā  
maghávadbhir maghavan víśva ājaú  
dyā́vo ná dyumnaír abhí sánto aryáḥ  
kṣapó madema śarádaś ca pūrvī́ḥ  

### 020
evéd índrāya vr̥ṣabhā́ya vŕ̥ṣṇe  
bráhma akarma bhŕ̥gavo ná rátham  
nū́ cid yáthā naḥ sakhiyā́ viyóṣad  
ásan na ugró avitā́ tanūpā́ḥ  

### 021
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 017
### 001
tuvám mahā́m̐ indara+ túbhya° ha kṣā́  
ánu kṣatrám maṃhánā manyata dyaúḥ  
tuváṃ vr̥tráṃ · śávasā jaghanvā́n  
sr̥jáḥ síndhūm̐r áhinā jagrasānā́n  

### 002
táva tviṣó jániman rejata dyaú  
réjad bhū́mir bhiyásā svásya manyóḥ  
r̥ghāyánta subhúvaḥ párvatāsa  
ā́rdan dhánvāni saráyanta ā́paḥ  

### 003
bhinád giríṃ śávasā vájram iṣṇánn  
āviṣkr̥ṇvānáḥ sahasāná ójaḥ  
vádhīd vr̥tráṃ vájreṇa mandasānáḥ  
sárann ā́po jávasā hatávr̥ṣṇīḥ  

### 004
suvī́ras te janitā́ manyata dyaúr  
índrasya kartā́ suapastamo bhūt  
yá īṃ jajā́na svaríyaṃ suvájram  
ánapacyutaṃ sádaso ná bhū́ma  

### 005
yá éka íc cyāváyati prá bhū́mā  
rā́jā kr̥ṣṭīnā́m puruhūtá índraḥ  
satyám enam ánu víśve madanti  
rātíṃ devásya gr̥ṇató maghónaḥ  

### 006
satrā́ sómā abhavann asya víśve  
satrā́ mádāso br̥ható mádiṣṭhāḥ  
satrā́bhavo vásupatir vásūnāṃ  
dátre víśvā adhithā indra kr̥ṣṭī́ḥ  

### 007
tuvám ádha prathamáṃ jā́yamāno  
áme víśvā adhithā indra kr̥ṣṭī́ḥ  
tuvám práti praváta āśáyānam  
áhiṃ vájreṇa maghavan ví vr̥ścaḥ  

### 008
satrāháṇaṃ dā́dhr̥ṣiṃ túmram índram  
mahā́m apāráṃ vr̥ṣabháṃ suvájram  
hántā yó vr̥tráṃ sánitotá vā́jaṃ  
dā́tā maghā́ni maghávā surā́dhāḥ  

### 009
ayáṃ vŕ̥taś cātayate samīcī́r  
yá ājíṣu maghávā śr̥ṇvá ékaḥ  
ayáṃ vā́jam bharati yáṃ sanóti  
asyá priyā́saḥ sakhiyé siyāma  

### 010
ayáṃ śr̥ṇve ádha jáyann utá ghnánn  
ayám utá prá kr̥ṇute yudhā́ gā́ḥ  
yadā́ satyáṃ kr̥ṇuté manyúm índro  
víśvaṃ dr̥̄ḷhám+ bhayata éjad asmāt  

### 011
sám índro gā́ ajayat sáṃ híraṇyā  
sám aśviyā́ maghávā yó ha pūrvī́ḥ  
ebhír nŕ̥bhir nŕ̥tamo asya śākaí  
rāyó vibhaktā́ sambharáś ca vásvaḥ  

### 012
kíyat svid índro ádhi eti mātúḥ  
kíyat pitúr janitúr yó jajā́na  
yó asya śúṣmam muhukaír íyarti  
vā́to ná jūtá stanáyadbhir abhraíḥ  

### 013
kṣiyántaṃ tvam ákṣiyantaṃ kr̥ṇoti  
íyarti reṇúm maghávā samóham  
vibhañjanúr aśánimām̐ iva dyaúr  
utá stotā́ram maghávā vásau dhāt  

### 014
ayáṃ cakrám iṣaṇat sū́riyasya  
ní étaśaṃ rīramat sasr̥māṇám  
ā́ kr̥ṣṇá īṃ juhurāṇó jigharti  
tvacó budhné rájaso asyá yónau  

### 015
ásikniyāṃ yájamāno ná hótā  

### 016
gavyánta índraṃ sakhiyā́ya víprā  
aśvāyánto vŕ̥ṣaṇaṃ vājáyantaḥ  
janīyánto janidā́m ákṣitotim  
ā́ cyāvayāmo avaté ná kóśam  

### 017
trātā́ no bodhi dádr̥śāna āpír  
abhikhyātā́ marḍitā́ somiyā́nām  
sákhā pitā́ pitŕ̥tamaḥ pitr̥̄ṇā́ṃ  
kártem ulokám† uśaté vayodhā́ḥ  

### 018
sakhīyatā́m avitā́ bodhi sákhā  
gr̥ṇāná indra stuvaté váyo dhāḥ  
vayáṃ hí ā́ te cakr̥mā́ sabā́dha  
ābhíḥ śámībhir maháyanta indra  

### 019
stutá índro maghávā yád dha vr̥trā́  
bhū́rīṇi éko apratī́ni hanti  
asyá priyó jaritā́ yásya śárman  
nákir devā́ vāráyante ná mártāḥ  

### 020
evā́ na índro maghávā virapśī́  
kárat satyā́ carṣaṇīdhŕ̥d anarvā́  
tuváṃ rā́jā janúṣāṃ dhehi asmé  
ádhi śrávo mā́hinaṃ yáj jaritré  

### 021
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 018
### 001
ayám pánthā ánuvittaḥ purāṇó  
yáto devā́ udájāyanta víśve  
átaś cid ā́ janiṣīṣṭa právr̥ddho  
mā́ mātáram amuyā́ páttave kaḥ  

### 002
nā́hám áto nír ayā durgáhaitát  
tiraścátā pārśuvā́n nír gamāṇi  
bahū́ni me ákr̥tā kártuvāni  
yúdhyai tuvena sáṃ tuvena pr̥chai  

### 003
parāyatī́m mātáram ánv acaṣṭa  
ná nā́nu gāni ánu nū́ gamāni  
tváṣṭur gr̥hé apibat sómam índraḥ  
śatadhaníyaṃ camúvoḥ sutásya  

### 004
kíṃ sá ŕ̥dhak kr̥ṇavad yáṃ sahásram  
māsó jabhā́ra śarádaś ca pūrvī́ḥ  
nahī́ nú asya pratimā́nam ásti  
antár jātéṣu utá yé jánitvāḥ  

### 005
avadyám 'va° mányamānā gúhākar  
índram mātā́ vīríyeṇā nír̥ṣṭam  
áthód asthāt svayám átkaṃ vásāna  
ā́ ródasī apr̥ṇāj jā́yamānaḥ  

### 006
etā́ arṣanti alalābhávantīr  
r̥tā́varīr iva saṃkróśamānāḥ  
etā́ ví pr̥cha kím idám bhananti  
kám ā́po ádrim paridhíṃ rujanti  

### 007
kím u ṣvid asmai nivído bhananta  
índrasyāvadyáṃ didhiṣanta ā́paḥ  
mámaitā́n putró mahatā́ vadhéna  
vr̥tráṃ jaghanvā́m̐ asr̥jad ví síndhūn  

### 008
mámac caná tvā yuvatíḥ parā́sa  
mámac caná tvā kuṣávā jagā́ra  
mámac cid ā́paḥ śíśave mamr̥ḍyur  
mámac cid índraḥ sáhasód atiṣṭhat  

### 009
mámac caná te maghavan víaṃso  
nivividhvā́m̐ ápa hánū jaghā́na  
ádhā níviddha úttaro babhūvā́ñ  
chíro dāsásya sám piṇak vadhéna  

### 010
gr̥ṣṭíḥ sasūva stháviraṃ tavāgā́m  
anādhr̥ṣyáṃ vr̥ṣabháṃ túmram índram  
árīḷhaṃ vatsáṃ caráthāya mātā́  
svayáṃ gātúṃ tanúva ichámānam  

### 011
utá mātā́ mahiṣám ánv avenad  
amī́ tuvā jahati putra devā́ḥ  
áthābravīd vr̥trám índro haniṣyán  
sákhe viṣṇo vitaráṃ ví kramasva  

### 012
kás te mātáraṃ vidhávām acakrac  
chayúṃ kás tvā́m ajighāṃsac cárantam  
kás te devó ádhi mārḍīká āsīd  
yát prā́kṣiṇāḥ pitáram pādagŕ̥hya  

### 013
ávartiyā śúna āntrā́ṇi pece  
ná devéṣu vivide marḍitā́ram  
ápaśyaṃ jāyā́m ámahīyamānām  
ádhā me śyenó mádhu ā́ jabhāra  

## 019
### 001
evā́ tuvā́m indara+ vajrin átra  
víśve devā́saḥ suhávāsa ū́māḥ  
mahā́m ubhé ródasī vr̥ddhám r̥ṣváṃ  
nír ékam íd vr̥ṇate vr̥trahátye  

### 002
ávāsr̥janta jívrayo ná devā́  
bhúvaḥ samrā́ḷ indara+ satyáyoniḥ  
áhann áhim pariśáyānam árṇaḥ  
prá vartanī́r arado viśvádhenāḥ  

### 003
átr̥pṇuvantaṃ víyatam abudhyám  
ábudhyamānaṃ suṣupāṇám indra  
saptá práti praváta āśáyānam  
áhiṃ vájreṇa ví riṇā aparván  

### 004
ákṣodayac chávasā kṣā́ma budhnáṃ  
vã́r ṇá vā́tas táviṣībhir índraḥ  
dr̥̄ḷhā́ni+ aubhnād uśámāna ójo  
ávābhinat kakúbhaḥ párvatānām  

### 005
abhí prá dadrur jánayo ná gárbhaṃ  
ráthā iva prá yayuḥ sākám ádrayaḥ  
átarpayo visŕ̥ta ubjá ūrmī́n  
tuváṃ vr̥tā́m̐ ariṇā indra síndhūn  

### 006
tuvám mahī́m avániṃ viśvádhenāṃ  
turvī́taye vayíyāya kṣárantīm  
áramayo námasā éjad árṇaḥ  
sutaraṇā́m̐ akr̥ṇor indra síndhūn  

### 007
prá agrúvo nabhanúvo ná vákvā  
dhvasrā́ apinvad yuvatī́r r̥tajñā́ḥ  
dhánvāni ájrām̐ apr̥ṇak tr̥ṣāṇā́m̐  
ádhog índra staríyo dáṃsupatnīḥ  

### 008
pūrvī́r uṣásaḥ śarádaś ca gūrtā́  
vr̥tráṃ jaghanvā́m̐ asr̥jad ví síndhūn  
páriṣṭhitā atr̥ṇad badbadhānā́ḥ  
sīrā́ índraḥ srávitave pr̥thivyā́  

### 009
vamrī́bhiḥ putrám agrúvo adānáṃ  
nivéśanād dhariva ā́ jabhartha  
ví andhó akhyad áhim ādadānó  
nír bhūd ukhachít sám aranta párva  

### 010
prá te pū́rvāṇi káraṇāni vipra  
ā́vidvā́m̐ āha vidúṣe kárāṃsi  
yáthā-yathā vŕ̥ṣṇiyāni svágūrtā  
ápāṃsi rājan náriyā́viveṣīḥ  

### 011
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 020
### 001
ā́ na índro dūrã́d ā́ na āsā́d  
abhiṣṭikŕ̥d ávase yāsad ugráḥ  
ójiṣṭhebhir nr̥pátir vájrabāhuḥ  
saṃgé samátsu turváṇiḥ pr̥tanyū́n  

### 002
ā́ na índro háribhir yātu ácha  
arvācīnó ávase rā́dhase ca  
tíṣṭhāti vajrī́ maghávā virapśī́  
imáṃ yajñám ánu no vā́jasātau  

### 003
imáṃ yajñáṃ tuvám asmā́kam indra  
puró dádhat saniṣyasi krátuṃ naḥ  
śvaghnī́va vajrin sanáye dhánānāṃ  
tváyā vayám aryá ājíṃ jayema  

### 004
uśánn u ṣú ṇaḥ sumánā upāké  
sómasya nú súṣutasya svadhāvaḥ  
pã́ indra prátibhr̥tasya mádhvaḥ  
sám ándhasā mamadaḥ pr̥ṣṭhíyena  

### 005
ví yó rarapśá ŕ̥ṣibhir návebhir  
vr̥kṣó ná pakváḥ sŕ̥ṇiyo ná jétā  
máryo ná yóṣām abhí mányamāno  
áchā vivakmi puruhūtám índram  

### 006
girír ná yáḥ svátavām̐ r̥ṣvá índraḥ  
sanā́d evá sáhase jātá ugráḥ  
ā́dartā vájraṃ stháviraṃ ná bhīmá  
udnéva kóśaṃ vásunā nír̥ṣṭam  

### 007
ná yásya vartā́ janúṣā nu ásti  
ná rā́dhasa āmarītā́ maghásya  
udvāvr̥ṣāṇás taviṣīva ugra  
asmábhyaṃ daddhi puruhūta rāyáḥ  

### 008
ī́kṣe rāyáḥ kṣáyasya carṣaṇīnā́m  
utá vrajám apavartā́si gónām  
śikṣānaráḥ samithéṣu prahā́vān  
vásvo rāśím abhinetā́si bhū́rim  

### 009
káyā tác chr̥ṇve śáciyā śáciṣṭho  
yáyā kr̥ṇóti múhu kā́ cid r̥ṣváḥ  
purú dāśúṣe vícayiṣṭho áṃho  
áthā dadhāti dráviṇaṃ jaritré  

### 010
mā́ no mardhīr ā́ bharā daddhí tán naḥ  
prá dāśúṣe dā́tave bhū́ri yát te  
návye deṣṇé śasté asmín ta ukthé  
prá bravāma vayám indra stuvántaḥ  

### 011
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 021
### 001
ā́ yātu índro ávasa úpa na  
ihá stutáḥ sadhamā́d astu śū́raḥ  
vāvr̥dhānás táviṣīr yásya pūrvī́r  
diyaúr ná kṣatrám abhíbhūti púṣyāt  

### 002
tásyéd ihá stavatha vŕ̥ṣṇiyāni  
tuvidyumnásya tuvirā́dhaso nr̥̄́n  
yásya krátur vidathíyo ná samrā́ṭ  
sāhvā́n tárutro abhí ásti kr̥ṣṭī́ḥ  

### 003
ā́ yātu índro divá ā́ pr̥thivyā́  
makṣū́ samudrā́d utá vā púrīṣāt  
súvarṇarād ávase no marútvān  
parāváto vā sádanād r̥tásya  

### 004
sthūrásya rāyó br̥ható yá ī́śe  
tám u ṣṭavāma vidátheṣu índram  
yó vāyúnā jáyati gómatīṣu  
prá dhr̥ṣṇuyā́ náyati vásyo ácha  

### 005
úpa yó námo námasi stabhāyánn  
íyarti vā́caṃ janáyan yájadhyai  
r̥ñjasānáḥ · puruvā́ra ukthaír  
éndraṃ kr̥ṇvīta sádaneṣu hótā  

### 006
dhiṣā́ yádi dhiṣaṇyántaḥ saraṇyā́n  
sádanto ádrim auśijásya góhe  
ā́ duróṣāḥ · pāstiyásya hótā  
yó no mahā́n saṃváraṇeṣu váhniḥ  

### 007
satrā́ yád īm · bhārvarásya vŕ̥ṣṇaḥ  
síṣakti śúṣma stuvaté bhárāya  
gúhā yád īm · auśijásya góhe  
prá yád dhiyé prá áyase mádāya  

### 008
ví yád várāṃsi párvatasya vr̥ṇvé  
páyobhir jinvé apã́ṃ jávāṃsi  
vidád gaurásya gavayásya góhe  
yádī vā́jāya sudhíyo váhanti  

### 009
bhadrā́ te hástā súkr̥totá pāṇī́  
prayantā́rā stuvaté rā́dha indra  
kā́ te níṣattiḥ kím u nó mamatsi  
kíṃ nód-ud u harṣase dā́tavā́ u  

### 010
evā́ vásva índaraḥ+ satyáḥ samrā́ḍ  
ḍhántā vr̥tráṃ várivaḥ pūráve kaḥ  
púruṣṭuta krátvā naḥ śagdhi rāyó  
bhakṣīyá te ávaso daíviyasya  

### 011
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 022
### 001
yán na índro jujuṣé yác ca váṣṭi  
tán no mahā́n karati śuṣmī́ ā́ cit  
bráhma stómam maghávā sómam ukthā́  
yó áśmānaṃ śávasā bíbhrad éti  

### 002
vŕ̥ṣā vŕ̥ṣandhiṃ cáturaśrim ásyann  
ugró bāhúbhyāṃ nŕ̥tamaḥ śácīvān  
śriyé páruṣṇīm uṣámāṇa ū́rṇāṃ  
yásyāḥ párvāṇi sakhiyā́ya vivyé  

### 003
yó devó devátamo jā́yamāno  
mahó vā́jebhir mahádbhiś ca śúṣmaiḥ  
dádhāno vájram bāhuvór uśántaṃ  
diyā́m ámena rejayat prá bhū́ma  

### 004
víśvā ródhāṃsi pravátaś ca pūrvī́r  
diyaúr r̥ṣvā́j jániman rejata kṣā́ḥ  
ā́ mātárā bhárati śuṣmī́ ā́ gór  
nr̥vát párijman nonuvanta vā́tāḥ  

### 005
tā́ tū́ ta indra maható mahā́ni  
víśveṣu ít sávaneṣu pravā́cyā  
yác chūra dhr̥ṣṇo dhr̥ṣatā́ dadhr̥ṣvā́n  
áhiṃ vájreṇa śávasā́viveṣīḥ  

### 006
tā́ tū́ te satyā́ tuvinr̥mṇa víśvā  
prá dhenávaḥ sisrate vŕ̥ṣṇa ū́dhnaḥ  
ádhā ha tvád vr̥ṣamaṇo bhiyānā́ḥ  
prá síndhavo jávasā cakramanta  

### 007
átrā́ha te harivas tā́ u devī́r  
ávobhir indra stavanta svásāraḥ  
yát sīm ánu prá mucó badbadhānā́  
dīrghā́m ánu prásitiṃ syandayádhyai  

### 008
pipīḷé aṃśúr mádiyo ná síndhur  
ā́ tvā śámī śaśamānásya śaktíḥ  
asmadríak chuśucānásya yamyā  
āśúr ná raśmíṃ tuviójasaṃ góḥ  

### 009
asmé várṣiṣṭhā kr̥ṇuhi jyáyiṣṭhā+  
nr̥mṇā́ni satrā́ sahure sáhāṃsi  
asmábhyaṃ vr̥trā́ suhánāni randhi  
jahí vádhar vanúṣo mártiyasya  

### 010
asmā́kam ít sú śr̥ṇuhi tvám indra  
asmábhyaṃ citrā́m̐ úpa māhi vā́jān  
asmábhyaṃ víśvā iṣaṇaḥ púraṃdhīr  
asmā́kaṃ sú maghavan bodhi godā́ḥ  

### 011
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 023
### 001
kathā́ mahā́m avr̥dhat kásya hótur  
yajñáṃ juṣāṇó abhí sómam ū́dhaḥ  
píbann uśānó juṣámāṇo ándho  
vavakṣá r̥ṣváḥ śucaté dhánāya  

### 002
kó asya vīráḥ sadhamā́dam āpa  
sám ānaṃśa sumatíbhiḥ kó asya  
kád asya citráṃ cikite kád ūtī́  
vr̥dhé bhuvac chaśamānásya yájyoḥ  

### 003
kathā́ śr̥ṇoti hūyámānam índraḥ  
kathā́ śr̥ṇvánn ávasām asya veda  
kā́ asya pūrvī́r úpamātayo ha  
kathaínam āhuḥ pápuriṃ jaritré  

### 004
kathā́ sabā́dhaḥ śaśamānó asya  
náśad abhí dráviṇaṃ dī́dhiyānaḥ  
devó bhuvan návedā ma r̥tā́nāṃ  
námo jagr̥bhvā́m̐ abhí yáj jújoṣat  

### 005
kathā́ kád asyā́ uṣáso víuṣṭau  
devó mártasya sakhiyáṃ jujoṣa  
kathā́ kád asya sakhiyáṃ sákhibhyo  
yé asmin kā́maṃ suyújaṃ tatasré  

### 006
kím ā́d ámatraṃ sakhiyáṃ sákhibhyaḥ  
kadā́ nú te bhrātarám prá bravāma  
śriyé sudŕ̥śo vápur asya sárgāḥ  
súvar ṇá citrátamam iṣa ā́ góḥ  

### 007
drúhaṃ jíghāṃsan dhvarásam anindrā́ṃ  
tétikte tigmā́ tujáse ánīkā  
r̥ṇā́ cid yátra r̥ṇayā́ na ugró  
dūré ájñātā uṣáso babādhé  

### 008
r̥tásya hí śurúdhaḥ sánti pūrvī́r  
r̥tásya dhītír vr̥jinā́ni hanti  
r̥tásya ślóko badhirā́ tatarda  
kárṇā budhānáḥ śucámāna āyóḥ  

### 009
r̥tásya dr̥̄ḷhā́+ dharúṇāni santi  
purū́ṇi candrā́ vápuṣe vápūṃṣi  
r̥téna dīrghám iṣaṇanta pŕ̥kṣa  
r̥téna gā́va r̥tám ā́ viveśuḥ  

### 010
r̥táṃ yemāná r̥tám íd vanoti  
r̥tásya śúṣmas turayā́ u gavyúḥ  
r̥tā́ya pr̥thvī́ bahulé gabhīré  
r̥tā́ya dhenū́ paramé duhāte  

### 011
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 024
### 001
kā́ suṣṭutíḥ śávasaḥ sūnúm índram  
arvācīnáṃ rā́dhasa ā́ vavartat  
dadír hí vīró gr̥ṇaté vásūni  
sá gópatir niṣṣídhāṃ no janāsaḥ  

### 002
sá vr̥trahátye háviyaḥ sá ī́ḍyaḥ  
sá súṣṭuta índaraḥ+ satyárādhāḥ  
sá yā́mann ā́ maghávā mártiyāya  
brahmaṇyaté súṣvaye várivo dhāt  

### 003
tám ín náro ví hvayante samīké  
ririkvā́ṃsas tanúvaḥ kr̥ṇvata trā́m  
mithó yát tyāgám ubháyāso ágman  
náras tokásya tánayasya sātaú  

### 004
kratūyánti kṣitáyo yóga ugra  
āśuṣāṇā́so mithó árṇasātau  
sáṃ yád víśo ávavr̥tranta yudhmā́  
ā́d ín néma indrayante abhī́ke  

### 005
ā́d íd dha néma indriyáṃ yajanta  
ā́d ít paktíḥ puroḷā́śaṃ riricyāt  
ā́d ít sómo ví papr̥cyād ásuṣvīn  
ā́d íj jujoṣa vr̥ṣabháṃ yájadhyai  

### 006
kr̥ṇóti asmai várivo yá itthā́  
índrāya sómam uśaté sunóti  
sadhrīcī́nena mánasā́vivenam  
tám ít sákhāyaṃ kr̥ṇute samátsu  

### 007
yá índrāya sunávat sómam adyá  
pácāt paktī́r utá bhr̥jjā́ti dhānā́ḥ  
práti manāyór ucáthāni háryan  
tásmin dadhad vŕ̥ṣaṇaṃ śúṣmam índraḥ  

### 008
yadā́ samaryáṃ ví áced ŕ̥ghāvā  
dīrgháṃ yád ājím abhí ákhyad aryáḥ  
ácikradad vŕ̥ṣaṇam pátnī áchā  
duroṇá ā́ níśitaṃ somasúdbhiḥ  

### 009
bhū́yasā vasnám acarat kánīyo  
ávikrīto akāniṣam púnar yán  
sá bhū́yasā kánīyo nā́rirecīd  
dīnā́ dákṣā ví duhanti prá vāṇám  

### 010
ká imáṃ daśábhir máma  
índraṃ krīṇāti dhenúbhiḥ  
yadā́ vr̥trā́ṇi jáṅghanad  
áthainam me púnar dadat  

### 011
nṹ ṣṭutá indara+ nū́ gr̥ṇāná  
íṣaṃ jaritré nadíyo ná pīpeḥ  
ákāri te harivo bráhma návyaṃ  
dhiyā́ siyāma rathíyaḥ sadāsā́ḥ  

## 025
### 001
kó adyá · náriyo devákāma  
uśánn índrasya sakhiyáṃ jujoṣa  
kó vā mahé ávase pā́riyāya  
sámiddhe agnaú sutásoma īṭṭe  

### 002
kó nānāma vácasā somiyā́ya  
manāyúr vā bhavati vásta usrā́ḥ  
ká índrasya yújiyaṃ káḥ sakhitváṃ  
kó bhrātráṃ vaṣṭi kaváye ká ūtī́  

### 003
kó devā́nām ávo adyā́ vr̥ṇīte  
ká ādityā́m̐ áditiṃ jyótir īṭṭe  
kásyāśvínāv índro agníḥ sutásya  
aṃśóḥ pibanti mánasā́vivenam  

### 004
tásmā agnír bhā́rataḥ śárma yaṃsaj  
jiyók paśyāt sū́riyam uccárantam  
yá índrāya sunávāméti ā́ha  
náre náryāya nŕ̥tamāya nr̥̄ṇā́m+  

### 005
ná táṃ jinanti bahávo ná dabhrā́  
urú asmā áditiḥ śárma yaṃsat  
priyáḥ sukŕ̥t priyá índre manāyúḥ  
priyáḥ suprāvī́ḥ priyó asya somī́  

### 006
suprāvíyaḥ prāśuṣā́ḷ eṣá vīráḥ  
súṣveḥ paktíṃ kr̥ṇute kévaléndraḥ  
nā́suṣver āpír ná sákhā ná jāmír  
duṣprāvíyo avahantéd ávācaḥ  

### 007
ná revátā paṇínā sakhyám índro  
ásunvatā sutapā́ḥ sáṃ gr̥ṇīte  
ā́sya védaḥ khidáti hánti nagnáṃ  
ví súṣvaye paktáye kévalo bhūt  

### 008
índram páre ávare madhyamā́sa  
índraṃ yā́nto ávasitāsa índram  
índraṃ kṣiyánta utá yúdhyamānā  
índraṃ náro vājayánto havante  

## 026
### 001
ahám mánur abhavaṃ sū́riyaś ca  
aháṃ kakṣī́vām̐ ŕ̥ṣir asmi vípraḥ  
aháṃ kútsam ārjuneyáṃ ní r̥ñje  
aháṃ kavír uśánā páśyatā mā  

### 002
ahám bhū́mim adadām ā́riyāya  
aháṃ vr̥ṣṭíṃ dāśúṣe mártiyāya  
ahám apó anayaṃ vāvaśānā́  
máma devā́so ánu kétam āyan  

### 003
ahám púro mandasānó ví airaṃ  
náva sākáṃ navatī́ḥ śámbarasya  
śatatamáṃ veśíyaṃ sarvátātā  
dívodāsam atithigváṃ yád ā́vam  

### 004
prá sú ṣá víbhyo maruto vír astu  
prá śyenáḥ śyenébhiya āśupátvā  
acakráyā yát svadháyā suparṇó  
havyám bháran mánave devájuṣṭam  

### 005
bhárad yádi vír áto vévijānaḥ  
pathórúṇā mánojavā asarji  
tū́yaṃ yayau mádhunā somiyéna  
utá śrávo vivide śyenó átra  

### 006
r̥jīpī́ śyenó dádamāno aṃśúm  
parāvátaḥ śakunó mandrám mádam  
sómam bharad dādr̥hāṇó devā́vān  
divó amúṣmād úttarād ādā́ya  

### 007
ādā́ya śyenó abharat sómaṃ  
sahásraṃ savā́m̐ ayútaṃ ca sākám  
átrā púraṃdhir ajahād árātīr  
máde sómasya mūrā́ ámūraḥ  

## 027
### 001
gárbhe nú sánn ánu eṣām avedam  
aháṃ devā́nāṃ jánimāni víśvā  
śatám mā púra ā́yasīr arakṣann  
ádha śyenó javásā nír adīyam  

### 002
ná ghā sá mā́m ápa jóṣaṃ jabhāra  
abhī́m āsa tvákṣasā vīríyeṇa  
īrmā́ púraṃdhir ajahād árātīr  
utá vā́tām̐ atarac chū́śuvānaḥ  

### 003
áva yác chyenó ásvanīd ádha dyór  
ví yád yádi vā́ta ūhúḥ púraṃdhim  
sr̥jád yád asmā áva ha kṣipáj jyā́ṃ  
kr̥śā́nur ástā mánasā bhuraṇyán  

### 004
r̥jipyá īm índrāvato ná bhujyúṃ  
śyenó jabhāra br̥ható ádhi ṣṇóḥ  
antáḥ patat patatrí asya parṇám  
ádha yā́mani prásitasya tád véḥ  

### 005
ádha śvetáṃ kaláśaṃ góbhir aktám  
āpipyānám maghávā śukrám ándhaḥ  
adhvaryúbhiḥ práyatam mádhvo ágram  
índro mádāya práti dhat píbadhyai  
śū́ro mádāya práti dhat píbadhyai  

## 028
### 001
tuvā́ yujā́ táva tát soma sakhyá  
índro apó mánave sasrútas kaḥ  
áhann áhim áriṇāt saptá síndhūn  
ápāvr̥ṇod ápihiteva khā́ni  

### 002
tuvā́ yujā́ ní khidat sū́riyasya  
índraś cakráṃ sáhasā sadyá indo  
ádhi ṣṇúnā br̥hatā́ vártamānam  
mahó druhó ápa viśvā́yu dhāyi  

### 003
áhann índro ádahad agnír indo  
purā́ dásyūn madhyáṃdinād abhī́ke  
durgé duroṇé krátuvā ná yātā́m  
purū́ sahásrā śáruvā ní barhīt  

### 004
víśvasmāt sīm adhamā́m̐ indra dásyūn  
víśo dā́sīr akr̥ṇor apraśastā́ḥ  
ábādhethām ámr̥ṇataṃ ní śátrūn  
ávindethām ápacitiṃ vádhatraiḥ  

### 005
evā́ satyám maghavānā yuváṃ tád  
índraś ca soma ūrvám áśviyaṃ góḥ  
ā́dardr̥tam ápihitāni áśnā  
riricáthuḥ kṣã́ś cit tatr̥dānā́  

## 029
### 001
ā́ na stutá úpa vā́jebhir ūtī́  
índra yāhí háribhir mandasānáḥ  
tiráś cid aryáḥ sávanā purū́ṇi  
āṅgūṣébhir gr̥ṇānáḥ satyárādhāḥ  

### 002
ā́ hí ṣmā yā́ti náriyaś cikitvā́n  
hūyámānaḥ sotŕ̥bhir úpa yajñám  
suaśvo yó ábhīrur mányamānaḥ  
suṣvāṇébhir mádati sáṃ ha vīraíḥ  

### 003
śrāváyéd asya kárṇā vājayádhyai  
júṣṭām ánu prá díśam mandayádhyai  
udvāvr̥ṣāṇó rā́dhase túviṣmān  
káran na índraḥ sutīrthā́bhayaṃ ca  

### 004
áchā yó gántā nā́dhamānam ūtī́  
itthā́ vípraṃ hávamānaṃ gr̥ṇántam  
úpa tmáni dádhāno dhurí āśū́n  
sahásrāṇi śatā́ni vájrabāhuḥ  

### 005
tuvótāso maghavann indra víprā  
vayáṃ te syāma sūráyo gr̥ṇántaḥ  
bhejānā́so br̥háddivasya rāyá  
ākāyíyasya dāváne purukṣóḥ  

## 030
### 001
nákir indra tvád úttaro  
ná jyā́yām̐ asti vr̥trahan  
nákir evā́ yáthā tuvám  

### 002
satrā́ te ánu kr̥ṣṭáyo  
víśvā cakréva vāvr̥tuḥ  
satrā́ mahā́m̐ asi śrutáḥ  

### 003
víśve canéd anā́ tuvā  
devā́sa indra yuyudhuḥ  
yád áhā náktam ā́tiraḥ  

### 004
yátrotá bādhitébhiyaś  
cakráṃ kútsāya yúdhyate  
muṣāyá indra sū́riyam  

### 005
yátra devā́m̐ r̥ghāyató  
víśvām̐ áyudhya éka ít  
tuvám indra vanū́m̐r áhan  

### 006
yátrotá mártiyāya kám  
áriṇā indra sū́riyam  
prā́vaḥ śácībhir étaśam  

### 007
kím ā́d utā́si vr̥trahan  
mághavan manyumáttamaḥ  
átrā́ha dā́num ā́tiraḥ  

### 008
etád ghéd utá vīríyam  
índra cakártha paúṃsiyam  
stríyaṃ yád durhaṇāyúvaṃ  
vádhīr duhitáraṃ diváḥ  

### 009
diváś cid ghā duhitáram  
mahā́n mahīyámānãm  
uṣā́sam indra sám piṇak  

### 010
ápoṣā́ ánasaḥ sarat  
sámpiṣṭād áha bibhyúṣī  
ní yát sīṃ śiśnáthad vŕ̥ṣā  

### 011
etád asyā ánaḥ śaye  
súsampiṣṭaṃ vípāśi ā́  
sasā́ra sīm parāvátaḥ  

### 012
utá síndhuṃ vibālíyaṃ  
vitasthānā́m ádhi kṣámi  
pári ṣṭhā indra māyáyā  

### 013
utá śúṣṇasya dhr̥ṣṇuyā́  
prá mr̥kṣo abhí védanam  
púro yád asya sampiṇák  

### 014
utá dāsáṃ kaulitarám  
br̥hatáḥ párvatād ádhi  
ávāhann indra śámbaram  

### 015
utá dāsásya varcínaḥ  
sahásrāṇi śatā́vadhīḥ  
ádhi páñca pradhī́m̐r iva  

### 016
utá tyám putrám agrúvaḥ  
párāvr̥ktaṃ śatákratuḥ  
ukthéṣu índra ā́bhajat  

### 017
utá tyā́ turváśāyádū  
asnātā́rā śácīpátiḥ  
índro vidvā́m̐ apārayat  

### 018
utá tyā́ sadyá ā́riyā  
saráyor indra pārátaḥ  
árṇācitrárathāvadhīḥ  

### 019
ánu dvā́ jahitā́ nayo  
andháṃ śroṇáṃ ca vr̥trahan  
ná tát te sumnám áṣṭave  

### 020
śatám aśmanmáyīnãm  
purā́m índro ví āsiyat  
dívodāsāya dāśúṣe  

### 021
ásvāpayad dabhī́taye  
sahásrā triṃśátaṃ háthaiḥ  
dāsā́nām índro māyáyā  

### 022
sá ghéd utā́si vr̥trahan  
samāná indra gópatiḥ  
yás tā́ víśvāni cicyuṣé  

### 023
utá nūnáṃ yád indriyáṃ  
kariṣyā́ indra paúṃsiyam  
adyā́ nákiṣ ṭád ā́ minat  

### 024
vāmáṃ-vāmaṃ ta ādure  
devó dadātu aryamā́  
vāmám pūṣā́ vāmám bhágo  
vāmáṃ deváḥ kárūḷatī  

## 031
### 001
káyā naś citrá ā́ bhuvad  
ūtī́ sadā́vr̥dhaḥ sákhā  
káyā śáciṣṭhayā vr̥tā́  

### 002
kás tvā satyó mádānãm  
máṃhiṣṭho matsad ándhasaḥ  
dr̥̄ḷhā́+ cid ārúje vásu  

### 003
abhī́ ṣú ṇaḥ sákhīnãm  
avitā́ jaritr̥̄ṇã́m  
śatám bhavāsi ūtíbhiḥ  

### 004
abhī́ na ā́ vavr̥tsuva  
cakráṃ ná vr̥ttám árvataḥ  
niyúdbhiś carṣaṇīnã́m  

### 005
pravátā hí krátūnãm  
ā́ hā padéva gáchasi  
ábhakṣi sū́riye sácā  

### 006
sáṃ yát ta indra manyávaḥ  
sáṃ cakrā́ṇi dadhanviré  
ádha tvé ádha sū́riye  

### 007
utá smā hí tvā́m āhúr ín  
maghávānaṃ śacīpate  
dā́tāram ávidīdhayum  

### 008
utá smā sadyá ít pári  
śaśamānā́ya sunvaté  
purū́ cin maṃhase vásu  

### 009
nahí ṣmā te śatáṃ caná  
rā́dho váranta āmúraḥ  
ná cyautnā́ni kariṣyatáḥ  

### 010
asmā́m̐ avantu te śatám  
asmā́n sahásram ūtáyaḥ  
asmā́n víśvā abhíṣṭayaḥ  

### 011
asmā́m̐ ihā́ vr̥ṇīṣuva  
sakhiyā́ya suastáye  
mahó rāyé divítmate  

### 012
asmā́m̐ aviḍḍhi viśváhā  
índra rāyā́ párīṇasā  
asmā́n víśvābhir ūtíbhiḥ  

### 013
asmábhyaṃ tā́m̐ ápā vr̥dhi  
vrajā́m̐ ásteva gómataḥ  
návābhir indra ūtíbhiḥ  

### 014
asmā́kaṃ dhr̥ṣṇuyā́ rátho  
dyumā́m̐ indrā́napacyutaḥ  
gavyúr aśvayúr īyate  

### 015
asmā́kam uttamáṃ kr̥dhi  
śrávo devéṣu sūriya  
várṣiṣṭhaṃ dyā́m ivopári  

## 032
### 001
ā́ tū́ na indra vr̥trahann  
asmā́kam ardhám ā́ gahi  
mahā́n mahī́bhir ūtíbhiḥ  

### 002
bhŕ̥miś cid ghāsi tū́tujir  
ā́ citra citríṇīṣu ā́  
citráṃ kr̥ṇoṣi ūtáye  

### 003
dabhrébhiś cic cháśīyāṃsaṃ  
háṃsi vrā́dhantam ójasā  
sákhibhir yé tuvé sácā  

### 004
vayám indra tuvé sácā  
vayáṃ tuvābhí nonumaḥ  
asmā́m̐-asmām̐ íd úd ava  

### 005
sá naś citrā́bhir adrivo  
anavadyā́bhir ūtíbhiḥ  
ánādhr̥ṣṭābhir ā́ gahi  

### 006
bhūyā́mo ṣú tuvā́vataḥ  
sákhāya indra gómataḥ  
yújo vā́jāya ghŕ̥ṣvaye  

### 007
tuváṃ hí éka ī́śiṣa  
índra vā́jasya gómataḥ  
sá no yandhi mahī́m íṣam  

### 008
ná tvā varante anyáthā  
yád dítsasi stutó maghám  
stotŕ̥bhya indra girvaṇaḥ  

### 009
abhí tvā gótamā girā́  
ánūṣata prá dāváne  
índra vā́jāya ghŕ̥ṣvaye  

### 010
prá te vocāma vīríyā  
yā́ mandasāná ā́rujaḥ  
púro dā́sīr abhī́tiya  

### 011
tā́ te gr̥ṇanti vedháso  
yā́ni cakártha paúṃsiyā  
sutéṣu indra girvaṇaḥ  

### 012
ávīvr̥dhanta gótamā  
índra tvé stómavāhasaḥ  
aíṣu dhā vīrávad yáśaḥ  

### 013
yác cid dhí śáśvatām ási  
índra sā́dhāraṇas tuvám  
táṃ tvā vayáṃ havāmahe  

### 014
arvācīnó vaso bhava  
asmé sú matsuvā́ndhasaḥ  
sómānām indra somapāḥ  

### 015
asmā́kaṃ tvā matīnã́m  
ā́ stóma indra yachatu  
arvā́g ā́ vartayā hárī  

### 016
puroḷā́śaṃ ca no gháso  
joṣáyāse gíraś ca naḥ  
vadhūyúr iva yóṣaṇām  

### 017
sahásraṃ viyátīnãṃ  
yuktā́nām índram īmahe  
śatáṃ sómasya khāríyaḥ  

### 018
sahásrā te śatā́ vayáṃ  
gávām ā́ cyāvayāmasi  
asmatrā́ rā́dha etu te  

### 019
dáśa te kaláśānãṃ  
híraṇyānām adhīmahi  
bhūridā́ asi vr̥trahan  

### 020
bhū́ridā bhū́ri dehi no  
mā́ dabhrám bhū́ri ā́ bhara  
bhū́ri ghéd indra ditsasi  

### 021
bhūridā́ hí ási śrutáḥ  
purutrā́ śūra vr̥trahan  
ā́ no bhajasva rā́dhasi  

### 022
prá te babhrū́ vicakṣaṇa  
śáṃsāmi goṣaṇo napāt  
mā́bhyāṃ gā́ ánu śiśrathaḥ  

### 023
kanīnakéva vidradhé  
náve drupadé arbhaké  
babhrū́ yā́meṣu śobhete  

### 024
áram ma usráyāmaṇe  
áram ánusrayāmaṇe  
babhrū́ yā́meṣu asrídhā  

## 033
### 001
prá rbhúbhyo dūtám iva vā́cam iṣya  
upastíre śvaítarīṃ dhenúm īḷe  
yé vā́tajūtās taráṇibhir évaiḥ  
pári dyā́ṃ sadyó apáso babhūvúḥ  

### 002
yadā́ram ákrann r̥bhávaḥ pitŕ̥bhyām  
páriviṣṭī veṣáṇā daṃsánābhiḥ  
ā́d íd devā́nām úpa sakhyám āyan  
dhī́rāsaḥ puṣṭím avahan manā́yai  

### 003
púnar yé cakrúḥ pitárā yúvānā  
sánā yū́peva jaraṇā́ śáyānā  
té vā́jo víbhvām̐ r̥bhúr índravanto  
mádhupsaraso no avantu yajñám  

### 004
yát saṃvátsam r̥bhávo gā́m árakṣan  
yát saṃvátsam r̥bhávo mā́ ápiṃśan  
yát saṃvátsam ábharan bhā́so asyās  
tā́bhiḥ śámībhir amr̥tatvám āśuḥ  

### 005
jyeṣṭhá āha camasā́ dvā́ karéti  
kánīyān trī́n kr̥ṇavāméti āha  
kaniṣṭhá āha catúras karéti  
tváṣṭa rbhavas tát panayad váco vaḥ  

### 006
satyám ūcur nára evā́ hí cakrúr  
ánu svadhā́m r̥bhávo jagmur etā́m  
vibhrā́jamānāṃś camasā́m̐ áheva  
ávenat tváṣṭā catúro dadr̥śvā́n  

### 007
duvā́daśa dyū́n yád ágohiyasya  
atithyé ráṇann r̥bhávaḥ sasántaḥ  
sukṣétrākr̥ṇvann ánayanta síndhūn  
dhánvā́tiṣṭhann óṣadhīr nimnám ā́paḥ  

### 008
ráthaṃ yé cakrúḥ suvŕ̥taṃ nareṣṭhā́ṃ  
yé dhenúṃ viśvajúvaṃ viśvárūpām  
tá ā́ takṣantu r̥bhávo rayíṃ naḥ  
suávasaḥ suápasaḥ suhástāḥ  

### 009
ápo hí eṣām ájuṣanta devā́  
abhí krátvā mánasā dī́dhiyānāḥ  
vā́jo devā́nām abhavat sukármā  
índrasya rbhukṣā́ váruṇasya víbhvā  

### 010
yé hárī medháyā ukthā́ mádanta  
índrāya cakrúḥ suyújā yé áśvā  
té rāyás póṣaṃ dráviṇāni asmé  
dhattá rbhavaḥ kṣemayánto ná mitrám  

### 011
idā́hnaḥ pītím utá vo mádaṃ dhur  
ná rté śrāntásya sakhiyā́ya devā́ḥ  
té nūnám asmé r̥bhavo vásūni  
tr̥tī́ye asmín sávane dadhāta  

## 034
### 001
r̥bhúr víbhvā vā́ja índro no ácha  
imáṃ yajñáṃ ratnadhéyópa yāta  
idā́ hí vo dhiṣáṇā devī́ áhnām  
ádhāt pītíṃ sám mádā agmatā vaḥ  

### 002
vidānā́so jánmano vājaratnā  
utá rtúbhir r̥bhavo mādayadhvam  
sáṃ vo mádā ágmata sám púraṃdhiḥ  
suvī́rām asmé rayím érayadhvam  

### 003
ayáṃ vo yajñá r̥bhavo akāri  
yám ā́ manuṣvát pradívo dadhidhvé  
prá vo áchā jujuṣāṇā́so asthur  
ábhūta víśve agriyótá vājāḥ  

### 004
ábhūd u vo vidhaté ratnadhéyam  
idā́ naro dāśúṣe mártiyāya  
píbata vājā r̥bhavo dadé vo  
máhi tr̥tī́yaṃ sávanam mádāya  

### 005
ā́ vājā yāta úpa na r̥bhukṣā  
mahó naro dráviṇaso gr̥ṇānā́ḥ  
ā́ vaḥ pītáyo abhipitvé áhnām  
imā́ ástaṃ navasúva iva gman  

### 006
ā́ napātaḥ śavaso yātanópa  
imáṃ yajñáṃ námasā hūyámānāḥ  
sajóṣasaḥ sūrayo yásya ca sthá  
mádhvaḥ pāta ratnadhā́ índravantaḥ  

### 007
sajóṣā indra váruṇena sómaṃ  
sajóṣāḥ pāhi girvaṇo marúdbhiḥ  
agrepā́bhir r̥tupā́bhiḥ sajóṣā  
gnā́spátnībhī ratnadhā́bhiḥ sajóṣāḥ  

### 008
sajóṣasa ādityaír mādayadhvaṃ  
sajóṣasa r̥bhavaḥ párvatebhiḥ  
sajóṣaso daíviyenā savitrā́  
sajóṣasaḥ síndhubhī ratnadhébhiḥ  

### 009
yé aśvínā yé pitárā yá ūtī́  
dhenúṃ tatakṣúr r̥bhávo yé áśvā  
yé áṃsatrā yá ŕ̥dhag ródasī yé  
víbhvo náraḥ suapatyā́ni cakrúḥ  

### 010
yé gómantaṃ vā́javantaṃ suvī́raṃ  
rayíṃ dhatthá vásumantam purukṣúm  
té agrepā́ r̥bhavo mandasānā́  
asmé dhatta yé ca rātíṃ gr̥ṇánti  

### 011
nā́pābhūta ná vo atītr̥ṣāma  
ániḥśastā r̥bhavo yajñé asmín  
sám índreṇa mádatha sám marúdbhiḥ  
sáṃ rā́jabhī ratnadhéyāya devāḥ  

## 035
### 001
ihópa yāta śavaso napātaḥ  
saúdhanvanā r̥bhavo mā́pa bhūta  
asmín hí vaḥ sávane ratnadhéyaṃ  
gámantu índram ánu vo mádāsaḥ  

### 002
ā́gann r̥bhūṇā́m ihá ratnadhéyam  
ábhūt sómasya súṣutasya pītíḥ  
sukr̥tyáyā yát suapasyáyā cam̐  
ékaṃ vicakrá camasáṃ caturdhā́  

### 003
ví akr̥ṇota camasáṃ caturdhā́  
sákhe ví śikṣa íti abravīta  
áthaita vājā amŕ̥tasya pánthāṃ  
gaṇáṃ devā́nām r̥bhavaḥ suhastāḥ  

### 004
kimmáyaḥ svic camasá eṣá āsa  
yáṃ kā́viyena catúro vicakrá  
áthā sunudhvaṃ sávanam mádāya  
pātá rbhavo mádhunaḥ somiyásya  

### 005
śáciyākarta pitárā yúvānā  
śácyākarta camasáṃ devapā́nam  
śácyā hárī dhánutarāv ataṣṭa  
indravā́hāv r̥bhavo vājaratnāḥ  

### 006
yó vaḥ sunóti abhipitvé áhnāṃ  
tīvráṃ vājāsaḥ sávanam mádāya  
tásmai rayím r̥bhavaḥ sárvavīram  
ā́ takṣata vr̥ṣaṇo mandasānā́ḥ  

### 007
prātáḥ sutám apibo hariaśva  
mā́dhyaṃdinaṃ sávanaṃ kévalaṃ te  
sám r̥bhúbhiḥ pibasva ratnadhébhiḥ  
sákhīm̐r yā́m̐ indra cakr̥ṣé sukr̥tyā́  

### 008
yé devā́so ábhavatā sukr̥tyā́  
śyenā́ ivéd ádhi diví niṣedá  
té rátnaṃ dhāta śavaso napātaḥ  
saúdhanvanā ábhavatāmŕ̥tāsaḥ  

### 009
yát tr̥tī́yaṃ sávanaṃ ratnadhéyam  
ákr̥ṇudhvaṃ suapasyā́ suhastāḥ  
tád r̥bhavaḥ páriṣiktaṃ va etát  
sám mádebhir indriyébhiḥ pibadhvam  

## 036
### 001
anaśvó jātó anabhīśúr ukthíyo  
ráthas tricakráḥ pári vartate rájaḥ  
mahát tád vo devíyasya pravā́canaṃ  
dyā́m r̥bhavaḥ pr̥thivī́ṃ yác ca púṣyatha  

### 002
ráthaṃ yé cakrúḥ suvŕ̥taṃ sucétaso  
ávihvarantam mánasas pári dhyáyā  
tā́m̐ ū nú asyá sávanasya pītáya  
ā́ vo vājā r̥bhavo vedayāmasi  

### 003
tád vo vājā r̥bhavaḥ supravācanáṃ  
devéṣu vibhvo abhavan mahitvanám  
jívrī yát sántā pitárā sanājúrā  
púnar yúvānā caráthāya tákṣatha  

### 004
ékaṃ ví cakra camasáṃ cáturvayaṃ  
níś cármaṇo gā́m ariṇīta dhītíbhiḥ  
áthā devéṣu amr̥tatvám ānaśa  
śruṣṭī́ vājā r̥bhavas tád va ukthíyam  

### 005
r̥bhutó rayíḥ prathamáśravastamo  
vā́jaśrutāso yám ájījanan náraḥ  
vibhvataṣṭó vidátheṣu pravā́ciyo  
yáṃ devāso ávathā sá vícarṣaṇiḥ  

### 006
sá vājī́ árvā sá ŕ̥ṣir vacasyáyā  
sá śū́ro ástā pŕ̥tanāsu duṣṭáraḥ  
sá rāyás póṣaṃ sá suvī́riyaṃ dadhe  
yáṃ vā́jo víbhvām̐ r̥bhávo yám ā́viṣuḥ  

### 007
śréṣṭhaṃ vaḥ péśo ádhi dhāyi darśatáṃ  
stómo vājā r̥bhavas táṃ jujuṣṭana  
dhī́rāso hí ṣṭhā́ kaváyo vipaścítas  
tā́n va enā́ bráhmaṇā́ vedayāmasi  

### 008
yūyám asmábhyaṃ dhiṣáṇābhiyas pári  
vidvā́ṃso víśvā náriyāṇi bhójanā  
dyumántaṃ vā́jaṃ vŕ̥ṣaśuṣmam uttamám  
ā́ no rayím r̥bhavas takṣatā́ váyaḥ  

### 009
ihá prajā́m ihá rayíṃ rárāṇā  
ihá śrávo vīrávat takṣatā naḥ  
yéna vayáṃ citáyemā́ti anyā́n  
táṃ vā́jaṃ citrám r̥bhavo dadā naḥ  

## 037
### 001
úpa no vājā adhvarám r̥bhukṣā  
dévā yātá pathíbhir devayā́naiḥ  
yáthā yajñám mánuṣo vikṣú āsú  
dadhidhvé raṇvāḥ sudíneṣu áhnām  

### 002
té vo hr̥dé mánase santu yajñā́  
júṣṭāso adyá ghr̥tánirṇijo guḥ  
prá vaḥ sutā́so harayanta pūrṇā́ḥ  
krátve dákṣāya harṣayanta pītā́ḥ  

### 003
triudāyáṃ deváhitaṃ yáthā va  
stómo vājā r̥bhukṣaṇo dadé vaḥ  
juhvé manuṣvád úparāsu vikṣú  
yuṣmé sácā br̥háddiveṣu sómam  

### 004
pī́voaśvāḥ śucádrathā hí bhūtá  
áyaḥśiprā · vājinaḥ suniṣkā́ḥ  
índrasya sūno śavaso napāto  
ánu vaś ceti agriyám mádāya  

### 005
r̥bhúm r̥bhukṣaṇo rayíṃ  
vā́je vājíntamaṃ yújam  
índrasvantaṃ havāmahe  
sadāsā́tamam aśvínam  

### 006
séd r̥bhavo yám ávatha  
yūyám índraś ca mártiyam  
sá dhībhír astu sánitā  
medhásātā só árvatā  

### 007
ví no vājā r̥bhukṣaṇaḥ  
patháś citana yáṣṭave  
asmábhyaṃ sūraya stutā́  
víśvā ā́śās tarīṣáṇi  

### 008
táṃ no vājā r̥bhukṣaṇa  
índra nā́satiyā rayím  
sám áśvaṃ carṣaṇíbhya ā́  
purú śasta magháttaye  

## 038
### 001
utó hí vāṃ dātarā́ sánti pū́rvā  
yā́ pūrúbhyas trasádasyur nitośé  
kṣetrāsã́ṃ dadathur urvarāsā́ṃ  
ghanáṃ dásyubhyo abhíbhūtim ugrám  

### 002
utá vājínam puruniṣṣídhvānaṃ  
dadhikrā́m u dadathur viśvákr̥ṣṭim  
r̥jipyáṃ śyenám pruṣitápsum āśúṃ  
carkŕ̥tyam aryó nr̥pátiṃ ná śū́ram  

### 003
yáṃ sīm ánu praváteva drávantaṃ  
víśvaḥ pūrúr mádati hárṣamāṇaḥ  
paḍbhír gŕ̥dhyantam medhayúṃ ná śū́raṃ  
rathatúraṃ vā́tam iva dhrájantam  

### 004
yáḥ smārundhānó gádhiyā samátsu  
sánutaraś cárati góṣu gáchan  
āvírr̥jīko vidáthā nicíkyat  
tiró aratím pári ā́pa āyóḥ  

### 005
utá smainaṃ vastramáthiṃ ná tāyúm  
ánu krośanti kṣitáyo bháreṣu  
nīcā́yamānaṃ jásuriṃ ná śyenáṃ  
śrávaś ca áchā paśumác ca yūthám  

### 006
utá sma āsu prathamáḥ sariṣyán  
ní veveti śráyaṇibhī+ ráthānām  
srájaṃ kr̥ṇvānó jániyo ná śúbhvā  
reṇúṃ rérihat kiráṇaṃ dadaśvā́n  

### 007
utá syá vājī́ sáhurir r̥tā́vā  
śúśrūṣamāṇas tanúvā samaryé  
túraṃ yatī́ṣu turáyann r̥jipyó  
ádhi bhruvóḥ kirate reṇúm r̥ñján  

### 008
utá sma asya tanyatór iva dyór  
r̥ghāyató abhiyújo bhayante  
yadā́ sahásram abhí ṣīm áyodhīd  
durvártuḥ smā bhavati bhīmá r̥ñján  

### 009
utá sma asya panayanti jánā  
jūtíṃ kr̥ṣṭipró abhíbhūtim āśóḥ  
utaínam āhuḥ samithé viyántaḥ  
párā dadhikrā́ asarat sahásraiḥ  

### 010
ā́ dadhikrā́ḥ śávasā páñca kr̥ṣṭī́ḥ  
sū́rya iva jyótiṣāpás tatāna  
sahasrasā́ḥ śatasā́ vājī́ árvā  
pr̥ṇáktu mádhvā sám imā́ vácāṃsi  

## 039
### 001
āśúṃ dadhikrā́ṃ tám u nú ṣṭavāma  
divás pr̥thivyā́ utá carkirāma  
uchántīr mā́m uṣásaḥ sūdayantu  
áti víśvāni duritā́ni parṣan  

### 002
maháś carkarmi árvataḥ kratuprā́  
dadhikrā́vṇaḥ puruvā́rasya vŕ̥ṣṇaḥ  
yám pūrúbhyo dīdivā́ṃsaṃ ná agníṃ  
dadáthur mitrāvaruṇā táturim  

### 003
yó áśvasya dadhikrā́vṇo ákārīt  
sámiddhe agnā́ uṣáso víuṣṭau  
ánāgasaṃ tám áditiḥ kr̥ṇotu  
sá mitréṇa váruṇenā sajóṣāḥ  

### 004
dadhikrā́vṇa iṣá ūrjó mahó yád  
ámanmahi marútāṃ nā́ma bhadrám  
suastáye váruṇam mitrám agníṃ  
hávāmaha índaraṃ+ vájrabāhum  

### 005
índram ivéd ubháye ví hvayanta  
udī́rāṇā yajñám upaprayántaḥ  
dadhikrā́m u sū́danam mártiyāya  
dadáthur mitrāvaruṇā no áśvam  

### 006
dadhikrā́vṇo akāriṣaṃ  
jiṣṇór áśvasya vājínaḥ  
surabhí no múkhā karat  
prá ṇa ā́yūṃṣi tāriṣat  

## 040
### 001
dadhikrā́vṇa íd u nú carkirāma  
víśvā ín mā́m uṣásaḥ sūdayantu  
apā́m agnér uṣásaḥ sū́riyasya  
bŕ̥haspáter āṅgirasásya jiṣṇóḥ  

### 002
sátvā bhariṣó gaviṣó duvanyasác  
chravasyā́d iṣá uṣásas turaṇyasát  
satyó dravó · dravaráḥ pataṃgaró  
dadhikrā́vā íṣam ū́rjaṃ súvar janat  

### 003
utá sma asya drávatas turaṇyatáḥ  
parṇáṃ ná vér ánu vāti pragardhínaḥ  
śyenásyeva dhrájato aṅkasám pári  
dadhikrā́vṇaḥ sahá ūrjā́ táritrataḥ  

### 004
utá syá vājī́ kṣipaṇíṃ turaṇyati  
grīvā́yām baddhó apikakṣá āsáni  
krátuṃ dadhikrā́ ánu saṃtávītuvat  
pathā́m áṅkāṃsi ánu āpánīphaṇat  

### 005
haṃsáḥ śuciṣád vásur antarikṣasád  
dhótā vediṣád átithir duroṇasát  
nr̥ṣád varasád r̥tasád víomasád  
abjā́ gojā́ r̥tajā́ adrijā́ r̥tám  

## 041
### 001
índrā kó vāṃ varuṇā sumnám āpa  
stómo havíṣmām̐ amŕ̥to ná hótā  
yó vāṃ hr̥dí krátumām̐ asmád uktáḥ  
paspárśad indrāvaruṇā námasvān  

### 002
índrā ha yó váruṇā cakrá āpī́  
devaú mártaḥ sakhiyā́ya práyasvān  
sá hanti vr̥trā́ samithéṣu śátrūn  
ávobhir vā mahádbhiḥ sá prá śr̥ṇve  

### 003
índrā ha rátnaṃ váruṇā dháyiṣṭhā+  
itthā́ nŕ̥bhyaḥ śaśamānébhiyas tā́  
yádī sákhāyā sakhiyā́ya sómaiḥ  
sutébhiḥ suprayásā mādáyaite  

### 004
índrā yuváṃ varuṇā didyúm asminn  
ójiṣṭham ugrā ní vadhiṣṭaṃ vájram  
yó no durévo vr̥kátir dabhī́tis  
tásmin mimāthām abhíbhūti ójaḥ  

### 005
índrā yuváṃ varuṇā bhūtám asyā́  
dhiyáḥ pretā́rā vr̥ṣabhéva dhenóḥ  
sā́ no duhīyad yávaseva gatvī́  
sahásradhārā páyasā mahī́ gaúḥ  

### 006
toké hité tánaya urvárāsu  
sū́ro dŕ̥śīke vŕ̥ṣaṇaś ca paúṃsye  
índrā no átra váruṇā siyātām  
ávobhir dasmā́ páritakmiyāyām  

### 007
yuvā́m íd dhí ávase pūrviyā́ya  
pári prábhūtī gavíṣaḥ suāpī  
vr̥ṇīmáhe sakhiyā́ya priyā́ya  
śū́rā máṃhiṣṭhā pitáreva śambhū́  

### 008
tā́ vāṃ dhíyo ávase vājayántīr  
ājíṃ ná jagmur yuvayū́ḥ sudānū  
śriyé ná gā́va úpa sómam asthur  
índraṃ gíro váruṇam me manīṣā́ḥ  

### 009
imā́ índraṃ váruṇam me manīṣā́  
ágmann úpa dráviṇam ichámānāḥ  
úpem asthur joṣṭā́ra iva vásvo  
raghvī́r iva śrávaso bhíkṣamāṇāḥ  

### 010
áśvyasya tmánā ráthiyasya puṣṭér  
nítyasya rāyáḥ pátayaḥ siyāma  
tā́ cakrāṇā́ ūtíbhir návyasībhir  
asmatrā́ rā́yo niyútaḥ sacantām  

### 011
ā́ no br̥hantā br̥hatī́bhir ūtī́  
índra yātáṃ varuṇa vā́jasātau  
yád didyávaḥ pŕ̥tanāsu prakrī́ḷān  
tásya vāṃ syāma sanitā́ra ājéḥ  

## 042
### 001
máma dvitā́ rāṣṭaráṃ kṣatríyasya  
viśvā́yor víśve amŕ̥tā yáthā naḥ  
krátuṃ sacante váruṇasya devā́  
rā́jāmi kr̥ṣṭér upamásya vavréḥ  

### 002
aháṃ rā́jā váruṇo máhya° tā́ni  
asuryā̀ṇi prathamā́ dhārayanta  
krátuṃ sacante váruṇasya devā́  
rā́jāmi kr̥ṣṭér upamásya vavréḥ  

### 003
ahám índro váruṇas té mahitvā́  
urvī́ gabhīré rájasī suméke  
tváṣṭeva víśvā bhúvanāni vidvā́n  
sám airayaṃ ródasī dhāráyaṃ ca  

### 004
ahám apó apinvam ukṣámāṇā  
dhāráyaṃ dívaṃ sádana r̥tásya  
r̥téna putró áditer r̥tā́vā  
utá tridhā́tu prathayad ví bhū́ma  

### 005
mã́ṃ náraḥ suáśvā vājáyanto  
mã́ṃ vr̥tā́ḥ samáraṇe havante  
kr̥ṇómi ājím maghávāhám índra  
íyarmi reṇúm abhíbhūtiojāḥ  

### 006
aháṃ tā́ víśvā cakaraṃ nákir mā  
daívyaṃ sáho varate ápratītam  
yán mā sómāso mamádan yád ukthā́  
ubhé bhayete rájasī apāré  

### 007
vidúṣ te víśvā bhúvanāni tásya  
tā́ prá bravīṣi váruṇāya vedhaḥ  
tuváṃ vr̥trā́ṇi śr̥ṇviṣe jaghanvā́n  
tuváṃ vr̥tā́m̐ ariṇā indra síndhūn  

### 008
asmā́kam átra pitáras tá āsan  
saptá ŕ̥ṣayo daurgahé badhyámāne  
tá ā́yajanta trasádasyum asyā  
índraṃ ná vr̥tratúram ardhadevám  

### 009
purukútsānī hí vãm ádāśad  
dhavyébhir indrāvaruṇā námobhiḥ  
áthā rā́jānaṃ trasádasyum asyā  
vr̥traháṇaṃ dadathur ardhadevám  

### 010
rāyā́ vayáṃ sasavā́ṃso madema  
havyéna devā́ yávasena gā́vaḥ  
tā́ṃ dhenúm indrāvaruṇā yuváṃ no  
viśvā́hā dhattam ánapasphurantīm  

## 043
### 001
ká u śravat katamó yajñíyānāṃ  
vandā́ru deváḥ katamó juṣāte  
kásyemā́ṃ devī́m amŕ̥teṣu préṣṭhāṃ  
hr̥dí śreṣāma suṣṭutíṃ suhavyā́m  

### 002
kó mr̥̄ḷāti+ katamá ā́gamiṣṭho  
devā́nām u katamáḥ śámbhaviṣṭhaḥ  
ráthaṃ kám āhur dravádaśvam āśúṃ  
yáṃ sū́riyasya duhitā́vr̥ṇīta  

### 003
makṣū́ hí ṣmā gáchatha ī́vato dyū́n  
índro ná śaktím páritakmiyāyām  
divá ā́jātā diviyā́ suparṇā́  
káyā śácīnām bhavathaḥ śáciṣṭhā  

### 004
kā́ vãm bhūd úpamātiḥ káyā na  
ā́ áśvinā gamatho hūyámānā  
kó vām maháś cit tyájaso abhī́ka  
uruṣyátam mādhvī dasrā na ūtī́  

### 005
urú vāṃ ráthaḥ pári nakṣati dyā́m  
ā́ yát samudrā́d abhí vártate vām  
mádhvā mādhuvī mádhu vām pruṣāyan  
yát sīṃ vām pŕ̥kṣo bhurájanta pakvā́ḥ  

### 006
síndhur ha vāṃ rasáyā siñcad áśvān  
ghr̥ṇā́ váyo aruṣā́saḥ pári gman  
tád ū ṣú vām ajiráṃ ceti yā́naṃ  
yéna pátī bhávathaḥ sūriyā́yāḥ  

### 007
ihéha yád vāṃ samanā́ papr̥kṣé  
séyám asmé sumatír vājaratnā  
uruṣyátaṃ jaritā́raṃ yuváṃ ha  
śritáḥ kā́mo nāsatiyā yuvadrík  

## 044
### 001
táṃ vāṃ ráthaṃ vayám adyā́ huvema  
pr̥thujráyam aśvinā sáṃgatiṃ góḥ  
yáḥ sūriyā́ṃ váhati vandhurāyúr  
gírvāhasam purutámaṃ vasūyúm  

### 002
yuváṃ śríyam aśvinā devátā tā́ṃ  
dívo napātā vanathaḥ śácībhiḥ  
yuvór vápur abhí pŕ̥kṣaḥ sacante  
váhanti yát kakuhā́so ráthe vām  

### 003
kó vām adyā́ karate rātáhavya  
ūtáye vā sutapéyāya vārkaíḥ  
r̥tásya vā vanúṣe pūrviyā́ya  
námo yemānó aśvinā́ vavartat  

### 004
hiraṇyáyena purubhū ráthena  
imáṃ yajñáṃ nāsatiyópa yātam  
píbātha ín mádhunaḥ somiyásya  
dádhatho rátnaṃ vidhaté jánāya  

### 005
ā́ no yātaṃ divó áchā pr̥thivyā́  
hiraṇyáyena suvŕ̥tā ráthena  
mā́ vām anyé ní yaman devayántaḥ  
sáṃ yád dadé · nā́bhiḥ pūrviyā́ vām  

### 006
nū́ no rayím puruvī́ram br̥hántaṃ  
dásrā mímāthām ubháyeṣu asmé  
náro yád vām aśvinā stómam ā́van  
sadhástutim ājamīḷhā́so agman  

### 007
ihéha yád vāṃ samanā́ papr̥kṣé  
séyám asmé sumatír vājaratnā  
uruṣyátaṃ jaritā́raṃ yuváṃ ha  
śritáḥ kā́mo nāsatiyā yuvadrík  

## 045
### 001
eṣá syá bhānúr úd iyarti yujyáte  
ráthaḥ párijmā divó asyá sā́navi  
pr̥kṣā́so asmin mithunā́ ádhi tráyo  
dŕ̥tis turī́yo mádhuno ví rapśate  

### 002
úd vām pr̥kṣā́so mádhumanta īrate  
ráthā áśvāsa uṣáso víuṣṭiṣu  
aporṇuvántas táma ā́ párīvr̥taṃ  
súvar ṇá śukráṃ tanuvánta ā́ rájaḥ  

### 003
mádhvaḥ pibatam madhupébhir āsábhir  
utá priyám mádhune yuñjathāṃ° rátham  
ā́ vartaním mádhunā jinvathas pathó  
dŕ̥tiṃ vahethe mádhumantam aśvinā  

### 004
haṃsā́so yé vām mádhumanto asrídho  
híraṇyaparṇā uhúva uṣarbúdhaḥ  
udaprúto mandíno mandinispŕ̥śo  
mádhvo ná mákṣaḥ sávanāni gachathaḥ  

### 005
suadhvarā́so mádhumanto agnáya  
usrā́ jarante práti vástor aśvínā  
yán niktáhastas taráṇir vicakṣaṇáḥ  
sómaṃ suṣā́va mádhumantam ádribhiḥ  

### 006
ākenipā́so áhabhir dávidhvataḥ  
súvar ṇá śukráṃ tanuvánta ā́ rájaḥ  
sū́raś cid áśvān yuyujāná īyate  
víśvām̐ ánu svadháyā cetathas patháḥ  

### 007
prá vām avocam aśvinā dhiyaṃdhā́  
ráthaḥ suáśvo ajáro yó ásti  
yéna sadyáḥ pári rájāṃsi yāthó  
havíṣmantaṃ taráṇim bhojám ácha  

## 046
### 001
ágram pibā mádhūnãṃ  
sutáṃ vāyo díviṣṭiṣu  
tuváṃ hí pūrvapā́ ási  

### 002
śaténā no abhíṣṭibhir  
niyútvām̐ índrasārathiḥ  
vā́yo sutásya tr̥mpatam  

### 003
ā́ vāṃ sahásraṃ háraya  
índravāyū abhí práyaḥ  
váhantu sómapītaye  

### 004
ráthaṃ híraṇyavandhuram  
índravāyū suadhvarám  
ā́ hí sthā́tho divispŕ̥śam  

### 005
ráthena pr̥thupā́jasā  
dāśvā́ṃsam úpa gachatam  
índravāyū ihā́ gatam  

### 006
índravāyū ayáṃ sutás  
táṃ devébhiḥ sajóṣasā  
píbataṃ dāśúṣo gr̥hé  

### 007
ihá prayā́ṇam astu vām  
índravāyū vimócanam  
ihá vāṃ sómapītaye  

## 047
### 001
vā́yo śukró ayāmi te  
mádhvo ágraṃ díviṣṭiṣu  
ā́ yāhi sómapītaye  
spārhó deva niyútvatā  

### 002
índraś ca vāyav eṣãṃ  
sómānām pītím arhathaḥ  
yuvā́ṃ hí yánti índavo  
nimnám ā́po ná sadhríak  

### 003
vā́yav índraś ca śuṣmíṇā  
saráthaṃ śavasas patī  
niyútvantā na ūtáya  
ā́ yātaṃ sómapītaye  

### 004
yā́ vāṃ sánti puruspŕ̥ho  
niyúto dāśúṣe narā  
asmé tā́ yajñavāhasā  
índravāyū ní yachatam  

## 048
### 001
vihí hótrā ávītā  
vípo ná rā́yo aryáḥ  
vā́yav ā́ candréṇa ráthena  
yāhí sutásya pītáye  

### 002
niryuvāṇó áśastīr  
niyútvām̐ índrasārathiḥ  
vā́yav ā́ candréṇa ráthena  
yāhí sutásya pītáye  

### 003
ánu kr̥ṣṇé vásudhitī  
yemā́te viśvápeśasā  
vā́yav ā́ candréṇa ráthena  
yāhí sutásya pītáye  

### 004
váhantu tvā manoyújo  
yuktā́so navatír náva  
vā́yav ā́ candréṇa ráthena  
yāhí sutásya pītáye  

### 005
vā́yo śatáṃ hárīṇāṃ  
yuvásva póṣiyāṇām  
utá vā te sahasríṇo  
rátha ā́ yātu pā́jasā  

## 049
### 001
idáṃ vām āsíye havíḥ  
priyám indrābr̥haspatī  
ukthám mádaś ca śasyate  

### 002
ayáṃ vām pári ṣicyate  
sóma indrābr̥haspatī  
cā́rur mádāya pītáye  

### 003
ā́ na indrābr̥haspatī  
gr̥hám índraś ca gachatam  
somapā́ sómapītaye  

### 004
asmé indrābr̥haspatī  
rayíṃ dhattaṃ śatagvínam  
áśvāvantaṃ sahasríṇam  

### 005
índrābŕ̥haspátī vayáṃ  
suté gīrbhír havāmahe  
asyá sómasya pītáye  

### 006
sómam indrābr̥haspatī  
píbataṃ dāśúṣo gr̥hé  
mādáyethāṃ tádokasā  

## 050
### 001
yás tastámbha sáhasā ví jmó ántān  
bŕ̥haspátis triṣadhasthó ráveṇa  
tám pratnā́sa ŕ̥ṣayo dī́dhiyānāḥ  
puró víprā dadhire mandrájihvam  

### 002
dhunétayaḥ supraketám mádanto  
bŕ̥haspate abhí yé nas tatasré  
pŕ̥ṣantaṃ sr̥prám ádabdham ūrvám  
bŕ̥haspate rákṣatād asya yónim  

### 003
bŕ̥haspate yā́ paramā́ parāvád  
áta ā́ ta r̥taspŕ̥śo ní ṣeduḥ  
túbhyaṃ khātā́ avatā́ ádridugdhā  
mádhva ścotanti abhíto virapśám  

### 004
bŕ̥haspátiḥ prathamáṃ jā́yamāno  
mahó jyótiṣaḥ paramé víoman  
saptā́siyas tuvijātó ráveṇa  
ví saptáraśmir adhamat támāṃsi  

### 005
sá suṣṭúbhā sá ŕ̥kvatā gaṇéna  
valáṃ ruroja phaligáṃ ráveṇa  
bŕ̥haspátir usríyā havyasū́daḥ  
kánikradad vā́vaśatīr úd ājat  

### 006
evā́ pitré viśvádevāya vŕ̥ṣṇe  
yajñaír vidhema námasā havírbhiḥ  
bŕ̥haspate suprajā́ vīrávanto  
vayáṃ siyāma pátayo rayīṇā́m  

### 007
sá íd rā́jā prátijanyāni víśvā  
śúṣmeṇa tasthāv abhí vīríyeṇa  
bŕ̥haspátiṃ yáḥ súbhr̥tam bibhárti  
valgūyáti vándate pūrvabhā́jam  

### 008
sá ít kṣeti súdhita ókasi své  
tásmā íḷā pinvate viśvadā́nīm  
tásmai víśaḥ svayám evā́ namante  
yásmin brahmā́ rā́jani pū́rva éti  

### 009
ápratīto jayati sáṃ dhánāni  
prátijanyāni utá yā́ sájanyā  
avasyáve yó várivaḥ kr̥ṇóti  
brahmáṇe rā́jā tám avanti devā́ḥ  

### 010
índraś ca sómam pibatam br̥haspate  
asmín yajñé mandasānā́ vr̥ṣaṇvasū  
ā́ vāṃ viśantu índavaḥ suābhúvo  
asmé rayíṃ sárvavīraṃ ní yachatam  

### 011
bŕ̥haspata indara+ várdhataṃ naḥ  
sácā sā́ vāṃ sumatír bhūtu asmé  
aviṣṭáṃ dhíyo jigr̥tám púraṃdhīr  
jajastám aryó vanúṣām árātīḥ  

## 051
### 001
idám u tyát purutámam purástāj  
jyótis támaso vayúnāvad asthāt  
nūnáṃ divó duhitáro vibhātī́r  
gātúṃ kr̥ṇavann uṣáso jánāya  

### 002
ásthur u citrā́ uṣásaḥ purástān  
mitā́ iva sváravo adhvaréṣu  
ví ū vrajásya támaso duvā́rā  
uchántīr avrañ chúcayaḥ pavākā́ḥ+  

### 003
uchántīr adyá citayanta bhojā́n  
rādhodéyāya uṣáso maghónīḥ  
acitré antáḥ paṇáyaḥ sasantu  
ábudhyamānās támaso vímadhye  

### 004
kuvít sá devīḥ sanáyo návo vā  
yā́mo babhūyā́d uṣaso vo adyá  
yénā návagve áṅgire dáśagve  
saptā́siye revatī revád ūṣá  

### 005
yūyáṃ hí devīr r̥tayúgbhir áśvaiḥ  
pariprayāthá bhúvanāni sadyáḥ  
prabodháyantīr uṣasaḥ sasántaṃ  
dvipā́c cátuṣpāc caráthāya jīvám  

### 006
kúva svid āsāṃ katamā́ purāṇī́  
yáyā vidhā́nā vidadhúr r̥bhūṇā́m  
śúbhaṃ yác chubhrā́ uṣásaś cáranti  
ná ví jñāyante sadŕ̥śīr ajuryā́ḥ  

### 007
tā́ ghā tā́ bhadrā́ uṣásaḥ purā́sur  
abhiṣṭídyumnā r̥tájātasatyāḥ  
yā́su ījānáḥ śaśamāná ukthaí  
stuváñ cháṃsan dráviṇaṃ sadyá ā́pa  

### 008
tā́ ā́ caranti samanā́ purástāt  
samānátaḥ samanā́ paprathānā́ḥ  
r̥tásya devī́ḥ sádaso budhānā́  
gávāṃ ná sárgā uṣáso jarante  

### 009
tā́ ín nú evá samanā́ samānī́r  
ámītavarṇā uṣásaś caranti  
gū́hantīr ábhvam ásitaṃ rúśadbhiḥ  
śukrā́s tanū́bhiḥ śúcayo rucānā́ḥ  

### 010
rayíṃ divo duhitaro vibhātī́ḥ  
prajā́vantaṃ yachatāsmā́su devīḥ  
siyonā́d ā́ vaḥ pratibúdhyamānāḥ  
suvī́riyasya pátayaḥ siyāma  

### 011
tád vo divo duhitaro vibhātī́r  
úpa bruva uṣaso yajñáketuḥ  
vayáṃ siyāma yaśáso jáneṣu  
tád dyaúś ca dhattā́m pr̥thivī́ ca devī́  

## 052
### 001
práti ṣyā́ sūnárī jánī  
viuchántī pári svásuḥ  
divó adarśi duhitā́  

### 002
áśveva citrā́ áruṣī  
mātā́ gávām r̥tā́varī  
sákhābhūd aśvínor uṣā́ḥ  

### 003
utá sákhāsi aśvínor  
utá mātā́ gávām asi  
utóṣo vásva īśiṣe  

### 004
yāvayáddveṣasaṃ tuvā  
cikitvít sūnr̥tāvari  
práti stómair abhutsmahi  

### 005
práti bhadrā́ adr̥kṣata  
gávāṃ sárgā ná raśmáyaḥ  
óṣā́ aprā urú jráyaḥ  

### 006
āpaprúṣī vibhāvari  
ví āvar jyótiṣā támaḥ  
úṣo ánu svadhā́m ava  

### 007
ā́ dyā́ṃ tanoṣi raśmíbhir  
ā́ntárikṣam urú priyám  
úṣaḥ śukréṇa śocíṣā  

## 053
### 001
tád devásya savitúr vā́riyam mahád  
vr̥ṇīmáhe ásurasya prácetasaḥ  
chardír yéna dāśúṣe yáchati tmánā  
tán no mahā́m̐ úd ayān devó aktúbhiḥ  

### 002
divó dhartā́ bhúvanasya prajā́patiḥ  
piśáṅgaṃ drāpím práti muñcate kavíḥ  
vicakṣaṇáḥ pratháyann āpr̥ṇánn urú  
ájījanat savitā́ sumnám ukthíyam  

### 003
ā́prā rájāṃsi diviyā́ni pā́rthivā  
ślókaṃ deváḥ kr̥ṇute svā́ya dhármaṇe  
prá bāhū́ asrāk savitā́ sávīmani  
niveśáyan prasuvánn aktúbhir jágat  

### 004
ádābhiyo bhúvanāni pracā́kaśad  
vratā́ni deváḥ savitā́bhí rakṣate  
prā́srāg bāhū́ bhúvanasya prajā́bhiyo  
dhr̥távrato mahó ájmasya rājati  

### 005
trír antárikṣaṃ savitā́ mahitvanā́  
trī́ rájāṃsi paribhū́s trī́ṇi rocanā́  
tisró dívaḥ pr̥thivī́s tisrá invati  
tribhír vrataír abhí no rakṣati tmánā  

### 006
br̥hátsumnaḥ prasavītā́ nivéśano  
jágata sthātúr ubháyasya yó vaśī́  
sá no deváḥ savitā́ śárma yachatu  
asmé kṣáyāya trivárūtham áṃhasaḥ  

### 007
ā́gan devá r̥túbhir várdhatu kṣáyaṃ  
dádhātu naḥ savitā́ suprajā́m íṣam  
sá naḥ kṣapā́bhir áhabhiś ca jinvatu  
prajā́vantaṃ rayím asmé sám invatu  

## 054
### 001
ábhūd deváḥ savitā́ vándiyo nú na  
idā́nīm áhna upavā́ciyo nŕ̥bhiḥ  
ví yó rátnā bhájati mānavébhiyaḥ  
śréṣṭhaṃ no átra dráviṇaṃ yáthā dádhat  

### 002
devébhyo hí prathamáṃ yajñíyebhiyo  
amr̥tatváṃ suvási bhāgám uttamám  
ā́d íd dāmā́naṃ savitar ví ūrṇuṣe  
anūcīnā́ jīvitā́ mā́nuṣebhiyaḥ  

### 003
ácittī yác cakr̥mā́ daíviye jáne  
dīnaír dákṣaiḥ prábhūtī pūruṣatvátā  
devéṣu ca savitar mā́nuṣeṣu ca  
tuváṃ no átra suvatād ánāgasaḥ  

### 004
ná pramíye savitúr daíviyasya tád  
yáthā víśvam bhúvanaṃ dhārayiṣyáti  
yát pr̥thivyā́ várimann ā́ suaṅgurír  
várṣman diváḥ suváti satyám asya tát  

### 005
índrajyeṣṭhān br̥hádbhyaḥ párvatebhiyaḥ  
kṣáyām̐ ebhyaḥ suvasi pastíyāvataḥ  
yáthā-yathā patáyanto viyemirá  
evaívá tasthuḥ savitaḥ savā́ya te  

### 006
yé te trír áhan savitaḥ savā́so  
divé-dive saúbhagam āsuvánti  
índro dyā́vāpr̥thivī́ síndhur adbhír  
ādityaír no áditiḥ śárma yaṃsat  

## 055
### 001
kó vas trātā́ vasavaḥ kó varūtā́  
dyā́vābhūmī adite trā́sithāṃ° naḥ  
sáhīyaso varuṇa mitra mártāt  
kó vo 'dhvaré várivo dhāti devāḥ  

### 002
prá yé dhā́māni pūrviyā́ṇi árcān  
ví yád uchā́n viyotā́ro ámūrāḥ  
vidhātā́ro ví té dadhur ájasrā  
r̥tádhītayo rurucanta dasmā́ḥ  

### 003
prá pastíyām áditiṃ síndhum arkaíḥ  
suastím īḷe sakhiyā́ya devī́m  
ubhé yáthā no áhanī nipā́ta  
uṣā́sānáktā karatām ádabdhe  

### 004
ví aryamā́ váruṇaś ceti pánthām  
iṣás pátiḥ suvitáṃ gātúm agníḥ  
índrāviṣṇū nr̥vád u ṣú stávānā  
śárma no yantam ámavad várūtham  

### 005
ā́ párvatasya marútām ávāṃsi  
devásya trātúr avari bhágasya  
pã́t pátir jániyād áṃhaso no  
mitró mitríyād utá na uruṣyet  

### 006
nū́ rodasī áhinā budhníyena  
stuvītá devī ápiyebhir iṣṭaíḥ  
samudráṃ ná saṃcáraṇe saniṣyávo  
gharmásvaraso nadíyo ápa vran  

### 007
devaír no devī́ áditir ní pātu  
devás trātā́ trāyatām áprayuchan  
nahí mitrásya váruṇasya dhāsím  
árhāmasi pramíyaṃ sā́nu agnéḥ  

### 008
agnír īśe vasavyàsya  
agnír maháḥ saúbhagasya  
tā́ni asmábhyaṃ rāsate  

### 009
úṣo maghoni ā́ vaha  
sū́nr̥te vā́riyā purú  
asmábhyaṃ vājinīvati  

### 010
tát sú naḥ savitā́ bhágo  
váruṇo mitró aryamā́  
índro no rā́dhasā́ gamat  

## 056
### 001
mahī́ dyā́vāpr̥thivī́ ihá jyéṣṭhe  
rucā́ bhavatāṃ śucáyadbhir arkaíḥ  
yát sīṃ váriṣṭhe br̥hatī́ viminván  
ruvád dhokṣā́ paprathānébhir évaiḥ  

### 002
devī́ devébhir yajaté yájatrair  
áminatī tasthatur ukṣámāṇe  
r̥tā́varī adrúhā deváputre  
yajñásya netrī́ śucáyadbhir arkaíḥ  

### 003
sá ít suápā bhúvaneṣu āsa  
yá imé dyā́vāpr̥thivī́ jajā́na  
urvī́ gabhīré rájasī suméke  
avaṃśé dhī́raḥ śáciyā sám airat  

### 004
nū́ rodasī br̥hádbhir no várūthaiḥ  
pátnīvadbhir iṣáyantī sajóṣāḥ  
urūcī́ víśve yajaté ní pātaṃ  
dhiyā́ siyāma rathíyaḥ sadāsā́ḥ  

### 005
prá vām máhi dyávī abhí  
úpastutim bharāmahe  
śúcī úpa práśastaye  

### 006
punāné tanúvā mitháḥ  
svéna dákṣeṇa rājathaḥ  
ūhiyā́the sanā́d r̥tám  

### 007
mahī́ mitrásya sādhathas  
tárantī pípratī r̥tám  
pári yajñáṃ ní ṣedathuḥ  

## 057
### 001
kṣétrasya pátinā vayáṃ  
hiténeva jayāmasi  
gā́m áśvam poṣayitnú ā́  
sá no mr̥̄ḷāti+ īdŕ̥śe  

### 002
kṣétrasya pate mádhumantam ūrmíṃ  
dhenúr iva páyo asmā́su dhukṣva  
madhuścútaṃ ghr̥tám iva súpūtam  
r̥tásya naḥ pátayo mr̥̄ḷayantu+  

### 003
mádhumatīr óṣadhīr dyā́va ā́po  
mádhuman no bhavatu antárikṣam  
kṣétrasya pátir mádhumān no astu  
áriṣyanto ánu enaṃ carema  

### 004
śunáṃ vāhā́ḥ śunáṃ náraḥ  
śunáṃ kr̥ṣatu lā́ṅgalam  
śunáṃ varatrā́ badhyantāṃ  
śunám áṣṭrām úd iṅgaya  

### 005
śúnāsīrāv imā́ṃ vā́caṃ juṣethāṃ  
yád diví cakráthuḥ páyaḥ  
ténemā́m úpa siñcatam  

### 006
arvā́cī subhage bhava  
sī́te vándāmahe tuvā  
yáthā naḥ subhágā́sasi  
yáthā naḥ suphálā́sasi  

### 007
índraḥ sī́tāṃ ní gr̥hṇātu  
tā́m pūṣā́ ánu yachatu  
sā́ naḥ páyasvatī duhām  
úttarām-uttarāṃ sámām  

### 008
śunáṃ naḥ phā́lā ví kr̥ṣantu bhū́miṃ  
śunáṃ kīnā́śā abhí yantu vāhaíḥ  
śunám parjányo mádhunā páyobhiḥ  
śúnāsīrā śunám asmā́su dhattam  

## 058
### 001
samudrā́d ūrmír mádhumām̐ úd ārad  
úpāṃśúnā sám amr̥tatvám ānaṭ  
ghr̥tásya nā́ma gúhiyaṃ yád ásti  
jihvā́ devā́nām amŕ̥tasya nā́bhiḥ  

### 002
vayáṃ nā́ma prá bravāmā ghr̥tásya  
asmín yajñé dhārayāmā námobhiḥ  
úpa brahmā́ śr̥ṇavac chasyámānaṃ  
cátuḥśr̥ṅgo avamīd gaurá etát  

### 003
catvā́ri śŕ̥ṅgā tráyo asya pā́dā  
duvé śīrṣé saptá hástāso asya  
trídhā baddhó vr̥ṣabhó roravīti  
mahó devó mártiyām̐ ā́ viveśa  

### 004
trídhā hitám paṇíbhir guhyámānaṃ  
gávi devā́so ghr̥tám ánv avindan  
índra ékaṃ sū́rya ékaṃ jajāna  
venā́d ékaṃ svadháyā níṣ ṭatakṣuḥ  

### 005
etā́ arṣanti hŕ̥diyāt samudrā́c  
chatávrajā ripúṇā nā́vacákṣe  
ghr̥tásya dhā́rā abhí cākaśīmi  
hiraṇyáyo vetasó mádhya āsām  

### 006
samyák sravanti saríto ná dhénā  
antár hr̥dā́ mánasā pūyámānāḥ  
eté arṣanti ūrmáyo ghr̥tásya  
mr̥gā́ iva kṣipaṇór ī́ṣamāṇāḥ  

### 007
síndhor iva prādhvané śūghanā́so  
vā́tapramiyaḥ patayanti yahvā́ḥ  
ghr̥tásya dhā́rā aruṣó ná vājī́  
kā́ṣṭhā bhindánn ūrmíbhiḥ pínvamānaḥ  

### 008
abhí pravanta sámaneva yóṣāḥ  
kalyāṇíyaḥ smáyamānāso agním  
ghr̥tásya dhā́rāḥ samídho nasanta  
tā́ juṣāṇó haryati jātávedāḥ  

### 009
kanyā̀ iva vahatúm étavā́ u  
añjí añjānā́ abhí cākaśīmi  
yátra sómaḥ sūyáte yátra yajñó  
ghr̥tásya dhā́rā abhí tát pavante  

### 010
abhy àrṣata suṣṭutíṃ gávyam ājím  
asmā́su bhadrā́ dráviṇāni dhatta  
imáṃ yajñáṃ nayata devátā no  
ghr̥tásya dhā́rā mádhumat pavante  

### 011
dhā́man te víśvam bhúvanam ádhi śritám  
antáḥ samudré hr̥dí antár ā́yuṣi  
apā́m ánīke samithé yá ā́bhr̥tas  
tám aśyāma mádhumantaṃ ta ūrmím  