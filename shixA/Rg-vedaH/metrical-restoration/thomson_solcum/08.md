## 001
### 001
mā́ cid anyád ví śaṃsata  
sákhāyo mā́ riṣaṇyata  
índram ít stotā vŕ̥ṣaṇaṃ sácā suté  
múhur ukthā́ ca śaṃsata  

### 002
avakrakṣíṇaṃ vr̥ṣabháṃ yathājúraṃ  
gã́ṃ ná carṣaṇīsáham  
vidvéṣaṇaṃ saṃvánanobhayaṃkarám  
máṃhiṣṭham ubhayāvínam  

### 003
yác cid dhí tvā jánā imé  
nā́nā hávanta ūtáye  
asmā́kam bráhma idám indra bhūtu te  
áhā víśvā ca várdhanam  

### 004
ví tartūryante maghavan vipaścíto  
aryó vípo jánānãm  
úpa kramasva pururū́pam ā́ bhara  
vā́jaṃ nédiṣṭham ūtáye  

### 005
mahé caná tvā́m adrivaḥ  
párā śulkā́ya dẽyām  
ná sahásrāya nā́yútāya vajrivo  
ná śatā́ya śatāmagha  

### 006
vásyām̐ indrāsi me pitúr  
utá bhrā́tur ábhuñjataḥ  
mātā́ ca me chadayathaḥ samā́ vaso  
vasutvanā́ya rā́dhase  

### 007
kúveyatha kuvéd asi  
purutrā́ cid dhí te mánaḥ  
álarṣi yudhma khajakr̥t puraṃdara  
prá gāyatrā́ agāsiṣuḥ  

### 008
prā́smai gāyatrám arcata  
vāvā́tur yáḥ puraṃdaráḥ  
yā́bhiḥ kāṇvásya úpa barhír āsádaṃ  
yā́sad vajrī́ bhinát púraḥ  

### 009
yé te sánti daśagvínaḥ  
śatíno yé sahasríṇaḥ  
áśvāso yé te vŕ̥ṣaṇo raghudrúvas  
tébhir nas tū́yam ā́ gahi  

### 010
ā́ tú adyá sabardúghāṃ  
huvé gāyatrávepasam  
índraṃ dhenúṃ sudúghām ániyām íṣam  
urúdhārām araṃkŕ̥tam  

### 011
yát tudát sū́ra étaśaṃ  
vaṅkū́ vā́tasya parṇínā  
váhat kútsam ārjuneyáṃ śatákratuḥ  
tsárad gandharvám ástr̥tam  

### 012
yá r̥té cid abhiśríṣaḥ  
purā́ jatrúbhya ātŕ̥daḥ  
sáṃdhātā saṃdhím maghávā purūvásur  
íṣkartā víhrutam púnaḥ  

### 013
mā́ bhūma níṣṭiyā iva  
índra tvád áraṇā iva  
vánāni ná prajahitā́ni adrivo  
duróṣāso amanmahi  

### 014
ámanmahī́d anāśávo  
anugrā́saś ca vr̥trahan  
sakŕ̥t sú te mahatā́ śūra rā́dhasā  
ánu stómam mudīmahi  

### 015
yádi stómam máma śrávad  
asmā́kam índram índavaḥ  
tiráḥ pavítraṃ sasr̥vā́ṃsa āśávo  
mándantu tugriyāvŕ̥dhaḥ  

### 016
ā́ tú adyá sadhástutiṃ  
vāvā́tuḥ sákhyur ā́ gahi  
úpastutir maghónām prá tvā avatu  
ádhā te vaśmi suṣṭutím  

### 017
sótā hí sómam ádribhir  
ém enam apsú dhāvata  
gavyā́ vástreva vāsáyanta ín náro  
nír dhukṣan vakṣáṇābhiyaḥ  

### 018
ádha jmó ádha vā divó  
br̥ható rocanā́d ádhi  
ayā́ vardhasva tanúvā girā́ máma  
ā́ jātā́ sukrato pr̥ṇa  

### 019
índrāya sú madíntamaṃ  
sómaṃ sotā váreṇiyam  
śakrá eṇam pīpayad víśvayā dhiyā́  
hinuvānáṃ ná vājayúm  

### 020
mā́ tvā sómasya gáldayā  
sádā yā́cann aháṃ girā́  
bhū́rṇim mr̥gáṃ ná sávaneṣu cukrudhaṃ  
ká ī́śānaṃ ná yāciṣat  

### 021
mádena iṣitám mádam  
ugrám ugréṇa śávasā  
víśveṣãṃ tarutā́ram madacyútam  
máde hí ṣmā dádāti naḥ  

### 022
śévāre vā́riyā purú  
devó mártāya dāśúṣe  
sá sunvaté ca stuvaté ca rāsate  
viśvágūrto ariṣṭutáḥ  

### 023
ā́ indra yāhi mátsuva  
citréṇa deva rā́dhasā  
sáro ná prāsi udáraṃ sápītibhir  
ā́ sómebhir urú sphirám  

### 024
ā́ tvā sahásram ā́ śatáṃ  
yuktā́ ráthe hiraṇyáye  
brahmayújo háraya indra keśíno  
váhantu sómapītaye  

### 025
ā́ tvā ráthe hiraṇyáye  
hárī mayū́raśepiyā  
śitipr̥ṣṭhā́ vahatām mádhvo ándhaso  
vivákṣaṇasya pītáye  

### 026
píbā tú asyá girvaṇaḥ  
sutásya pūrvapā́ iva  
páriṣkr̥tasya rasína iyám āsutíś  
cā́rur mádāya patyate  

### 027
yá éko ásti daṃsánā  
mahā́m̐ ugró abhí vrataíḥ  
gámat sá śiprī́ ná sá yoṣad ā́ gamad  
dhávaṃ ná pári varjati  

### 028
tuvám púraṃ cariṣṇúvaṃ  
vadhaíḥ śúṣṇasya sám piṇak  
tuvám bhã́ ánu caro ádha dvitā́  
yád indra háviyo bhúvaḥ  

### 029
máma tvā sū́ra údite  
máma madhyáṃdine diváḥ  
máma prapitvé apiśarvaré vasav  
ā́ stómāso avr̥tsata  

### 030
stuhí stuhī́d eté ghā te  
máṃhiṣṭhāso maghónãm  
ninditā́śvaḥ prapathī́ paramajiyā́  
maghásya medhiyātithe  

### 031
ā́ yád áśvān vánanvataḥ  
śraddháyāháṃ ráthe ruhám  
utá vāmásya vásunaś ciketati  
yó ásti yā́duvaḥ paśúḥ  

### 032
yá r̥jrā́ máhya° māmahé  
sahá tvacā́ hiraṇyáyā  
eṣá víśvāni abhí astu saúbhagā  
āsaṅgásya svanádrathaḥ  

### 033
ádha plā́yogir áti dāsad anyā́n  
āsaṅgó agne daśábhiḥ sahásraiḥ  
ádhokṣáṇo dáśa máhyaṃ rúśanto  
naḷā́ iva sáraso nír atiṣṭhan  

### 034
ánv asya sthūráṃ dadr̥śe purástād  
anasthá ūrúr avarámbamāṇaḥ  
śáśvatī nā́rī abhicákṣiyāha  
súbhadram arya bhójanam bibharṣi  

## 002
### 001
idáṃ vaso sutám ándhaḥ  
píbā súpūrṇam udáram  
ánābhayin rarimā́ te  

### 002
nŕ̥bhir dhūtáḥ sutó áśnair  
ávyo vā́raiḥ páripūtaḥ  
áśvo ná niktó nadī́ṣu  

### 003
táṃ te yávaṃ yáthā góbhiḥ  
svādúm akarma śrīṇántaḥ  
índra tvāsmín sadhamā́de  

### 004
índra ít somapā́ éka  
índraḥ sutapā́ viśvā́yuḥ  
antár devā́n mártiyāṃś ca  

### 005
ná yáṃ śukró ná dúrāśīr  
ná tr̥prā́ uruvyácasam  
apaspr̥ṇvaté suhā́rdam  

### 006
góbhir yád īm anyé asmán  
mr̥gáṃ ná vrā́ mr̥gáyante  
abhitsáranti dhenúbhiḥ  

### 007
tráya índarasya+ sómāḥ  
sutā́saḥ santu devásya  
suvé kṣáye sutapā́vnaḥ  

### 008
tráyaḥ kóśāsa ścotanti  
tisráś camúvaḥ súpūrṇāḥ  
samāné ádhi bhā́rman  

### 009
śúcir asi puruniṣṭhā́ḥ  
kṣīraír madhyatá ā́śīrtaḥ  
dadhnā́ mándiṣṭhaḥ śū́rasya  

### 010
imé ta indra sómās  
tīvrā́ asmé sutā́saḥ  
śukrā́ āśíraṃ yācante  

### 011
tā́m̐ āśíram puroḷā́śam  
índremáṃ sómaṃ śrīṇīhi  
revántaṃ hí tvā śr̥ṇómi  

### 012
hr̥tsú pītā́so yudhyante  
durmádāso ná súrāyām  
ū́dhar ná nagnā́ jarante  

### 013
revā́m̐ íd reváta stotā́  
syā́t tuvā́vato maghónaḥ  
préd u harivaḥ śrutásya  

### 014
uktháṃ caná śasyámānam  
ágor arír ā́ ciketa  
ná gāyatráṃ gīyámānam  

### 015
mā́ na indra pīyatnáve  
mā́ śárdhate párā dāḥ  
śíkṣā śacīvaḥ śácībhiḥ  

### 016
vayám u tvā tadídarthā  
índra tvāyántaḥ sákhāyaḥ  
káṇvā ukthébhir jarante  

### 017
ná ghem anyád ā́ papana  
vájrinn apáso náviṣṭau  
távéd u stómaṃ ciketa  

### 018
ichánti devā́ḥ sunvántaṃ  
ná svápnāya spr̥hayanti  
yánti pramā́dam átandrāḥ  

### 019
ó ṣú prá yāhi vā́jebhir  
mā́ hr̥ṇīthā abhí asmā́n  
mahā́m̐ iva yúvajāniḥ  

### 020
mó ṣú adyá durháṇāvān  
sāyáṃ karad āré asmát  
aśrīrá iva jā́mātā  

### 021
vidmā́ hí asya vīrásya  
bhūridā́varīṃ sumatím  
triṣú jātásya mánāṃsi  

### 022
ā́ tū́ ṣiñca káṇvamantaṃ  
ná ghā vidma śavasānā́t  
yaśástaraṃ śatámūteḥ  

### 023
jyéṣṭhena sotar índrāya  
sómaṃ vīrā́ya śakrā́ya  
bhárā píban náriyāya  

### 024
yó védiṣṭho avyathíṣu  
áśvāvantaṃ jaritŕ̥bhyaḥ  
vā́jaṃ stotŕ̥bhyo gómantam  

### 025
pányam-panyam ít sotāra  
ā́ dhāvata mádiyāya  
sómaṃ vīrā́ya śū́rāya  

### 026
pã́tā vr̥trahā́ sutám  
ā́ ghā gaman nā́ré asmát  
ní yamate śatámūtiḥ  

### 027
éhá hárī brahmayújā  
śagmā́ vakṣataḥ sákhāyam  
gīrbhíḥ śrutáṃ gírvaṇasam  

### 028
svādávaḥ sómā ā́ yāhi  
śrītā́ḥ sómā ā́ yāhi  
śíprinn ŕ̥ṣīvaḥ śácīvo  
nā́yám áchā sadhamā́dam  

### 029
stútaś ca yā́s tvā várdhanti  
mahé rā́dhase nr̥mṇā́ya  
índra kāríṇaṃ vr̥dhántaḥ  

### 030
gíraś ca yā́s te girvāha  
ukthā́ ca túbhyaṃ tā́ni  
satrā́ dadhiré śávāṃsi  

### 031
evéd eṣá tuvikūrmír  
vā́jām̐ éko vájrahastaḥ  
sanā́d ámr̥kto dayate  

### 032
hántā vr̥tráṃ dákṣiṇena  
índraḥ purū́ puruhūtáḥ  
mahā́n mahī́bhiḥ śácībhiḥ  

### 033
yásmin víśvāś carṣaṇáya  
utá cyautnā́ jráyāṃsi ca  
ánu ghén mandī́ maghónaḥ  

### 034
eṣá etā́ni cakāra  
índro víśvā yó 'ti śr̥ṇvé  
vājadā́vā maghónãm  

### 035
prábhartā ráthaṃ gavyántam  
apākā́c cid yám ávati  
inó vásu sá hí vóḷhā  

### 036
sánitā vípro árvadbhir  
hántā vr̥tráṃ nŕ̥bhiḥ śū́raḥ  
satyó avitā́ vidhántam  

### 037
yájadhvainam priyamedhā  
índraṃ satrā́cā mánasā  
yó bhū́t sómaiḥ satyámadvā  

### 038
gātháśravasaṃ sátpatiṃ  
śrávaskāmam purutmā́nam  
káṇvāso gātá vājínam  

### 039
yá r̥té cid gā́s padébhyo  
dā́t sákhā nŕ̥bhyaḥ śácīvān  
yé asmin kā́mam áśriyan  

### 040
itthā́ dhī́vantam adrivaḥ  
kāṇuvám médhiyātithim  
meṣó bhūtó 'bhí yánn áyaḥ  

### 041
śíkṣā vibhindo asmai  
catvā́ri ayútā dádat  
aṣṭā́ paráḥ sahásrā  

### 042
utá sú tyé payovŕ̥dhā  
mākī́ ráṇasya naptíyā  
janitvanā́ya māmahe  

## 003
### 001
píbā sutásya rasíno  
mátsvā na indra gómataḥ  
āpír no bodhi sadhamā́diyo vr̥dhé  
asmā́m̐ avantu te dhíyaḥ  

### 002
bhūyā́ma te sumataú vājíno vayám  
mā́ na star abhímātaye  
asmā́ñ citrā́bhir avatād abhíṣṭibhir  
ā́ naḥ sumnéṣu yāmaya  

### 003
imā́ u tvā purūvaso  
gíro vardhantu yā́ máma  
pavākávarṇāḥ+ śúcayo vipaścíto  
abhí stómair anūṣata  

### 004
ayáṃ sahásram ŕ̥ṣibhiḥ sáhaskr̥taḥ  
samudrá iva paprathe  
satyáḥ só asya mahimā́ gr̥ṇe śávo  
yajñéṣu viprarā́jiye  

### 005
índram íd devátātaya  
índram prayatí adhvaré  
índraṃ samīké vaníno havāmaha  
índraṃ dhánasya sātáye  

### 006
índro mahnā́ ródasī paprathac cháva  
índraḥ sū́ryam arocayat  
índre ha víśvā bhúvanāni yemira  
índre svānā́sa° índavaḥ  

### 007
abhí tvā pūrvápītaya  
índra stómebhir āyávaḥ  
samīcīnā́sa r̥bhávaḥ sám asvaran  
rudrā́ gr̥ṇanta pū́rviyam  

### 008
asyéd índro vāvr̥dhe vŕ̥ṣṇiyaṃ śávo  
máde sutásya víṣṇavi  
adyā́ tám asya mahimā́nam āyávo  
ánu ṣṭuvanti pūrváthā  

### 009
tát tvā yāmi suvī́riyaṃ  
tád bráhma pūrvácittaye  
yénā yátibhyo bhŕ̥gave dháne hité  
yéna práskaṇvam ā́vitha  

### 010
yénā samudrám ásr̥jo mahī́r apás  
tád indra vŕ̥ṣṇi te śávaḥ  
sadyáḥ só asya mahimā́ ná saṃnáśe  
yáṃ kṣoṇī́r anucakradé  

### 011
śagdhī́ na indra yát tuvā  
rayíṃ yā́mi suvī́riyam  
śagdhí vā́jāya prathamáṃ síṣāsate  
śagdhí stómāya pūrviya  

### 012
śagdhī́ no asyá yád dha paurám ā́vitha  
dhíya indra síṣāsataḥ  
śagdhí yáthā rúśamaṃ śyā́vakaṃ kŕ̥pam  
índra prā́vaḥ súvarṇaram  

### 013
kán návyo atasī́nãṃ  
turó gr̥ṇīta mártiyaḥ  
nahī́ nú asya mahimā́nam indriyáṃ  
súvar gr̥ṇánta ānaśúḥ  

### 014
kád u stuvánta r̥tayanta deváta  
ŕ̥ṣiḥ kó vípra ohate  
kadā́ hávam maghavann indra sunvatáḥ  
kád u stuvatá ā́ gamaḥ  

### 015
úd u tyé mádhumattamā  
gíra stómāsa īrate  
satrājíto dhanasā́ ákṣitotayo  
vājayánto ráthā iva  

### 016
káṇvā iva bhŕ̥gavaḥ sū́riyā iva  
víśvam íd dhītám ānaśuḥ  
índraṃ stómebhir maháyanta āyávaḥ  
priyámedhāso asvaran  

### 017
yukṣvā́ hí vr̥trahantama  
hárī indra parāvátaḥ  
arvācīnó maghavan sómapītaya  
ugrá r̥ṣvébhir ā́ gahi  

### 018
imé hí te kārávo vāvaśúr dhiyā́  
víprāso medhásātaye  
sá tuváṃ no maghavann indra girvaṇo  
venó ná śr̥ṇudhī hávam  

### 019
nír indra br̥hatī́bhiyo  
vr̥tráṃ dhánubhyo asphuraḥ  
nír árbudasya mŕ̥gayasya māyíno  
níḥ párvatasya gā́ ājaḥ  

### 020
nír agnáyo rurucur nír u sū́riyo  
níḥ sóma indriyó rásaḥ  
nír antárikṣād adhamo mahā́m áhiṃ  
kr̥ṣé tád indra paúṃsiyam  

### 021
yám me dúr índro marútaḥ  
pā́kasthāmā kaúrayāṇaḥ  
víśveṣāṃ tmánā śóbhiṣṭham  
úpeva diví dhā́vamānam  

### 022
róhitam me pā́kasthāmā  
sudhúraṃ kakṣiyaprã́m  
ádād rāyó vibódhanam  

### 023
yásmā anyé dáśa práti  
dhúraṃ váhanti váhnayaḥ  
ástaṃ váyo ná túgriyam  

### 024
ātmā́ pitús tanū́r vā́sa  
ojodā́ abhiáñjanam  
turī́yam íd róhitasya pā́kasthāmānam  
bhojáṃ dātā́ram abravam  

## 004
### 001
yád indra prā́g ápāg údaṅ  
níag vā hūyáse nŕ̥bhiḥ  
símā purū́ nŕ̥ṣūto asi ā́nave  
ási praśardha turváśe  

### 002
yád vā rúme rúśame śyā́vake kŕ̥pa  
índra mādáyase sácā  
káṇvāsas tvā bráhmabhi stómavāhasa  
índrā́ yachanti ā́ gahi  

### 003
yáthā gauró apā́ kr̥táṃ  
tŕ̥ṣyann éti ávériṇam  
āpitvé naḥ prapitvé tū́yam ā́ gahi  
káṇveṣu sú sácā píba  

### 004
mándantu tvā maghavann indra índavo  
rādhodéyāya sunvaté  
āmúṣyā sómam apibaś camū́ sutáṃ  
jyéṣṭhaṃ tád dadhiṣe sáhaḥ  

### 005
prá cakre sáhasā sáho  
babháñja manyúm ójasā  
víśve ta indra pr̥tanāyávo yaho  
ní vr̥kṣā́ iva yemire  

### 006
sahásreṇeva sacate yavīyúdhā  
yás ta ā́naḷ úpastutim  
putrám prāvargáṃ kr̥ṇute suvī́riye  
dāśnóti námaüktibhiḥ  

### 007
mā́ bhema mā́ śramiṣma  
ugrásya sakhiyé táva  
mahát te vŕ̥ṣṇo abhicákṣiyaṃ kr̥tám  
páśyema turváśaṃ yádum  

### 008
savyā́m ánu sphigíyaṃ vāvase vŕ̥ṣā  
ná dānó asya roṣati  
mádhvā sámpr̥ktāḥ sāraghéṇa dhenávas  
tū́yam éhi drávā píba  

### 009
aśvī́ rathī́ surūpá íd  
gómām̐ íd indra te sákhā  
śvātrabhā́jā váyasā sacate sádā  
candró yāti sabhā́m úpa  

### 010
ŕ̥śyo ná tŕ̥ṣyann avapā́nam ā́ gahi  
píbā sómaṃ váśām̐ ánu  
niméghamāno maghavan divé-diva  
ójiṣṭhaṃ dadhiṣe sáhaḥ  

### 011
ádhvaryo drāváyā tuváṃ  
sómam índraḥ pipāsati  
úpa nūnáṃ yuyuje vŕ̥ṣaṇā hárī  
ā́ ca jagāma vr̥trahā́  

### 012
svayáṃ cit sá manyate dā́śurir jáno  
yátrā sómasya tr̥mpási  
idáṃ te ánnaṃ yújiyaṃ sámukṣitaṃ  
tásyéhi prá dravā píba  

### 013
ratheṣṭhā́ya adhvaryavaḥ  
sómam índrāya sotana  
ádhi bradhnásya ádrayo ví cakṣate  
sunvánto dāśúadhvaram  

### 014
úpa bradhnáṃ vāvā́tā vŕ̥ṣaṇā hárī  
índram apásu vakṣataḥ  
arvā́ñcaṃ tvā sáptayo adhvaraśríyo  
váhantu sávanéd úpa  

### 015
prá pūṣáṇaṃ vr̥ṇīmahe  
yújiyāya purūvásum  
sá śakra śikṣa puruhūta no dhiyā́  
túje rāyé vimocana  

### 016
sáṃ naḥ śiśīhi bhuríjor iva kṣuráṃ  
rā́sva rāyó vimocana  
tuvé tán naḥ suvédam usríyaṃ vásu  
yáṃ tváṃ hinóṣi mártiyam  

### 017
vémi tvā pūṣan r̥ñjáse  
vémi stótava āghr̥ṇe  
ná tásya vemi áraṇaṃ hí tád vaso  
stuṣé pajrā́ya sā́mane  

### 018
párā gā́vo yávasaṃ kác cid āghr̥ṇe  
nítyaṃ rékṇo amartiya  
asmā́kam pūṣann avitā́ śivó bhava  
máṃhiṣṭho vā́jasātaye  

### 019
sthūráṃ rā́dhaḥ śatā́śuvaṃ  
kuruṅgásya díviṣṭiṣu  
rā́jñas tveṣásya subhágasya rātíṣu  
turváśeṣu amanmahi  

### 020
dhībhíḥ sātā́ni kāṇuvásya vājínaḥ  
priyámedhair abhídyubhiḥ  
ṣaṣṭíṃ sahásrā ánu nírmajām aje  
nír yūthā́ni gávām ŕ̥ṣiḥ  

### 021
vr̥kṣā́ś cin me abhipitvé arāraṇuḥ  
gã́m bhajanta mehánā  
áśvam bhajanta mehánā  

## 005
### 001
dūrā́d ihéva yát satī́  
aruṇápsur áśiśvitat  
ví bhānúṃ viśvádhātanat  

### 002
nr̥vád dasrā manoyújā  
ráthena pr̥thupā́jasā  
sácethe aśvinoṣásam  

### 003
yuvā́bhyāṃ vājinīvasū  
práti stómā adr̥kṣata  
vā́caṃ dūtó yáthohiṣe  

### 004
purupriyā́ ṇa ūtáye  
purumandrā́ purūvásū  
stuṣé káṇvāso aśvínā  

### 005
máṃhiṣṭhā vājasā́tamā  
iṣáyantā śubhás pátī  
gántārā dāśúṣo gr̥hám  

### 006
tā́ sudevā́ya dāśúṣe  
sumedhā́m ávitāriṇīm  
ghr̥taír gávyūtim ukṣatam  

### 007
ā́ na stómam úpa dravát  
tū́yaṃ śyenébhir āśúbhiḥ  
yātám áśvebhir aśvinā  

### 008
yébhis tisráḥ parāváto  
divó víśvāni rocanā́  
trī́m̐r aktū́n paridī́yathaḥ  

### 009
utá no gómatīr íṣa  
utá sātī́r aharvidā  
ví patháḥ sātáye sitam  

### 010
ā́ no gómantam aśvinā  
suvī́raṃ suráthaṃ rayím  
voḷhám áśvāvatīr íṣaḥ  

### 011
vāvr̥dhānā́ śubhas patī  
dasrā híraṇyavartanī  
píbataṃ somiyám mádhu  

### 012
asmábhyaṃ vājinīvasū  
maghávadbhyaś ca sapráthaḥ  
chardír yantam ádābhiyam  

### 013
ní ṣú bráhma jánānãṃ  
yā́viṣṭaṃ tū́yam ā́ gatam  
mó ṣú anyā́m̐ úpāratam  

### 014
asyá pibatam aśvinā  
yuvám mádasya cā́ruṇaḥ  
mádhvo rātásya dhiṣṇiyā  

### 015
asmé ā́ vahataṃ rayíṃ  
śatávantaṃ sahasríṇam  
purukṣúṃ viśvádhāyasam  

### 016
purutrā́ cid dhí vāṃ narā  
vihváyante manīṣíṇaḥ  
vāghádbhir aśvinā́ gatam  

### 017
jánāso vr̥ktábarhiṣo  
havíṣmanto araṃkŕ̥taḥ  
yuvā́ṃ havante aśvinā  

### 018
asmā́kam adyá vām ayáṃ  
stómo vā́hiṣṭho ántamaḥ  
yuvā́bhyām bhūtu aśvinā  

### 019
yó ha vām mádhuno dŕ̥tir  
ā́hito rathacárṣaṇe  
tátaḥ pibatam aśvinā  

### 020
téna no vājinīvasū  
páśve tokā́ya śáṃ gáve  
váhatam pī́varīr íṣaḥ  

### 021
utá no diviyā́ íṣa  
utá síndhūm̐r aharvidā  
ápa dvā́reva varṣathaḥ  

### 022
kadā́ vāṃ taugriyó vidhat  
samudré jahitó narā  
yád vāṃ rátho víbhiṣ pátāt  

### 023
yuváṃ káṇvāya nāsatyā  
ápiriptāya harmiyé  
śáśvad ūtī́r daśasyathaḥ  

### 024
tā́bhir ā́ yātam ūtíbhir  
návyasībhiḥ suśastíbhiḥ  
yád vāṃ vr̥ṣaṇvasū huvé  

### 025
yáthā cit káṇvam ā́vatam  
priyámedham upastutám  
átriṃ śiñjā́ram aśvinā  

### 026
yáthotá kŕ̥tviye dháne  
aṃśúṃ góṣu agástiyam  
yáthā vā́jeṣu sóbharim  

### 027
etā́vad vāṃ vr̥ṣaṇvasū  
áto vā bhū́yo aśvinā  
gr̥ṇántaḥ sumnám īmahe  

### 028
ráthaṃ híraṇyavandhuraṃ  
híraṇyābhīśum aśvinā  
ā́ hí sthā́tho divispŕ̥śam  

### 029
hiraṇyáyī vãṃ rábhir  
īṣā́ ákṣo hiraṇyáyaḥ  
ubhā́ cakrā́ hiraṇyáyā  

### 030
téna no vājinīvasū  
parāvátaś cid ā́ gatam  
úpemā́ṃ suṣṭutím máma  

### 031
ā́ vahethe parākã́t  
pūrvī́r aśnántāv aśvinā  
íṣo dā́sīr amartiyā  

### 032
ā́ no dyumnaír ā́ śrávobhir  
ā́ rāyā́ yātam aśvinā  
púruścandrā nā́satiyā  

### 033
éhá vām pruṣitápsavo  
váyo vahantu parṇínaḥ  
áchā suadhvaráṃ jánam  

### 034
ráthaṃ vām ánugāyasaṃ  
yá iṣā́ vártate sahá  
ná cakrám abhí bādhate  

### 035
hiraṇyáyena ráthena  
dravátpāṇibhir áśvaiḥ  
dhī́javanā nā́satiyā  

### 036
yuvám mr̥gáṃ jāgr̥vā́ṃsaṃ  
svádatho vā vr̥ṣaṇvasū  
tā́ naḥ pr̥ṅktam iṣā́ rayím  

### 037
tā́ me aśvinā sanīnā́ṃ  
vidiyā́taṃ návānãm  
yáthā cic caidiyáḥ kaśúḥ  
śatám úṣṭrānãṃ dádat  
sahásrā dáśa gónãm  

### 038
yó me híraṇyasaṃdr̥śo  
dáśa rā́jño ámaṃhata  
adhaspadā́ íc caidiyásya kr̥ṣṭáyaś  
carmamnā́ abhíto jánāḥ  

### 039
mā́kir enā́ pathā́ gãd  
yénemé yánti cedáyaḥ  
anyó nét sūrír óhate  
bhūridā́vattaro jánaḥ  

## 006
### 001
mahā́m̐ índro yá ójasā  
parjányo vr̥ṣṭimā́m̐ iva  
stómair vatsásya vāvr̥dhe  

### 002
prajā́m r̥tásya píprataḥ  
prá yád bháranta váhnayaḥ  
víprā r̥tásya vā́hasā  

### 003
káṇvā índraṃ yád ákrata  
stómair yajñásya sā́dhanam  
jāmí bruvata ā́yudham  

### 004
sám asya manyáve víśo  
víśvā namanta kr̥ṣṭáyaḥ  
samudrā́yeva síndhavaḥ  

### 005
ójas tád asya titviṣa  
ubhé yád samávartayat  
índraś cármeva ródasī  

### 006
ví cid vr̥trásya dódhato  
vájreṇa śatáparvaṇā  
śíro bibheda vr̥ṣṇínā  

### 007
imā́ abhí prá ṇonumo  
vipā́m ágreṣu dhītáyaḥ  
agnéḥ śocír ná didyútaḥ  

### 008
gúhā satī́r úpa tmánā  
prá yác chócanta dhītáyaḥ  
káṇvā r̥tásya dhā́rayā  

### 009
prá tám indra naśīmahi  
rayíṃ gómantam aśvínam  
prá bráhma pūrvácittaye  

### 010
ahám íd dhí pitúṣ pári  
medhā́m r̥tásya jagrábha  
aháṃ sū́rya ivājani  

### 011
ahám pratnéna mánmanā  
gíraḥ śumbhāmi kaṇvavát  
yénéndraḥ śúṣmam íd dadhé  

### 012
yé tvā́m indra ná tuṣṭuvúr  
ŕ̥ṣayo yé ca tuṣṭuvúḥ  
máméd vardhasva súṣṭutaḥ  

### 013
yád asya manyúr ádhvanīd  
ví vr̥trám parvaśó ruján  
apáḥ samudrám aírayat  

### 014
ní śúṣṇa indra dharṇasíṃ  
vájraṃ jaghantha dásyavi  
vŕ̥ṣā hí ugra śr̥ṇviṣé  

### 015
ná dyā́va índram ójasā  
nā́ntárikṣāṇi vajríṇam  
ná vivyacanta bhū́mayaḥ  

### 016
yás ta indra mahī́r apá  
stabhūyámāna ā́śayat  
ní tám pádyāsu śiśnathaḥ  

### 017
yá imé ródasī mahī́  
samīcī́ samájagrabhīt  
támobhir indra táṃ guhaḥ  

### 018
yá indra yátayas tuvā  
bhŕ̥gavo yé ca tuṣṭuvúḥ  
máméd ugra śrudhī hávam  

### 019
imā́s ta indra pŕ̥śnayo  
ghr̥táṃ duhata āśíram  
enā́m r̥tásya pipyúṣīḥ  

### 020
yā́ indra prasúvas tuvā  
āsā́ gárbham ácakriran  
pári dhármeva sū́riyam  

### 021
tuvā́m íc chavasas pate  
káṇvā ukthéna vāvr̥dhuḥ  
tuvā́ṃ sutā́sa índavaḥ  

### 022
távéd indra práṇītiṣu  
utá práśastir adrivaḥ  
yajñó vitantasā́yiyaḥ  

### 023
ā́ na indra mahī́m íṣam  
púraṃ ná darṣi gómatīm  
utá prajā́ṃ suvī́riyam  

### 024
utá tyád āśuáśviyaṃ  
yád indra nā́huṣīṣu ā́  
ágre vikṣú pradī́dayat  

### 025
abhí vrajáṃ ná tatniṣe  
sū́ra upākácakṣasam  
yád indra mr̥̄ḷáyāsi+ naḥ  

### 026
yád aṅgá taviṣīyása  
índra prarā́jasi kṣitī́ḥ  
mahā́m̐ apārá ójasā  

### 027
táṃ tvā havíṣmatīr víśa  
úpa bruvata ūtáye  
urujráyasam índubhiḥ  

### 028
upahvaré girīṇã́ṃ  
saṃgathé ca nadī́nãm  
dhiyā́ vípro ajāyata  

### 029
átaḥ samudrám udvátaś  
cikitvā́m̐ áva paśyati  
yáto vipāná éjati  

### 030
ā́d ít pratnásya rétaso  
jyótiṣ paśyanti vāsarám  
paró yád idhyáte divā́  

### 031
káṇvāsa indra te matíṃ  
víśve vardhanti paúṃsiyam  
utó śaviṣṭha vŕ̥ṣṇiyam  

### 032
imā́m ma indra suṣṭutíṃ  
juṣásva prá sú mā́m ava  
utá prá vardhayā matím  

### 033
utá brahmaṇiyā́ vayáṃ  
túbhyam pravr̥ddha vajrivaḥ  
víprā atakṣma jīváse  

### 034
abhí káṇvā anūṣata  
ápo ná pravátā yatī́ḥ  
índraṃ vánanvatī matíḥ  

### 035
índram ukthā́ni vāvr̥dhuḥ  
samudrám iva síndhavaḥ  
ánuttamanyum ajáram  

### 036
ā́ no yāhi parāváto  
háribhyāṃ haryatā́bhiyām  
imám indra sutám piba  

### 037
tuvā́m íd vr̥trahantama  
jánāso vr̥ktábarhiṣaḥ  
hávante vā́jasātaye  

### 038
ánu tvā ródasī ubhé  
cakráṃ ná varti étaśam  
ánu svānā́sa° índavaḥ  

### 039
mándasvā sú súvarṇara  
uténdra śaryaṇā́vati  
mátsvā vívasvato matī́  

### 040
vāvr̥dhāná úpa dyávi  
vŕ̥ṣā vajrī́ aroravīt  
vr̥trahā́ somapā́tamaḥ  

### 041
ŕ̥ṣir hí pūrvajā́ ási  
éka ī́śāna ójasā  
índra coṣkūyáse vásu  

### 042
asmā́kaṃ tvā sutā́m̐ úpa  
vītápr̥ṣṭhā abhí práyaḥ  
śatáṃ vahantu hárayaḥ  

### 043
imā́ṃ sú pūrviyā́ṃ dhíyam  
mádhor ghr̥tásya pipyúṣīm  
káṇvā ukthéna vāvr̥dhuḥ  

### 044
índram íd vímahīnãm  
médhe vr̥ṇīta mártiyaḥ  
índraṃ saniṣyúr ūtáye  

### 045
arvā́ñcaṃ tvā puruṣṭuta  
priyámedhastutā hárī  
somapéyāya vakṣataḥ  

### 046
śatám aháṃ tiríndire  
sahásram párśāv ā́ dade  
rā́dhāṃsi yā́duvānãm  

### 047
trī́ṇi śatā́ni árvatāṃ  
sahásrā dáśa gónãm  
dadúṣ pajrā́ya sā́mane  

### 048
úd ānaṭ kakuhó dívam  
úṣṭrāñ caturyújo dádat  
śrávasā yā́duvaṃ jánam  

## 007
### 001
prá yád vas triṣṭúbham íṣam  
máruto vípro ákṣarat  
ví párvateṣu rājatha  

### 002
yád aṅgá taviṣīyavo  
yā́maṃ śubhrā ácidhuvam  
ní párvatā ahāsata  

### 003
úd īrayanta vāyúbhir  
vāśrā́saḥ pŕ̥śnimātaraḥ  
dhukṣánta pipyúṣīm íṣam  

### 004
vápanti marúto míham  
prá vepayanti párvatān  
yád yā́maṃ yā́nti vāyúbhiḥ  

### 005
ní yád yā́māya vo girír  
ní síndhavo vídharmaṇe  
mahé śúṣmāya yemiré  

### 006
yuṣmā́m̐ u náktam ūtáye  
yuṣmā́n dívā havāmahe  
yuṣmā́n prayatí adhvaré  

### 007
úd u tyé aruṇápsavaś  
citrā́ yā́mebhir īrate  
vāśrā́ ádhi ṣṇúnā diváḥ  

### 008
sr̥jánti raśmím ójasā  
pánthāṃ sū́ryāya yā́tave  
té bhānúbhir ví tasthire  

### 009
imā́m me maruto gíram  
imáṃ stómam r̥bhukṣaṇaḥ  
imám me vanatā hávam  

### 010
trī́ṇi sárāṃsi pŕ̥śnayo  
duduhré vajríṇe mádhu  
útsaṃ kávandham udríṇam  

### 011
máruto yád dha vo diváḥ  
sumnāyánto hávāmahe  
ā́ tū́ na úpa gantana  

### 012
yūyáṃ hí ṣṭhā́ sudānavo  
rúdrā r̥bhukṣaṇo dáme  
utá prácetaso máde  

### 013
ā́ no rayím madacyútam  
purukṣúṃ viśvádhāyasam  
íyartā maruto diváḥ  

### 014
ádhīva yád girīṇã́ṃ  
yā́maṃ śubhrā ácidhuvam  
svānaír° mandadhva índubhiḥ  

### 015
etā́vataś cid eṣãṃ  
sumnám bhikṣeta mártiyaḥ  
ádābhiyasya mánmabhiḥ  

### 016
yé drapsā́ iva ródasī  
dhámanti ánu vr̥ṣṭíbhiḥ  
útsaṃ duhánto ákṣitam  

### 017
úd u svānébhir īrata  
úd ráthair úd u vāyúbhiḥ  
út stómaiḥ pŕ̥śnimātaraḥ  

### 018
yénāvá turváśaṃ yáduṃ  
yéna káṇvaṃ dhanaspŕ̥tam  
rāyé sú tásya dhīmahi  

### 019
imā́ u vaḥ sudānavo  
ghr̥táṃ ná pipyúṣīr íṣaḥ  
várdhān kāṇvásya mánmabhiḥ  

### 020
kúva nūnáṃ sudānavo  
mádathā vr̥ktabarhiṣaḥ  
brahmā́ kó vaḥ saparyati  

### 021
nahí ṣma yád dha vaḥ purā́  
stómebhir vr̥ktabarhiṣaḥ  
śárdhām̐ r̥tásya jínvatha  

### 022
sám u tyé mahatī́r apáḥ  
sáṃ kṣoṇī́ sám u sū́riyam  
sáṃ vájram parvaśó dadhuḥ  

### 023
ví vr̥trám parvaśó yayur  
ví párvatām̐ arājínaḥ  
cakrāṇā́ vŕ̥ṣṇi paúṃsiyam  

### 024
ánu tritásya yúdhyataḥ  
śúṣmam āvann utá krátum  
ánv índraṃ vr̥tratū́riye  

### 025
vidyúddhastā abhídyavaḥ  
śíprāḥ śīrṣán hiraṇyáyīḥ  
śubhrā́ ví añjata śriyé  

### 026
uśánā yát parāváta  
ukṣṇó rándhram áyātana  
diyaúr ná cakradad bhiyā́  

### 027
ā́ no makhásya dāváne  
áśvair híraṇyapāṇibhiḥ  
dévāsa úpa gantana  

### 028
yád eṣām pŕ̥ṣatī ráthe  
práṣṭir váhati róhitaḥ  
yā́nti śubhrā́ riṇánn apáḥ  

### 029
suṣóme śaryaṇā́vati  
ārjīké pastíyāvati  
yayúr nícakrayā náraḥ  

### 030
kadā́ gachātha maruta  
itthā́ vípraṃ hávamānam  
mārḍīkébhir nā́dhamānam  

### 031
kád dha nūnáṃ kadhapriyo  
yád índram ájahātana  
kó vaḥ sakhitvá ohate  

### 032
sahó ṣú ṇo vájrahastaiḥ  
káṇvāso agním marúdbhiḥ  
stuṣé híraṇyavāśībhiḥ  

### 033
ṍ ṣú vŕ̥ṣṇaḥ práyajyūn  
ā́ návyase suvitā́ya  
vavr̥tiyā́ṃ citrávājān  

### 034
giráyaś cin ní jihate  
párśānāso mányamānāḥ  
párvatāś cin ní yemire  

### 035
ā́kṣṇayā́vāno vahanti  
antárikṣeṇa pátataḥ  
dhā́tāra stuvaté váyaḥ  

### 036
agnír hí jā́ni pūrviyáś  
chándo ná sū́ro arcíṣā  
té bhānúbhir ví tasthire  

## 008
### 001
ā́ no víśvābhir ūtíbhir  
áśvinā gáchataṃ yuvám  
dásrā híraṇyavartanī  
píbataṃ somiyám mádhu  

### 002
ā́ nūnáṃ yātam aśvinā  
ráthena sū́riyatvacā  
bhújī híraṇyapeśasā  
kávī gámbhīracetasā  

### 003
ā́ yātaṃ náhuṣas pári  
ā́ntárikṣāt suvr̥ktíbhiḥ  
píbātho aśvinā mádhu  
káṇvānāṃ sávane sutám  

### 004
ā́ no yātaṃ divás pári  
ā́ntárikṣād adhapriyā  
putráḥ káṇvasya vām ihá  
suṣā́va somiyám mádhu  

### 005
ā́ no yātam úpaśruti  
áśvinā sómapītaye  
svā́hā stómasya vardhanā  
prá kavī dhītíbhir narā  

### 006
yác cid dhí vām purá ŕ̥ṣayo  
juhūré ávase narā  
ā́ yātam aśvinā́ gatam  
úpemā́ṃ suṣṭutím máma  

### 007
diváś cid rocanā́d ádhi  
ā́ no gantaṃ suvarvidā  
dhībhír vatsapracetasā  
stómebhir havanaśrutā  

### 008
kím anyé pári āsate  
asmát stómebhir aśvínā  
putráḥ káṇvasya vām ŕ̥ṣir  
gīrbhír vatsó avīvr̥dhat  

### 009
ā́ vāṃ vípra ihā́vase  
áhvat stómebhir aśvinā  
áriprā vŕ̥trahantamā  
tā́ no bhūtam mayobhúvā  

### 010
ā́ yád vāṃ yóṣaṇā rátham  
átiṣṭhad vājinīvasū  
víśvāni aśvinā yuvám  
prá dhītā́ni agachatam  

### 011
átaḥ sahásranirṇijā  
ráthenā́ yātam aśvinā  
vatsó vām mádhumad váco  
áśaṃsīt kāviyáḥ kavíḥ  

### 012
purumandrā́ purūvásū  
manotárā rayīṇã́m  
stómam me aśvínāv imám  
abhí váhnī anūṣātām  

### 013
ā́ no víśvāni aśvinā  
dhattáṃ rā́dhāṃsi áhrayā  
kr̥táṃ na r̥tvíyāvato  
mā́ no rīradhataṃ nidé  

### 014
yán nāsatyā parāváti  
yád vā sthó ádhi ámbare  
átaḥ sahásranirṇijā  
ráthenā́ yātam aśvinā  

### 015
yó vāṃ nāsatiyāv ŕ̥ṣir  
gīrbhír vatsó ávīvr̥dhat  
tásmai sahásranirṇijam  
íṣaṃ dhattaṃ ghr̥taścútam  

### 016
prā́smā ū́rjaṃ ghr̥taścútam  
áśvinā yáchataṃ yuvám  
yó vāṃ sumnā́ya tuṣṭávad  
vasūyā́d dānunas patī  

### 017
ā́ no gantaṃ riśādasā  
imáṃ stómam purubhujā  
kr̥táṃ naḥ suśríyo narā  
imā́ dātam abhíṣṭaye  

### 018
ā́ vāṃ víśvābhir ūtíbhiḥ  
priyámedhā ahūṣata  
rā́jantāv adhvarā́ṇãm  
áśvinā yā́mahūtiṣu  

### 019
ā́ no gantam mayobhúvā  
áśvinā śambhúvā yuvám  
yó vāṃ vipanyū dhītíbhir  
gīrbhír vatsó ávīvr̥dhat  

### 020
yā́bhiḥ káṇvam médhātithiṃ  
yā́bhir váśaṃ dáśavrajam  
yā́bhir góśaryam ā́vataṃ  
tā́bhir no avataṃ narā  

### 021
yā́bhir narā trasádasyum  
ā́vataṃ kŕ̥tviye dháne  
tā́bhiḥ ṣú asmā́m̐ aśvinā  
prā́vataṃ vā́jasātaye  

### 022
prá vāṃ stómāḥ suvr̥ktáyo  
gíro vardhantu aśvinā  
púrutrā vŕ̥trahantamā  
tā́ no bhūtam puruspŕ̥hā  

### 023
trī́ṇi padā́ni aśvínor  
āvíḥ sā́nti gúhā paráḥ  
kavī́ r̥tásya pátmabhir  
arvā́g jīvébhiyas pári  

## 009
### 001
ā́ nūnám aśvinā yuváṃ  
vatsásya gantam ávase  
prā́smai yachatam avr̥kám pr̥thú chardír  
yuyutáṃ yā́ árātayaḥ  

### 002
yád antárikṣe yád diví  
yát páñca mā́nuṣām̐ ánu  
nr̥mṇáṃ tád dhattam aśvinā  

### 003
yé vāṃ dáṃsāṃsi aśvinā  
víprāsaḥ parimāmr̥śúḥ  
evét kāṇvásya bodhatam  

### 004
ayáṃ vāṃ gharmó aśvinā  
stómena pári ṣicyate  
ayáṃ sómo mádhumān vājinīvasū  
yéna vr̥tráṃ cíketathaḥ  

### 005
yád apsú yád vánaspátau  
yád óṣadhīṣu purudaṃsasā kr̥tám  
téna māviṣṭam aśvinā  

### 006
yán nāsatyā bhuraṇyátho  
yád vā deva bhiṣajyáthaḥ  
ayáṃ vāṃ vatsó matíbhir ná vindhate  
havíṣmantaṃ hí gáchathaḥ  

### 007
ā́ nūnám aśvínor ŕ̥ṣi  
stómaṃ ciketa vāmáyā  
ā́ sómam mádhumattamaṃ  
gharmáṃ siñcād átharvaṇi  

### 008
ā́ nūnáṃ raghúvartaniṃ  
ráthaṃ tiṣṭhātho aśvinā  
ā́ vāṃ stómā imé máma  
nábho ná cucyavīrata  

### 009
yád adyá vāṃ nāsatiyā  
ukthaír ācucyuvīmáhi  
yád vā vā́ṇībhir aśvinā  
evét kāṇvásya bodhatam  

### 010
yád vāṃ kakṣī́vām̐ utá yád víaśva  
ŕ̥ṣir yád vāṃ dīrghátamā juhā́va  
pŕ̥thī yád vāṃ vainiyáḥ sā́daneṣu  
evéd áto aśvinā cetayethām  

### 011
yātáṃ chardiṣpā́ utá naḥ paraspā́  
bhūtáṃ jagatpā́ utá nas tanūpā́  
vartís tokā́ya tánayāya yātam  

### 012
yád índreṇa saráthaṃ yāthó aśvinā  
yád vā vāyúnā bhávathaḥ sámokasā  
yád ādityébhir r̥bhúbhiḥ sajóṣasā  
yád vā víṣṇor vikrámaṇeṣu tíṣṭhathaḥ  

### 013
yád adyá aśvínāv aháṃ  
huvéya vā́jasātaye  
yát pr̥tsú turváṇe sáhas  
tác chréṣṭham aśvínor ávaḥ  

### 014
ā́ nūnáṃ yātam aśvinā  
imā́ havyā́ni vāṃ hitā́  
imé sómāso ádhi turváśe yádāv  
imé káṇveṣu vām átha  

### 015
yán nāsatiyā parāké  
arvāké ásti bheṣajám  
téna nūnáṃ vimadā́ya pracetasā  
chardír vatsā́ya yachatam  

### 016
ábhutsi u prá deviyā́  
sākáṃ vācā́hám aśvínoḥ  
ví āvar devi ā́ matíṃ  
ví rātím mártiyebhiyaḥ  

### 017
prá bodhayoṣo aśvínā  
prá devi sūnr̥te mahi  
prá yajñahotar ānuṣák  
prá mádāya śrávo br̥hát  

### 018
yád uṣo yā́si bhānúnā  
sáṃ sū́riyeṇa rocase  
ā́ hāyám aśvíno rátho  
vartír yāti nr̥pā́yiyam  

### 019
yád ā́pītāso aṃśávo  
gā́vo ná duhrá ū́dhabhiḥ  
yád vā vā́ṇīr ánūṣata  
prá devayánto aśvínā  

### 020
prá dyumnā́ya prá śávase  
prá nr̥ṣā́hyāya śármaṇe  
prá dákṣāya pracetasā  

### 021
yán nūnáṃ dhībhír aśvinā  
pitúr yónā niṣī́dathaḥ  
yád vā sumnébhir ukthiyā  

## 010
### 001
yát sthó dīrgháprasadmani  
yád vādó rocané diváḥ  
yád vā samudré ádhi ā́kr̥te gr̥hé  
áta ā́ yātam aśvinā  

### 002
yád vā yajñám mánave sammimikṣáthur  
evét kāṇvásya bodhatam  
bŕ̥haspátiṃ víśvān devā́m̐ aháṃ huva  
índrāvíṣṇū aśvínāv āśuhéṣasā  

### 003
tiyā́ nú aśvínā huve  
sudáṃsasā gr̥bhé kr̥tā́  
yáyor ásti prá ṇaḥ sakhyáṃ  
devéṣu ádhi ā́piyam  

### 004
yáyor ádhi prá yajñā́  
asūré sánti sūráyaḥ  
tā́ yajñásya adhvarásya prácetasā  
svadhā́bhir yā́ píbataḥ somiyám mádhu  

### 005
yád adyá aśvināv ápāg  
yát prā́k sthó vājinīvasū  
yád druhyávi ánavi turváśe yádau  
huvé vām átha mā́ gatam  

### 006
yád antárikṣe pátathaḥ purubhujā  
yád vemé ródasī ánu  
yád vā svadhā́bhir adhitíṣṭhatho rátham  
áta ā́ yātam aśvinā  

## 011
### 001
tvám agne vratapā́ asi  
devá ā́ mártiyeṣu ā́  
tuváṃ yajñéṣu ī́ḍiyaḥ  

### 002
tuvám asi praśásiyo  
vidátheṣu sahantiya  
ágne rathī́r adhvarā́ṇām  

### 003
sá tvám asmád ápa dvíṣo  
yuyodhí jātavedaḥ  
ádevīr agne árātīḥ  

### 004
ánti cit sántam áha  
yajñám mártasya ripóḥ  
nópa veṣi jātavedaḥ  

### 005
mártā ámartiyasya te  
bhū́ri nā́ma manāmahe  
víprāso jātávedasaḥ  

### 006
vípraṃ víprāso ávase  
devám mártāsa ūtáye  
agníṃ gīrbhír havāmahe  

### 007
ā́ te vatsó máno yamat  
paramā́c cit sadhásthãt  
ágne tvā́ṃkāmayā girā́  

### 008
purutrā́ hí sadŕ̥ṅṅ ási  
víśo víśvā ánu prabhúḥ  
samátsu tvā havāmahe  

### 009
samátsu agním ávase  
vājayánto havāmahe  
vā́jeṣu citrárādhasam  

### 010
pratnó hí kam ī́ḍiyo adhvaréṣu  
sanā́c ca hótā náviyaś ca sátsi  
suvā́ṃ cāgne tanúvam pipráyasva  
asmábhyaṃ ca saúbhagam ā́ yajasva  

## 012
### 001
yá indra somapā́tamo  
mádaḥ śaviṣṭha cétati  
yénā háṃsi ní atríṇaṃ tám īmahe  

### 002
yénā dáśagvam ádhriguṃ  
vepáyantaṃ súvarṇaram  
yénā samudrám ā́vithā tám īmahe  

### 003
yéna síndhum mahī́r apó  
ráthām̐ iva pracodáyaḥ  
pánthām r̥tásya yā́tave tám īmahe  

### 004
imáṃ stómam abhíṣṭaye  
ghr̥táṃ ná pūtám adrivaḥ  
yénā nú sadyá ójasā vavákṣitha  

### 005
imáṃ juṣasva girvaṇaḥ  
samudrá iva pinvate  
índra víśvābhir ūtíbhir vavákṣitha  

### 006
yó no deváḥ parāvátaḥ  
sakhitvanā́ya māmahé  
divó ná vr̥ṣṭím pratháyan vavákṣitha  

### 007
vavakṣúr asya ketávo  
utá vájro gábhastiyoḥ  
yát sū́riyo ná ródasī ávardhayat  

### 008
yádi pravr̥ddha satpate  
sahásram mahiṣā́m̐ ághaḥ  
ā́d ít ta indriyám máhi prá vāvr̥dhe  

### 009
índraḥ sū́ryasya raśmíbhir  
ní arśasānám oṣati  
agnír váneva sāsahíḥ prá vāvr̥dhe  

### 010
iyáṃ ta r̥tvíyāvatī  
dhītír eti návīyasī  
saparyántī purupriyā́ mímīta ít  

### 011
gárbho yajñásya devayúḥ  
krátum punīta ānuṣák  
stómair índrasya vāvr̥dhe mímīta ít  

### 012
sanír mitrásya papratha  
índraḥ sómasya pītáye  
prā́cī vā́śīva sunvaté mímīta ít  

### 013
yáṃ víprā ukthávāhaso  
abhipramandúr āyávaḥ  
ghr̥táṃ ná pipya āsáni r̥tásya yát  

### 014
utá svarā́je áditi  
stómam índrāya jījanat  
purupraśastám ūtáya r̥tásya yát  

### 015
abhí váhnaya ūtáye  
ánūṣata práśastaye  
ná deva vívratā hárī r̥tásya yát  

### 016
yát sómam indra víṣṇavi  
yád vā gha tritá āptiyé  
yád vā marútsu mándase sám índubhiḥ  

### 017
yád vā śakra parāváti  
samudré ádhi mándase  
asmā́kam ít suté raṇā sám índubhiḥ  

### 018
yád vā́si sunvató vr̥dhó  
yájamānasya satpate  
ukthé vā yásya ráṇyasi sám índubhiḥ  

### 019
deváṃ-devaṃ vo ávasa  
índram-indraṃ gr̥ṇīṣáṇi  
ádhā yajñā́ya turváṇe ví ānaśuḥ  

### 020
yajñébhir yajñávāhasaṃ  
sómebhiḥ somapā́tamam  
hótrābhir índraṃ vāvr̥dhur ví ānaśuḥ  

### 021
mahī́r asya práṇītayaḥ  
pūrvī́r utá práśastayaḥ  
víśvā vásūni dāśúṣe ví ānaśuḥ  

### 022
índraṃ vr̥trā́ya hántave  
devā́so dadhire puráḥ  
índraṃ vā́ṇīr anūṣatā sám ójase  

### 023
mahā́ntam mahinā́ vayáṃ  
stómebhir havanaśrútam  
arkaír abhí prá ṇonumaḥ sám ójase  

### 024
ná yáṃ viviktó ródasī  
nā́ntárikṣāṇi vajríṇam  
ámād íd asya titviṣe sám ójasaḥ  

### 025
yád indra pr̥tanā́jiye  
devā́s tvā dadhiré puráḥ  
ā́d ít te haryatā́ hárī vavakṣatuḥ  

### 026
yadā́ vr̥tráṃ nadīvŕ̥taṃ  
śávasā vajrin ávadhīḥ  
ā́d ít te haryatā́ hárī vavakṣatuḥ  

### 027
yadā́ te víṣṇur ójasā  
trī́ṇi padā́ vicakramé  
ā́d ít te haryatā́ hárī vavakṣatuḥ  

### 028
yadā́ te haryatā́ hárī  
vāvr̥dhā́te divé-dive  
ā́d ít te víśvā bhúvanāni yemire  

### 029
yadā́ te mā́rutīr víśas  
túbhyam indra niyemiré  
ā́d ít te víśvā bhúvanāni yemire  

### 030
yadā́ sū́ryam amúṃ diví  
śukráṃ jyótir ádhārayaḥ  
ā́d ít te víśvā bhúvanāni yemire  

### 031
imā́ṃ ta indra suṣṭutíṃ  
vípra iyarti dhītíbhiḥ  
jāmím padéva pípratīm prá adhvaré  

### 032
yád asya dhā́mani priyé  
samīcīnā́so ásvaran  
nā́bhā yajñásya dohánā prá adhvaré  

### 033
suvī́riyaṃ suaśviyaṃ  
sugávyam indra daddhi naḥ  
hóteva pūrvácittaye prá adhvaré  

## 013
### 001
índraḥ sutéṣu sómeṣu  
krátum punīta ukthíyam  
vidé vr̥dhásya dákṣaso mahā́n hí ṣáḥ  

### 002
sá prathamé víomani  
devā́nāṃ sádane vr̥dháḥ  
supāráḥ suśrávastamaḥ sám apsujít  

### 003
tám ahve vā́jasātaya  
índram bhárāya śuṣmíṇam  
bhávā naḥ sumné ántamaḥ sákhā vr̥dhé  

### 004
iyáṃ ta indra girvaṇo  
rātíḥ kṣarati sunvatáḥ  
mandānó asyá barhíṣo ví rājasi  

### 005
nūnáṃ tád indra daddhi no  
yát tvā sunvánta ī́mahe  
rayíṃ naś citrám ā́ bharā suvarvídam  

### 006
stotā́ yát te vícarṣaṇir  
atipraśardháyad gíraḥ  
vayā́ ivā́nu rohate juṣánta yát  

### 007
pratnaváj janayā gíraḥ  
śr̥ṇudhī́ jaritúr hávam  
máde-made vavakṣithā sukŕ̥tvane  

### 008
krī́ḷanti asya sūnŕ̥tā  
ā́po ná pravátā yatī́ḥ  
ayā́ dhiyā́ yá ucyáte pátir diváḥ  

### 009
utó pátir yá ucyáte  
kr̥ṣṭīnā́m éka íd vaśī́  
namovr̥dhaír avasyúbhiḥ suté raṇa  

### 010
stuhí śrutáṃ vipaścítaṃ  
hárī yásya prasakṣíṇā  
gántārā dāśúṣo gr̥háṃ namasvínaḥ  

### 011
tūtujānó mahemate  
áśvebhiḥ pruṣitápsubhiḥ  
ā́ yāhi yajñám āśúbhiḥ śám íd dhí te  

### 012
índra śaviṣṭha satpate  
rayíṃ gr̥ṇátsu dhāraya  
śrávaḥ sūríbhyo amŕ̥taṃ vasutvanám  

### 013
háve tvā sū́ra údite  
háve madhyáṃdine diváḥ  
juṣāṇá indra sáptibhir na ā́ gahi  

### 014
ā́ tū́ gahi prá tú drava  
mátsvā sutásya gómataḥ  
tántuṃ tanuṣva pūrviyáṃ yáthā vidé  

### 015
yác chakrā́si parāváti  
yád arvāváti vr̥trahan  
yád vā samudré ándhaso 'vitéd asi  

### 016
índraṃ vardhantu no gíra  
índraṃ sutā́sa índavaḥ  
índre havíṣmatīr víśo arāṇiṣuḥ  

### 017
tám íd víprā avasyávaḥ  
pravátvatībhir ūtíbhiḥ  
índraṃ kṣoṇī́r avardhayan vayā́ iva  

### 018
tríkadrukeṣu cétanaṃ  
devā́so yajñám atnata  
tám íd vardhantu no gíraḥ sadā́vr̥dham  

### 019
stotā́ yát te ánuvrata  
ukthā́ni r̥tuthā́ dadhé  
śúciḥ pavāká+ ucyate só ádbhutaḥ  

### 020
tád íd rudrásya cetati  
yahvám pratnéṣu dhā́masu  
máno yátrā ví tád dadhúr vícetasaḥ  

### 021
yádi me sakhyám āvára  
imásya pāhi ándhasaḥ  
yéna víśvā áti dvíṣo átārima  

### 022
kadā́ ta indra girvaṇa  
stotā́ bhavāti śáṃtamaḥ  
kadā́ no gávye áśviye vásau dadhaḥ  

### 023
utá te súṣṭutā hárī  
vŕ̥ṣaṇā vahato rátham  
ajuryásya madíntamaṃ yám ī́mahe  

### 024
tám īmahe puruṣṭutáṃ  
yahvám pratnā́bhir ūtíbhiḥ  
ní barhíṣi priyé sadad ádha dvitā́  

### 025
várdhasvā sú puruṣṭuta  
ŕ̥ṣiṣṭutābhir ūtíbhiḥ  
dhukṣásva pipyúṣīm íṣam ávā ca naḥ  

### 026
índra tvám avitéd asi  
itthā́ stuvató adrivaḥ  
r̥tā́d iyarmi te dhíyam manoyújam  

### 027
ihá tyā́ sadhamā́diyā  
yujānáḥ sómapītaye  
hárī indra pratádvasū abhí svara  

### 028
abhí svarantu yé táva  
rudrā́saḥ sakṣata śríyam  
utó marútvatīr víśo abhí práyaḥ  

### 029
imā́ asya prátūrtayaḥ  
padáṃ juṣanta yád diví  
nā́bhā yajñásya sáṃ dadhur yáthā vidé  

### 030
ayáṃ dīrghā́ya cákṣase  
prā́ci prayatí adhvaré  
mímīte yajñám ānuṣág vicákṣiya  

### 031
vŕ̥ṣāyám indra te rátha  
utó te vŕ̥ṣaṇā hárī  
vŕ̥ṣā tuváṃ śatakrato vŕ̥ṣā hávaḥ  

### 032
vŕ̥ṣā grā́vā vŕ̥ṣā mádo  
vŕ̥ṣā sómo ayáṃ sutáḥ  
vŕ̥ṣā yajñó yám ínvasi vŕ̥ṣā hávaḥ  

### 033
vŕ̥ṣā tvā vŕ̥ṣaṇaṃ huve  
vájriñ citrā́bhir ūtíbhiḥ  
vāvántha hí prátiṣṭutiṃ vŕ̥ṣā hávaḥ  

## 014
### 001
yád indrāháṃ yáthā tuvám  
ī́śīya vásva éka ít  
stotā́ me góṣakhā siyāt  

### 002
śíkṣeyam asmai dítseyaṃ  
śácīpate manīṣíṇe  
yád aháṃ gópatiḥ siyā́m  

### 003
dhenúṣ ṭa indra sūnŕ̥tā  
yájamānāya sunvaté  
gā́m áśvam pipyúṣī duhe  

### 004
ná te vartā́sti rā́dhasa  
índra devó ná mártiyaḥ  
yád dítsasi stutó maghám  

### 005
yajñá índram avardhayad  
yád bhū́miṃ ví ávartayat  
cakrāṇá opaśáṃ diví  

### 006
vāvr̥dhānásya te vayáṃ  
víśvā dhánāni jigyúṣaḥ  
ūtím indrā́ vr̥ṇīmahe  

### 007
ví antárikṣam atiran  
máde sómasya rocanā́  
índro yád ábhinad valám  

### 008
úd gā́ ājad áṅgirobhya  
āvíṣ kr̥ṇván gúhā satī́ḥ  
arvā́ñcaṃ nunude valám  

### 009
índreṇa rocanā́ divó  
dr̥̄ḷhā́ni+ dr̥ṃhitā́ni ca  
sthirā́ṇi ná parāṇúde  

### 010
apā́m ūrmír mádann iva  
stóma indrājirāyate  
ví te mádā arājiṣuḥ  

### 011
tuváṃ hí stomavárdhana  
índrā́si ukthavárdhanaḥ  
stotr̥̄ṇā́m utá bhadrakŕ̥t  

### 012
índram ít keśínā hárī  
somapéyāya vakṣataḥ  
úpa yajñáṃ surā́dhasam  

### 013
apā́m phénena námuceḥ  
śíra indród avartayaḥ  
víśvā yád ájaya spŕ̥dhaḥ  

### 014
māyā́bhir utsísr̥psata  
índra dyā́m ārúrukṣataḥ  
áva dásyūm̐r adhūnuthāḥ  

### 015
asunvā́m indra saṃsádaṃ  
víṣūcīṃ ví anāśayaḥ  
somapā́ úttaro bhávan  

## 015
### 001
tám u abhí prá gāyata  
puruhūtám puruṣṭutám  
índraṃ gīrbhís taviṣám ā́ vivāsata  

### 002
yásya dvibárhaso br̥hát  
sáho dādhā́ra ródasī  
girī́m̐r ájrām̐ apáḥ súvar vr̥ṣatvanā́  

### 003
sá rājasi puruṣṭutam̐  
éko vr̥trā́ṇi jighnase  
índra jaítrā śravasíyā ca yántave  

### 004
táṃ te mádaṃ gr̥ṇīmasi  
vŕ̥ṣaṇam pr̥tsú sāsahím  
ulokakr̥tnúm† adrivo hariśríyam  

### 005
yéna jyótīṃṣi āyáve  
mánave ca vivéditha  
mandānó asyá barhíṣo ví rājasi  

### 006
tád adyā́ cit ta ukthíno  
ánu ṣṭuvanti pūrváthā  
vŕ̥ṣapatnīr apó jayā divé-dive  

### 007
táva tyád indriyám br̥hát  
táva śúṣmam utá krátum  
vájraṃ śiśāti dhiṣáṇā váreṇiyam  

### 008
táva dyaúr indra paúṃsiyam  
pr̥thivī́ vardhati śrávaḥ  
tuvā́m ā́paḥ párvatāsaś ca hinvire  

### 009
tuvā́ṃ víṣṇur br̥hán kṣáyo  
mitró gr̥ṇāti váruṇaḥ  
tuvā́ṃ śárdho madati ánu mā́rutam  

### 010
tuváṃ vŕ̥ṣā jánānãm  
máṃhiṣṭha indra jajñiṣe  
satrā́ víśvā suapatyā́ni dadhiṣe  

### 011
satrā́ tuvám puruṣṭutam̐  
éko vr̥trā́ṇi tośase  
nā́nyá índrāt káraṇam bhū́ya invati  

### 012
yád indra manmaśás tuvā  
nā́nā hávanta ūtáye  
asmā́kebhir nŕ̥bhir átrā súvar jaya  

### 013
áraṃ kṣáyāya no mahé  
víśvā rūpā́ṇi āviśán  
índraṃ jaítrāya harṣayā śácīpátim  

## 016
### 001
prá samrā́jaṃ carṣaṇīnā́m  
índraṃ stotā návyaṃ gīrbhíḥ  
náraṃ nr̥ṣā́ham máṃhiṣṭham  

### 002
yásminn ukthā́ni ráṇyanti  
víśvāni ca śravasíyā  
apā́m ávo ná samudré  

### 003
táṃ suṣṭutiyā́ vivāse  
jyeṣṭharā́jam bháre kr̥tnúm  
mahó vājínaṃ saníbhyaḥ  

### 004
yásya ánūnā gabhīrā́  
mádā urávas tárutrāḥ  
harṣumántaḥ śū́rasātau  

### 005
tám íd dháneṣu hitéṣu  
adhivākā́ya havante  
yéṣām índras té jayanti  

### 006
tám íc cyautnaír ā́riyanti  
táṃ kr̥tébhiś carṣaṇáyaḥ  
eṣá índro varivaskŕ̥t  

### 007
índro brahmā́ índra ŕ̥ṣir  
índraḥ purū́ puruhūtáḥ  
mahā́n mahī́bhiḥ śácībhiḥ  

### 008
sá stómiyaḥ sá háviyaḥ  
satyáḥ sátvā tuvikūrmíḥ  
ékaś cit sánn abhíbhūtiḥ  

### 009
tám arkébhis táṃ sā́mabhis  
táṃ gāyatraíś carṣaṇáyaḥ  
índraṃ vardhanti kṣitáyaḥ  

### 010
praṇetā́raṃ vásyo áchā  
kártāraṃ jyótiḥ samátsu  
sāsahvā́ṃsaṃ yudhā́mítrān  

### 011
sá naḥ pápriḥ pārayāti  
svastí nāvā́ puruhūtáḥ  
índro víśvā áti dvíṣaḥ  

### 012
sá tváṃ na indra vā́jebhir  
daśasyā́ ca gātuyā́ ca  
áchā ca naḥ sumnáṃ neṣi  

## 017
### 001
ā́ yāhi suṣumā́ hí ta  
índra sómam píbā imám  
édám barhíḥ sado máma  

### 002
ā́ tvā brahmayújā hárī  
váhatām indra keśínā  
úpa bráhmāṇi naḥ śr̥ṇu  

### 003
brahmā́ṇas tvā vayáṃ yujā́  
somapā́m indra somínaḥ  
sutā́vanto havāmahe  

### 004
ā́ no yāhi sutā́vato  
asmā́kaṃ suṣṭutī́r úpa  
píbā sú śiprin ándhasaḥ  

### 005
ā́ te siñcāmi kukṣiyór  
ánu gā́trā ví dhāvatu  
gr̥bhāyá jihváyā mádhu  

### 006
svādúṣ ṭe astu saṃsúde  
mádhumān tanúve táva  
sómaḥ śám astu te hr̥dé  

### 007
ayám u tvā vicarṣaṇe  
jánīr ivābhí sáṃvr̥taḥ  
prá sóma indra sarpatu  

### 008
tuvigrī́vo vapódaraḥ  
subāhúr ándhaso máde  
índro vr̥trā́ṇi jighnate  

### 009
índra préhi purás tuváṃ  
víśvasyéśāna ójasā  
vr̥trā́ṇi vr̥trahañ jahi  

### 010
dīrghás te astu aṅkuśó  
yénā vásu prayáchasi  
yájamānāya sunvaté  

### 011
ayáṃ ta indra sómo  
nípūto ádhi barhíṣi  
éhīm asyá drávā píba  

### 012
śā́cigo śā́cipūjana  
ayáṃ ráṇāya te sutáḥ  
ā́khaṇḍala prá hūyase  

### 013
yás te śr̥ṅgavr̥ṣo napāt  
práṇapāt kuṇḍapā́yiyaḥ  
ní asmin dadhra ā́ mánaḥ  

### 014
vā́stoṣ pate dhruvā́ sthū́ṇā  
áṃsatraṃ somiyā́nãm  
drapsó bhettā́ purã́ṃ śáśvatīnãm  
índro múnīnãṃ sákhā  

### 015
pŕ̥dākusānur yajató gavéṣaṇa  
ékaḥ sánn abhí bhū́yasaḥ  
bhū́rṇim áśvaṃ nayat tujā́ puró gr̥bhā  
índraṃ sómasya pītáye  

## 018
### 001
idáṃ ha nūnám eṣãṃ  
sumnám bhikṣeta mártiyaḥ  
ādityā́nām ápūrviyaṃ sávīmani  

### 002
anarvā́ṇo hí eṣãm  
pánthā āditiyā́nãm  
ádabdhāḥ sánti pāyávaḥ sugevŕ̥dhaḥ  

### 003
tát sú naḥ savitā́ bhágo  
váruṇo mitró aryamā́  
śárma yachantu saprátho yád ī́mahe  

### 004
devébhir devi adite  
áriṣṭabharman ā́ gahi  
smát sūríbhiḥ purupriye suśármabhiḥ  

### 005
té hí putrā́so áditer  
vidúr dvéṣāṃsi yótave  
aṃhóś cid urucákrayo anehásaḥ  

### 006
áditir no dívā paśúm  
áditir náktam ádvayāḥ  
áditiḥ pātu áṃhasaḥ sadā́vr̥dhā  

### 007
utá syā́ no dívā matír  
áditir ūtiyā́ gamat  
sā́ śáṃtāti máyas karad ápa srídhaḥ  

### 008
utá tyā́ daívyā bhiṣájā  
śáṃ naḥ karato aśvínā  
yuyuyā́tām itó rápo ápa srídhaḥ  

### 009
śám agnír agníbhiḥ karac  
cháṃ nas tapatu sū́riyaḥ  
śáṃ vā́to vātu arapā́ ápa srídhaḥ  

### 010
ápā́mīvām ápa srídham  
ápa sedhata durmatím  
ā́dityāso yuyótanā no áṃhasaḥ  

### 011
yuyótā śárum asmád ā́m̐  
ā́dityāsa utā́matim  
ŕ̥dhag dvéṣaḥ kr̥ṇuta viśvavedasaḥ  

### 012
tát sú naḥ śárma yachata  
ā́dityā yán múmocati  
énasvantaṃ cid énasaḥ sudānavaḥ  

### 013
yó naḥ káś cid rírikṣati  
rakṣastuvéna mártiyaḥ  
suvaíḥ ṣá évai ririṣīṣṭa yúr jánaḥ  

### 014
sám ít tám aghám aśnavad  
duḥśáṃsam mártiyaṃ ripúm  
yó asmatrā́ durháṇāvām̐ úpa dvayúḥ  

### 015
pākatrā́ sthana devā  
hr̥tsú jānītha mártiyam  
úpa dvayúṃ ca ádvayuṃ ca vasavaḥ  

### 016
ā́ śárma párvatānãm  
ótā́pã́ṃ vr̥ṇīmahe  
dyā́vākṣāmā āré asmád rápas kr̥tam  

### 017
té no bhadréṇa śármaṇā  
yuṣmā́kaṃ nāvā́ vasavaḥ  
áti víśvāni duritā́ pipartana  

### 018
tucé tánāya tát sú no  
drā́ghīya ā́yu° jīváse  
ā́dityāsaḥ sumahasaḥ kr̥ṇótana  

### 019
yajñó hīḷó vo ántara  
ā́dityā ásti mr̥̄ḷáta+  
yuṣmé íd vo ápi ṣmasi sajātíye  

### 020
br̥hád várūtham marútāṃ  
deváṃ trātā́ram aśvínā  
mitrám īmahe váruṇaṃ suastáye  

### 021
anehó mitra aryaman  
nr̥vád varuṇa śáṃsiyam  
trivárūtham maruto yanta naś chardíḥ  

### 022
yé cid dhí mr̥tyúbandhava  
ā́dityā mánavaḥ smási  
prá sū́ na ā́yu° jīváse tiretana  

## 019
### 001
táṃ gūrdhayā súvarṇaraṃ  
devā́so devám aratíṃ dadhanvire  
devatrā́ havyám óhire  

### 002
víbhūtarātiṃ vipra citráśociṣam  
agním īḷiṣva yantúram  
asyá médhasya somiyásya sobhare  
prém adhvarā́ya pū́rviyam  

### 003
yájiṣṭhaṃ tvā vavr̥mahe  
deváṃ devatrā́ hótāram ámartiyam  
asyá yajñásya sukrátum  

### 004
ūrjó nápātaṃ subhágaṃ sudī́ditim  
agníṃ śráyiṣṭhaśociṣam+  
sá no mitrásya váruṇasya só apā́m  
ā́ sumnáṃ yakṣate diví  

### 005
yáḥ samídhā yá ā́hutī  
yó védena dadā́śa márto agnáye  
yó námasā suadhvaráḥ  

### 006
tásyéd árvanto raṃhayanta āśávas  
tásya dyumnítamaṃ yáśaḥ  
ná tám áṃho devákr̥taṃ kútaś caná  
ná mártiyakr̥taṃ naśat  

### 007
suagnáyo vo agníbhiḥ  
siyā́ma sūno sahasa ūrjām pate  
suvī́ras tuvám asmayúḥ  

### 008
praśáṃsamāno átithir ná mitríyo  
agnī́ rátho ná védiyaḥ  
tuvé kṣémāso ápi santi sādhávas  
tuváṃ rā́jā rayīṇã́m  

### 009
só addhā́ dāśúadhvaro  
ágne mártaḥ subhaga sá praśáṃsiyaḥ  
sá dhībhír astu sánitā  

### 010
yásya tvám ūrdhvó adhvarā́ya tíṣṭhasi  
kṣayádvīraḥ sá sādhate  
só árvadbhiḥ sánitā sá vipanyúbhiḥ  
sá śū́raiḥ sánitā kr̥tám  

### 011
yásya agnír vápur gr̥hé  
stómaṃ cáno dádhīta viśvávāriyaḥ  
havyā́ vā véviṣad víṣaḥ  

### 012
víprasya vā stuvatáḥ sahaso yaho  
makṣū́tamasya rātíṣu  
avódevam upárimartiyaṃ kr̥dhi  
váso vividúṣo vácaḥ  

### 013
yó agníṃ havyádātibhir  
námobhir vā sudákṣam āvívāsati  
girā́ vājiráśociṣam  

### 014
samídhā yó níśitī dā́śad áditiṃ  
dhā́mabhir asya mártiyaḥ  
víśvét sá dhībhíḥ subhágo jánām̐ áti  
dyumnaír udná 'va° tāriṣat  

### 015
tád agne dyumnám ā́ bhara  
yát sāsáhat sádane káṃ cid atríṇam  
manyúṃ jánasya dūḍhíyaḥ  

### 016
yéna cáṣṭe váruṇo mitró aryamā́  
yéna nā́satiyā bhágaḥ  
vayáṃ tát te śávasā gātuvíttamā  
índratvotā vidhemahi  

### 017
té ghéd agne suādhíyo  
yé tvā vipra nidadhiré nr̥cákṣasam  
víprāso deva sukrátum  

### 018
tá íd védiṃ · subhaga tá ā́hutiṃ  
té sótuṃ cakrire diví  
tá íd vā́jebhir jigiyur mahád dhánaṃ  
yé tvé kā́maṃ nieriré  

### 019
bhadró no agnír ā́huto  
bhadrā́ rātíḥ subhaga bhadró adhvaráḥ  
bhadrā́ utá práśastayaḥ  

### 020
bhadrám mánaḥ kr̥ṇuṣva vr̥tratū́riye  
yénā samátsu sāsáhaḥ  
áva sthirā́ tanuhi bhū́ri śárdhatāṃ  
vanémā te abhíṣṭibhiḥ  

### 021
ī́ḷe girā́ mánurhitaṃ  
yáṃ devā́ dūtám aratíṃ nieriré  
yájiṣṭhaṃ havyavā́hanam  

### 022
tigmájambhāya táruṇāya rā́jate  
práyo gāyasi agnáye  
yáḥ piṃśáte sūnŕ̥tābhiḥ suvī́riyam  
agnír ghr̥tébhir ā́hutaḥ  

### 023
yádī ghr̥tébhir ā́huto  
vā́śīm agnír bhárata úc ca áva ca  
ásura iva nirṇíjam  

### 024
yó havyā́ni aírayatā mánurhito  
devá āsā́ sugandhínā  
vívāsate vā́riyāṇi suadhvaró  
hótā devó ámartiyaḥ  

### 025
yád agne mártiyas tuváṃ  
siyā́m ahám mitramaho ámartiyaḥ  
sáhasaḥ sūnav āhuta  

### 026
ná tvā rāsīya abhíśastaye vaso  
ná pāpatvā́ya santiya  
ná me stotā́ amatīvā́ ná dúrhitaḥ  
siyā́d agne ná pāpáyā  

### 027
pitúr ná putráḥ súbhr̥to duroṇá ā́  
devā́m̐ etu prá ṇo havíḥ  

### 028
távāhám agna ūtíbhir  
nédiṣṭhābhiḥ saceya jóṣam ā́ vaso  
sádā devásya mártiyaḥ  

### 029
táva krátvā saneyaṃ táva rātíbhir  
ágne táva práśastibhiḥ  
tuvā́m íd āhuḥ prámatiṃ vaso máma  
ágne hárṣasva dā́tave  

### 030
prá só agne távotíbhiḥ  
suvī́rābhis tirate vā́jabharmabhiḥ  
yásya tváṃ sakhyám āváraḥ  

### 031
táva drapsó nī́lavān vāśá r̥tvíya  
índhānaḥ siṣṇav ā́ dade  
tuvám mahīnā́m uṣásām asi priyáḥ  
kṣapó vástuṣu rājasi  

### 032
tám ā́ganma sóbharayaḥ  
sahásramuṣkaṃ suabhiṣṭím ávase  
samrā́jaṃ trā́sadasyavam  

### 033
yásya te agne anyé agnáya  
upakṣíto vayā́ iva  
vípo ná dyumnā́ ní yuve jánānãṃ  
táva kṣatrā́ṇi vardháyan  

### 034
yám ādityāso adruhaḥ  
pāráṃ náyatha mártiyam  
maghónãṃ víśveṣãṃ sudānavaḥ  

### 035
yūyáṃ rājānaḥ káṃ cic carṣaṇīsahaḥ  
kṣáyantam mā́nuṣām̐ ánu  
vayáṃ té vo váruṇa mítra áryaman  
syā́méd r̥tásya rathíyaḥ  

### 036
ádān me paurukutsiyáḥ  
pañcāśátaṃ trasádasyur vadhū́nām  
máṃhiṣṭho aryáḥ sátpatiḥ  

### 037
utá me prayíyor vayíyoḥ  
suvā́stvā ádhi túgvani  
tisr̥̄ṇā́ṃ saptatīnã́ṃ  
śyāváḥ praṇayitā́+ bhuvad  
vásur díyānãm pátiḥ  

## 020
### 001
ā́ gantā mā́ riṣaṇyata  
prásthāvāno mā́pa sthātā samanyavaḥ  
sthirā́ cin namayiṣṇavaḥ  

### 002
vīḷupavíbhir maruta r̥bhukṣaṇa  
ā́ rudrāsaḥ sudītíbhiḥ  
iṣā́ no adyá ā́ gatā puruspr̥ho  
yajñám ā́ sobharīyávaḥ  

### 003
vidmā́ hí rudríyāṇãṃ  
śúṣmam ugrám marútãṃ śímīvatām  
víṣṇor eṣásya mīḷhúṣām  

### 004
ví dvīpā́ni pā́patan tíṣṭhad duchúnā  
ubhé yujanta ródasī  
prá dhánvāni airata śubhrakhādayo  
yád éjatha svabhānavaḥ  

### 005
ácyutā cid vo ájman ā́  
nā́nadati párvatāso vánaspátiḥ  
bhū́mir yā́meṣu rejate  

### 006
ámāya vo maruto yā́tave diyaúr  
jíhīta úttarā br̥hát  
yátrā náro dédiśate tanū́ṣu ā́  
tvákṣāṃsi bāhúojasaḥ  

### 007
svadhā́m ánu śríyaṃ náro  
máhi tveṣā́ ámavanto vŕ̥ṣapsavaḥ  
váhante áhrutapsavaḥ  

### 008
góbhir vāṇó ajyate sóbharīṇãṃ  
ráthe kóśe hiraṇyáye  
góbandhavaḥ sujātā́sa iṣé bhujé  
mahā́nto na spárase nú  

### 009
práti vo vr̥ṣadañjayo  
vŕ̥ṣṇe śárdhāya mā́rutāya bharadhvam  
havyā́ vŕ̥ṣaprayāvaṇe  

### 010
vr̥ṣaṇaśvéna maruto vŕ̥ṣapsunā  
ráthena vŕ̥ṣanābhinā  
ā́ śyenā́so ná pakṣíṇo vŕ̥thā naro  
havyā́ no vītáye gata  

### 011
samānám añjí eṣãṃ  
ví bhrājante rukmā́so ádhi bāhúṣu  
dávidyutati r̥ṣṭáyaḥ  

### 012
tá ugrā́so vŕ̥ṣaṇa ugrábāhavo  
nákiṣ ṭanū́ṣu yetire  
sthirā́ dhánvāni ā́yudhā rátheṣu vo  
ánīkeṣu ádhi śríyaḥ  

### 013
yéṣām árṇo ná saprátho  
nā́ma tveṣáṃ śáśvatām ékam íd bhujé  
váyo ná pítriyaṃ sáhaḥ  

### 014
tā́n vandasva marútas tā́m̐ úpa stuhi  
téṣãṃ hí dhúnīnãm  
arā́ṇãṃ ná caramás tád eṣãṃ  
dānā́ mahnā́ tád eṣãm  

### 015
subhágaḥ sá va ūtíṣu  
ā́sa pū́rvāsu maruto víuṣṭiṣu  
yó vā nūnám utā́sati  

### 016
yásya vā yūyám práti vājíno nara  
ā́ havyā́ vītáye gathá  
abhí ṣá dyumnaír utá vā́jasātibhiḥ  
sumnā́ vo dhūtayo naśat  

### 017
yáthā rudrásya sūnávo  
divó váśanti ásurasya vedhásaḥ  
yúvānas táthā íd asat  

### 018
yé ca árhanti marútaḥ sudā́navaḥ  
smán mīḷhúṣaś cáranti yé  
átaś cid ā́ na úpa vásyasā hr̥dā́  
yúvāna ā́ vavr̥dhuvam  

### 019
yū́na ū ṣú náviṣṭhayā  
vŕ̥ṣṇaḥ pavākā́m̐+ abhí sobhare girā́  
gā́ya gā́ iva cárkr̥ṣat  

### 020
sāhā́ yé sánti muṣṭihéva háviyo  
víśvāsu pr̥tsú hótr̥ṣu  
vŕ̥ṣṇaś candrā́n ná suśrávastamān girā́  
vándasva marúto áha  

### 021
gā́vaś cid ghā samanyavaḥ  
sajātíyena marutaḥ sábandhavaḥ  
rihaté kakúbho mitháḥ  

### 022
mártaś cid vo nr̥tavo rukmavakṣasa  
úpa bhrātr̥tvám ā́yati  
ádhi no gāta marutaḥ sádā hí va  
āpitvám ásti nídhruvi  

### 023
máruto mā́rutasya na  
ā́ bheṣajásya vahatā sudānavaḥ  
yūyáṃ sakhāyaḥ saptayaḥ  

### 024
yā́bhiḥ síndhum ávatha yā́bhis tū́rvatha  
yā́bhir daśasyáthā krívim  
máyo no bhūta ūtíbhir mayobhuvaḥ  
śivā́bhir asacadviṣaḥ  

### 025
yát síndhau yád ásikniyāṃ  
yát samudréṣu marutaḥ subarhiṣaḥ  
yát párvateṣu bheṣajám  

### 026
víśvam páśyanto bibhr̥thā tanū́ṣu ā́  
ténā no ádhi vocata  
kṣamā́ rápo maruta ā́turasya na  
íṣkartā víhrutam púnaḥ  

## 021
### 001
vayám u tvā́m apūrviya  
sthūráṃ ná kác cid bháranto avasyávaḥ  
vā́je citráṃ havāmahe  

### 002
úpa tvā kárman ūtáye sá no yúvā  
ugráś cakrāma yó dhr̥ṣát  
tuvā́m íd dhí avitā́raṃ vavr̥máhe  
sákhāya indra sānasím  

### 003
ā́ yāhi imá índavo  
áśvapate gópata úrvarāpate  
sómaṃ somapate piba  

### 004
vayáṃ hí tvā bándhumantam abandhávo  
víprāsa indra yemimá  
yā́ te dhā́māni vr̥ṣabha tébhir ā́ gahi  
víśvebhiḥ sómapītaye  

### 005
sī́dantas te váyo yathā  
góśrīte mádhau madiré vivákṣaṇe  
abhí tvā́m indra nonumaḥ  

### 006
áchā ca tvainā́ námasā vádāmasi  
kím múhuś cid ví dīdhayaḥ  
sánti kā́māso harivo dadíṣ ṭuváṃ  
smó vayáṃ sánti no dhíyaḥ  

### 007
nū́tnā íd indra te vayám  
ūtī́ abhūma nahí nū́ te adrivaḥ  
vidmā́ purā́ párīṇasaḥ  

### 008
vidmā́ sakhitvám utá śūra bhojíyam  
ā́ te tā́ vajrin īmahe  
utó samasmin ā́ śiśīhi no vaso  
vā́je suśipra gómati  

### 009
yó na idám-idam purā́  
prá vásya āninā́ya tám u va stuṣe  
sákhāya índram ūtáye  

### 010
háriaśvaṃ sátpatiṃ carṣaṇīsáhaṃ  
sá hí ṣmā yó ámandata  
ā́ tú naḥ sá vayati gávyam áśviyaṃ  
stotŕ̥bhyo maghávā śatám  

### 011
tváyā ha svid yujā́ vayám  
práti śvasántaṃ vr̥ṣabha bruvīmahi  
saṃsthé jánasya gómataḥ  

### 012
jáyema kāré puruhūta kāríṇo  
abhí tiṣṭhema dūḍhíyaḥ  
nŕ̥bhir vr̥tráṃ hanyā́ma śūśuyā́ma ca  
áver indra prá ṇo dhíyaḥ  

### 013
abhrātr̥vyó anā́ tuvám  
ánāpir indra janúṣā sanā́d asi  
yudhéd āpitvám ichase  

### 014
nákī revántaṃ sakhiyā́ya vindase  
pī́yanti te surāśúvaḥ  
yadā́ kr̥ṇóṣi nadanúṃ sám ūhasi  
ā́d ít pitéva hūyase  

### 015
mā́ te amājúro yathā  
mūrā́sa indra sakhiyé tuvā́vataḥ  
ní ṣadāma sácā suté  

### 016
mā́ te godatra nír arāma rā́dhasa  
índra mā́ te gr̥hāmahi  
dr̥̄ḷhā́+ cid aryáḥ prá mr̥śābhi ā́ bhara  
ná te dāmā́na ādábhe  

### 017
índro vā ghéd íyan magháṃ  
sárasvatī vā subhágā dadír vásu  
tuváṃ vā citra dāśúṣe  

### 018
cítra íd rā́jā rājakā́ íd anyaké  
yaké sárasvatīm ánu  
parjánya iva tatánad dhí vr̥ṣṭiyā́  
sahásram ayútā dádat  

## 022
### 001
ṍ tyám ahva ā́ rátham  
adyā́ dáṃsiṣṭham ūtáye  
yám aśvinā suhavā rudravartanī  
ā́ sūriyā́yai tastháthuḥ  

### 002
pūrvaāyúṣaṃ suhávam puruspŕ̥ham  
bhujyúṃ vā́jeṣu pū́rviyam  
sacanā́vantaṃ sumatíbhiḥ sobhare  
vídveṣasam anehásam  

### 003
ihá tyā́ purubhū́tamā  
devā́ námobhir aśvínā  
arvācīnā́ sú ávase karāmahe  
gántārā dāśúṣo gr̥hám  

### 004
yuvó ráthasya pári cakrám īyata  
īrmā́nyád vām iṣaṇyati  
asmā́m̐ áchā sumatír vāṃ śubhas patī  
ā́ dhenúr iva dhāvatu  

### 005
rátho yó vāṃ trivandhuró  
híraṇyābhīśur aśvinā  
pári dyā́vāpr̥thivī́ bhū́ṣati śrutás  
téna nāsatiyā́ gatam  

### 006
daśasyántā mánave pūrviyáṃ diví  
yávaṃ vŕ̥keṇa karṣathaḥ  
tā́ vām adyá sumatíbhiḥ śubhas patī  
áśvinā prá stuvīmahi  

### 007
úpa no vājinīvasū  
yātám r̥tásya pathíbhiḥ  
yébhis tr̥kṣíṃ vr̥ṣaṇā trāsadasyavám  
mahé kṣatrā́ya jínvathaḥ  

### 008
ayáṃ vām ádribhiḥ sutáḥ  
sómo narā vr̥ṣaṇvasū  
ā́ yātaṃ sómapītaye  
píbataṃ dāśúṣo gr̥hé  

### 009
ā́ hí ruhátam aśvinā  
ráthe kóśe hiraṇyáye vr̥ṣaṇvasū  
yuñjā́thām pī́varīr íṣaḥ  

### 010
yā́bhiḥ pakthám ávatho yā́bhir ádhriguṃ  
yā́bhir babhrúṃ víjoṣasam  
tā́bhir no makṣū́ tū́yam aśvinā́ gatam  
bhiṣajyátaṃ yád ā́turam  

### 011
yád ádhrigāvo ádhrigū  
idā́ cid áhno aśvínā hávāmahe  
vayáṃ gīrbhír vipanyávaḥ  

### 012
tā́bhir ā́ yātaṃ vr̥ṣaṇópa me hávaṃ  
viśvápsuṃ viśvávāriyam  
iṣā́ máṃhiṣṭhā purubhū́tamā narā  
yā́bhiḥ kríviṃ vāvr̥dhús tā́bhir ā́ gatam  

### 013
tā́v idā́ cid áhānãṃ  
tā́v aśvínā vándamāna úpa bruve  
tā́ u námobhir īmahe  

### 014
tā́v íd doṣā́ tā́ uṣási śubhás pátī  
tā́ yā́man rudrávartanī  
mā́ no mártāya ripáve vājinīvasū  
paró rudrāv áti khyatam  

### 015
ā́ súgmiyāya súgmiyam  
prātā́ ráthena aśvínā vā sakṣáṇī  
huvé pitéva sóbharī  

### 016
mánojavasā vr̥ṣaṇā madacyutā  
makṣuṃgamā́bhir ūtíbhiḥ  
ārā́ttāc cid bhũtam asmé ávase  
pūrvī́bhiḥ purubhojasā  

### 017
ā́ no áśvāvad aśvinā  
vartír yāsiṣṭam madhupātamā narā  
gómad dasrā híraṇyavat  

### 018
suprāvargáṃ suvī́ryaṃ suṣṭhú vā́riyam  
ánādhr̥ṣṭaṃ rakṣasvínā  
asmínn ā́ vām āyā́ne vājinīvasū  
víśvā vāmā́ni dhīmahi  

## 023
### 001
ī́ḷiṣvā hí pratīvíyaṃ  
yájasva jātávedasam  
cariṣṇúdhūmam ágr̥bhītaśociṣam  

### 002
dāmā́naṃ viśvacarṣaṇe  
agníṃ viśvamano girā́  
utá stuṣe víṣpardhaso ráthānãm  

### 003
yéṣām ābādhá r̥gmíya  
iṣáḥ pr̥kṣáś ca nigrábhe  
upavídā · váhnir vindate vásu  

### 004
úd asya śocír asthãd  
dīdiyúṣo ví ajáram  
tápurjambhasya sudyúto gaṇaśríyaḥ  

### 005
úd u tiṣṭha suadhvara  
stávāno deviyā́ kr̥pā́  
abhikhyā́ bhāsā́ br̥hatā́ śuśukvániḥ  

### 006
ágne yāhí suśastíbhir  
havyā́ júhvāna ānuṣák  
yáthā dūtó babhū́tha havyavā́hanaḥ  

### 007
agníṃ vaḥ pūrviyáṃ huve  
hótāraṃ carṣaṇīnã́m  
tám ayā́ vācā́ gr̥ṇe tám u va stuṣe  

### 008
yajñébhir ádbhutakratuṃ  
yáṃ kr̥pā́ sūdáyanta ít  
mitráṃ ná jáne súdhitam r̥tā́vani  

### 009
r̥tā́vānam r̥tāyavo  
yajñásya sā́dhanaṃ girā́  
úpo enaṃ jujuṣur námasas padé  

### 010
áchā no áṅgirastamaṃ  
yajñā́so yantu saṃyátaḥ  
hótā yó ásti vikṣú ā́ yaśástamaḥ  

### 011
ágne táva tyé ajara  
índhānāso br̥hád bhã́ḥ  
áśvā iva vŕ̥ṣaṇas taviṣīyávaḥ  

### 012
sá tváṃ na ūrjãm pate  
rayíṃ rāsva suvī́riyam  
prā́va nas toké tánaye samátsu ā́  

### 013
yád vā́ u viśpátiḥ śitáḥ  
súprīto mánuṣo viśí  
víśvéd agníḥ práti rákṣāṃsi sedhati  

### 014
śruṣṭī́ agne návasya me  
stómasya vīra viśpate  
ní māyínas tápuṣā rakṣáso daha  

### 015
ná tásya māyáyā caná  
ripúr īśīta mártiyaḥ  
yó agnáye dadā́śa havyádātibhiḥ  

### 016
víaśvas tvā vasuvídam  
ukṣaṇyúr apriṇād° ŕ̥ṣiḥ  
mahó rāyé tám u tvā sám idhīmahi  

### 017
uśánā kāviyás tuvā  
ní hótāram asādayat  
āyajíṃ tvā mánave jātávedasam  

### 018
víśve hí tvā sajóṣaso  
devā́so dūtám ákrata  
śruṣṭī́ deva prathamó yajñíyo bhuvaḥ  

### 019
imáṃ ghā vīró amŕ̥taṃ  
dūtáṃ kr̥ṇvīta mártiyaḥ  
pavākáṃ+ kr̥ṣṇávartaniṃ víhāyasam  

### 020
táṃ huvema yatásrucaḥ  
subhā́saṃ śukráśociṣam  
viśā́m agním ajáram pratnám ī́ḍiyam  

### 021
yó asmai havyádātibhir  
ā́hutim márto ávidhat  
bhū́ri póṣaṃ sá dhatte vīrávad yáśaḥ  

### 022
prathamáṃ jātávedasam  
agníṃ yajñéṣu pūrviyám  
práti srúg eti námasā havíṣmatī  

### 023
ā́bhir vidhema agnáye  
jyáyiṣṭhābhir+ viaśvavát  
máṃhiṣṭhābhir matíbhiḥ śukráśociṣe  

### 024
nūnám arca víhāyase  
stómebhi sthūrayūpavát  
ŕ̥ṣe vaiyaśva dámiyāya agnáye  

### 025
átithim mā́nuṣāṇãṃ  
sūnúṃ vánaspátīnãm  
víprā agním ávase pratnám īḷate  

### 026
mahó víśvām̐ abhí ṣató  
abhí havyā́ni mā́nuṣā  
ágne ní ṣatsi námasā́dhi barhíṣi  

### 027
váṃsvā no vā́riyā purú  
váṃsva rāyáḥ puruspŕ̥haḥ  
suvī́ryasya prajā́vato yáśasvataḥ  

### 028
tuváṃ varo suṣā́maṇe  
ágne jánāya codaya  
sádā vaso rātíṃ yaviṣṭha śáśvate  

### 029
tuváṃ hí supratū́r ási  
tuváṃ no gómatīr íṣaḥ  
mahó rāyáḥ sātím agne ápā vr̥dhi  

### 030
ágne tuváṃ yaśā́ asi  
ā́ mitrā́váruṇā vaha  
r̥tā́vānā samrā́jā pūtádakṣasā  

## 024
### 001
sákhāya ā́ śiṣāmahi  
bráhma índrāya vajríṇe  
stuṣá ū ṣú vo nŕ̥tamāya dhr̥ṣṇáve  

### 002
śávasā hí ási śrutó  
vr̥trahátyena vr̥trahā́  
maghaír maghóno áti śūra dāśasi  

### 003
sá na stávāna ā́ bhara  
rayíṃ citráśravastamam  
nireké cid yó harivo vásur dadíḥ  

### 004
ā́ nirekám utá priyám  
índra dárṣi jánānãm  
dhr̥ṣatā́ dhr̥ṣṇo stávamāna ā́ bhara  

### 005
ná te savyáṃ ná dákṣiṇaṃ  
hástaṃ varanta āmúraḥ  
ná paribā́dho harivo gáviṣṭiṣu  

### 006
ā́ tvā góbhir iva vrajáṃ  
gīrbhír r̥ṇomi adrivaḥ  
ā́ smā kā́maṃ jaritúr ā́ mánaḥ pr̥ṇa  

### 007
víśvāni viśvámanaso  
dhiyā́ no vr̥trahantama  
úgra praṇetar ádhi ṣū́ vaso gahi  

### 008
vayáṃ te asyá vr̥trahan  
vidyā́ma śūra návyasaḥ  
váso spārhásya puruhūta rā́dhasaḥ  

### 009
índra yáthā hí ásti te  
áparītaṃ nr̥to śávaḥ  
ámr̥ktā rātíḥ puruhūta dāśúṣe  

### 010
ā́ vr̥ṣasva mahāmaha  
mahé nr̥tama rā́dhase  
dr̥̄ḷháś+ cid dr̥hya maghavan magháttaye  

### 011
nū́ anyátrā cid adrivas  
tuván no jagmur āśásaḥ  
mághavañ chagdhí táva tán na ūtíbhiḥ  

### 012
nahí aṅgá nr̥to tuvád  
anyáṃ vindā́mi rā́dhase  
rāyé dyumnā́ya śávase ca girvaṇaḥ  

### 013
éndum índrāya siñcata  
píbāti somiyám mádhu  
prá rā́dhasā codayāte mahitvanā́  

### 014
úpo hárīṇãm pátiṃ  
dákṣam pr̥ñcántam abravam  
nūnáṃ śrudhi stuvató aśviyásya  

### 015
nahí aṅgá purā́ caná  
jajñé vīrátaras tuvát  
nákī rāyā́ ná eváthā ná bhandánā  

### 016
éd u mádhvo madíntaraṃ  
siñcá vādhvaryo ándhasaḥ  
evā́ hí vīrá stávate sadā́vr̥dhaḥ  

### 017
índra sthātar harīṇãṃ  
nákiṣ ṭe pūrviyástutim  
úd ānaṃśa · śávasā ná bhandánā  

### 018
táṃ vo vā́jānãm pátim  
áhūmahi śravasyávaḥ  
áprāyubhir yajñébhir vāvr̥dhéniyam  

### 019
éto nu índraṃ stávāma  
sákhāya stómiyaṃ náram  
kr̥ṣṭī́r yó víśvā abhí ásti éka ít  

### 020
ágorudhāya gavíṣe  
dyukṣā́ya dásmiyaṃ vácaḥ  
ghr̥tā́t svā́dīyo mádhunaś ca vocata  

### 021
yásyā́mitāni vīríyā  
ná rā́dhaḥ párietave  
jyótir ná víśvam abhí ásti dákṣiṇā  

### 022
stuhí índraṃ viaśvavád  
ánūrmiṃ vājínaṃ yámam  
aryó gáyam máṃhamānaṃ ví dāśúṣe  

### 023
evā́ nūnám úpa stuhi  
vaíyaśva daśamáṃ návam  
súvidvāṃsaṃ carkŕ̥tyaṃ caráṇīnãm  

### 024
vétthā hí nírr̥tīnãṃ  
vájrahasta parivŕ̥jam  
áhar-ahaḥ śundhyúḥ paripádām iva  

### 025
tád indra áva ā́ bhara  
yénā daṃsiṣṭha kŕ̥tvane  
dvitā́ kútsāya śiśnatho ní codaya  

### 026
tám u tvā nūnám īmahe  
návyaṃ daṃsiṣṭha sányase  
sá tváṃ no víśvā abhímātīḥ sakṣáṇiḥ  

### 027
yá ŕ̥kṣād áṃhaso mucád  
yó vā́ryāt saptá síndhuṣu  
vádhar dāsásya tuvinr̥mṇa nīnamaḥ  

### 028
yáthā varo suṣā́maṇe  
saníbhya ā́vaho rayím  
víaśvebhyaḥ subhage vājinīvati  

### 029
ā́ nāriyásya dákṣiṇā  
víaśvām̐ etu somínaḥ  
sthūráṃ ca rā́dhaḥ śatávat sahásravat  

### 030
yát tvā pr̥chā́d ījānáḥ  
kuhayā́ kuhayākr̥te  
eṣó ápaśrito való  
gomatī́m áva tiṣṭhati  

## 025
### 001
tā́ vāṃ víśvasya gopã́  
devā́ devéṣu yajñíyā  
r̥tā́vānā yajase pūtádakṣasā  

### 002
mitrā́ tánā ná rathíyā  
váruṇo yáś ca sukrátuḥ  
sanā́t sujātā́ tánayā dhr̥távratā  

### 003
tā́ mātā́ viśvávedasā  
asuryā̀ya prámahasā  
mahī́ jajāna áditir r̥tā́varī  

### 004
mahā́ntā mitrā́váruṇā  
samrā́jā devā́v ásurā  
r̥tā́vānāv r̥tám ā́ ghoṣato br̥hát  

### 005
nápātā śávaso maháḥ  
sūnū́ dákṣasya sukrátū  
sr̥prádānū iṣó vā́stu ádhi kṣitaḥ  

### 006
sáṃ yā́ dā́nūni yemáthur  
diviyā́ḥ pā́rthivīr íṣaḥ  
nábhasvatīr ā́ vāṃ carantu vr̥ṣṭáyaḥ  

### 007
ádhi yā́ br̥ható divó  
abhí yūthéva páśyataḥ  
r̥tā́vānā samrā́jā námase hitā́  

### 008
r̥tā́vānā ní ṣedatuḥ  
sā́mrājiyāya sukrátū  
dhr̥távratā kṣatríyā kṣatrám āśatuḥ  

### 009
akṣṇáś cid gātuvíttara  
anulbaṇéna cákṣasā  
ní cin miṣántā nicirā́ ní cikyatuḥ  

### 010
utá no devī́ áditir  
uruṣyátāṃ nā́satiyā  
uruṣyántu marúto vr̥ddháśavasaḥ  

### 011
té no nāvám uruṣyata  
dívā náktaṃ sudānavaḥ  
áriṣyanto ní pāyúbhiḥ sacemahi  

### 012
ághnate víṣṇave vayám  
áriṣyantaḥ sudā́nave  
śrudhí svayāvan sindho pūrvácittaye  

### 013
tád vā́riyaṃ vr̥ṇīmahe  
váriṣṭhaṃ gopayátiyam  
mitró yát pā́nti váruṇo yád aryamā́  

### 014
utá naḥ síndhur apã́ṃ  
tán marútas tád aśvínā  
índro víṣṇur mīḍhuvā́ṃsaḥ sajóṣasaḥ  

### 015
té hí ṣmā vanúṣo náro  
abhímātiṃ káyasya cit  
tigmáṃ ná kṣódaḥ pratighnánti bhū́rṇayaḥ  

### 016
ayám éka itthā́ purú  
urú caṣṭe ví viśpátiḥ  
tásya vratā́ni ánu vaś carāmasi  

### 017
ánu pū́rvāṇi okíyā  
sāmrājiyásya saścima  
mitrásya vratā́ váruṇasya dīrghaśrút  

### 018
pári yó raśmínā divó  
ántān mamé pr̥thiviyā́ḥ  
ubhé ā́ paprau ródasī mahitvā́  

### 019
úd u ṣyá śaraṇé divó  
jyótir ayaṃsta sū́riyaḥ  
agnír ná śukráḥ samidhāná ā́hutaḥ  

### 020
váco dīrgháprasadmani  
ī́śe vā́jasya gómataḥ  
ī́śe hí pitvó aviṣásya dāváne  

### 021
tát sū́ryaṃ ródasī ubhé  
doṣā́ vástor úpa bruve  
bhojéṣu asmā́m̐ abhí úc carā sádā  

### 022
r̥jrám ukṣaṇiyā́yane  
rajatáṃ hárayāṇe  
ráthaṃ yuktám asanāma suṣā́maṇi  

### 023
tā́ me áśviyānãṃ  
hárīṇãṃ nitóśanā  
utó nú kŕ̥tviyānãṃ nr̥vā́hasā  

### 024
smádabhīśū káśāvantā  
víprā náviṣṭhayā matī́  
mahó vājínāv árvantā sácāsanam  

## 026
### 001
yuvór u ṣū́ ráthaṃ huve  
sadhástutyāya sūríṣu  
átūrtadakṣā vr̥ṣaṇā vr̥ṣaṇvasū  

### 002
yuváṃ varo suṣā́maṇe  
mahé táne nāsatiyā  
ávobhir yātho vr̥ṣaṇā vr̥ṣaṇvasū  

### 003
tā́ vām adyá havāmahe  
havyébhir vājinīvasū  
pūrvī́r iṣá iṣáyantāv áti kṣapáḥ  

### 004
ā́ vāṃ vā́hiṣṭho aśvinā  
rátho yātu śrutó narā  
úpa stómān turásya darśathaḥ śriyé  

### 005
juhurāṇā́ cid aśvinā  
ā́ manyethāṃ vr̥ṣaṇvasū  
yuváṃ hí rudrā párṣatho áti dvíṣaḥ  

### 006
dasrā́ hí víśvam ānuṣáṅ  
makṣū́bhiḥ paridī́yathaḥ  
dhiyaṃjinvā́ mádhuvarṇā śubhás pátī  

### 007
úpa no yātam aśvinā  
rāyā́ viśvapúṣā sahá  
maghávānā suvī́rāv ánapacyutā  

### 008
ā́ me asyá pratīvíyam  
índranāsatiyā gatam  
devā́ devébhir adyá sacánastamā  

### 009
vayáṃ hí vāṃ hávāmaha  
ukṣaṇyánto viaśvavát  
sumatíbhir úpa viprāv ihā́ gatam  

### 010
aśvínā sú r̥ṣe stuhi  
kuvít te śrávato hávam  
nédīyasaḥ kūḷayātaḥ paṇī́m̐r utá  

### 011
vaiyaśvásya śrutaṃ narā  
utó me asyá vedathaḥ  
sajóṣasā váruṇo mitró aryamā́  

### 012
yuvā́dattasya dhiṣṇiyā  
yuvā́nītasya sūríbhiḥ  
áhar-ahar vr̥ṣaṇa máhya° śikṣatam  

### 013
yó vāṃ yajñébhir ā́vr̥to  
ádhivastrā vadhū́r iva  
saparyántā śubhé cakrāte aśvínā  

### 014
yó vām uruvyácastamaṃ  
cíketati nr̥pā́yiyam  
vartír aśvinā pári yātam asmayū́  

### 015
asmábhyaṃ sú vr̥ṣaṇvasū  
yātáṃ vartír nr̥pā́yiyam  
viṣudrúheva yajñám ūhathur girā́  

### 016
vā́hiṣṭho vāṃ hávānãṃ  
stómo dūtó huvan narā  
yuvā́bhyām bhūtu aśvinā  

### 017
yád adó divó arṇavá  
iṣó vā mádatho gr̥hé  
śrutám ín me amartiyā  

### 018
utá syā́ śvetayā́varī  
vā́hiṣṭhā vāṃ nadī́nãm  
síndhur híraṇyavartaniḥ  

### 019
smád etáyā sukīrtiyā́  
áśvinā śvetáyā dhiyā́  
váhethe śubhrayāvānā  

### 020
yukṣvā́ hí tváṃ rathāsáhā  
yuvásva póṣiyā vaso  
ā́n no vāyo mádhu piba  
asmā́kaṃ sávanā́ gahi  

### 021
táva vāyav r̥taspate  
tváṣṭur jāmātar adbhuta  
ávāṃsi ā́ vr̥ṇīmahe  

### 022
tváṣṭur jā́mātaraṃ vayám  
ī́śānaṃ rāyá īmahe  
sutā́vanto vāyúṃ dyumnā́ jánāsaḥ  

### 023
vā́yo yāhí śivā́ divó  
váhasvā sú suáśviyam  
váhasva maháḥ pr̥thupákṣasā ráthe  

### 024
tuvā́ṃ hí supsárastamaṃ  
nr̥ṣádaneṣu hūmáhe  
grā́vāṇaṃ ná áśvapr̥ṣṭham maṃhánā  

### 025
sá tváṃ no deva mánasā  
vā́yo mandānó agriyáḥ  
kr̥dhí vā́jām̐ apó dhíyaḥ  

## 027
### 001
agnír ukthé puróhito  
grā́vāṇo barhír adhvaré  
r̥cā́ yāmi marúto bráhmaṇas pátiṃ  
devā́m̐ ávo váreṇiyam  

### 002
ā́ paśúṃ gāsi pr̥thivī́ṃ vánaspátīn  
uṣā́sā náktam óṣadhīḥ  
víśve ca no vasavo viśvavedaso  
dhīnā́m bhūta prāvitā́raḥ  

### 003
prá sū́ na etu adhvaró  
agnā́ devéṣu pūrviyáḥ  
ādityéṣu prá váruṇe dhr̥távrate  
marútsu viśvábhānuṣu  

### 004
víśve hí ṣmā mánave viśvávedaso  
bhúvan vr̥dhé riśā́dasaḥ  
áriṣṭebhiḥ pāyúbhir viśvavedaso  
yántā no avr̥káṃ chardíḥ  

### 005
ā́ no adyá sámanaso  
gántā víśve sajóṣasaḥ  
r̥cā́ girā́ máruto dévi ádite  
sádane pástiye mahi  

### 006
abhí priyā́ maruto yā́ vo áśviyā  
havyā́ mitra prayāthána  
ā́ barhír índro váruṇas turā́ nára  
ādityā́saḥ sadantu naḥ  

### 007
vayáṃ vo vr̥ktábarhiṣo  
hitáprayasa ānuṣák  
sutásomāso varuṇa havāmahe  
manuṣvád iddháagnayaḥ  

### 008
ā́ prá yāta máruto víṣṇo áśvinā  
pū́ṣan mā́kīnayā dhiyā́  
índra ā́ yātu prathamáḥ saniṣyúbhir  
vŕ̥ṣā yó vr̥trahā́ gr̥ṇé  

### 009
ví no devāso adruho  
áchidraṃ śárma yachata  
ná yád dūrā́d vasavo nū́ cid ántito  
várūtham ādadhárṣati  

### 010
ásti hí vaḥ sajātíyaṃ riśādaso  
dévāso ásti ā́piyam  
prá ṇaḥ pū́rvasmai suvitā́ya vocata  
makṣū́ sumnā́ya návyase  

### 011
idā́ hí va úpastutim  
idā́ vāmásya bhaktáye  
úpa vo viśvavedaso namasyúr ā́m̐  
ásr̥kṣi ániyām iva  

### 012
úd u ṣyá vaḥ savitā́ supraṇītayo  
ásthād ūrdhvó váreṇiyaḥ  
ní dvipā́daś · cátuṣpādo arthíno  
áviśran patayiṣṇávaḥ  

### 013
deváṃ-devaṃ vo ávase  
deváṃ-devam abhíṣṭaye  
deváṃ-devaṃ huvema vā́jasātaye  
gr̥ṇánto deviyā́ dhiyā́  

### 014
devā́so hí ṣmā mánave sámanyavo  
víśve sākáṃ sárātayaḥ  
té no adyá té aparáṃ tucé tú no  
bhávantu varivovídaḥ  

### 015
prá vaḥ śaṃsāmi adruhaḥ  
saṃsthá úpastutīnãm  
ná táṃ dhūrtír varuṇa mitra mártiyaṃ  
yó vo dhā́mabhyo ávidhat  

### 016
prá sá kṣáyaṃ tirate ví mahī́r íṣo  
yó vo várāya dā́śati  
prá prajā́bhir jāyate dhármaṇas pári  
áriṣṭaḥ sárva edhate  

### 017
r̥té sá vindate yudháḥ  
sugébhir yāti ádhvanaḥ  
aryamā́ mitró váruṇaḥ sárātayo  
yáṃ trā́yante sajóṣasaḥ  

### 018
ájre cid asmai kr̥ṇuthā niáñcanaṃ  
durgé cid ā́ susaraṇám  
eṣā́ cid asmād aśániḥ paró nú sā́  
ásredhantī ví naśyatu  

### 019
yád adyá sū́rya udyatí  
príyakṣatrā r̥táṃ dadhá  
yán nimrúci prabúdhi viśvavedaso  
yád vā madhyáṃdine diváḥ  

### 020
yád vābhipitvé asurā r̥táṃ yaté  
chardír yemá ví dāśúṣe  
vayáṃ tád vo vasavo viśvavedasa  
úpa stheyāma mádhya ā́  

### 021
yád adyá sū́ra údite  
yán madhyáṃdina ātúci  
vāmáṃ dhatthá mánave viśvavedaso  
júhvānāya prácetase  

### 022
vayáṃ tád vaḥ samrāja ā́ vr̥ṇīmahe  
putró ná bahupā́yiyam  
aśyā́ma tád ādityā júhvato havír  
yéna vásyo 'náśāmahai  

## 028
### 001
yé triṃśáti tráyas paró  
devā́so barhír ā́sadan  
vidánn áha dvitā́sanan  

### 002
váruṇo mitró aryamā́  
smádrātiṣāco agnáyaḥ  
pátnīvanto váṣaṭkr̥tāḥ  

### 003
té no gopā́ apāciyā́s  
tá údak tá itthā́ níak  
purástāt sárvayā viśā́  

### 004
yáthā váśanti devã́s táthéd asat  
tád eṣāṃ nákir ā́ minat  
árāvā caná mártiyaḥ  

### 005
saptānā́ṃ saptá r̥ṣṭáyaḥ  
saptá dyumnā́ni eṣãm  
saptó ádhi śríyo dhire  

## 029
### 001
babhrúr éko víṣuṇaḥ sūnáro yúvā  
añjí aṅkte hiraṇyáyam  

### 002
yónim éka ā́ sasāda diyótano  
antár devéṣu médhiraḥ  

### 003
vā́śīm éko bibharti hásta āyasī́m  
antár devéṣu nídhruviḥ  

### 004
vájram éko bibharti hásta ā́hitaṃ  
téna vr̥trā́ṇi jighnate  

### 005
tigmám éko bibharti hásta ā́yudhaṃ  
śúcir ugró jálāṣabheṣajaḥ  

### 006
pathá ékaḥ pipāya° táskaro yathām̐  
eṣá veda nidhīnã́m  

### 007
trī́ṇi éka urugāyó ví cakrame  
yátra devā́so mádanti  

### 008
víbhir duvā́ carata ékayā sahá  
prá pravāséva vasataḥ  

### 009
sádo duvā́ cakrate° upamā́ diví  
samrā́jā sarpírāsutī  

### 010
árcanta éke máhi sā́ma manvata  
téna sū́ryam arocayan  

## 030
### 001
nahí vo ásti arbhakó  
dévāso ná kumārakáḥ  
víśve satómahānta ít  

### 002
íti stutā́so asathā riśādaso  
yé sthá tráyaś ca triṃśác ca  
mánor devā yajñiyāsaḥ  

### 003
té nas trādhvaṃ té avata  
tá u no ádhi vocata  
mā́ naḥ patháḥ pítriyān mānavā́d ádhi  
dūráṃ naiṣṭa parāvátaḥ  

### 004
yé devāsa ihá sthána  
víśve vaiśvānarā́ utá  
asmábhyaṃ śárma saprátho  
gáve áśvāya yachata  

## 031
### 001
yó yájāti yájāta ít  
sunávac ca pácāti ca  
brahméd índrasya cākanat  

### 002
puroḷā́śaṃ yó asmai  
sómaṃ rárata āśíram  
pā́d ít táṃ śakró áṃhasaḥ  

### 003
tásya dyumā́m̐ asad rátho  
devájūtaḥ sá śūśuvat  
víśvā vanvánn amitríyā  

### 004
ásya prajā́vatī gr̥hé  
ásaścantī divé-dive  
íḷā dhenumátī duhe  

### 005
yā́ dámpatī sámanasā  
sunutá ā́ ca dhā́vataḥ  
dévāso nítyayāśírā  

### 006
práti prāśavíyām̐ itaḥ  
samyáñcā barhír āśate°  
ná tā́ vā́jeṣu vāyataḥ  

### 007
ná devā́nām ápi hnutaḥ  
sumatíṃ ná jugukṣataḥ  
śrávo br̥hád vivāsataḥ  

### 008
putríṇā tā́ kumāríṇā  
víśvam ā́yur ví aśnutaḥ  
ubhā́ híraṇyapeśasā  

### 009
vītíhotrā kr̥tádvasū  
daśasyántāmŕ̥tāya kám  
sám ū́dho romaśáṃ hato  
devéṣu kr̥ṇuto dúvaḥ  

### 010
ā́ śárma párvatānãṃ  
vr̥ṇīmáhe nadī́nãm  
ā́ víṣṇoḥ sacābhúvaḥ  

### 011
aítu pūṣā́ rayír bhágaḥ  
suastí sarvadhā́tamaḥ  
urúr ádhvā suastáye  

### 012
arámatir anarváṇo  
víśvo devásya mánasā  
ādityā́nām anehá ít  

### 013
yáthā no mitró aryamā́  
váruṇaḥ sánti gopã́ḥ  
sugā́ r̥tásya pánthãḥ  

### 014
agníṃ vaḥ pūrviyáṃ girā́  
devám īḷe vásūnãm  
saparyántaḥ purupriyám  
mitráṃ ná kṣetrasā́dhasam  

### 015
makṣū́ devávato ráthaḥ  
śū́ro vā pr̥tsú kā́su cit  
devā́nãṃ yá ín máno  
yájamāna íyakṣati  
abhī́d áyajvano bhuvat  

### 016
ná yajamāna riṣyasi  
ná sunvāna ná devayo  
devā́nãṃ yá ín máno  
yájamāna íyakṣati  
abhī́d áyajvano bhuvat  

### 017
nákiṣ ṭáṃ kármaṇā naśan  
ná prá yoṣan ná yoṣati  
devā́nãṃ yá ín máno  
yájamāna íyakṣati  
abhī́d áyajvano bhuvat  

### 018
ásad átra suvī́riyam  
utá tyád āśuáśviyam  
devā́nãṃ yá ín máno  
yájamāna íyakṣati  
abhī́d áyajvano bhuvat  

## 032
### 001
prá kr̥tā́ni r̥jīṣíṇaḥ  
káṇvā índrasya gā́thayā  
máde sómasya vocata  

### 002
yáḥ sŕ̥bindam ánarśanim  
pípruṃ dāsám ahīśúvam  
vádhīd ugró riṇánn apáḥ  

### 003
ní árbudasya viṣṭápaṃ  
varṣmā́ṇam br̥hatás tira  
kr̥ṣé tád indra paúṃsiyam  

### 004
práti śrutā́ya vo dhr̥ṣát  
tū́rṇāśaṃ ná girér ádhi  
huvé suśiprám ūtáye  

### 005
sá gór áśvasya ví vrajám  
mandānáḥ somiyébhiyaḥ  
púraṃ ná śūra darṣasi  

### 006
yádi me rāráṇaḥ sutá  
ukthé vā dádhase cánaḥ  
ārā́d úpa svadhā́ gahi  

### 007
vayáṃ ghā te ápi ṣmasi  
stotā́ra indra girvaṇaḥ  
tuváṃ no jinva somapāḥ  

### 008
utá naḥ pitúm ā́ bhara  
saṃrarāṇó ávikṣitam  
mághavan bhū́ri te vásu  

### 009
utá no gómatas kr̥dhi  
híraṇyavato aśvínaḥ  
íḷābhiḥ sáṃ rabhemahi  

### 010
br̥bádukthaṃ havāmahe  
sr̥prákarasnam ūtáye  
sā́dhu kr̥ṇvántam ávase  

### 011
yáḥ saṃsthé cic chatákratur  
ā́d īṃ kr̥ṇóti vr̥trahā́  
jaritŕ̥bhyaḥ purūvásuḥ  

### 012
sá naḥ śakráś cid ā́ śakad  
dā́navām̐ antarābharáḥ  
índro víśvābhir ūtíbhiḥ  

### 013
yó rāyó avánir mahā́n  
supāráḥ sunvatáḥ sákhā  
tám índram abhí gāyata  

### 014
āyantā́ram máhi sthirám  
pŕ̥tanāsu śravojítam  
bhū́rer ī́śānam ójasā  

### 015
nákir asya śácīnãṃ  
niyantā́ sūnŕ̥tānãm  
nákir vaktā́ ná dād íti  

### 016
ná nūnám brahmáṇām r̥ṇám  
prāśūnā́m asti sunvatā́m  
ná sómo apratā́ pape  

### 017
pánya íd úpa gāyata  
pánya ukthā́ni śaṃsata  
bráhmā kr̥ṇota pánya ít  

### 018
pánya ā́ dardirac chatā́  
sahásrā vājī́ ávr̥taḥ  
índro yó yájvano vr̥dháḥ  

### 019
ví ṣū́ cara svadhā́ ánu  
kr̥ṣṭīnā́m ánu āhúvaḥ  
índra píba sutā́nãm  

### 020
píba svádhainavānãm  
utá yás túgriye sácā  
utā́yám indra yás táva  

### 021
átīhi manyuṣāvíṇaṃ  
suṣuvā́ṃsam upā́raṇe  
imáṃ rātáṃ sutám piba  

### 022
ihí tisráḥ parāváta  
ihí páñca jánām̐ áti  
dhénā indrāvacā́kaśat  

### 023
sū́ryo raśmíṃ yáthā sr̥ja  
ā́ tvā yachantu me gíraḥ  
nimnám ā́po ná sadhríak  

### 024
ádhvaryav ā́ tú hí ṣiñcá  
sómaṃ vīrā́ya śipríṇe  
bhárā sutásya pītáye  

### 025
yá udnáḥ phaligám bhinán  
níak síndhūm̐r avā́sr̥jat  
yó góṣu pakváṃ dhāráyat  

### 026
áhan vr̥trám ŕ̥cīṣama  
aurṇavābhám ahīśúvam  
himénāvidhyad árbudam  

### 027
prá va ugrā́ya niṣṭúre  
áṣāḷhāya prasakṣíṇe  
deváttam bráhma gāyata  

### 028
yó víśvāni abhí vratā́  
sómasya máde ándhasaḥ  
índro devéṣu cétati  

### 029
ihá tyā́ sadhamā́diyā  
hárī híraṇyakeśiyā  
voḷhā́m abhí práyo hitám  

### 030
arvā́ñcaṃ tvā puruṣṭuta  
priyámedhastutā hárī  
somapéyāya vakṣataḥ  

## 033
### 001
vayáṃ gha tvā sutā́vanta  
ā́po ná vr̥ktábarhiṣaḥ  
pavítrasya prasrávaṇeṣu vr̥trahan  
pári stotā́ra āsate  

### 002
sváranti tvā suté náro  
váso nireká ukthínaḥ  
kadā́ sutáṃ tr̥ṣāṇá óka ā́ gama  
índra svabdī́va váṃsagaḥ  

### 003
káṇvebhir dhr̥ṣṇav ā́ dhr̥ṣád  
vā́jaṃ darṣi sahasríṇam  
piśáṅgarūpam maghavan vicarṣaṇe  
makṣū́ gómantam īmahe  

### 004
pāhí gā́yā́ndhaso máda  
índrāya medhiyātithe  
yáḥ sámmiślo háriyor yáḥ suté sácā  
vajrī́ rátho hiraṇyáyaḥ  

### 005
yáḥ suṣavyáḥ sudákṣiṇa  
inó yáḥ sukrátur gr̥ṇé  
yá ākaráḥ sahásrā yáḥ śatā́magha  
índro yáḥ pūrbhíd āritáḥ  

### 006
yó dhr̥ṣitó yó ávr̥to  
yó ásti śmáśruṣu śritáḥ  
víbhūtadyumnaś cyávanaḥ puruṣṭutáḥ  
krátvā gaúr iva śākináḥ  

### 007
ká īṃ veda suté sácā  
píbantaṃ kád váyo dadhe  
ayáṃ yáḥ púro vibhinátti ójasā  
mandānáḥ śiprī́ ándhasaḥ  

### 008
dānā́ mr̥gó ná vāraṇáḥ  
purutrā́ caráthaṃ dadhe  
nákiṣ ṭuvā ní yamad ā́ suté gamo  
mahā́ṃś carasi ójasā  

### 009
yá ugráḥ sánn ániṣṭr̥ta  
sthiró ráṇāya sáṃskr̥taḥ  
yádi stotúr maghávā śr̥ṇávad dhávaṃ  
néndro yoṣati ā́ gamat  

### 010
satyám itthā́ vŕ̥ṣéd asi  
vŕ̥ṣajūtir no ávr̥taḥ  
vŕ̥ṣā hí ugra śr̥ṇviṣé parāváti  
vŕ̥ṣo arvāváti śrutáḥ  

### 011
vŕ̥ṣaṇas te abhī́śavo  
vŕ̥ṣā káśā hiraṇyáyī  
vŕ̥ṣā rátho maghavan vŕ̥ṣaṇā hárī  
vŕ̥ṣā tuváṃ śatakrato  

### 012
vŕ̥ṣā sótā sunotu te  
vŕ̥ṣann r̥jīpin ā́ bhara  
vŕ̥ṣā dadhanve vŕ̥ṣaṇaṃ nadī́ṣu ā́  
túbhyaṃ sthātar harīṇãm  

### 013
ā́ indra yāhi pītáye  
mádhu śaviṣṭha somiyám  
nā́yám áchā maghávā śr̥ṇávad gíro  
bráhma ukthā́ ca sukrátuḥ  

### 014
váhantu tvā ratheṣṭhã́m  
ā́ hárayo rathayújaḥ  
tiráś cid aryáṃ sávanāni vr̥trahann  
anyéṣāṃ yā́ śatakrato  

### 015
asmā́kam adyá ántamaṃ  
stómaṃ dhiṣva mahāmaha  
asmā́kaṃ te sávanā santu śáṃtamā  
mádāya dyukṣa somapāḥ  

### 016
nahí ṣás táva nó máma  
śāstré anyásya ráṇyati  
yó asmā́n vīrá ā́nayat  

### 017
índraś cid ghā tád abravīt  
striyā́ aśāsiyám mánaḥ  
utó áha krátuṃ raghúm  

### 018
sáptī cid ghā madacyútā  
mithunā́ vahato rátham  
evéd dhū́r vŕ̥ṣṇa úttarā  

### 019
adháḥ paśyasva mópári  
saṃtarā́m pādakaú hara  
mā́ te kaśaplakaú dr̥śan  
strī́ hí brahmā́ babhū́vitha  

## 034
### 001
ā́ indra yāhi háribhir  
úpa káṇvasya suṣṭutím  
divó amúṣya śā́sato  
dívaṃ yayá divāvaso  

### 002
ā́ tvā grā́vā vádann ihá  
somī́ ghóṣeṇa yachatu  
divó amúṣya śā́sato  
dívaṃ yayá divāvaso  

### 003
átrā ví nemír eṣãm  
úrāṃ ná dhūnute vŕ̥kaḥ  
divó amúṣya śā́sato  
dívaṃ yayá divāvaso  

### 004
ā́ tvā káṇvā ihā́vase  
hávante vā́jasātaye  
divó amúṣya śā́sato  
dívaṃ yayá divāvaso  

### 005
dádhāmi te sutā́nãṃ  
vŕ̥ṣṇe ná pūrvapā́yiyam  
divó amúṣya śā́sato  
dívaṃ yayá divāvaso  

### 006
smátpuraṃdhir na ā́ gahi  
viśvátodhīr na ūtáye  
divó amúṣya śā́sato  
dívaṃ yayá divāvaso  

### 007
ā́ no yāhi mahemate  
sáhasrote śátāmagha  
divó amúṣya śā́sato  
dívaṃ yayá divāvaso  

### 008
ā́ tvā hótā mánurhito  
devatrā́ vakṣad ī́ḍiyaḥ  
divó amúṣya śā́sato  
dívaṃ yayá divāvaso  

### 009
ā́ tvā madacyútā hárī  
śyenám pakṣéva vakṣataḥ  
divó amúṣya śā́sato  
dívaṃ yayá divāvaso  

### 010
ā́ yāhi aryá ā́ pári  
svā́hā sómasya pītáye  
divó amúṣya śā́sato  
dívaṃ yayá divāvaso  

### 011
ā́ no yāhi úpaśruti  
ukthéṣu raṇayā ihá  
divó amúṣya śā́sato  
dívaṃ yayá divāvaso  

### 012
sárūpair ā́ sú no gahi  
sámbhr̥taiḥ sámbhr̥tāśuvaḥ  
divó amúṣya śā́sato  
dívaṃ yayá divāvaso  

### 013
ā́ yāhi párvatebhiyaḥ  
samudrásyā́dhi viṣṭápaḥ  
divó amúṣya śā́sato  
dívaṃ yayá divāvaso  

### 014
ā́ no gávyāni áśviyā  
sahásrā śūra dardr̥hi  
divó amúṣya śā́sato  
dívaṃ yayá divāvaso  

### 015
ā́ naḥ sahasraśó bhara  
ayútāni śatā́ni ca  
divó amúṣya śā́sato  
dívaṃ yayá divāvaso  

### 016
ā́ yád índraś ca dádvahe  
sahásraṃ vásurociṣaḥ  
ójiṣṭham áśviyam paśúm  

### 017
yá r̥jrā́ vā́taraṃhaso  
aruṣā́so raghuṣyádaḥ  
bhrā́jante sū́riyā iva  

### 018
pā́rāvatasya rātíṣu  
draváccakreṣu āśúṣu  
tíṣṭhaṃ vánasya mádhya ā́  

## 035
### 001
agnínéndreṇa váruṇena víṣṇunā  
ādityaí rudraír vásubhiḥ sacābhúvā  
sajóṣasā uṣásā sū́riyeṇa ca  
sómam pibatam aśvinā  

### 002
víśvābhir dhībhír bhúvanena vājinā  
divā́ pr̥thivyā́ ádribhiḥ sacābhúvā  
sajóṣasā uṣásā sū́riyeṇa ca  
sómam pibatam aśvinā  

### 003
víśvair devaís tribhír ekādaśaír ihá  
adbhír marúdbhir bhŕ̥gubhiḥ sacābhúvā  
sajóṣasā uṣásā sū́riyeṇa ca  
sómam pibatam aśvinā  

### 004
juṣéthāṃ yajñám bódhataṃ hávasya me  
víśvehá devau sávanā́va gachatam  
sajóṣasā uṣásā sū́riyeṇa ca  
íṣaṃ no voḷham aśvinā  

### 005
stómaṃ juṣethāṃ yuvaśéva kanyánāṃ  
víśvehá devau sávanā́va gachatam  
sajóṣasā uṣásā sū́riyeṇa ca  
íṣaṃ no voḷham aśvinā  

### 006
gíro juṣethām adhvaráṃ juṣethãṃ  
víśvehá devau sávanā́va gachatam  
sajóṣasā uṣásā sū́riyeṇa ca  
íṣaṃ no voḷham aśvinā  

### 007
hāridravéva patatho vánéd úpa  
sómaṃ sutám mahiṣévā́va gachathaḥ  
sajóṣasā uṣásā sū́riyeṇa ca  
trír vartír yātam aśvinā  

### 008
haṃsā́v iva patatho adhvagā́v iva  
sómaṃ sutám mahiṣévā́va gachathaḥ  
sajóṣasā uṣásā sū́riyeṇa ca  
trír vartír yātam aśvinā  

### 009
śyenā́v iva patatho havyádātaye  
sómaṃ sutám mahiṣévā́va gachathaḥ  
sajóṣasā uṣásā sū́riyeṇa ca  
trír vartír yātam aśvinā  

### 010
píbataṃ ca tr̥pṇutáṃ cā́ ca gachatam  
prajā́ṃ ca dhattáṃ dráviṇaṃ ca dhattam  
sajóṣasā uṣásā sū́riyeṇa ca  
ū́rjaṃ no dhattam aśvinā  

### 011
jáyataṃ ca prá stutaṃ ca prá cāvatam  
prajā́ṃ ca dhattáṃ dráviṇaṃ ca dhattam  
sajóṣasā uṣásā sū́riyeṇa ca  
ū́rjaṃ no dhattam aśvinā  

### 012
hatáṃ ca śátrūn yátataṃ ca mitríṇaḥ  
prajā́ṃ ca dhattáṃ dráviṇaṃ ca dhattam  
sajóṣasā uṣásā sū́riyeṇa ca  
ū́rjaṃ no dhattam aśvinā  

### 013
mitrā́váruṇavantā utá dhármavantā  
marútvantā jaritúr gachatho hávam  
sajóṣasā uṣásā sū́riyeṇa ca  
ādityaír yātam aśvinā  

### 014
áṅgirasvantā utá víṣṇuvantā  
marútvantā jaritúr gachatho hávam  
sajóṣasā uṣásā sū́riyeṇa ca  
ādityaír yātam aśvinā  

### 015
r̥bhumántā vr̥ṣaṇā vā́javantā  
marútvantā jaritúr gachatho hávam  
sajóṣasā uṣásā sū́riyeṇa ca  
ādityaír yātam aśvinā  

### 016
bráhma jinvatam utá jinvataṃ dhíyo  
hatáṃ rákṣāṃsi sédhatam ámīvāḥ  
sajóṣasā uṣásā sū́riyeṇa ca  
sómaṃ sunvató aśvinā  

### 017
kṣatráṃ jinvatam utá jinvataṃ nr̥̄́n  
hatáṃ rákṣāṃsi sédhatam ámīvāḥ  
sajóṣasā uṣásā sū́riyeṇa ca  
sómaṃ sunvató aśvinā  

### 018
dhenū́r jinvatam utá jinvataṃ víśo  
hatáṃ rákṣāṃsi sédhatam ámīvāḥ  
sajóṣasā uṣásā sū́riyeṇa ca  
sómaṃ sunvató aśvinā  

### 019
átrer iva śr̥ṇutam pūrviyástutiṃ  
śyāvā́śuvasya sunvató madacyutā  
sajóṣasā uṣásā sū́riyena ca  
áśvinā tiróahniyam  

### 020
sárgām̐ iva sr̥jataṃ suṣṭutī́r úpa  
śyāvā́śuvasya sunvató madacyutā  
sajóṣasā uṣásā sū́riyeṇa ca  
áśvinā tiróahniyam  

### 021
raśmī́m̐r iva yachatam adhvarā́m̐ úpa  
śyāvā́śuvasya sunvató madacyutā  
sajóṣasā uṣásā sū́riyeṇa ca  
áśvinā tiróahniyam  

### 022
arvā́g ráthaṃ ní yachatam  
píbataṃ somiyám mádhu  
ā́ yātam aśvinā́ gatam  
avasyúr vām aháṃ huve  
dhattáṃ rátnāni dāśúṣe  

### 023
namovāké prásthite adhvaré narā  
vivákṣaṇasya pītáye  
ā́ yātam aśvinā́ gatam  
avasyúr vām aháṃ huve  
dhattáṃ rátnāni dāśúṣe  

### 024
svā́hākr̥tasya tr̥mpataṃ  
sutásya devāv ándhasaḥ  
ā́ yātam aśvinā́ gatam  
avasyúr vām aháṃ huve  
dhattáṃ rátnāni dāśúṣe  

## 036
### 001
avitā́si sunvató vr̥ktábarhiṣaḥ  
píbā sómam mádāya káṃ śatakrato  
yáṃ te bhāgám ádhārayan  
víśvāḥ sehānáḥ pŕ̥tanā  
urú jráyaḥ sám apsujín  
marútvām̐ indra satpate  

### 002
prā́va stotā́ram maghavann áva tvā́m  
píbā sómam mádāya káṃ śatakrato  
yáṃ te bhāgám ádhārayan  
víśvāḥ sehānáḥ pŕ̥tanā  
urú jráyaḥ sám apsujín  
marútvām̐ indra satpate  

### 003
ūrjā́ devā́m̐ ávasi ójasā tuvā́m  
píbā sómam mádāya káṃ śatakrato  
yáṃ te bhāgám ádhārayan  
víśvāḥ sehānáḥ pŕ̥tanā  
urú jráyaḥ sám apsujín  
marútvām̐ indra satpate  

### 004
janitā́ divó janitā́ pr̥thivyā́ḥ  
píbā sómam mádāya káṃ śatakrato  
yáṃ te bhāgám ádhārayan  
víśvāḥ sehānáḥ pŕ̥tanā  
urú jráyaḥ sám apsujín  
marútvām̐ indra satpate  

### 005
janitā́śvānāṃ janitā́ gávām asi  
píbā sómam mádāya káṃ śatakrato  
yáṃ te bhāgám ádhārayan  
víśvāḥ sehānáḥ pŕ̥tanā  
urú jráyaḥ sám apsujín  
marútvām̐ indra satpate  

### 006
átrīṇāṃ stómam adrivo mahás kr̥dhi  
píbā sómam mádāya káṃ śatakrato  
yáṃ te bhāgám ádhārayan  
víśvāḥ sehānáḥ pŕ̥tanā  
urú jráyaḥ sám apsujín  
marútvām̐ indra satpate  

### 007
śyāvā́śuvasya sunvatás táthā śr̥ṇu  
yáthā́śr̥ṇor átreḥ kármāṇi kr̥ṇvatáḥ  
prá trasádasyum āvitha  
tvám éka ín nr̥ṣā́hiya  
índra bráhmāṇi vardháyan  

## 037
### 001
prédám bráhma vr̥tratū́ryeṣu āvitha  
prá sunvatáḥ śacīpata  
índra víśvābhir ūtíbhiḥ  
mā́dhyaṃdinasya sávanasya vr̥trahann anediya  
píbā sómasya vajrivaḥ  

### 002
sehāná ugra pŕ̥tanā abhí drúhaḥ śacīpata  
índra víśvābhir ūtíbhiḥ  
mā́dhyaṃdinasya sávanasya vr̥trahann anediya  
píbā sómasya vajrivaḥ  

### 003
ekarā́ḷ asyá bhúvanasya rājasi śacīpata  
índra víśvābhir ūtíbhiḥ  
mā́dhyaṃdinasya sávanasya vr̥trahann anediya  
píbā sómasya vajrivaḥ  

### 004
sasthā́vānā yavayasi tvám éka íc chacīpata  
índra víśvābhir ūtíbhiḥ  
mā́dhyaṃdinasya sávanasya vr̥trahann anediya  
píbā sómasya vajrivaḥ  

### 005
kṣémasya ca prayújaś ca tvám īśiṣe śacīpata  
índra víśvābhir ūtíbhiḥ  
mā́dhyaṃdinasya sávanasya vr̥trahann anediya  
píbā sómasya vajrivaḥ  

### 006
kṣatrā́ya tvam ávasi ná tvam āvitha śacīpata  
índra víśvābhir ūtíbhiḥ  
mā́dhyaṃdinasya sávanasya vr̥trahann anediya  
píbā sómasya vajrivaḥ  

### 007
śyāvā́śuvasya rébhatas táthā śr̥ṇu  
yáthā́śr̥ṇor átreḥ kármāṇi kr̥ṇvatáḥ  
prá trasádasyum āvitha tvám éka ín nr̥ṣā́hiya  
índra kṣatrā́ṇi vardháyan  

## 038
### 001
yajñásya hí sthá r̥tvíjā  
sásnī vā́jeṣu kármasu  
índrāgnī tásya bodhatam  

### 002
tośā́sā rathayā́vānā  
vr̥traháṇā́parājitā  
índrāgnī tásya bodhatam  

### 003
idáṃ vām madirám mádhu  
ádhukṣann ádribhir náraḥ  
índrāgnī tásya bodhatam  

### 004
juṣéthāṃ yajñám iṣṭáye  
sutáṃ sómaṃ sadhastutī  
índrāgnī ā́ gataṃ narā  

### 005
imā́ juṣethāṃ sávanā  
yébhir havyā́ni ūháthuḥ  
índrāgnī ā́ gataṃ narā  

### 006
imā́ṃ gāyatrávartaniṃ  
juṣéthāṃ suṣṭutím máma  
índrāgnī ā́ gataṃ narā  

### 007
prātaryā́vabhir ā́ gataṃ  
devébhir jeniyāvasū  
índrāgnī sómapītaye  

### 008
śyāvā́śuvasya sunvató  
átrīṇāṃ śr̥ṇutaṃ hávam  
índrāgnī sómapītaye  

### 009
evā́ vām ahva ūtáye  
yáthā́huvanta médhirāḥ  
índrāgnī sómapītaye  

### 010
ā́háṃ sárasvatīvator  
indrāgniyór ávo vr̥ṇe  
yā́bhyāṃ gāyatrám r̥cyáte  

## 039
### 001
agním astoṣi r̥gmíyam  
agním īḷā́ yajádhiyai  
agnír devā́m̐ anaktu na  
ubhé hí vidáthe kavír  
antáś cárati dūtíyaṃ  
nábhantām anyaké same  

### 002
ní agne návyasā vácas  
tanū́ṣu śáṃsam eṣãm  
ní árātī rárāvaṇāṃ†  
víśvā aryó árātĩr  
itó yuchantu āmúro  
nábhantām anyaké same  

### 003
ágne mánmāni túbhya° káṃ  
ghr̥táṃ ná juhva āsáni  
sá devéṣu prá cikiddhi  
tuváṃ hí ási pūrviyáḥ  
śivó dūtó vivásvato  
nábhantām anyaké same  

### 004
tát-tad agnír váyo dadhe  
yáthā-yathā kr̥paṇyáti  
ūrjā́hutir vásūnãṃ  
śáṃ ca yóś ca máyo dadhe  
víśvasyai deváhūtiyai  
nábhantām anyaké same  

### 005
sá ciketa sáhīyasā  
agníś citréṇa kármaṇā  
sá hótā śáśvatīnãṃ  
dákṣiṇābhir abhī́vr̥ta  
inóti ca pratīvíyaṃ  
nábhantām anyaké same  

### 006
agnír jātā́ devā́nãm  
agnír veda mártiānām° apīcíyam  
agníḥ sá draviṇodã́  
agnír dvā́rā ví ūrṇute  
súāhuto návīyasā  
nábhantām anyaké same  

### 007
agnír devéṣu sáṃvasuḥ  
sá vikṣú yajñíyāsu ā́  
sá mudā́ kā́viyā purú  
víśvam bhū́meva puṣyati  
devó devéṣu yajñíyo  
nábhantām anyaké same  

### 008
yó agníḥ saptámānuṣaḥ  
śritó víśveṣu síndhuṣu  
tám ā́ganma tripastiyám  
mandhātúr dasyuhántamam  
agníṃ yajñéṣu pūrviyáṃ  
nábhantām anyaké same  

### 009
agnís trī́ṇi tridhā́tūni  
ā́ kṣeti vidáthā kavíḥ  
sá trī́m̐r ekādaśā́m̐ ihá  
yákṣac ca pipráyac ca no  
vípro dūtáḥ páriṣkr̥to  
nábhantām anyaké same  

### 010
tuáṃ no agna āyúṣu  
tuáṃ devéṣu pūrvia  
vásva éka irajyasi  
tuā́m ā́paḥ parisrútaḥ  
pári yanti svásetavo  
nábhantām anyaké same  

## 040
### 001
índraagnī yuváṃ sú naḥ  
sáhantā dā́satho rayím  
yéna dr̥̄ḷhā́+ samátsu ā́  
vīḷú cit sāhiṣīmáhi  
agnír váneva vā́ta ín  
nábhantām anyaké same  

### 002
nahí vāṃ vavráyāmahé  
athéndram íd yajāmahe  
śáviṣṭhaṃ nr̥̄ṇã́ṃ+ náram  
sá naḥ kadā́ cid árvatā  
gámad ā́ vā́jasātaye  
gámad ā́ medhásātaye  
nábhantām anyaké same  

### 003
tā́ hí mádhyam bhárāṇãm  
indraagnī́ adhikṣitáḥ  
tā́ u kavitvanā́ kavī́  
pr̥chyámānā sakhīyaté  
sáṃ dhītám aśnutaṃ narā  
nábhantām anyaké same  

### 004
abhí arca nabhākavád  
indrāgnī́ yajásā girā́  
yáyor víśvam idáṃ jágad  
iyáṃ dyaúḥ pr̥thivī́ mahī́  
upásthe bibhr̥tó vásu  
nábhantām anyaké same  

### 005
prá bráhmāṇi nabhākavád  
indrāgníbhyām irajyata  
yā́ saptábudhnam arṇaváṃ  
jihmábāram aporṇutá  
índra ī́śāna ójasā  
nábhantām anyaké same  

### 006
ápi vr̥śca purāṇavád  
vratáter iva guṣpitám  
ójo dāsásya dambhaya  
vayáṃ tád asya sámbhr̥taṃ  
vásu índreṇa ví bhajemahi  
nábhantām anyaké same  

### 007
yád indrāgnī́ jánā imé  
vihváyante tánā girā́  
asmā́kebhir nŕ̥bhir vayáṃ  
sāsahyā́ma pr̥tanyató  
vanuyā́ma vanuṣyató  
nábhantām anyaké same  

### 008
yā́ nú śvetā́v avó divá  
uccárāta úpa dyúbhiḥ  
indrāgniyór ánu vratám  
úhānā yanti síndhavo  
yā́n sīm bandhā́d ámuñcatāṃ  
nábhantām anyaké same  

### 009
pūrvī́ṣ ṭa indrópamātayaḥ  
pūrvī́r utá práśastayaḥ  
sū́no hinvásya harivaḥ  
vásvo vīrásya apŕ̥co  
yā́ nú sā́dhanta no dhíyo  
nábhantām anyaké same  

### 010
táṃ śiśītā suvr̥ktíbhis  
tveṣáṃ sátvānam r̥gmíyam  
utó nú cid yá ójasā  
śúṣṇasyāṇḍā́ni bhédati  
jéṣat súvarvatīr apó  
nábhantām anyaké same  

### 011
táṃ śiśītā suadhvaráṃ  
satyáṃ sátvānam r̥tvíyam  
utó nú cid yá óhata  
āṇḍā́ śúṣṇasya bhédati  
ájaiḥ súvarvatīr apó  
nábhantām anyaké same  

### 012
evéndrāgníbhyām pitr̥ván návīyo  
mandhātr̥vád aṅgirasvád avāci  
tridhā́tunā śármaṇā pātam asmā́n  
vayáṃ siyāma pátayo rayīṇā́m  

## 041
### 001
asmā́ ū ṣú prábhūtaye  
váruṇāya marúdbhiyo  
árcā vidúṣṭarebhiyaḥ  
yó dhītā́ mā́nuṣāṇãm  
paśvó gā́ iva rákṣati  
nábhantām anyaké same  

### 002
tám ū ṣú samanā́ girā́  
pitr̥̄ṇã́ṃ ca mánmabhiḥ  
nābhākásya práśastibhir  
yáḥ síndhūnām úpodayé  
saptásvasā sá madhyamó  
nábhantām anyaké same  

### 003
sá kṣápaḥ pári ṣasvaje  
ní usró māyáyā dadhe  
sá víśvam pári darśatáḥ  
tásya vénīr ánu vratám  
uṣás tisró avardhayan  
nábhantām anyaké same  

### 004
yáḥ kakúbho nidhārayáḥ  
pr̥thivyā́m ádhi darśatáḥ  
sá mā́tā pūrviyám padáṃ  
tád váruṇasya sáptiyaṃ  
sá hí gopā́ ivériyo  
nábhantām anyaké same  

### 005
yó dhartā́ bhúvanānãṃ  
yá usrā́ṇām apīcíyā  
véda nā́māni gúhiyā  
sá kavíḥ kā́viyā purú  
rūpáṃ dyaúr iva puṣyati  
nábhantām anyaké same  

### 006
yásmin víśvāni kā́viyā  
cakré nā́bhir iva śritā́  
tritáṃ jūtī́ saparyata  
vrajé gā́vo ná saṃyúje  
yujé áśvām̐ ayukṣata  
nábhantām anyaké same  

### 007
yá āsu átka āśáye  
víśvā jātā́ni eṣãm  
pári dhā́māni mármr̥śad  
váruṇasya puró gáye  
víśve devā́ ánu vratáṃ  
nábhantām anyaké same  

### 008
sá samudró apīcíyas  
turó dyā́m iva rohati  
ní yád āsu yájur dadhé  
sá māyā́ arcínā padā́  
ástr̥ṇān nā́kam ā́ruhan  
nábhantām anyaké same  

### 009
yásya śvetā́ vicakṣaṇā́  
tisró bhū́mīr adhikṣitáḥ  
trír úttarāṇi paprátur  
váruṇasya dhruváṃ sádaḥ  
sá saptānā́m irajyati  
nábhantām anyaké same  

### 010
yáḥ śvetā́m̐ ádhinirṇijaś  
cakré kr̥ṣṇā́m̐ ánu vratā́  
sá dhā́ma pūrviyám mame  
yá skambhéna ví ródasī  
ajó ná dyā́m ádhārayan  
nábhantām anyaké same  

## 042
### 001
ástabhnād dyā́m ásuro viśvávedā  
ámimīta varimā́ṇam pr̥thivyā́ḥ  
ā́sīdad víśvā bhúvanāni samrā́ḍ  
víśvét tā́ni váruṇasya vratā́ni  

### 002
evā́ vandasva váruṇam br̥hántaṃ  
namasyā́ dhī́ram amŕ̥tasya gopā́m  
sá naḥ śárma trivárūthaṃ ví yaṃsat  
pātáṃ no dyāvāpr̥thivī upásthe  

### 003
imā́ṃ dhíyaṃ śíkṣamāṇasya deva  
krátuṃ dákṣaṃ varuṇa sáṃ śiśādhi  
yáyā́ti víśvā duritā́ tárema  
sutármāṇam ádhi nā́vaṃ ruhema  

### 004
ā́ vāṃ grā́vāṇo aśvinā  
dhībhír víprā acucyavuḥ  
nā́satyā sómapītaye  
nábhantām anyaké same  

### 005
yáthā vām átrir aśvinā  
gīrbhír vípro ájohavīt  
nā́satyā sómapītaye  
nábhantām anyaké same  

### 006
evā́ vām ahva ūtáye  
yáthā́huvanta médhirāḥ  
nā́satyā sómapītaye  
nábhantām anyaké same  

## 043
### 001
imé víprasya vedháso  
agnér ástr̥tayajvanaḥ  
gíra stómāsa īrate  

### 002
ásmai te pratiháryate  
jā́tavedo vícarṣaṇe  
ágne jánāmi suṣṭutím  

### 003
ārokā́ iva ghéd áha  
tigmā́ agne táva tvíṣaḥ  
dadbhír vánāni bapsati  

### 004
hárayo dhūmáketavo  
vā́tajūtā úpa dyávi  
yátante vŕ̥thag agnáyaḥ  

### 005
eté tyé vŕ̥thag agnáya  
iddhā́saḥ sám adr̥kṣata  
uṣásām iva ketávaḥ  

### 006
kr̥ṣṇā́ rájāṃsi patsutáḥ  
prayā́ṇe jātávedasaḥ  
agnír yád ródhati kṣámi  

### 007
dhāsíṃ kr̥ṇvāná óṣadhīr  
bápsad agnír ná vāyati  
púnar yán táruṇīr ápi  

### 008
jihvā́bhir áha nánnamad  
arcíṣā jañjaṇābhávan  
agnír váneṣu rocate  

### 009
apsú agne sádhiṣ ṭáva  
saúṣadhīr ánu rudhyase  
gárbhe sáñ jāyase púnaḥ  

### 010
úd agne táva tád ghr̥tā́d  
arcī́ rocata ā́hutam  
níṃsānaṃ juhúvo múkhe  

### 011
ukṣā́nnāya vaśā́nnāya  
sómapr̥ṣṭhāya vedháse  
stómair vidhema agnáye  

### 012
utá tvā námasā vayáṃ  
hótar váreṇiyakrato  
ágne samídbhir īmahe  

### 013
utá tvā bhr̥guvác chuce  
manuṣvád agna āhuta  
aṅgirasvád dhavāmahe  

### 014
tuváṃ hí agne agnínā  
vípro vípreṇa sán satā́  
sákhā sákhyā samidhyáse  

### 015
sá tváṃ víprāya dāśúṣe  
rayíṃ dehi sahasríṇam  
ágne vīrávatīm íṣam  

### 016
ágne bhrā́taḥ sáhaskr̥ta  
róhidaśva śúcivrata  
imáṃ stómaṃ juṣasva me  

### 017
utá tvāgne máma stúto  
vāśrā́ya pratiháryate  
goṣṭháṃ gā́va ivāśata  

### 018
túbhyaṃ tā́ aṅgirastama  
víśvāḥ sukṣitáyaḥ pŕ̥thak  
ágne kā́māya yemire  

### 019
agníṃ dhībhír manīṣíṇo  
médhirāso vipaścítaḥ  
admasádyāya hinvire  

### 020
táṃ tvā́m ájmeṣu vājínaṃ  
tanvānā́ agne adhvarám  
váhniṃ hótāram īḷate  

### 021
purutrā́ hí sadŕ̥ṅṅ ási  
víśo víśvā ánu prabhúḥ  
samátsu tvā havāmahe  

### 022
tám īḷiṣva yá ā́huto  
agnír vibhrā́jate ghr̥taíḥ  
imáṃ naḥ śr̥ṇavad dhávam  

### 023
táṃ tvā vayáṃ havāmahe  
śr̥ṇvántaṃ jātávedasam  
ágne ghnántam ápa dvíṣaḥ  

### 024
viśā́ṃ rā́jānam ádbhutam  
ádhyakṣaṃ dhármaṇām imám  
agním īḷe sá u śravat  

### 025
agníṃ viśvā́yuvepasam  
máryaṃ ná vājínaṃ hitám  
sáptiṃ ná vājayāmasi  

### 026
ghnán mr̥dhrā́ṇi ápa dvíṣo  
dáhan rákṣāṃsi viśváhā  
ágne tigména dīdihi  

### 027
yáṃ tvā jánāsa indhaté  
manuṣvád aṅgirastama  
ágne sá bodhi me vácaḥ  

### 028
yád agne divijā́ ási  
apsujā́ vā sahaskr̥ta  
táṃ tvā gīrbhír havāmahe  

### 029
túbhyaṃ ghét té jánā imé  
víśvāḥ sukṣitáyaḥ pŕ̥thak  
dhāsíṃ hinvanti áttave  

### 030
té ghéd agne suādhiyó  
áhā víśvā nr̥cákṣasaḥ  
tárantaḥ syāma durgáhā  

### 031
agním mandrám purupriyáṃ  
śīrám pavākáśociṣam+  
hr̥dbhír mandrébhir īmahe  

### 032
sá tvám agne vibhā́vasuḥ  
sr̥ján sū́ryo ná raśmíbhiḥ  
śárdhan támāṃsi jighnase  

### 033
tát te sahasva īmahe  
dātráṃ yán nópadásyati  
tvád agne vā́riyaṃ vásu  

## 044
### 001
samídhāgníṃ duvasyata  
ghr̥taír bodhayatā́tithim  
ā́smin havyā́ juhotana  

### 002
ágne stómaṃ juṣasva me  
várdhasvānéna mánmanā  
práti sūktā́ni harya naḥ  

### 003
agníṃ dūtám puró dadhe  
havyavā́ham úpa bruve  
devā́m̐ ā́ sādayād ihá  

### 004
út te br̥hánto arcáyaḥ  
samidhānásya dīdivaḥ  
ágne śukrā́sa īrate  

### 005
úpa tvā juhúvo máma  
ghr̥tā́cīr yantu haryata  
ágne havyā́ juṣasva naḥ  

### 006
mandráṃ hótāram r̥tvíjaṃ  
citrábhānuṃ vibhā́vasum  
agním īḷe sá u śravat  

### 007
pratnáṃ hótāram ī́ḍiyaṃ  
júṣṭam agníṃ kavíkratum  
adhvarā́ṇām abhiśríyam  

### 008
juṣāṇó aṅgirastama  
imā́ havyā́ni ānuṣák  
ágne yajñáṃ naya rtuthā́  

### 009
samidhāná u santiya  
śúkraśoca ihā́ vaha  
cikitvā́n daíviyaṃ jánam  

### 010
vípraṃ hótāram adrúhaṃ  
dhūmáketuṃ vibhā́vasum  
yajñā́nāṃ ketúm īmahe  

### 011
ágne ní pāhi nas tuvám  
práti ṣma deva rī́ṣataḥ  
bhindhí dvéṣaḥ sahaskr̥ta  

### 012
agníḥ pratnéna mánmanā  
śúmbhānas tanúvaṃ suvā́m  
kavír vípreṇa vāvr̥dhe  

### 013
ūrjó nápātam ā́ huve  
agním pavākáśociṣam+  
asmín yajñé suadhvaré  

### 014
sá no mitramahas tuvám  
ágne śukréṇa śocíṣā  
devaír ā́ satsi barhíṣi  

### 015
yó agníṃ tanúvo dáme  
devám mártaḥ saparyáti  
tásmā íd dīdayad vásu  

### 016
agnír mūrdhā́ diváḥ kakút  
pátiḥ pr̥thiviyā́ ayám  
apā́ṃ rétāṃsi jinvati  

### 017
úd agne śúcayas táva  
śukrā́ bhrā́janta īrate  
táva jyótīṃṣi arcáyaḥ  

### 018
ī́śiṣe vā́riyasya hí  
dātrásyāgne súvarpatiḥ  
stotā́ syāṃ táva śármaṇi  

### 019
tuvā́m agne manīṣíṇas  
tuvā́ṃ hinvanti cíttibhiḥ  
tuvā́ṃ vardhantu no gíraḥ  

### 020
ádabdhasya svadhā́vato  
dūtásya rébhataḥ sádā  
agnéḥ sakhyáṃ vr̥ṇīmahe  

### 021
agníḥ śúcivratatamaḥ  
śúcir vípraḥ śúciḥ kavíḥ  
śúcī rocata ā́hutaḥ  

### 022
utá tvā dhītáyo máma  
gíro vardhantu viśváhā  
ágne sakhyásya bodhi naḥ  

### 023
yád agne syā́m aháṃ tuváṃ  
tuváṃ vā ghā siyā́ ahám  
syúṣ ṭe satyā́ ihā́śíṣaḥ  

### 024
vásur vásupatir hí kam  
ási agne vibhā́vasuḥ  
syā́ma te sumatā́v ápi  

### 025
ágne dhr̥távratāya te  
samudrā́yeva síndhavaḥ  
gíro vāśrā́sa īrate  

### 026
yúvānaṃ viśpátiṃ kavíṃ  
viśvā́dam puruvépasam  
agníṃ śumbhāmi mánmabhiḥ  

### 027
yajñā́nāṃ rathíye vayáṃ  
tigmájambhāya vīḷáve  
stómair iṣema agnáye  

### 028
ayám agne tuvé ápi  
jaritā́ bhūtu santiya  
tásmai pavāka+ mr̥̄ḷaya+  

### 029
dhī́ro hí ási admasád  
vípro ná jā́gr̥viḥ sádā  
ágne dīdáyasi dyávi  

### 030
purā́gne duritébhiyaḥ  
purā́ mr̥dhrébhiyaḥ kave  
prá ṇa ā́yur vaso tira  

## 045
### 001
ā́ ghā yé agním indhaté  
str̥ṇánti barhír ānuṣák  
yéṣām índro yúvā sákhā  

### 002
br̥hánn íd idhmá eṣãm  
bhū́ri śastám pr̥thúḥ sváruḥ  
yéṣām índro yúvā sákhā  

### 003
áyuddha íd yudhā́ vŕ̥taṃ  
śū́ra ā́jati sátvabhiḥ  
yéṣām índro yúvā sákhā  

### 004
ā́ bundáṃ vr̥trahā́ dade  
jātáḥ pr̥chad ví mātáram  
ká ugrā́ḥ ké ha śr̥ṇvire  

### 005
práti tvā śavasī́ vadad  
girā́v ápso ná yodhiṣat  
yás te śatrutvám ācaké  

### 006
utá tvám maghavañ chr̥ṇu  
yás te váṣṭi vavákṣi tát  
yád vīḷáyāsi vīḷú tát  

### 007
yád ājíṃ yā́ti ājikŕ̥d  
índraḥ suaśvayúr úpa  
rathī́tamo rathī́nãm  

### 008
ví ṣú víśvā abhiyújo  
vájrin víṣvag yáthā vr̥ha  
bhávā naḥ suśrávastamaḥ  

### 009
asmā́kaṃ sú rátham purá  
índraḥ kr̥ṇotu sātáye  
ná yáṃ dhū́rvanti dhūrtáyaḥ  

### 010
vr̥jyā́ma te pári dvíṣo  
áraṃ te śakra dāváne  
gaméméd indra gómataḥ  

### 011
śánaiś cid yánto adrivo  
áśvāvantaḥ śatagvínaḥ  
vivákṣaṇā anehásaḥ  

### 012
ūrdhvā́ hí te divé-dive  
sahásrā sūnŕ̥tā śatā́  
jaritŕ̥bhyo vimáṃhate  

### 013
vidmā́ hí tvā dhanaṃjayám  
índra dr̥̄ḷhā́+ cid ārujám  
ādāríṇaṃ yáthā gáyam  

### 014
kakuháṃ cit tuvā kave  
mándantu dhr̥ṣṇav índavaḥ  
ā́ tvā paṇíṃ yád ī́mahe  

### 015
yás te revā́m̐ ádāśuriḥ  
pramamárṣa magháttaye  
tásya no véda ā́ bhara  

### 016
imá u tvā ví cakṣate  
sákhāya indra somínaḥ  
puṣṭā́vanto yáthā paśúm  

### 017
utá tvā́badhiraṃ vayáṃ  
śrútkarṇaṃ sántam ūtáye  
dūrā́d ihá havāmahe  

### 018
yác chuśrūyā́ imáṃ hávaṃ  
durmárṣaṃ cakriyā utá  
bháver āpír no ántamaḥ  

### 019
yác cid dhí te ápi vyáthir  
jaganvā́ṃso ámanmahi  
godā́ íd indra bodhi naḥ  

### 020
ā́ tvā rambháṃ ná jívrayo  
rarabhmā́ śavasas pate  
uśmási tvā sadhástha ā́  

### 021
stotrám índrāya gāyata  
purunr̥mṇā́ya sátvane  
nákir yáṃ vr̥ṇvaté yudhí  

### 022
abhí tvā vr̥ṣabhā suté  
sutáṃ sr̥jāmi pītáye  
tr̥mpā́ ví aśnuhī mádam  

### 023
mā́ tvā mūrā́ aviṣyávo  
mópahásvāna ā́ dabhan  
mā́kīm brahmadvíṣo vanaḥ  

### 024
ihá tvā góparīṇasā  
mahé mandantu rā́dhase  
sáro gauró yáthā piba  

### 025
yā́ vr̥trahā́ parāváti  
sánā návā ca cucyuvé  
tā́ saṃsátsu prá vocata  

### 026
ápibat kadrúvaḥ sutám  
índraḥ sahásrabāhuve  
átrādediṣṭa paúṃsiyam  

### 027
satyáṃ tát turváśe yádau  
vídāno ahnavāyiyám  
ví ānaṭ turváṇe śámi  

### 028
taráṇiṃ vo jánānãṃ  
tradáṃ vā́jasya gómataḥ  
samānám u prá śaṃsiṣam  

### 029
r̥bhukṣáṇaṃ ná vártava  
ukthéṣu tugriyāvŕ̥dham  
índraṃ sóme sácā suté  

### 030
yáḥ kr̥ntád íd ví yoniyáṃ  
triśókāya girím pr̥thúm  
góbhyo gātúṃ níretave  

### 031
yád dadhiṣé manasyási  
mandānáḥ préd íyakṣasi  
mā́ tát kar indra mr̥̄ḷáya+  

### 032
dabhráṃ cid dhí tuvā́vataḥ  
kr̥táṃ śr̥ṇvé ádhi kṣámi  
jígātu indra te mánaḥ  

### 033
távéd u tā́ḥ sukīrtáyo  
ásann utá práśastayaḥ  
yád indra mr̥̄ḷáyāsi+ naḥ  

### 034
mā́ na ékasminn ā́gasi  
mā́ duváyor utá triṣú  
vádhīr mā́ śūra bhū́riṣu  

### 035
bibháyā hí tuvā́vata  
ugrā́d abhiprabhaṅgíṇaḥ  
dasmā́d ahám r̥tīṣáhaḥ  

### 036
mā́ sákhyuḥ śū́nam ā́ vide  
mā́ putrásya prabhūvaso  
āvŕ̥tvad bhūtu te mánaḥ  

### 037
kó nú maryā ámithitaḥ  
sákhā sákhāyam abravīt  
jahā́ kó asmád īṣate  

### 038
evā́re vr̥ṣabhā suté  
ásinvan bhū́ri āvayaḥ  
śvaghnī́va nivátā cáran  

### 039
ā́ ta etā́ vacoyújā  
hárī gr̥bhṇe sumádrathā  
yád īm brahmábhya íd dádaḥ  

### 040
bhindhí víśvā ápa dvíṣaḥ  
pári bā́dho jahī́ mŕ̥dhaḥ  
vásu spārháṃ tád ā́ bhara  

### 041
yád vīḷā́v indra yát sthiré  
yát párśāne párābhr̥tam  
vásu spārháṃ tád ā́ bhara  

### 042
yásya te viśvámānuṣo  
bhū́rer dattásya védati  
vásu spārháṃ tád ā́ bhara  

## 046
### 001
tuvā́vataḥ purūvaso  
vayám indra praṇayitaḥ+  
smási sthātar harīṇãm  

### 002
tuvā́ṃ hí satyám adrivo  
vidmá dātā́ram iṣã́m  
vidmá dātā́raṃ rayīṇā́m  

### 003
ā́ yásya te mahimā́naṃ  
śátamūte śátakrato  
gīrbhír gr̥ṇánti kārávaḥ  

### 004
sunīthó ghā sá mártiyo  
yám marúto yám aryamā́  
mitráḥ pã́nti adrúhaḥ  

### 005
dádhāno gómad áśvavat  
suvī́riyam ādityájūta edhate  
sádā rāyā́ puruspŕ̥hā  

### 006
tám índraṃ dā́nam īmahe  
śavasānám ábhīruvam  
ī́śānaṃ rāyá īmahe  

### 007
tásmin hí sánti ūtáyo  
víśvā ábhīravaḥ sácā  
tám ā́ vahantu sáptayaḥ purūvásum  
mádāya hárayaḥ sutám  

### 008
yás te mádo váreṇiyo  
yá indra vr̥trahántamaḥ  
yá ādadíḥ súvar nŕ̥bhir  
yáḥ pŕ̥tanāsu duṣṭáraḥ  

### 009
yó duṣṭáro viśvavāra śravā́yiyo  
vā́jeṣu ásti tarutā́  
sá naḥ śaviṣṭha sávanā́ vaso gahi  
gaméma gómati vrajé  

### 010
gavyó ṣú ṇo yáthā purā́  
aśvayā́ utá rathayā́  
varivasyá mahāmaha  

### 011
nahí te śūra rā́dhaso  
ántaṃ vindā́mi satrā́  
daśasyā́ no maghavan nū́ cid adrivo  
dhíyo vā́jebhir āvitha  

### 012
yá r̥ṣváḥ śrāvayátsakhā  
víśvét sá veda jánimā puruṣṭutáḥ  
táṃ víśve mā́nuṣā yugā́  
índraṃ havante taviṣáṃ yatásrucaḥ  

### 013
sá no vā́jeṣu avitā́ purūvásuḥ  
purasthātā́ maghávā vr̥trahā́ bhuvat  

### 014
abhí vo vīrám ándhaso mádeṣu gāya  
girā́ mahā́ vícetasam  
índraṃ nā́ma śrútiyaṃ śākínaṃ váco yáthā  

### 015
dadī́ rékaṇas tanúve dadír vásu  
dadír vā́jeṣu puruhūta vājínam  
nūnám átha  

### 016
víśveṣãm irajyántaṃ vásūnāṃ  
sāsahvā́ṃsaṃ cid asyá várpasaḥ  
kr̥payató nūnám áti átha  

### 017
maháḥ sú vo áram iṣe  
stávāmahe  
mīḷhúṣe araṃgamā́ya jágmaye  
yajñébhir gīrbhír  
viśvámanuṣām marútām iyakṣasi  
gā́ye tvā námasā girā́  

### 018
yé pātáyante ájmabhir  
girīṇā́ṃ snúbhir eṣãm  
yajñám mahiṣváṇīnãṃ  
sumnáṃ tuviṣváṇīnãm  
prá adhvaré  

### 019
prabhaṅgáṃ durmatīnã́m  
índra śaviṣṭha ā́ bhara  
rayím asmábhyaṃ yújyaṃ codayanmate  
jyáyiṣṭhaṃ+ codayanmate  

### 020
sánitaḥ súsanitar úgra  
cítra cétiṣṭha sū́nr̥ta  
prāsáhā samrāṭ sáhuriṃ sáhantam  
bhujyúṃ vā́jeṣu pū́rviyam  

### 021
ā́ sá etu yá ī́vad ā́m̐  
ádevaḥ pūrtám ādadé  
yáthā cid váśo aśviyáḥ  
pr̥thuśrávasi kānīté  
asyā́ viúṣi ādadé  

### 022
ṣaṣṭíṃ sahásrā áśvyasyāyútāsanam  
úṣṭrānāṃ viṃśatíṃ śatā́  
dáśa śyā́vīnãṃ śatā́  
dáśa tríaruṣīṇãṃ  
dáśa gávãṃ sahásrā  

### 023
dáśa śyāvā́ r̥dhádrayo  
vītávārāsa āśávaḥ  
mathrā́ nemíṃ ní vāvr̥tuḥ  

### 024
dā́nāsaḥ pr̥thuśrávasaḥ  
kānītásya surā́dhasaḥ  
ráthaṃ hiraṇyáyaṃ dádan  
máṃhiṣṭhaḥ sūrír abhũd  
várṣiṣṭham akr̥ta śrávaḥ  

### 025
ā́ no vāyo mahé táne  
yāhí makhā́ya pā́jase  
vayáṃ hí te cakr̥mā́ bhū́ri dāváne  
sadyáś cin máhi dāváne  

### 026
yó áśvebhir váhate vásta usrā́s  
tríḥ saptá saptatīnã́m  
ebhíḥ sómebhiḥ somasúdbhiḥ somapā  
dānā́ya śukrapūtapāḥ  

### 027
yó ma imáṃ cid u tmánā  
ámandac citráṃ dāváne  
araṭvé ákṣe náhuṣe sukŕ̥tvani  
sukŕ̥ttarāya sukrátuḥ  

### 028
ucathíye vápuṣi yáḥ suvarā́ḷ  
utá vāyo ghr̥tasnã́ḥ  
áśveṣitaṃ rájeṣitaṃ śúneṣitam  
prá ájma tád idáṃ nú tát  

### 029
ádha priyám iṣirā́ya  
ṣaṣṭíṃ sahásrāsanam  
áśvānām ín ná vŕ̥ṣṇãm  

### 030
gā́vo ná yūthám úpa yanti vádhraya  
úpa mā́ yanti vádhrayaḥ  

### 031
ádha yác cā́rathe gaṇé  
śatám úṣṭrām̐ ácikradat  
ádha śvítneṣu viṃśatíṃ śatā́  

### 032
śatáṃ dāsé balbūthé  
vípras tárukṣa ā́ dade  
té te vāyav imé jánā  
mádanti índragopā  
mádanti devágopāḥ  

### 033
ádha syā́ yóṣaṇā mahī́  
pratīcī́ váśam aśviyám  
ádhirukmā ví nīyate  

## 047
### 001
máhi vo mahatā́m ávo  
váruṇa mítra dāśúṣe  
yám ādityā abhí druhó  
rákṣathā ném agháṃ naśad  
aneháso va ūtáyaḥ  
suūtáyo va ūtáyaḥ  

### 002
vidā́ devā aghā́nãm  
ā́dityāso apā́kr̥tim  
pakṣā́ váyo yáthopári  
ví asmé śárma yachata  
aneháso va ūtáyaḥ  
suūtáyo va ūtáyaḥ  

### 003
ví asmé ádhi śárma tát  
pakṣā́ váyo ná yantana  
víśvāni viśvavedaso  
varūthíyā manāmahe  
aneháso va ūtáyaḥ  
suūtáyo va ūtáyaḥ  

### 004
yásmā árāsata kṣáyaṃ  
jīvā́tuṃ ca prácetasaḥ  
mánor víśvasya ghéd imá  
ādityā́ rāyá īśate  
aneháso va ūtáyaḥ  
suūtáyo va ūtáyaḥ  

### 005
pári ṇo vr̥ṇajann aghā́  
durgā́ṇi rathíyo yathā  
syā́méd índrasya śármaṇi  
ādityā́nām utā́vasi  
aneháso va ūtáyaḥ  
suūtáyo va ūtáyaḥ  

### 006
parihvr̥téd anā́ jáno  
yuṣmā́dattasya vāyati  
dévā ádabhram āśa vo  
yám ādityā áhetana  
aneháso va ūtáyaḥ  
suūtáyo va ūtáyaḥ  

### 007
ná táṃ tigmáṃ caná tyájo  
ná drāsad abhí táṃ gurú  
yásmā u śárma saprátha  
ā́dityāso árādhuvam  
aneháso va ūtáyaḥ  
suūtáyo va ūtáyaḥ  

### 008
yuṣmé devā ápi ṣmasi  
yúdhyanta iva vármasu  
yūyám mahó na énaso  
yūyám árbhād uruṣyata  
aneháso va ūtáyaḥ  
suūtáyo va ūtáyaḥ  

### 009
áditir na uruṣyatu  
áditiḥ śárma yachatu  
mātā́ mitrásya reváto  
aryamṇó váruṇasya ca  
aneháso va ūtáyaḥ  
suūtáyo va ūtáyaḥ  

### 010
yád devāḥ śárma śaraṇáṃ  
yád bhadráṃ yád anāturám  
tridhā́tu yád varūthíyaṃ  
tád asmā́su ví yantana  
aneháso va ūtáyaḥ  
suūtáyo va ūtáyaḥ  

### 011
ā́dityā áva hí khyáta  
ádhi kū́lād iva spáśaḥ  
sutīrthám árvato yathā  
ánu no neṣathā sugám  
aneháso va ūtáyaḥ  
suūtáyo va ūtáyaḥ  

### 012
néhá bhadráṃ rakṣasvíne  
nā́vayaí nópayā́ utá  
gáve ca bhadráṃ dhenáve  
vīrā́ya ca śravasyaté  
aneháso va ūtáyaḥ  
suūtáyo va ūtáyaḥ  

### 013
yád āvír yád apīcíyaṃ  
dévāso ásti duṣkr̥tám  
trité tád víśvam āptiyá  
āré asmád dadhātana  
aneháso va ūtáyaḥ  
suūtáyo va ūtáyaḥ  

### 014
yác ca góṣu duṣvápniyaṃ  
yác cāsmé duhitar divaḥ  
tritā́ya tád vibhāvari  
āptiyā́ya párā vaha  
aneháso va ūtáyaḥ  
suūtáyo va ūtáyaḥ  

### 015
niṣkáṃ vā ghā kr̥ṇávate  
srájaṃ vā duhitar divaḥ  
trité duṣvápniyaṃ sárvam  
āptiyé pári dadmasi  
aneháso va ūtáyaḥ  
suūtáyo va ūtáyaḥ  

### 016
tádannāya tádapase  
tám bhāgám upasedúṣe  
tritā́ya ca dvitā́ya ca  
úṣo duṣvápniyaṃ vaha  
aneháso va ūtáyaḥ  
suūtáyo va ūtáyaḥ  

### 017
yáthā kalā́ṃ yáthā śapháṃ  
yátha rṇáṃ saṃnáyāmasi  
evā́ duṣvápniyaṃ sárvam  
āptiyé sáṃ nayāmasi  
aneháso va ūtáyaḥ  
suūtáyo va ūtáyaḥ  

### 018
ájaiṣmādyā́sanāma ca  
ábhūmā́nāgaso vayám  
úṣo yásmād duṣvápniyād  
ábhaiṣmā́pa tád uchatu  
aneháso va ūtáyaḥ  
suūtáyo va ūtáyaḥ  

## 048
### 001
svādór abhakṣi váyasaḥ sumedhā́ḥ  
suādhíyo varivovíttarasya  
víśve yáṃ devā́ utá mártiyāso  
mádhu bruvánto abhí saṃcáranti  

### 002
antáś ca prā́gā áditir bhavāsi  
avayātā́ háraso daíviyasya  
índav índrasya sakhiyáṃ juṣāṇáḥ  
śraúṣṭīva dhúram ánu rāyá r̥dhyāḥ  

### 003
ápāma sómam amŕ̥tā abhūma  
áganma jyótir ávidāma devā́n  
kíṃ nūnám asmā́n kr̥ṇavad árātiḥ  
kím u dhūrtír amr̥ta mártiyasya  

### 004
śáṃ no bhava hr̥dá ā́ pītá indo  
pitéva soma sūnáve suśévaḥ  
sákheva sákhya uruśaṃsa dhī́raḥ  
prá ṇa ā́yur jīváse soma tārīḥ  

### 005
imé mā pītā́ yaśása uruṣyávo  
ráthaṃ ná gā́vaḥ sám anāha párvasu  
té mā rakṣantu visrásaś carítrãd  
utá mā srā́mād yavayantu índavaḥ  

### 006
agníṃ ná mā mathitáṃ sáṃ didīpaḥ  
prá cakṣaya kr̥ṇuhí vásyaso naḥ  
áthā hí te máda ā́ soma mánye  
revā́m̐ iva prá carā puṣṭím ácha  

### 007
iṣiréṇa te mánasā sutásya  
bhakṣīmáhi pítriyasyeva rāyáḥ  
sóma rājan prá ṇa ā́yūṃṣi tārīr  
áhānīva sū́riyo vāsarā́ṇi  

### 008
sóma rājan mr̥̄ḷáyā+ naḥ suastí  
táva smasi vratíyās tásya viddhi  
álarti dákṣa utá manyúr indo  
mā́ no aryó anukāmám párā dāḥ  

### 009
tuváṃ hí nas tanúvaḥ soma gopā́  
gā́tre-gātre niṣasátthā nr̥cákṣāḥ  
yát te vayám praminā́ma vratā́ni  
sá no mr̥̄ḷa+ suṣakhā́ deva vásyaḥ  

### 010
r̥dūdáreṇa sákhiyā saceya  
yó mā ná ríṣyed dhariaśva pītáḥ  
ayáṃ yáḥ sómo ní ádhāyi asmé  
tásmā índram pratíram emi ā́yuḥ  

### 011
ápa tyā́ asthur ánirā ámīvā  
nír atrasan támiṣīcīr ábhaiṣuḥ  
ā́ sómo asmā́m̐ aruhad víhāyā  
áganma yátra pratiránta ā́yuḥ  

### 012
yó na índuḥ pitaro hr̥tsú pītó  
ámartiyo mártiyām̐ āvivéśa  
tásmai sómāya havíṣā vidhema  
mr̥̄ḷīké+ asya sumataú siyāma  

### 013
tuváṃ soma pitŕ̥bhiḥ saṃvidānó  
ánu dyā́vāpr̥thivī́ ā́ tatantha  
tásmai ta indo havíṣā vidhema  
vayáṃ siyāma pátayo rayīṇā́m  

### 014
trā́tāro devā ádhi vocatā no  
mā́ no nidrā́ īśata mótá jálpiḥ  
vayáṃ sómasya viśváha priyā́saḥ  
suvī́rāso vidátham ā́ vadema  

### 015
tuváṃ naḥ soma viśváto vayodhā́s  
tuváṃ suvarvíd ā́ viśā nr̥cákṣāḥ  
tuváṃ na inda ūtíbhiḥ sajóṣāḥ  
pāhí paścā́tād utá vā purástāt  

## 049
### 001
abhí prá vaḥ surā́dhasam  
índram arca yáthā vidé  
yó jaritŕ̥bhyo maghávā purūvásuḥ  
sahásreṇeva śíkṣati  

### 002
śatā́nīkeva prá jigāti dhr̥ṣṇuyā́  
hánti vr̥trā́ṇi dāśúṣe  
girér iva prá rásā asya pinvire  
dátrāṇi purubhójasaḥ  

### 003
ā́ tvā sutā́sa índavo  
mádā yá indra girvaṇaḥ  
ā́po ná vajrinn ánu okíyaṃ sáraḥ  
pr̥ṇánti śūra rā́dhase  

### 004
anehásam pratáraṇaṃ vivákṣaṇam  
mádhvaḥ svā́diṣṭham īm piba  
ā́ yáthā · mandasānáḥ kirā́si naḥ  
prá kṣudréva tmánā dhr̥ṣát  

### 005
ā́ na stómam úpa dravád  
dhyānó° áśvo ná sótr̥bhiḥ  
yáṃ te svadhāvan svadáyanti dhenáva  
índra káṇveṣu rātáyaḥ  

### 006
ugráṃ ná vīráṃ námasópa sedima  
víbhūtim ákṣitāvasum  
udrī́va vajrinn avató ná siñcaté  
kṣáranti indra dhītáyaḥ  

### 007
yád dha nūnáṃ yád vā yajñé  
yád vā pr̥thiviyā́m ádhi  
áto no yajñám āśúbhir mahemata  
ugrá ugrébhir ā́ gahi  

### 008
ajirā́so hárayo yé ta āśávo  
vā́tā iva prasakṣíṇaḥ  
yébhir ápatyam mánuṣaḥ parī́yase  
yébhir víśvaṃ súvar dr̥śé  

### 009
etā́vatas ta īmaha  
índra sumnásya gómataḥ  
yáthā prā́vo maghavan médhiyātithiṃ  
yáthā nī́pātithiṃ dháne  

### 010
yáthā káṇve maghavan trasádasyavi  
yáthā pakthé dáśavraje  
yáthā góśarye ásanor r̥jíśvani  
índra gómad dhíraṇyavat  

## 050
### 001
prá sú śrutáṃ surā́dhasam  
árcā śakrám abhíṣṭaye  
yáḥ sunvaté stuvaté kā́miyaṃ vásu  
sahásreṇeva máṃhate  

### 002
śatā́nīkā hetáyo asya duṣṭárā  
índrasya samíṣo mahī́ḥ  
girír ná bhujmā́ maghávatsu pinvate  
yád īṃ sutā́ ámandiṣuḥ  

### 003
yád īṃ sutā́sa índavo  
abhí priyám ámandiṣuḥ  
ā́po ná dhāyi sávanam ma ā́ vaso  
dúghā ivópa dāśúṣe  

### 004
anehásaṃ vo hávamānam ūtáye  
mádhvaḥ kṣaranti dhītáyaḥ  
ā́ tvā vaso hávamānāsa índava  
úpa stotréṣu dadhire  

### 005
ā́ naḥ sóme suadhvará  
iyānó 'tyo° ná tośate  
yáṃ te svadāvan suádanti gūrtáyaḥ  
pauré chandayase hávam  

### 006
prá vīrám ugráṃ víviciṃ dhanaspŕ̥taṃ  
víbhūtiṃ rā́dhaso maháḥ  
udrī́va vajrinn avató vasutvanā́  
sádā pīpetha dāśúṣe  

### 007
yád dha nūnám parāváti  
yád vā pr̥thiviyā́ṃ diví  
yujāná indra háribhir mahemata  
r̥ṣvá r̥ṣvébhir ā́ gahi  

### 008
rathirā́so hárayo yé te asrídha  
ójo vā́tasya píprati  
yébhir ní dásyum mánuṣo nighóṣayo  
yébhiḥ súvaḥ parī́yase  

### 009
etā́vatas te vaso  
vidyā́ma śūra návyasaḥ  
yáthā prā́va étaśaṃ kŕ̥tviye dháne  
yáthā váśaṃ dáśavraje  

### 010
yáthā káṇve maghavan médhe adhvaré  
dīrghánīthe dámūnasi  
yáthā góśarye ásiṣāso adrivo  
máyi gotráṃ hariśríyam  

## 051
### 001
yáthā mánau sā́ṃvaraṇau  
sómam indrā́pibaḥ sutám  
nī́pātithau maghavan médhiyātithau  
púṣṭigau śrúṣṭigau sácā  

### 002
pārṣadvāṇáḥ práskaṇvaṃ sám asādayac  
cháyānaṃ jívrim úddhitam  
sahásrāṇi asiṣāsad gávām ŕ̥ṣis  
tuvóto dásyave vŕ̥kaḥ  

### 003
yá ukthébhir ná vindháte  
cikíd yá r̥ṣicódanaḥ  
índraṃ tám áchā vada návyasyā matī́  
áriṣyantaṃ ná bhójase  

### 004
yásmā arkáṃ saptáśīrṣāṇam ānr̥cús  
tridhā́tum uttamé padé  
sá tv ìmā́ víśvā bhúvanāni cikradad  
ā́d íj janiṣṭa paúṃsiyam  

### 005
yó no dātā́ vásūnãm  
índraṃ táṃ hūmahe vayám  
vidmā́ hí asya sumatíṃ návīyasīṃ  
gaméma gómati vrajé  

### 006
yásmai tuváṃ vaso dānā́ya śíkṣasi  
sá rāyás póṣam aśnute  
táṃ tvā vayám maghavann indra girvaṇaḥ  
sutā́vanto havāmahe  

### 007
kadā́ caná starī́r asi  
néndra saścasi dāśúṣe  
úpopén nú maghavan bhū́ya ín nú te  
dā́naṃ devásya pr̥cyate  

### 008
prá yó nanakṣé abhí ójasā kríviṃ  
vadhaíḥ śúṣṇaṃ nighoṣáyan  
yadéd ástambhīt pratháyann amū́ṃ dívam  
ā́d íj janiṣṭa pā́rthivaḥ  

### 009
yásyāyáṃ víśva ā́riyo  
dā́saḥ śevadhipā́ aríḥ  
tiráś cid aryé rúśame pávīravi  
túbhyét só ajyate rayíḥ  

### 010
turaṇyávo mádhumantaṃ ghr̥taścútaṃ  
víprāso arkám ānr̥cuḥ  
asmé rayíḥ paprathe vŕ̥ṣṇiyaṃ śávo  
asmé svānā́sa° índavaḥ  

## 052
### 001
yáthā mánau vívasvati  
sómaṃ śakrā́pibaḥ sutám  
yáthā trité chánda indra jújoṣasi  
āyaú mādayase sácā  

### 002
pŕ̥ṣadhre médhiye mātaríśvani  
índra svāné° ámandathāḥ  
yáthā sómaṃ dáśaśipre dáśoṇiye  
syū́maraśmāv ŕ̥jūnasi  

### 003
yá ukthā́ kévalā dadhé  
yáḥ sómaṃ dhr̥ṣitā́pibat  
yásmai víṣṇus trī́ṇi padā́ vicakramá  
úpa mitrásya dhármabhiḥ  

### 004
yásya tvám · indra stómeṣu cākáno  
vā́je vājiñ chatakrato  
táṃ tvā vayáṃ sudúghām iva godúho  
juhūmási śravasyávaḥ  

### 005
yó no dātā́ sá naḥ pitā́  
mahā́m̐ ugrá īśānakŕ̥t  
áyāmann ugró maghávā purūvásur  
gór áśvasya prá dātu naḥ  

### 006
yásmai tuváṃ vaso dānā́ya máṃhase  
sá rāyás póṣam invati  
vasūyávo vásupatiṃ śatákratuṃ  
stómair índraṃ havāmahe  

### 007
kadā́ caná prá yuchasi  
ubhé ní pāsi jánmanī  
túrīyāditya hávanaṃ ta indriyám  
ā́ tasthāv amŕ̥taṃ diví  

### 008
yásmai tuvám maghavann indra girvaṇaḥ  
śíkṣo śíkṣasi dāśúṣe  
asmā́kaṃ gíra utá suṣṭutíṃ vaso  
kaṇvavác chr̥ṇudhī hávam  

### 009
ástāvi mánma pūrviyám  
bráhma índrāya vocata  
pūrvī́r r̥tásya br̥hatī́r anūṣata  
stotúr medhā́ asr̥kṣata  

### 010
sám índro rā́yo br̥hatī́r adhūnuta  
sáṃ kṣoṇī́ sám u sū́riyam  
sáṃ śukrā́saḥ śúcayaḥ sáṃ gávāśiraḥ  
sómā índram amandiṣuḥ  

## 053
### 001
upamáṃ tvā maghónãṃ  
jyéṣṭhaṃ ca vr̥ṣabhā́ṇãm  
pūrbhíttamam maghavann indra govídam  
ī́śānaṃ rāyá īmahe  

### 002
yá āyúṃ kútsam atithigvám árdayo  
vāvr̥dhānó divé-dive  
táṃ tvā vayáṃ háriaśvaṃ śatákratuṃ  
vājayánto havāmahe  

### 003
ā́ no víśveṣãṃ rásam  
mádhvaḥ siñcantu ádrayaḥ  
yé parāváti sunviré jáneṣu ā́  
yé arvāváti índavaḥ  

### 004
víśvā dvéṣāṃsi jahí cā́va cā́ kr̥dhi  
víśve sanvantu ā́ vásu  
śī́ṣṭeṣu cit te madirā́so aṃśávo  
yátrā sómasya tr̥mpási  

### 005
índra nédīya éd ihi  
mitámedhābhir ūtíbhiḥ  
ā́ śaṃtama śáṃtamābhir abhíṣṭibhir  
ā́ suāpe suāpíbhiḥ  

### 006
ājitúraṃ sátpatiṃ viśvácarṣaṇiṃ  
kr̥dhí prajā́su ā́bhagam  
prá sū́ tirā śácībhir yé ta ukthínaḥ  
krátum punatá ānuṣák  

### 007
yás te sā́dhiṣṭho ávase  
té siyāma bháreṣu te  
vayáṃ hótrābhir utá deváhūtibhiḥ  
sasavā́ṃso manāmahe  

### 008
aháṃ hí te harivo bráhma vājayúr  
ājíṃ yā́mi sádotíbhiḥ  
tuvā́m íd evá tám áme sám aśvayúr  
gavyúr ágre mathīnã́m  

## 054
### 001
etát ta indra vīríyaṃ  
gīrbhír gr̥ṇánti kārávaḥ  
té stóbhanta ū́rjam āvan ghr̥taścútam  
paurā́so nakṣan dhītíbhiḥ  

### 002
nákṣanta índram ávase sukr̥tyáyā  
yéṣāṃ sutéṣu mándase  
yáthā saṃvarté ámado yáthā kr̥śá  
evā́smé indra matsuva  

### 003
ā́ no víśve sajóṣaso  
dévāso gántanópa naḥ  
vásavo rudrā́ ávase na ā́ gamañ  
chr̥ṇvántu marúto hávam  

### 004
pūṣā́ víṣṇur hávanam me sárasvatī  
ávantu saptá síndhavaḥ  
ā́po vā́taḥ párvatāso vánaspátiḥ  
śr̥ṇótu pr̥thivī́ hávam  

### 005
yád indra rā́dho ásti te  
mā́ghonam maghavattama  
téna no bodhi sadhamā́diyo vr̥dhé  
bhágo dānā́ya vr̥trahan  

### 006
ā́jipate nr̥pate tuvám íd dhí no  
vā́ja ā́ vakṣi sukrato  
vītī́ hótrābhir utá devávītibhiḥ  
sasavā́ṃso ví śr̥ṇvire  

### 007
sánti hí aryá āśíṣa  
índra ā́yur jánānãm  
asmā́n nakṣasva maghavann úpā́vase  
dhukṣásva pipyúṣīm íṣam  

### 008
vayáṃ ta indra stómebhir vidhema  
tvám asmā́kaṃ śatakrato  
máhi sthūráṃ śaśayáṃ rā́dho áhrayam  
práskaṇvāya ní tośaya  

## 055
### 001
bhū́rī́d índrasya vīríyaṃ  
ví ákhyam abhí ā́yati  
rā́dhas te dasyave vr̥ka  

### 002
śatáṃ śvetā́sa ukṣáṇo  
diví tā́ro ná rocante  
mahnā́ dívaṃ ná tastabhuḥ  

### 003
śatáṃ veṇū́ñ chatáṃ śúnaḥ  
śatáṃ cármāṇi mlātā́ni  
śatám me balbajastukā́  
áruṣīṇāṃ cátuḥśatam  

### 004
sudevā́ stha kāṇvāyanā  
váyo-vayo vicarántaḥ  
áśvāso ná caṅkramata  

### 005
ā́d ít sāptásya carkirann  
ā́nūnasya máhi śrávaḥ  
śyā́vīr atidhvasán patháś  
cákṣuṣā caná saṃnáśe  

## 056
### 001
práti te dasyave vr̥ka  
rā́dho adarśi áhrayam  
diyaúr ná prathinā́ śávaḥ  

### 002
dáśa máhyam pautakratáḥ  
sahásrā dásyave vŕ̥kaḥ  
nítyād rāyó amaṃhata  

### 003
śatám me gardabhā́nãṃ  
śatám ū́rṇāvatīnãm  
śatáṃ dāsā́m̐ áti srájaḥ  

### 004
tátro ápi prā́ṇīyata  
pūtákratāyai víaktā  
áśvānām ín ná yūthíyām  

### 005
áceti agníś cikitúr  
havyavā́ṭ sá sumádrathaḥ  
agníḥ śukréṇa śocíṣā  
br̥hát sū́ro arocata  
diví sū́ryo arocata  

## 057
### 001
yuváṃ devā krátunā pūrviyéṇa  
yuktā́ ráthena taviṣáṃ yajatrā  
ā́gachataṃ nāsatiyā śácībhir  
idáṃ tr̥tī́yaṃ sávanam pibāthaḥ  

### 002
yuvā́ṃ devā́s tráya ekādaśā́saḥ  
satyā́ḥ satyásya dadr̥śe purástāt  
asmā́kaṃ yajñáṃ sávanaṃ juṣāṇā́  
pātáṃ sómam aśvinā dī́diagnī  

### 003
panā́yiyaṃ tád aśvinā kr̥táṃ vāṃ  
vr̥ṣabhó divó rájasaḥ pr̥thivyā́ḥ  
sahásraṃ śáṃsā utá yé gáviṣṭau  
sárvām̐ ít tā́m̐ úpa yātā píbadhyai  

### 004
ayáṃ vām bhāgó níhito yajatrā  
imā́ gíro nāsatiyópa yātam  
píbataṃ sómam mádhumantam asmé  
prá dāśuvā́ṃsam avataṃ śácībhiḥ  

## 058
### 001
yám r̥tvíjo bahudhā́ kalpáyantaḥ  
sácetaso yajñám imáṃ váhanti  
yó 'nūcānó° brāhmaṇó yuktá āsīt  
kā́ svit tátra yájamānasya saṃvít  

### 002
éka evā́gnír bahudhā́ sámiddha  
ékaḥ sū́ryo víśvam ánu prábhūtaḥ  
ékaivóṣā́ḥ sárvam idáṃ ví bhāti  
ékaṃ vā́ idáṃ ví babhūva sárvam  

### 003
jyótiṣmantaṃ ketumántaṃ tricakráṃ  
sukháṃ ráthaṃ suṣádam bhū́rivāram  
citrā́maghā yásya yóge 'dhijajñe  
táṃ vāṃ huvé áti riktam† píbadhyai  

## 059
### 001
imā́ni vām bhāgadhéyāni sisrata  
índrāvaruṇā prá mahé sutéṣu vām  
yajñé-yajñe ha sávanā bhuraṇyátho  
yát sunvaté yájamānāya śíkṣathaḥ  

### 002
niṣṣídhvarīr óṣadhīr ā́pa āstām  
índrāvaruṇā mahimā́nam ā́śata  
yā́ sísratū rájasaḥ pāré ádhvano  
yáyoḥ śátrur nákir ā́deva óhate  

### 003
satyáṃ tád indrāvaruṇā kr̥śásya vām  
mádhva ūrmíṃ duhate saptá vā́ṇīḥ  
tā́bhir dāśvā́ṃsam avataṃ śubhas patī  
yó vām ádabdho abhí pā́ti cíttibhiḥ  

### 004
ghr̥taprúṣaḥ saúmiyā jīrádānavaḥ  
saptá svásāraḥ sádana r̥tásya  
yā́ ha vām indrāvaruṇā ghr̥taścútas  
tā́bhir dhattaṃ yájamānāya śikṣatam  

### 005
ávocāma mahaté saúbhagāya satyáṃ  
tveṣā́bhiyām mahimā́nam indriyám  
asmā́n sú indrāvaruṇā ghr̥taścútas  
tríbhiḥ sāptébhir avataṃ śubhas patī  

### 006
índrāvaruṇā yád r̥ṣíbhyo manīṣā́ṃ  
vācó matíṃ śrutám adattam ágre  
yā́ni sthā́nāni asr̥janta dhī́rā  
yajñáṃ tanvānā́s tápasābhy àpaśyam  

### 007
índrāvaruṇā saumanasám ádr̥ptaṃ  
rāyás póṣaṃ yájamāneṣu dhattam  
prajā́m puṣṭím bhūtim asmā́su dhattaṃ  
dīrghāyutvā́ya prá tirataṃ na ā́yuḥ  

## 060
### 001
ágna ā́ yāhi agníbhir  
hótāraṃ tvā vr̥ṇīmahe  
ā́ tvā́m anaktu práyatā havíṣmatī  
yájiṣṭham barhír āsáde  

### 002
áchā hí tvā sahasaḥ sūno aṅgiraḥ  
srúcaś cáranti adhvaré  
ūrjó nápātaṃ ghr̥tákeśam īmahe  
agníṃ yajñéṣu pūrviyám  

### 003
ágne kavír vedhā́ asi  
hótā pavāka+ yákṣiyaḥ  
mandró yájiṣṭho adhvaréṣu ī́ḍiyo  
víprebhiḥ śukra mánmabhiḥ  

### 004
ádrogham ā́ vahośató yaviṣṭhiya  
devā́m̐ ajasra vītáye  
abhí práyāṃsi súdhitā́ vaso gahi  
mándasva dhītíbhir hitáḥ  

### 005
tuvám ít sapráthā asi  
ágne trātar r̥tás kavíḥ  
tuvā́ṃ víprāsaḥ samidhāna dīdiva  
ā́ vivāsanti vedhásaḥ  

### 006
śócā śociṣṭha dīdihí viśé máyo  
rā́sva stotré mahā́m̐ asi  
devā́nāṃ śárman máma santu sūráyaḥ  
śatrūṣā́haḥ suagnáyaḥ  

### 007
yáthā cid vr̥ddhám atasám  
ágne saṃjū́rvasi kṣámi  
evā́ daha mitramaho yó asmadhrúg  
durmánmā káś ca vénati  

### 008
mā́ no mártāya ripáve rakṣasvíne  
mā́gháśaṃsāya rīradhaḥ  
ásredhadbhis taráṇibhir yaviṣṭhiya  
śivébhiḥ pāhi pāyúbhiḥ  

### 009
pāhí no agna ékayā  
pāhí utá dvitī́yayā  
pāhí gīrbhís tisŕ̥bhir ūrjãm pate  
pāhí catasŕ̥bhir vaso  

### 010
pāhí víśvasmād rakṣáso árāvaṇaḥ  
prá sma vā́jeṣu no ava  
tuvā́m íd dhí nédiṣṭhaṃ devátātaya  
āpíṃ nákṣāmahe vr̥dhé  

### 011
ā́ no agne vayovŕ̥dhaṃ  
rayím pavāka+ śáṃsiyam  
rā́svā ca na upamāte puruspŕ̥haṃ  
súnītī sváyaśastaram  

### 012
yéna váṃsāma pŕ̥tanāsu śárdhatas  
táranto aryá ādíśaḥ  
sá tváṃ no vardha práyasā śacīvaso  
jínvā dhíyo vasuvídaḥ  

### 013
śíśāno vr̥ṣabhó yathā  
agníḥ śŕ̥ṅge dávidhuvat  
tigmā́ asya hánavo ná pratidhŕ̥ṣe  
sujámbhaḥ sáhaso yahúḥ  

### 014
nahí te agne vr̥ṣabha pratidhŕ̥ṣe  
jámbhāso yád vitíṣṭhase  
sá tváṃ no hotaḥ súhutaṃ havíṣ kr̥dhi  
váṃsvā no vā́riyā purú  

### 015
śéṣe váneṣu mātaróḥ  
sáṃ tvā mártāsa indhate  
átandro havyā́ vahasi haviṣkŕ̥ta  
ā́d íd devéṣu rājasi  

### 016
saptá hótāras tám íd īḷate tuvā  
ágne sutyájam áhrayam  
bhinátsi ádriṃ tápasā ví śocíṣā  
prā́gne tiṣṭha jánām̐ áti  

### 017
agním-agniṃ vo ádhriguṃ  
huvéma vr̥ktábarhiṣaḥ  
agníṃ hitáprayasaḥ śaśvatī́ṣu ā́  
hótāraṃ carṣaṇīnã́m  

### 018
kétena śárman sacate suṣāmáṇi  
ágne túbhyaṃ cikitvánā  
iṣaṇyáyā naḥ pururū́pam ā́ bhara  
vā́jaṃ nédiṣṭham ūtáye  

### 019
ágne járitar viśpátis  
tepānó deva rakṣásaḥ  
áproṣivān gr̥hápatir mahā́m̐ asi  
divás pāyúr duroṇayúḥ  

### 020
mā́ no rákṣa ā́ veśīd āghr̥ṇīvaso  
mā́ yātúr yātumā́vatām  
parogavyūtí ánirām ápa kṣúdham  
ágne sédha rakṣasvínaḥ  

## 061
### 001
ubháyaṃ śr̥ṇávac ca na  
índro arvā́g idáṃ vácaḥ  
satrā́ciyā maghávā sómapītaye  
dhiyā́ śáviṣṭha ā́ gamat  

### 002
táṃ hí svarā́jaṃ vr̥ṣabháṃ tám ójase  
dhiṣáṇe niṣṭatakṣátuḥ  
utópamā́nām prathamó ní ṣīdasi  
sómakāmaṃ hí te mánaḥ  

### 003
ā́ vr̥ṣasva purūvaso  
sutásya indra ándhasaḥ  
vidmā́ hí tvā harivaḥ pr̥tsú sāsahím  
ádhr̥ṣṭaṃ cid dadhr̥ṣváṇim  

### 004
áprāmisatya maghavan táthéd asad  
índra krátvā yáthā váśaḥ  
sanéma vā́jaṃ táva śiprin ávasā  
makṣū́ cid yánto adrivaḥ  

### 005
śagdhí ū ṣú śacīpata  
índra víśvābhir ūtíbhiḥ  
bhágaṃ ná hí tvā yaśásaṃ vasuvídam  
ánu śūra cárāmasi  

### 006
pauró áśvasya purukŕ̥d gávām asi  
útso deva hiraṇyáyaḥ  
nákir hí dā́nam parimárdhiṣat tuvé  
yád-yad yā́mi tád ā́ bhara  

### 007
tuváṃ hí éhi cérave  
vidā́ bhágaṃ vásuttaye  
úd vāvr̥ṣasva maghavan gáviṣṭaya  
úd indra áśvamiṣṭaye  

### 008
tuvám purū́ sahásrāṇi śatā́ni ca  
yūthā́ dānā́ya maṃhase  
ā́ puraṃdaráṃ cakr̥ma vípravacasa  
índraṃ gā́yanto ávase  

### 009
avipró vā yád ávidhad  
vípro vā indra te vácaḥ  
sá prá mamandat tuvāyā́ śatakrato  
prā́cāmanyo áhaṃsana  

### 010
ugrábāhur mrakṣakŕ̥tvā puraṃdaró  
yádi me śr̥ṇávad dhávam  
vasūyávo vásupatiṃ śatákratuṃ  
stómair índraṃ havāmahe  

### 011
ná pāpā́so manāmahe  
nā́rāyāso ná jáḷhavaḥ  
yád ín nu índraṃ vŕ̥ṣaṇaṃ sácā suté  
sákhāyaṃ kr̥ṇávāmahai  

### 012
ugráṃ yuyujma pŕ̥tanāsu sāsahím  
r̥ṇákātim ádābhiyam  
védā bhr̥máṃ cit sánitā rathī́tamo  
vājínaṃ yám íd ū náśat  

### 013
yáta indra bháyāmahe  
táto no ábhayaṃ kr̥dhi  
mághavañ chagdhí táva tán na ūtíbhir  
ví dvíṣo ví mŕ̥dho jahi  

### 014
tuváṃ hí rādhaspate rā́dhaso maháḥ  
kṣáyasya ási vidhatáḥ  
táṃ tvā vayám maghavann indra girvaṇaḥ  
sutā́vanto havāmahe  

### 015
índra spáḷ utá vr̥trahā́  
paraspā́ no váreṇiyaḥ  
sá no rakṣiṣac caramáṃ sá madhyamáṃ  
sá paścā́t pātu naḥ puráḥ  

### 016
tváṃ naḥ paścā́d adharā́d uttarā́t purá  
índra ní pāhi viśvátaḥ  
āré asmát kr̥ṇuhi daíviyam bhayám  
āré hetī́r ádevĩḥ  

### 017
adyá-adyā śuváḥ-śuva  
índra trā́sva paré ca naḥ  
víśvā ca no jaritr̥̄́n satpate áhā  
dívā náktaṃ ca rakṣiṣaḥ  

### 018
prabhaṅgī́ śū́ro maghávā tuvī́maghaḥ  
sámmiślo viríyāya kám  
ubhā́ te bāhū́ vŕ̥ṣaṇā śatakrato  
ní yā́ vájram mimikṣátuḥ  

## 062
### 001
prá ū asmā úpastutim  
bháratā yáj jújoṣati  
ukthaír índrasya mā́hinaṃ  
váyo vardhanti somíno  
bhadrā́ índrasya rātáyaḥ  

### 002
ayujó ásamo nŕ̥bhir  
ékaḥ kr̥ṣṭī́r ayā́siyaḥ  
pūrvī́r áti prá vāvr̥dhe  
víśvā jātā́ni ójasā  
bhadrā́ índrasya rātáyaḥ  

### 003
áhitena cid árvatā  
jīrádānuḥ siṣāsati  
pravā́cyam indra tát táva  
vīríyāṇi kariṣyató  
bhadrā́ índrasya rātáyaḥ  

### 004
ā́ yāhi kr̥ṇávāma ta  
índra bráhmāṇi várdhanā  
yébhiḥ śaviṣṭha cākáno  
bhadrám ihá śravasyaté  
bhadrā́ índrasya rātáyaḥ  

### 005
dhr̥ṣatáś cid dhr̥ṣán mánaḥ  
kr̥ṇóṣi indra yát tuvám  
tīvraíḥ sómaiḥ saparyató  
námobhiḥ pratibhū́ṣato  
bhadrā́ índrasya rātáyaḥ  

### 006
áva caṣṭa ŕ̥cīṣamo  
avatā́m̐ iva mā́nuṣaḥ  
juṣṭvī́ dákṣasya somínaḥ  
sákhāyaṃ kr̥ṇute yújam  
bhadrā́ índrasya rātáyaḥ  

### 007
víśve ta indra vīríyaṃ  
devā́ ánu krátuṃ daduḥ  
bhúvo víśvasya gópatiḥ puruṣṭuta  
bhadrā́ índrasya rātáyaḥ  

### 008
gr̥ṇé tád indra te śáva  
upamáṃ devátātaye  
yád dháṃsi vr̥trám ójasā śacīpate  
bhadrā́ índrasya rātáyaḥ  

### 009
sámaneva vapuṣyatáḥ  
kr̥ṇávan mā́nuṣā yugā́  
vidé tád índraś cétanam ádha śrutó  
bhadrā́ índrasya rātáyaḥ  

### 010
új jātám indra te śáva  
út tuvā́m út táva krátum  
bhū́rigo bhū́ri vāvr̥dhur  
mághavan táva śármaṇi  
bhadrā́ índrasya rātáyaḥ  

### 011
aháṃ ca tváṃ ca vr̥trahan  
sáṃ yujyāva saníbhya ā́  
arātīvā́ cid adrivo  
ánu nau śūra maṃsate  
bhadrā́ índrasya rātáyaḥ  

### 012
satyám íd vā́ u táṃ vayám  
índraṃ stavāma nā́nr̥tam  
mahā́m̐ ásunvato vadhó  
bhū́ri jyótīṃṣi sunvató  
bhadrā́ índrasya rātáyaḥ  

## 063
### 001
sá pūrviyó mahā́nãṃ  
venáḥ krátubhir ānaje  
yásya dvā́rā mánuṣ pitā́  
devéṣu dhíya ānajé  

### 002
divó mā́naṃ ná út sadan  
sómapr̥ṣṭhāso ádrayaḥ  
ukthā́ bráhma ca śáṃsiyā  

### 003
sá vidvā́m̐ áṅgirobhiya  
índro gā́ avr̥ṇod ápa  
stuṣé tád asya paúṃsiyam  

### 004
sá pratnáthā kavivr̥dhá  
índro vākásya vakṣáṇiḥ  
śivó arkásya hómani  
asmatrā́ gantu ávase  

### 005
ā́d ū nú te ánu krátuṃ  
svā́hā várasya yájyavaḥ  
śvātrám arkā́ anūṣata  
índra gotrásya dāváne  

### 006
índre víśvāni vīríyā  
kr̥tā́ni kártuvāni ca  
yám arkā́ adhvaráṃ vidúḥ  

### 007
yát pā́ñcajanyayā viśā́  
índre ghóṣā ásr̥kṣata  
ástr̥ṇād barháṇā vipó  
aryó mā́nasya sá kṣáyaḥ  

### 008
iyám u te ánuṣṭutiś  
cakr̥ṣé tā́ni paúṃsiyā  
prā́vaś cakrásya vartaním  

### 009
asyá vŕ̥ṣṇo viódana  
urú kramiṣṭa jīváse  
yávaṃ ná paśvá ā́ dade  

### 010
tád dádhānā avasyávo  
yuṣmā́bhir dákṣapitaraḥ  
syā́ma marútvato vr̥dhé  

### 011
báḷ r̥tvíyāya dhā́mana  
ŕ̥kvabhiḥ śūra nonumaḥ  
jéṣāmendra tváyā yujā́  

### 012
asmé rudrā́ mehánā párvatāso  
vr̥trahátye bhárahūtau sajóṣāḥ  
yáḥ śáṃsate stuvaté dhā́yi pajrá  
índrajyeṣṭhā asmā́m̐ avantu devā́ḥ  

## 064
### 001
út tvā mandantu stómāḥ  
kr̥ṇuṣvá rā́dho adrivaḥ  
áva brahmadvíṣo jahi  

### 002
padā́ paṇī́m̐r arādháso  
ní bādhasva mahā́m̐ asi  
nahí tvā káś caná práti  

### 003
tvám īśiṣe sutā́nãm  
índra tvám ásutānãm  
tuváṃ rā́jā jánānãm  

### 004
éhi préhi kṣáyo diví  
āghóṣañ carṣaṇīnã́m  
óbhé pr̥ṇāsi ródasī  

### 005
tiyáṃ cit párvataṃ giríṃ  
śatávantaṃ sahasríṇam  
ví stotŕ̥bhyo rurojitha  

### 006
vayám u tvā dívā suté  
vayáṃ náktaṃ havāmahe  
asmā́kaṃ kā́mam ā́ pr̥ṇa  

### 007
kúva syá vr̥ṣabhó yúvā  
tuvigrī́vo ánānataḥ  
brahmā́ kás táṃ saparyati  

### 008
kásya svit sávanaṃ vŕ̥ṣā  
jujuṣvā́m̐ áva gachati  
índraṃ ká u svid ā́ cake  

### 009
káṃ te dānā́ asakṣata  
vŕ̥trahan káṃ suvī́riyā  
ukthé ká u svid ántamaḥ  

### 010
ayáṃ te mā́nuṣe jáne  
sómaḥ pūrúṣu sūyate  
tásyéhi prá dravā píba  

### 011
ayáṃ te śaryaṇā́vati  
suṣómāyām ádhi priyáḥ  
ārjīkī́ye madíntamaḥ  

### 012
tám adyá rā́dhase mahé  
cā́rum mádāya ghŕ̥ṣvaye  
éhīm indra drávā píba  

## 065
### 001
yád indra prā́g ápāg údaṅ  
níag vā hūyáse nŕ̥bhiḥ  
ā́ yāhi tū́yam āśúbhiḥ  

### 002
yád vā prasrávaṇe divó  
mādáyāse súvarṇare  
yád vā samudré ándhasaḥ  

### 003
ā́ tvā gīrbhír mahā́m urúṃ  
huvé gā́m iva bhójase  
índra sómasya pītáye  

### 004
ā́ ta indra mahimā́naṃ  
hárayo deva te máhaḥ  
ráthe vahantu bíbhrataḥ  

### 005
índra gr̥ṇīṣá u stuṣé  
mahā́m̐ ugrá īśānakŕ̥t  
ā́ ihi naḥ sutám píba  

### 006
sutā́vantas tuvā vayám  
práyasvanto havāmahe  
idáṃ no barhír āsáde  

### 007
yác cid dhí śáśvatām ási  
índra sā́dhāraṇas tuvám  
táṃ tvā vayáṃ havāmahe  

### 008
idáṃ te somiyám mádhu  
ádhukṣann ádribhir náraḥ  
juṣāṇá indra tát piba  

### 009
víśvām̐ aryó vipaścíto  
áti khyas tū́yam ā́ gahi  
asmé dhehi śrávo br̥hát  

### 010
dātā́ me pŕ̥ṣatīnãṃ  
rā́jā hiraṇyavī́nãm  
mā́ devā maghávā riṣat  

### 011
sahásre pŕ̥ṣatīnãm  
ádhi ścandrám br̥hát pr̥thú  
śukráṃ híraṇyam ā́ dade  

### 012
nápāto durgáhasya me  
sahásreṇa surā́dhasaḥ  
śrávo devéṣu akrata  

## 066
### 001
tárobhir vo vidádvasum  
índraṃ sabā́dha ūtáye  
br̥hád gā́yantaḥ sutásome adhvaré  
huvé bháraṃ ná kāríṇam  

### 002
ná yáṃ dudhrā́ várante ná sthirā́ múro  
máde suśiprám ándhasaḥ  
yá ādŕ̥tyā śaśamānā́ya sunvaté  
dā́tā jaritrá ukthíyam  

### 003
yáḥ śakró mr̥kṣó áśviyo  
yó vā kī́jo hiraṇyáyaḥ  
sá ūrvásya rejayati ápāvr̥tim  
índro gávyasya vr̥trahā́  

### 004
níkhātaṃ cid yáḥ purusambhr̥táṃ vásu  
úd íd vápati dāśúṣe  
vajrī́ suśipró háriaśva ít karad  
índraḥ krátvā yáthā váśat  

### 005
yád vāvántha puruṣṭuta  
purā́ cic chūra nr̥̄ṇã́m+  
vayáṃ tát ta indara+ sám bharāmasi  
yajñám uktháṃ turáṃ vácaḥ  

### 006
sácā sómeṣu puruhūta vajrivo  
mádāya dyukṣa somapāḥ  
tvám íd dhí brahmakŕ̥te kā́miyaṃ vásu  
dáyiṣṭhaḥ+ sunvaté bhúvaḥ  

### 007
vayám enam idā́ hiyó  
ápīpemehá vajríṇam  
tásmā u adyá samanā́ sutám bhara  
ā́ nūnám bhūṣata śruté  

### 008
vŕ̥kaś cid asya vāraṇá urāmáthir  
ā́ vayúneṣu bhūṣati  
sémáṃ na stómaṃ jujuṣāṇá ā́ gahi  
índra prá citráyā dhiyā́  

### 009
kád ū nú asya ákr̥tam  
índrasya asti paúṃsiyam  
kéno nú kaṃ śrómatena ná śuśruve  
janúṣaḥ pári vr̥trahā́  

### 010
kád ū mahī́r ádhr̥ṣṭā asya táviṣīḥ  
kád u vr̥traghnó ástr̥tam  
índro víśvān bekanā́ṭām̐ ahardŕ̥śa  
utá krátvā paṇī́m̐r abhí  

### 011
vayáṃ ghā te ápūrviya  
índra bráhmāṇi vr̥trahan  
purūtámāsaḥ puruhūta vajrivo  
bhr̥tíṃ ná prá bharāmasi  

### 012
pūrvī́ś cid dhí tvé tuvikūrmin āśáso  
hávanta indra ūtáyaḥ  
tiráś cid aryáḥ sávanā́ vaso gahi  
śáviṣṭha śrudhí me hávam  

### 013
vayáṃ ghā te tuvé íd u  
índra víprā ápi ṣmasi  
nahí tvád anyáḥ puruhūta káś caná  
mághavann ásti marḍitā́  

### 014
tuváṃ no asyā́ ámater utá kṣudhó  
abhíśaster áva spr̥dhi  
tuváṃ na ūtī́ táva citráyā dhiyā́  
śíkṣā śaciṣṭha gātuvít  

### 015
sóma íd vaḥ sutó astu  
kálayo mā́ bibhītana  
ápéd eṣá dhvasmā́yati  
svayáṃ ghaiṣó ápāyati  

## 067
### 001
tiyā́n nú kṣatríyām̐ áva  
ādityā́n yāciṣāmahe  
sumr̥̄ḷīkā́m̐+ abhíṣṭaye  

### 002
mitró no áti aṃhatíṃ  
váruṇaḥ parṣad aryamā́  
ādityā́so yáthā vidúḥ  

### 003
téṣāṃ hí citrám ukthíyaṃ  
várūtham ásti dāśúṣe  
ādityā́nām araṃkŕ̥te  

### 004
máhi vo mahatā́m ávo  
váruṇa mítra áryaman  
ávāṃsi ā́ vr̥ṇīmahe  

### 005
jīvā́n no abhí dhetana  
ā́dityāsaḥ purā́ háthāt  
kád dha stha havanaśrutaḥ  

### 006
yád vaḥ śrāntā́ya sunvaté  
várūtham ásti yác chardíḥ  
ténā no ádhi vocata  

### 007
ásti devā aṃhór urú  
ásti rátnam ánāgasaḥ  
ā́dityā ádbhutainasaḥ  

### 008
mā́ naḥ sétuḥ siṣed ayám  
mahé vr̥ṇaktu nas pári  
índra íd dhí śrutó vaśī́  

### 009
mā́ no mr̥cā́ ripūṇã́ṃ  
vr̥jinā́nām aviṣyavaḥ  
dévā abhí prá mr̥kṣata  

### 010
utá tvā́m adite mahi  
aháṃ devi úpa bruve  
sumr̥̄ḷīkā́m+ abhíṣṭaye  

### 011
párṣi dīné gabhīrá ā́m̐  
úgraputre jíghāṃsataḥ  
mā́kis tokásya no riṣat  

### 012
anehó na uruvraja  
úrūci ví prásartave  
kr̥dhí tokā́ya jīváse  

### 013
yé mūrdhā́naḥ kṣitīnã́m  
ádabdhāsaḥ sváyaśasaḥ  
vratā́ rákṣante adrúhaḥ  

### 014
té na āsnó vŕ̥kāṇãm  
ā́dityāso mumócata  
stenám baddhám ivādite  

### 015
ápo ṣú ṇa iyáṃ śárur  
ā́dityā ápa durmatíḥ  
asmád etu ájaghnuṣī  

### 016
śáśvad dhí vaḥ sudānava  
ā́dityā ūtíbhir vayám  
purā́ nūnám bubhujmáhe  

### 017
śáśvantaṃ hí pracetasaḥ  
pratiyántaṃ cid énasaḥ  
dévāḥ kr̥ṇuthá jīváse  

### 018
tát sú no návyaṃ sányasa  
ā́dityā yán múmocati  
bandhā́d baddhám ivādite  

### 019
nā́smā́kam asti tát tára  
ā́dityāso atiṣkáde  
yūyám asmábhya° mr̥̄ḷata+  

### 020
mā́ no hetír vivásvata  
ā́dityāḥ kr̥trímā śáruḥ  
purā́ nú jaráso vadhīt  

### 021
ví ṣú dvéṣo ví aṃhatím  
ā́dityāso ví sáṃhitam  
víṣvag ví vr̥hatā rápaḥ  

## 068
### 001
ā́ tvā ráthaṃ yáthotáye  
sumnā́ya vartayāmasi  
tuvikūrmím r̥tīṣáham  
índra śáviṣṭha sátpate  

### 002
túviśuṣma túvikrato  
śácīvo víśvayā mate  
ā́ paprātha mahitvanā́  

### 003
yásya te mahinā́ maháḥ  
pári jmāyántam īyátuḥ  
hástā vájraṃ hiraṇyáyam  

### 004
viśvā́narasya vas pátim  
ánānatasya śávasaḥ  
évaiś ca carṣaṇīnã́m  
ūtī́ huve ráthānãm  

### 005
abhíṣṭaye sadā́vr̥dhaṃ  
súvarmīḷheṣu yáṃ náraḥ  
nā́nā hávanta ūtáye  

### 006
parómātram ŕ̥cīṣamam  
índram ugráṃ surā́dhasam  
ī́śānaṃ cid vásūnãm  

### 007
táṃ-tam íd rā́dhase mahá  
índraṃ codāmi pītáye  
yáḥ pūrviyā́m ánuṣṭutim  
ī́śe kr̥ṣṭīnã́ṃ nr̥túḥ  

### 008
ná yásya te śavasāna  
sakhyám ānáṃśa mártiyaḥ  
nákiḥ śávāṃsi te naśat  

### 009
tuvótāsas tuvā́ yujā́  
apsú sū́rye mahád dhánam  
jáyema pr̥tsú vajrivaḥ  

### 010
táṃ tvā yajñébhir īmahe  
táṃ gīrbhír girvaṇastama  
índra yáthā cid ā́vitha  
vā́jeṣu purumā́yiyam  

### 011
yásya te svādú sakhiyáṃ  
svādvī́ práṇītir adrivaḥ  
yajñó vitantasā́yiyaḥ  

### 012
urú ṇas tanúve tána  
urú kṣáyāya nas kr̥dhi  
urú ṇo yandhi jīváse  

### 013
urúṃ nŕ̥bhya urúṃ gáva  
urúṃ ráthāya pánthãm  
devávītim manāmahe  

### 014
úpa mā ṣáḍ duvā́-duvā  
náraḥ sómasya hárṣiyā  
tíṣṭhanti svādurātáyaḥ  

### 015
r̥jrā́v indrotá ā́ dade  
hárī ŕ̥kṣasya sūnávi  
āśvamedhásya róhitā  

### 016
suráthām̐ ātithigvé  
suabhīśū́m̐r ãrkṣé  
āśvamedhé supéśasaḥ  

### 017
ṣáḷ áśvām̐ ātithigvá  
indraūté vadhū́mataḥ  
sácā pūtákratau sanam  

### 018
aíṣu cetad vŕ̥ṣaṇvatī  
antár r̥jréṣu áruṣī  
suabhīśúḥ káśāvatī  

### 019
ná yuṣmé vājabandhavo  
ninitsúś caná mártiyaḥ  
avadyám ádhi dīdharat  

## 069
### 001
prá-pra vas triṣṭúbham íṣam  
mandádvīrāya índave  
dhiyā́ vo medhásātaye  
púraṃdhiyā́ vivāsati  

### 002
nadáṃ va ódatīnãṃ  
nadáṃ yóyuvatīnãm  
pátiṃ vo ághniyānãṃ  
dhenūnã́m iṣudhyasi  

### 003
tā́ asya sū́dadohasaḥ  
sómaṃ śrīṇanti pŕ̥śnayaḥ  
jánman devā́nãṃ víśas  
triṣú ā́ rocané diváḥ  

### 004
abhí prá gópatiṃ girā́  
índram arca yáthā vidé  
sūnúṃ satyásya sátpatim  

### 005
ā́ hárayaḥ sasr̥jrire  
áruṣīr ádhi barhíṣi  
yátrābhí saṃnávāmahe  

### 006
índrāya gā́va āśíraṃ  
duduhré vajríṇe mádhu  
yát sīm upahvaré vidát  

### 007
úd yád bradhnásya viṣṭápaṃ  
gr̥hám índraś ca gánvahi  
mádhvaḥ pītvā́ sacevahi  
tríḥ saptá sákhiyuḥ padé  

### 008
árcata prá arcata  
príyamedhāso árcata  
árcantu putrakā́ utá  
púraṃ ná dhr̥ṣṇú arcata  

### 009
áva svarāti gárgaro  
godhā́ pári saniṣvaṇat  
píṅgā pári caniṣkadad  
índrāya bráhma údyatam  

### 010
ā́ yát pátanti eníyaḥ  
sudúghā ánapasphuraḥ  
apasphúraṃ gr̥bhāyata  
sómam índrāya pā́tave  

### 011
ápād índro ápād agnír  
víśve devā́ amatsata  
váruṇa íd ihá kṣayat  
tám ā́po abhy ànūṣata  
vatsáṃ saṃśíśvarīr iva  

### 012
sudevó asi varuṇa  
yásya te saptá síndhavaḥ  
anukṣáranti kākúdaṃ  
sūrmíyaṃ suṣirā́m iva  

### 013
yó vyátīm̐r áphāṇayat  
súyuktām̐ úpa dāśúṣe  
takvó netā́ tád íd vápur  
upamā́ yó ámucyata  

### 014
átī́d u śakrá ohata  
índro víśvā áti dvíṣaḥ  
bhinát kanī́na odanám  
pacyámānam paró girā́  

### 015
arbhakó ná kumārakó  
ádhi tiṣṭhan návaṃ rátham  
sá pakṣan mahiṣám mr̥gám  
pitré mātré vibhukrátum  

### 016
ā́ tū́ suśipra dampate  
ráthaṃ tiṣṭhā hiraṇyáyam  
ádha dyukṣáṃ sacevahi  
sahásrapādam aruṣáṃ  
suastigā́m anehásam  

### 017
táṃ ghem itthā́ namasvína  
úpa svarā́jam āsate  
árthaṃ cid asya súdhitaṃ yád étava  
āvartáyanti dāváne  

### 018
ánu pratnásya ókasaḥ  
priyámedhāsa eṣãm  
pū́rvām ánu práyatiṃ vr̥ktábarhiṣo  
hitáprayasa āśata  

## 070
### 001
yó rā́jā carṣaṇīnã́ṃ  
yā́tā ráthebhir ádhriguḥ  
víśvāsãṃ tarutā́ pŕ̥tanānãṃ  
jyéṣṭho yó vr̥trahā́ gr̥ṇé  

### 002
índraṃ táṃ śumbha puruhanman ávase  
yásya dvitā́ vidhartári  
hástāya vájraḥ práti dhāyi darśató  
mahó divé ná sū́riyaḥ  

### 003
nákiṣ ṭáṃ kármaṇā naśad  
yáś cakā́ra sadā́vr̥dham  
índraṃ ná yajñaír viśvágūrtam ŕ̥bhvasam  
ádhr̥ṣṭaṃ dhr̥ṣṇúojasam  

### 004
áṣāḷham ugrám pŕ̥tanāsu sāsahíṃ  
yásmin mahī́r urujráyaḥ  
sáṃ dhenávo jā́yamāne anonavur  
dyā́vaḥ kṣā́mo anonavuḥ  

### 005
yád dyā́va indra te śatáṃ  
śatám bhū́mīr utá siyúḥ  
ná tvā vajrin sahásraṃ sū́riyā ánu  
ná jātám aṣṭa ródasī  

### 006
ā́ paprātha mahinā́ vŕ̥ṣṇiyā vr̥ṣan  
víśvā śaviṣṭha śávasā  
asmā́m̐ ava maghavan gómati vrajé  
vájriñ citrā́bhir ūtíbhiḥ  

### 007
ná sīm ádeva āpad  
íṣaṃ dīrghāyo mártiyaḥ  
étagvā cid yá étaśā yuyójate  
hárī índro yuyójate  

### 008
táṃ vo mahó mahā́yiyam  
índraṃ dānā́ya sakṣáṇim  
yó gādhéṣu yá ā́raṇeṣu háviyo  
vā́jeṣu ásti háviyaḥ  

### 009
úd ū ṣú ṇo vaso mahé  
mr̥śásva śūra rā́dhase  
úd ū ṣú mahyaí maghavan magháttaya  
úd indra śrávase mahé  

### 010
tuváṃ na indra r̥tayús  
tuvānído ní tr̥mpasi  
mádhye vasiṣva tuvinr̥mṇa ūruvór  
ní dāsáṃ śiśnatho háthaiḥ  

### 011
anyávratam ámānuṣam  
áyajvānam ádevayum  
áva sváḥ sákhā dudhuvīta párvataḥ  
sughnā́ya dásyum párvataḥ  

### 012
tuváṃ na indra āsãṃ  
háste śaviṣṭha dāváne  
dhānā́nãṃ ná sáṃ gr̥bhāya asmayúr  
dvíḥ sáṃ gr̥bhāya asmayúḥ  

### 013
sákhāyaḥ krátum ichata  
kathā́ rādhāma śarásya  
úpastutim bhojáḥ sūrír yó áhrayaḥ  

### 014
bhū́ribhiḥ samaha ŕ̥ṣibhir  
barhíṣmadbhi staviṣyase  
yád itthám ékam-ekam íc  
chára vatsā́n parādádaḥ  

### 015
karṇagŕ̥hyā maghávā śauradeviyó  
vatsáṃ nas tribhyá ā́nayat  
ajā́ṃ sūrír ná dhā́tave  

## 071
### 001
tuváṃ no agne máhobhiḥ  
pāhí víśvasyā árāteḥ  
utá dviṣó mártiyasya  

### 002
nahí manyúḥ paúruṣeya  
ī́śe hí vaḥ priyajāta  
tuvám íd asi kṣápāvān  

### 003
sá no víśvebhir devébhir  
ū́rjo napād bhádraśoce  
rayíṃ dehi viśvávāram  

### 004
ná tám agne árātayo  
mártaṃ yuvanta rãyáḥ  
yáṃ trā́yase dāśuvā́ṃsam  

### 005
yáṃ tváṃ vipra medhásātāv  
ágne hinóṣi dhánāya  
sá távotī́ góṣu gántā  

### 006
tuváṃ rayím puruvī́ram  
ágne dāśúṣe mártāya  
prá ṇo naya vásyo ácha  

### 007
uruṣyā́ ṇo mā́ párā dā  
aghāyaté jātavedaḥ  
durādhíye mártiāya°  

### 008
ágne mā́kiṣ ṭe devásya  
rātím ádevo yuyota  
tuvám īśiṣe vásūnām  

### 009
sá no vásva úpa māsi  
ū́rjo napān mā́hinasya  
sákhe vaso jaritŕ̥bhyaḥ  

### 010
áchā naḥ śīráśociṣaṃ  
gíro yantu darśatám  
áchā yajñā́so námasā purūvásum  
purupraśastám ūtáye  

### 011
agníṃ sūnúṃ sáhaso jātávedasaṃ  
dānā́ya vā́riyāṇãm  
dvitā́ yó bhū́d amŕ̥to mártiyeṣu ā́  
hótā mandrátamo viśí  

### 012
agníṃ vo devayajyáyā  
agním prayatí adhvaré  
agníṃ dhīṣú prathamám agním árvati  
agníṃ kṣaítrāya sā́dhase  

### 013
agnír iṣã́ṃ sakhiyé dadātu na  
ī́śe yó vā́riyāṇãm  
agníṃ toké tánaye śáśvad īmahe  
vásuṃ sántaṃ tanūpã́m  

### 014
agním īḷiṣva ávase  
gā́thābhiḥ śīráśociṣam  
agníṃ rāyé purumīḷha śrutáṃ náro  
agníṃ sudītáye chardíḥ  

### 015
agníṃ dvéṣo yótavaí no gr̥ṇīmasi  
agníṃ śáṃ yóś ca dā́tave  
víśvāsu vikṣú avitéva háviyo  
bhúvad vástur r̥ṣūṇã́m  

## 072
### 001
havíṣ kr̥ṇudhvam ā́ gamad  
adhvaryúr vanate púnaḥ  
vidvā́m̐ asya praśā́sanam  

### 002
ní tigmám abhí aṃśúṃ  
sī́dad dhótā manā́v ádhi  
juṣāṇó asya sakhiyám  

### 003
antár ichanti táṃ jáne  
rudrám paró manīṣáyā  
gr̥bhṇánti jihváyā sasám  

### 004
jāmí atītape dhánur  
vayodhā́ aruhad vánam  
dr̥ṣádaṃ jihváyā́vadhīt  

### 005
cáran vatsó rúśann ihá  
nidātā́raṃ ná vindate  
véti stótava ambíyam  

### 006
utó nú asya yán mahád  
áśvāvad yójanam br̥hád  
dāmā́ ráthasya dádr̥śe  

### 007
duhánti saptá ékām  
úpa dvā́ páñca sr̥jataḥ  
tīrthé síndhor ádhi svaré  

### 008
ā́ daśábhir vivásvata  
índraḥ kóśam acucyavīt  
khédayā trivŕ̥tā diváḥ  

### 009
pári tridhā́tur adhvaráṃ  
jūrṇír eti návīyasī  
mádhvā hótāro añjate  

### 010
siñcánti námasāvatám  
uccā́cakram párijmānam  
nīcī́nabāram ákṣitam  

### 011
abhiā́ram íd ádrayo  
níṣiktam púṣkare mádhu  
avatásya visárjane  

### 012
gā́va úpāvatāvatám  
mahī́ yajñásya rapsúdā  
ubhā́ kárṇā hiraṇyáyā  

### 013
ā́ suté siñcata śríyaṃ  
ródasīyor abhiśríyam  
rasā́ dadhīta vr̥ṣabhám  

### 014
té jānata svám okíyaṃ  
sáṃ vatsā́so ná mātŕ̥bhiḥ  
mithó nasanta jāmíbhiḥ  

### 015
úpa srákveṣu bápsataḥ  
kr̥ṇvaté dharúṇaṃ diví  
índre agnā́ námaḥ súvaḥ  

### 016
ádhukṣat pipyúṣīm íṣam  
ū́rjaṃ saptápadīm aríḥ  
sū́ryasya saptá raśmíbhiḥ  

### 017
sómasya mitrāvaruṇā  
úditā sū́ra ā́ dade  
tád ā́turasya bheṣajám  

### 018
utó nú asya yát padáṃ  
haryatásya nidhāníyam  
pári dyā́ṃ jihváyātanat  

## 073
### 001
úd īrāthām r̥tāyaté  
yuñjā́thām aśvinā rátham  
ánti ṣád bhūtu vām ávaḥ  

### 002
nimíṣaś cij jávīyasā  
ráthenā́ yātam aśvinā  
ánti ṣád bhūtu vām ávaḥ  

### 003
úpa str̥ṇītam átraye  
hiména gharmám aśvinā  
ánti ṣad bhūtu vām ávaḥ  

### 004
kúha sthaḥ kúha jagmathuḥ  
kúha śyenéva petathuḥ  
ánti ṣad bhūtu vām ávaḥ  

### 005
yád adyá kárhi kárhi cic  
chuśrūyā́tam imáṃ hávam  
ánti ṣad bhūtu vām ávaḥ  

### 006
aśvínā yāmahū́tamā  
nédiṣṭhaṃ yāmi ā́piyam  
ánti ṣad bhūtu vām ávaḥ  

### 007
ávantam átraye gr̥háṃ  
kr̥ṇutáṃ yuvám aśvinā  
ánti ṣad bhūtu vām ávaḥ  

### 008
várethe agním ātápo  
vádate valgú átraye  
ánti ṣad bhūtu vām ávaḥ  

### 009
prá saptávadhrir āśásā  
dhā́rām agnér aśāyata  
ánti ṣad bhūtu vām ávaḥ  

### 010
ihā́ gataṃ vr̥ṣaṇvasū  
śr̥ṇutám ma imáṃ hávam  
ánti ṣad bhūtu vām ávaḥ  

### 011
kím idáṃ vām purāṇaváj  
járator iva śasyate  
ánti ṣad bhūtu vām ávaḥ  

### 012
samānáṃ vāṃ sajātíyaṃ  
samānó bándhur aśvinā  
ánti ṣad bhūtu vām ávaḥ  

### 013
yó vāṃ rájāṃsi aśvinā  
rátho viyā́ti ródasī  
ánti ṣad bhūtu vām ávaḥ  

### 014
ā́ no gávyebhir áśviyaiḥ  
sahásrair úpa gachatam  
ánti ṣad bhūtu vām ávaḥ  

### 015
mā́ no gávyebhir áśviyaiḥ  
sahásrebhir áti khyatam  
ánti ṣad bhūtu vām ávaḥ  

### 016
aruṇápsur uṣā́ abhūd  
ákar jyótir r̥tā́varī  
ánti ṣad bhūtu vām ávaḥ  

### 017
aśvínā sú vicā́kaśad  
vr̥kṣám paraśumā́m̐ iva  
ánti ṣad bhūtu vām ávaḥ  

### 018
púraṃ ná dhr̥ṣṇav ā́ ruja  
kr̥ṣṇáyā bādhitó viśā́  
ánti ṣad bhūtu vām ávaḥ  

## 074
### 001
viśó-viśo vo átithiṃ  
vājayántaḥ purupriyám  
agníṃ vo dúriyaṃ váca  
stuṣé śūṣásya mánmabhiḥ  

### 002
yáṃ jánāso havíṣmanto  
mitráṃ ná sarpírāsutim  
praśáṃsanti práśastibhiḥ  

### 003
pányāṃsaṃ jātávedasaṃ  
yó devátāti údyatā  
havyā́ni aírayat diví  

### 004
ā́ganma vr̥trahántamaṃ  
jyáyiṣṭham+ agním ā́navam  
yásya śrutárvā br̥hánn  
ārkṣó ánīka édhate  

### 005
amŕ̥taṃ jātávedasaṃ  
tirás támāṃsi darśatám  
ghr̥tā́havanam ī́ḍiyam  

### 006
sabā́dho yáṃ jánā imé  
agníṃ havyébhir ī́ḷate  
júhvānāso yatásrucaḥ  

### 007
iyáṃ te návyasī matír  
ágne ádhāyi asmád ā́  
mándra sújāta súkrato  
ámūra dásma átithe  

### 008
sā́ te agne śáṃtamā  
cániṣṭhā bhavatu priyā́  
táyā vardhasva súṣṭutaḥ  

### 009
sā́ dyumnaír dyumnínī br̥hád  
úpopa śrávasi śrávaḥ  
dádhīta vr̥tratū́riye  

### 010
áśvam íd gā́ṃ rathaprã́ṃ  
tveṣám índraṃ ná sátpatim  
yásya śrávāṃsi tū́rvatha  
pányam-panyaṃ ca kr̥ṣṭáyaḥ  

### 011
yáṃ tvā gopávano girā́  
cániṣṭhad agne aṅgiraḥ  
sá pavāka+ śrudhī hávam  

### 012
yáṃ tvā jánāsa ī́ḷate  
sabā́dho vā́jasātaye  
sá bodhi vr̥tratū́riye  

### 013
aháṃ huvāná ārkṣé  
śrutárvaṇi madacyúti  
śárdhāṃsīva stukāvínām  
mr̥kṣā́ śīrṣā́ caturṇã́m  

### 014
mã́ṃ catvā́ra āśávaḥ  
śáviṣṭhasya dravitnávaḥ  
suráthāso abhí práyo  
vákṣan váyo ná túgriyam  

### 015
satyám ít tvā mahenadi  
páruṣṇi áva dediśam  
ném āpo aśvadā́taraḥ  
śáviṣṭhād asti mártiyaḥ  

## 075
### 001
yukṣvā́ hí devahū́tamām̐  
áśvām̐ agne rathī́r iva  
ní hótā pūrviyáḥ sadaḥ  

### 002
utá no deva devā́m̐  
áchā voco vidúṣṭaraḥ  
śrád víśvā vā́riyā kr̥dhi  

### 003
tuváṃ ha yád yaviṣṭhiya  
sáhasaḥ sūnav āhuta  
r̥tā́vā yajñíyo bhúvaḥ  

### 004
ayám agníḥ sahasríṇo  
vā́jasya śatínas pátiḥ  
mūrdhā́ kavī́ rayīṇã́m  

### 005
táṃ nemím r̥bhávo yathā  
ā́ namasva sáhūtibhiḥ  
nédīyo yajñám aṅgiraḥ  

### 006
tásmai nūnám abhídyave  
vācā́ virūpa nítyayā  
vŕ̥ṣṇe codasva suṣṭutím  

### 007
kám u ṣvid asya sénayā  
agnér ápākacakṣasaḥ  
paṇíṃ góṣu starāmahe  

### 008
mā́ no devā́nãṃ víśaḥ  
prasnātī́r iva usrā́ḥ  
kr̥śáṃ ná hāsur ághniyāḥ  

### 009
mā́ naḥ samasya dūḍhíyaḥ  
páridveṣaso aṃhatíḥ  
ūrmír ná nā́vam ā́ vadhīt  

### 010
námas te agna ójase  
gr̥ṇánti deva kr̥ṣṭáyaḥ  
ámair amítram ardaya  

### 011
kuvít sú no gáviṣṭaye  
ágne saṃvéṣiṣo rayím  
úrukr̥d urú ṇas kr̥dhi  

### 012
mā́ no asmín mahādhané  
párā varg bhārabhŕ̥d yathā  
saṃvárgaṃ sáṃ rayíṃ jaya  

### 013
anyám asmád bhiyā́ iyám  
ágne síṣaktu duchúnā  
várdhā no ámavac chávaḥ  

### 014
yásyā́juṣan namasvínaḥ  
śámīm ádurmakhasya vā  
táṃ ghéd agnír vr̥dhā́vati  

### 015
párasyā ádhi saṃváto  
ávarām̐ abhí ā́ tara  
yátrāhám ásmi tā́m̐ ava  

### 016
vidmā́ hí te purā́ vayám  
ágne pitúr yáthā́vasaḥ  
ádhā te sumnám īmahe  

## 076
### 001
imáṃ nú māyínaṃ huva  
índram ī́śānam ójasā  
marútvantaṃ ná vr̥ñjáse  

### 002
ayám índro marútsakhā  
ví vr̥trásyābhinac chíraḥ  
vájreṇa śatáparvaṇā  

### 003
vāvr̥dhānó marútsakhā  
índro ví vr̥trám airayat  
sr̥ján samudríyā apáḥ  

### 004
ayáṃ ha yéna vā́ idáṃ  
súvar marútvatā jitám  
índreṇa sómapītaye  

### 005
marútvantam r̥jīṣíṇam  
ójasvantaṃ virapśínam  
índraṃ gīrbhír havāmahe  

### 006
índram pratnéna mánmanā  
marútvantaṃ havāmahe  
asyá sómasya pītáye  

### 007
marútvām̐ indra mīḍhuvaḥ  
píbā sómaṃ śatakrato  
asmín yajñé puruṣṭuta  

### 008
túbhyéd indra marútvate  
sutā́ḥ sómāso adrivaḥ  
hr̥dā́ hūyanta ukthínaḥ  

### 009
píbéd indra marútsakhā  
sutáṃ sómaṃ díviṣṭiṣu  
vájraṃ śíśāna ójasā  

### 010
uttíṣṭhann ójasā sahá  
pītvī́ śípre avepayaḥ  
sómam indra camū́ sutám  

### 011
ánu tvā ródasī ubhé  
krákṣamāṇam akr̥petām  
índra yád dasyuhā́bhavaḥ  

### 012
vā́cam aṣṭā́padīm aháṃ  
návasraktim r̥taspŕ̥śam  
índrāt pári tanvàm mame  

## 077
### 001
jajñānó nú śatákratur  
ví pr̥chad íti mātáram  
ká ugrā́ḥ ké ha śr̥ṇvire  

### 002
ā́d īṃ śavasí abravīd  
aurṇavābhám ahīśúvam  
té putra santu niṣṭúraḥ  

### 003
sám ít tā́n vr̥trahā́khidat  
khé arā́m̐ iva khédayā  
právr̥ddho dasyuhā́bhavat  

### 004
ékayā pratidhā́pibat  
sākáṃ sárāṃsi triṃśátam  
índraḥ sómasya kāṇukā́  

### 005
abhí gandharvám atr̥ṇad  
abudhnéṣu rájassu ā́  
índro brahmábhya íd vr̥dhé  

### 006
nír āvidhyad giríbhya ā́  
dhāráyat pakvám odanám  
índro bundáṃ súātatam  

### 007
śatábradhna íṣus táva  
sahásraparṇa éka ít  
yám indra cakr̥ṣé yújam  

### 008
téna stotŕ̥bhya ā́ bhara  
nŕ̥bhyo nā́ribhyo áttave  
sadyó jātá r̥bhuṣṭhira  

### 009
etā́ cyautnā́ni te kr̥tā́  
várṣiṣṭhāni párīṇasā  
hr̥dā́ vīḍú adhārayaḥ  

### 010
víśvét tā́ víṣṇur ā́bharad  
urukramás tuvéṣitaḥ  
śatám mahiṣā́n kṣīrapākám odanáṃ  
varāhám índra emuṣám  

### 011
tuvikṣáṃ te súkr̥taṃ sūmáyaṃ dhánuḥ  
sādhúr bundó hiraṇyáyaḥ  
ubhā́ te bāhū́ ráṇiyā súsaṃskr̥ta  
r̥dūpé cid r̥dūvŕ̥dhā  

## 078
### 001
puroḷā́śaṃ no ándhasa  
índra sahásram ā́ bhara  
śatā́ ca śūra gónãm  

### 002
ā́ no bhara viáñjanaṃ  
gā́m áśvam abhiáñjanam  
sácā manā́ hiraṇyáyā  

### 003
utá naḥ karṇaśóbhanā  
purū́ṇi dhr̥ṣṇav ā́ bhara  
tuváṃ hí śr̥ṇviṣé vaso  

### 004
nákīṃ vr̥dhīká indra te  
ná suṣā́ ná sudā́ utá  
nā́nyás tvác chūra vāghátaḥ  

### 005
nákīm índro níkartave  
ná śakráḥ páriśaktave  
víśvaṃ śr̥ṇoti páśyati  

### 006
sá manyúm mártiyānãm  
ádabdho ní cikīṣate  
purā́ nidáś cikīṣate  

### 007
krátva ít pūrṇám udáraṃ  
turásya asti vidhatáḥ  
vr̥traghnáḥ somapā́vanaḥ  

### 008
tuvé vásūni sáṃgatā  
víśvā ca soma saúbhagā  
sudā́tu áparihvr̥tā  

### 009
tuvā́m íd yavayúr máma  
kā́mo gavyúr hiraṇyayúḥ  
tuvā́m aśvayúr éṣate  

### 010
távéd indrāhám āśásā  
háste dā́traṃ canā́ dade  
dinásya vā maghavan sámbhr̥tasya vā  
pūrdhí yávasya kāśínā  

## 079
### 001
ayáṃ kr̥tnúr ágr̥bhīto  
viśvajíd udbhíd ít sómaḥ  
ŕ̥ṣir vípraḥ kā́viyena  

### 002
abhí ūrṇoti yán nagnám  
bhiṣákti víśvaṃ yát turám  
prém andháḥ khyan níḥ śroṇó bhūt  

### 003
tuváṃ soma tanūkŕ̥dbhyo  
dvéṣobhyo anyákr̥tebhyaḥ  
urú yantā́si várūtham  

### 004
tuváṃ cittī́ táva dákṣair  
divá ā́ pr̥thivyā́ rjīṣin  
yā́vīr aghásya cid dvéṣaḥ  

### 005
arthíno yánti céd árthaṃ  
gáchān íd dadúṣo rātím  
vavr̥jyús tŕ̥ṣyataḥ kā́mam  

### 006
vidád yát pūrviyáṃ naṣṭám  
úd īm r̥tāyúm īrayat  
prém ā́yus tārīd átīrṇam  

### 007
suśévo no mr̥̄ḷayā́kur+  
ádr̥ptakratur avātáḥ  
bhávā naḥ soma śáṃ hr̥dé  

### 008
mā́ naḥ soma sáṃ vīvijo  
mā́ ví bībhiṣathā rājan  
mā́ no hā́rdi tviṣā́ vadhīḥ  

### 009
áva yát suvé sadhásthe  
devā́nāṃ durmatī́r ī́kṣe  
rā́jann ápa dvíṣaḥ sedha  
mī́ḍhvo ápa srídhaḥ sedha  

## 080
### 001
nahí anyám baḷā́karam  
marḍitā́raṃ śatakrato  
tuváṃ na indra mr̥̄ḷaya+  

### 002
yó naḥ śáśvat purā́vitha  
ámr̥dhro vā́jasātaye  
sá tváṃ na indra mr̥̄ḷaya+  

### 003
kím aṅgá radhracódanaḥ  
sunvānásyāvitéd asi  
kuvít sú indra ṇaḥ śákaḥ  

### 004
índra prá ṇo rátham ava  
paścā́c cit sántam adrivaḥ  
purástād enam me kr̥dhi  

### 005
hánta ū nú kím āsase  
prathamáṃ no ráthaṃ kr̥dhi  
upamáṃ vājayú śrávaḥ  

### 006
ávā no vājayúṃ ráthaṃ  
sukáraṃ te kím ít pári  
asmā́n sú jigyúṣas kr̥dhi  

### 007
índra dŕ̥hyasva pū́r asi  
bhadrā́ ta eti niṣkr̥tá   
iyáṃ dhī́r r̥tvíyāvatī  

### 008
mā́ sīm avadyá ā́ bhāg  
urvī́ kā́ṣṭhā hitáṃ dhánam  
apā́vr̥ktā aratnáyaḥ  

### 009
turī́yaṃ nā́ma yajñíyaṃ  
yadā́ káras tád uśmasi  
ā́d ít pátir na ohase  

### 010
ávīvr̥dhad vo amr̥tā ámandīd  
ekadyū́r devā utá yā́ś ca devīḥ  
tásmā u rā́dhaḥ kr̥ṇuta praśastám  
prātár makṣū́ dhiyā́vasur jagamyāt  

## 081
### 001
ā́ tū́ na indra kṣumántaṃ  
citráṃ grābháṃ sáṃ gr̥bhāya  
mahāhastī́ dákṣiṇena  

### 002
vidmā́ hí tvā tuvikūrmíṃ  
tuvídeṣṇaṃ tuvī́magham  
tuvimātrám ávobhiḥ  

### 003
nahí tvā śūra devā́  
ná mártāso dítsantam  
bhīmáṃ ná gā́ṃ vāráyante  

### 004
éto nu índraṃ stávāma  
íśānaṃ vásvaḥ svarā́jam  
ná rā́dhasā mardhiṣan naḥ  

### 005
prá stoṣad úpa gāsiṣac  
chrávat sā́ma gīyámānam  
abhí rā́dhasā jugurat  

### 006
ā́ no bhara dákṣiṇena  
abhí savyéna prá mr̥śa  
índra mā́ no vásor nír bhāk  

### 007
úpa kramasva ā́ bhara  
dhr̥ṣatā́ dhr̥ṣṇo jánānām  
ádāśūṣṭarasya védaḥ  

### 008
índra yá u nú te ásti  
vā́jo víprebhiḥ sánitvaḥ  
asmā́bhiḥ sú táṃ sanuhi  

### 009
sadyojúvas te vā́jā  
asmábhyaṃ viśváścandrāḥ  
váśaiś ca makṣū́ jarante  

## 082
### 001
ā́ prá drava parāváto  
arvāvátaś ca vr̥trahan  
mádhvaḥ práti prábharmaṇi  

### 002
tīvrā́ḥ sómāsa ā́ gahi  
sutā́so mādayiṣṇávaḥ  
píbā dadhŕ̥g yáthociṣé  

### 003
iṣā́ mandasva ā́d u te  
áraṃ várāya manyáve  
bhúvat ta indra śáṃ hr̥dé  

### 004
ā́ tú aśatrav ā́ gahi  
ní ukthā́ni ca hūyase  
upamé rocané diváḥ  

### 005
túbhyāyám ádribhiḥ sutó  
góbhiḥ śrītó mádāya kám  
prá sóma indra hūyate  

### 006
índra śrudhí sú me hávam  
asmé sutásya gómataḥ  
ví pītíṃ tr̥ptím aśnuhi  

### 007
yá indra camaséṣu ā́  
sómaś camū́ṣu te sutáḥ  
píbéd asya tvám īśiṣe  

### 008
yó apsú candrámā iva  
sómaś camū́ṣu dádr̥śe  
píbéd asya tvám īśiṣe  

### 009
yáṃ te śyenáḥ padā́bharat  
tiró rájāṃsi áspr̥tam  
píbéd asya tvám īśiṣe  

## 083
### 001
devā́nām íd ávo mahát  
tád ā́ vr̥ṇīmahe vayám  
vŕ̥ṣṇām asmábhyam ūtáye  

### 002
té naḥ santu yújaḥ sádā  
váruṇo mitró aryamā́  
vr̥dhā́saś ca prácetasaḥ  

### 003
áti no viṣpitā́ purú  
naubhír apó ná parṣatha  
yūyám r̥tásya rathiyaḥ  

### 004
vāmáṃ no astu aryaman  
vāmáṃ varuṇa śáṃsiyam  
vāmáṃ hí āvr̥ṇīmáhe  

### 005
vāmásya hí pracetasa  
ī́śānāśo riśādasaḥ  
ném ādityā aghásya yát  

### 006
vayám íd vaḥ sudānavaḥ  
kṣiyánto yā́nto ádhvan ā́  
dévā vr̥dhā́ya hūmahe  

### 007
ádhi na indra eṣãṃ  
víṣṇo sajātíyānãm  
itā́ máruto áśvinā  

### 008
prá bhrātr̥tváṃ sudānavo  
ádha dvitā́ samāniyā́  
mātúr gárbhe bharāmahe  

### 009
yūyáṃ hí ṣṭhā́ sudānava  
índrajyeṣṭhā abhídyavaḥ  
ádhā cid va utá bruve  

## 084
### 001
práyiṣṭhaṃ+ vo átithiṃ  
stuṣé mitrám iva priyám  
agníṃ ráthaṃ ná védiyam  

### 002
kavím iva prácetasaṃ  
yáṃ devā́so ádha dvitā́  
ní mártiyeṣu ādadhúḥ  

### 003
tuváṃ yaviṣṭha dāśúṣo  
nr̥̄́m̐ḥ pāhi śr̥ṇudhī́ gíraḥ  
rákṣā tokám utá tmánā  

### 004
káyā te agne aṅgira  
ū́rjo napād úpastutim  
várāya deva manyáve  

### 005
dā́śema kásya mánasā  
yajñásya sahaso yaho  
kád u voca idáṃ námaḥ  

### 006
ádhā tuváṃ hí nas káro  
víśvā asmábhyaṃ sukṣitī́ḥ  
vā́jadraviṇaso gíraḥ  

### 007
kásya nūnám párīṇaso  
dhíyo jinvasi dampate  
góṣātā yásya te gíraḥ  

### 008
tám marjayanta sukrátum  
puroyā́vānam ājíṣu  
svéṣu kṣáyeṣu vājínam  

### 009
kṣéti kṣémebhiḥ sādhúbhir  
nákir yáṃ ghnánti hánti yáḥ  
ágne suvī́ra edhate  

## 085
### 001
ā́ me hávaṃ nāsatiyā  
áśvinā gáchataṃ yuvám  
mádhvaḥ sómasya pītáye  

### 002
imám me stómam aśvinā  
imám me śr̥ṇutaṃ hávam  
mádhvaḥ sómasya pītáye  

### 003
ayáṃ vāṃ kŕ̥ṣṇo aśvinā  
hávate vājinīvasū  
mádhvaḥ sómasya pītáye  

### 004
śr̥ṇutáṃ jaritúr hávaṃ  
kŕ̥ṣṇasya stuvató narā  
mádhvaḥ sómasya pītáye  

### 005
chardír yantam ádābhiyaṃ  
víprāya stuvaté narā  
mádhvaḥ sómasya pītáye  

### 006
gáchataṃ dāśúṣo gr̥hám  
itthā́ stuvató aśvinā  
mádhvaḥ sómasya pītáye  

### 007
yuñjā́thāṃ rā́sabhaṃ ráthe  
vīḍúaṅge vr̥ṣaṇvasū  
mádhvaḥ sómasya pītáye  

### 008
trivandhuréṇa trivŕ̥tā  
ráthenā́ yātam aśvinā  
mádhvaḥ sómasya pītáye  

### 009
nū́ me gíro nāsatiyā  
áśvinā prā́vataṃ yuvám  
mádhvaḥ sómasya pītáye  

## 086
### 001
ubhā́ hí dasrā́ bhiṣájā mayobhúvā  
ubhā́ dákṣasya vácaso babhūváthuḥ  
tā́ vāṃ víśvako havate tanūkr̥thé  
mā́ no ví yauṣṭaṃ sakhiyā́ mumócatam  

### 002
kathā́ nūnáṃ vāṃ vímanā úpa stavad  
yuváṃ dhíyaṃ dadathur vásyaïṣṭaye  
tā́ vāṃ víśvako havate tanūkr̥thé  
mā́ no ví yauṣṭaṃ sakhiyā́ mumócatam  

### 003
yuváṃ hí ṣmā purubhujemám edhatúṃ  
viṣṇāpúve dadáthur vásyaïṣṭaye  
tā́ vāṃ víśvako havate tanūkr̥thé  
mā́ no ví yauṣṭaṃ sakhiyā́ mumócatam  

### 004
utá tyáṃ vīráṃ dhanasā́m r̥jīṣíṇaṃ  
dūré cit sántam ávase havāmahe  
yásya svā́diṣṭhā sumatíḥ pitúr yathā  
mā́ no ví yauṣṭaṃ sakhiyā́ mumócatam  

### 005
r̥téna deváḥ savitā́ śamāyata  
r̥tásya śŕ̥ṅgam urviyā́ ví paprathe  
r̥táṃ sāsāha máhi cit pr̥tanyató  
mā́ no ví yauṣṭaṃ sakhiyā́ mumócatam  

## 087
### 001
dyumnī́ vāṃ stómo aśvinā  
krívir ná séka ā́ gatam  
mádhvaḥ sutásya sá diví priyó narā  
pātáṃ gaurā́v ivériṇe  

### 002
píbataṃ gharmám mádhumantam aśvinā  
ā́ barhíḥ sīdataṃ narā  
tā́ mandasānā́ mánuṣo duroṇá ā́  
ní pātaṃ védasā váyaḥ  

### 003
ā́ vāṃ víśvābhir ūtíbhiḥ  
priyámedhā ahūṣata  
tā́ vartír yātam úpa vr̥ktábarhiṣo  
júṣṭaṃ yajñáṃ díviṣṭiṣu  

### 004
píbataṃ sómam mádhumantam aśvinā  
ā́ barhíḥ sīdataṃ sumát  
tā́ vāvr̥dhānā́ úpa suṣṭutíṃ divó  
gantáṃ gaurā́v ivériṇam  

### 005
ā́ nūnáṃ yātam aśvinā  
áśvebhiḥ pruṣitápsubhiḥ  
dásrā híraṇyavartanī śubhas patī  
pātáṃ sómam r̥tāvr̥dhā  

### 006
vayáṃ hí vāṃ hávāmahe vipanyávo  
víprāso vā́jasātaye  
tā́ valgū́ dasrā́ purudáṃsasā dhiyā́  
áśvinā śruṣṭī́ ā́ gatam  

## 088
### 001
táṃ vo dasmám r̥tīṣáhaṃ  
vásor mandānám ándhasaḥ  
abhí vatsáṃ ná svásareṣu dhenáva  
índraṃ gīrbhír navāmahe  

### 002
dyukṣáṃ sudā́nuṃ táviṣībhir ā́vr̥taṃ  
giríṃ ná purubhójasam  
kṣumántaṃ vā́jaṃ śatínaṃ sahasríṇam  
makṣū́ gómantam īmahe  

### 003
ná tvā br̥hánto ádrayo  
váranta indra vīḷávaḥ  
yád dítsasi stuvaté mā́vate vásu  
nákiṣ ṭád ā́ mināti te  

### 004
yóddhāsi krátvā śávasotá daṃsánā  
víśvā jātā́bhí majmánā  
ā́ tvāyám arká ūtáye vavartati  
yáṃ gótamā ájījanan  

### 005
prá hí ririkṣá ójasā  
divó ántebhiyas pári  
ná tvā vivyāca rája indra pā́rthivam  
ánu svadhā́ṃ vavakṣitha  

### 006
nákiḥ páriṣṭir maghavan maghásya te  
yád dāśúṣe daśasyási  
asmā́kam bodhi ucáthasya coditā́  
máṃhiṣṭho vā́jasātaye  

## 089
### 001
br̥hád índrāya gāyata  
máruto vr̥trahántamam  
yéna jyótir ájanayann r̥tāvŕ̥dho  
deváṃ devā́ya jā́gr̥vi  

### 002
ápādhamad abhíśastīr aśastihā́  
áthéndro dyumnī́ ā́bhavat  
devā́s ta indra sakhiyā́ya yemire  
bŕ̥hadbhāno márudgaṇa  

### 003
prá va índrāya br̥haté  
máruto bráhma arcata  
vr̥tráṃ hanati vr̥trahā́ śatákratur  
vájreṇa śatáparvaṇā  

### 004
abhí prá bhara dhr̥ṣatā́ dhr̥ṣanmanaḥ  
śrávaś cit te asad br̥hát  
árṣantu ā́po jávasā ví mātáro  
háno vr̥tráṃ jáyā súvaḥ  

### 005
yáj jā́yathā apūrviya  
mághavan vr̥trahátyāya  
tát pr̥thivī́m aprathayas  
tád astabhnā utá dyã́m  

### 006
tát te yajñó ajāyata  
tád arká utá háskr̥tiḥ  
tád víśvam abhibhū́r asi  
yáj jātáṃ yác ca jántuvam  

### 007
āmā́su pakvám aíraya  
ā́ sū́ryaṃ rohayo diví  
gharmáṃ ná sā́man tapatā suvr̥ktíbhir  
júṣṭaṃ gírvaṇase br̥hát  

## 090
### 001
ā́ no víśvāsu háviya  
índraḥ samátsu bhūṣatu  
úpa bráhmāṇi sávanāni vr̥trahā́  
paramajyā́ ŕ̥cīṣamaḥ  

### 002
tuváṃ dātā́ prathamó rā́dhasām asi  
ási satyá īśānakŕ̥t  
tuvidyumnásya yújiyā́ vr̥ṇīmahe  
putrásya śávaso maháḥ  

### 003
bráhmā ta indra girvaṇaḥ  
kriyánte ánatidbhutā  
imā́ juṣasva hariaśva yójanā  
índra yā́ te ámanmahi  

### 004
tuváṃ hí satyó maghavann ánānato  
vr̥trā́ bhū́ri nir̥ñjáse  
sá tváṃ śaviṣṭha vajrahasta dāśúṣe  
arvā́ñcaṃ rayím ā́ kr̥dhi  

### 005
tuvám indra yaśā́ asi  
r̥jīṣī́ śavasas pate  
tváṃ vr̥trā́ṇi haṃsy apratī́ni éka íd  
ánuttā carṣaṇīdhŕ̥tā  

### 006
tám u tvā nūnám asura prácetasaṃ  
rā́dho bhāgám ivemahe  
mahī́va kŕ̥ttiḥ śaraṇā́ ta indra  
prá te sumnā́ no aśnavan  

## 091
### 001
kaníyā vā́r avāyatī́  
sómam ápi srutā́vidat  
ástam bháranti abravīd  
índrāya sunavai tuvā  
śakrā́ya sunavai tuvā  

### 002
asaú yá éṣi vīrakó  
gr̥háṃ-gr̥haṃ vicā́kaśad  
imáṃ jámbhasutam piba  
dhānā́vantaṃ karambhíṇam  
apūpávantam ukthínam  

### 003
ā́ caná tvā cikitsāmo  
ádhi caná tvā némasi  
śánair 'va° śanakaír iva  
índrāyendo pári srava  

### 004
kuvíc chákat kuvít kárat  
kuvín no vásyasas kárat  
kuvít patidvíṣo yatī́r  
índreṇa saṃgámāmahai  

### 005
imā́ni trī́ṇi viṣṭápā  
tā́ni indra ví rohaya  
śíras tatásya urvárām  
ā́d idám ma úpodáre  

### 006
asaú ca yā́ na urvárā  
ā́d imā́ṃ tanúvam máma  
átho tatásya yác chíraḥ  
sárvā tā́ romaśā́ kr̥dhi  

### 007
khé ráthasya khé ánasaḥ  
khé yugásya śatakrato  
apālā́m indra tríṣ pūtvī́  
ákr̥ṇoḥ sū́riyatvacam  

## 092
### 001
pã́ntam ā́ vo ándhasa  
índram abhí prá gāyata  
viśvāsā́haṃ śatákratum  
máṃhiṣṭhaṃ carṣaṇīnã́m  

### 002
puruhūtám puruṣṭutáṃ  
gāthāníyaṃ sánaśrutam  
índra íti bravītana  

### 003
índra ín no mahā́nãṃ  
dātā́ vā́jānãṃ nr̥túḥ  
mahā́m̐ abhijñú ā́ yamat  

### 004
ápād u śiprī́ ándhasaḥ  
sudákṣasya prahoṣíṇaḥ  
índor índro yávāśiraḥ  

### 005
tám u abhí prá arcata  
índraṃ sómasya pītáye  
tád íd dhí asya várdhanam  

### 006
asyá pītvā́ mádānãṃ  
devó devásya ójasā  
víśvābhí bhúvanā bhuvat  

### 007
tiyám u vaḥ satrāsā́haṃ  
víśvāsu gīrṣú ā́yatam  
ā́ cyāvayasi ūtáye  

### 008
yudhmáṃ sántam anarvā́ṇaṃ  
somapā́m ánapacyutam  
náram avāriyákratum  

### 009
śíkṣā ṇa indra rāyá ā́  
purú vidvā́m̐ r̥cīṣama  
ávā naḥ pā́riye dháne  

### 010
átaś cid indra ṇa úpa  
ā́ yāhi śatávājayā  
iṣā́ sahásravājayā  

### 011
áyāma dhī́vato dhíyo  
árvadbhiḥ śakra godare  
jáyema pr̥tsú vajrivaḥ  

### 012
vayám u tvā śatakrato  
gā́vo ná yávaseṣu ā́  
ukthéṣu raṇayāmasi  

### 013
víśvā hí martiyatvanā́  
anukāmā́ śatakrato  
áganma vajrinn āśásaḥ  

### 014
tuvé sú putra śavaso  
ávr̥tran kā́makātayaḥ  
ná tvā́m indrā́ti ricyate  

### 015
sá no vr̥ṣan sániṣṭhayā  
sáṃ ghoráyā dravitnuvā́  
dhiyā́viḍḍhi púraṃdhiyā  

### 016
yás te nūnáṃ śatakratav  
índra dyumnítamo mádaḥ  
téna nūnám máde madeḥ  

### 017
yás te citráśravastamo  
yá indra vr̥trahántamaḥ  
yá ojodā́tamo mádaḥ  

### 018
vidmā́ hí yás te adrivas  
tvā́dattaḥ satya somapāḥ  
víśvāsu dasma kr̥ṣṭíṣu  

### 019
índrāya mádvane sutám  
pári ṣṭobhantu no gíraḥ  
arkám arcantu kārávaḥ  

### 020
yásmin víśvā ádhi śríyo  
ráṇanti saptá saṃsádaḥ  
índraṃ suté havāmahe  

### 021
tríkadrukeṣu cétanaṃ  
devā́so yajñám atnata  
tám íd vardhantu no gíraḥ  

### 022
ā́ tvā viśantu índavaḥ  
samudrám iva síndhavaḥ  
ná tvā́m indrā́ti ricyate  

### 023
vivyáktha mahinā́ vr̥ṣan  
bhakṣáṃ sómasya jāgr̥ve  
yá indra jaṭháreṣu te  

### 024
áraṃ ta indra kukṣáye  
sómo bhavatu vr̥trahan  
áraṃ dhā́mabhya índavaḥ  

### 025
áram áśvāya gāyati  
śrutákakṣo áraṃ gáve  
áram índrasya dhā́mane  

### 026
áraṃ hí ṣma sutéṣu ṇaḥ  
sómeṣu indra bhū́ṣasi  
áraṃ te śakra dāváne  

### 027
parākā́ttāc cid adrivas  
tuvā́ṃ nakṣanta no gíraḥ  
áraṃ gamāma te vayám  

### 028
evā́ hí ási vīrayúr  
evā́ śū́ra utá sthiráḥ  
evā́ te rā́dhiyam mánaḥ  

### 029
evā́ rātís tuvīmagha  
víśvebhir dhāyi dhātŕ̥bhiḥ  
ádhā cid indra me sácā  

### 030
mó ṣú brahméva tandrayúr  
bhúvo vājānãm pate  
mátsvā sutásya gómataḥ  

### 031
mā́ na indrābhí ādíśaḥ  
sū́ro aktúṣu ā́ yaman  
tuvā́ yujā́ vanema tát  

### 032
tváyéd indra yujā́ vayám  
práti bruvīmahi spŕ̥dhaḥ  
tvám asmā́kaṃ táva smasi  

### 033
túvā́m íd dhí tuvāyávo  
anunónuvataś cárān  
sákhāya indra kārávaḥ  

## 093
### 001
úd ghéd abhí śrutā́maghaṃ  
vr̥ṣabháṃ náriyāpasam  
ástāram eṣi sūriya  

### 002
náva yó navatím púro  
bibhéda bāhúojasā  
áhiṃ ca vr̥trahā́vadhīt  

### 003
sá na índraḥ śiváḥ sákhā  
áśvāvad gómad yávamat  
urúdhāreva dohate  

### 004
yád adyá kác ca vr̥trahann  
udágā abhí sūriya  
sárvaṃ tád indra te váśe  

### 005
yád vā pravr̥ddha satpate  
ná marā íti mányase  
utó tát satyám ít táva  

### 006
yé sómāsaḥ parāváti  
yé arvāváti sunviré  
sárvāṃs tā́m̐ indra gachasi  

### 007
tám índraṃ vājayāmasi  
mahé vr̥trā́ya hántave  
sá vŕ̥ṣā vr̥ṣabhó bhuvat  

### 008
índraḥ sá dā́mane kr̥tá  
ójiṣṭhaḥ sá máde hitáḥ  
dyumnī́ ślokī́ sá somiyáḥ  

### 009
girā́ vájro ná sámbhr̥taḥ  
sábalo ánapacyutaḥ  
vavakṣá r̥ṣvó ástr̥taḥ  

### 010
durgé cin naḥ sugáṃ kr̥dhi  
gr̥ṇāná indra girvaṇaḥ  
tuváṃ ca maghavan váśaḥ  

### 011
yásya te nū́ cid ādíśaṃ  
ná minánti svarā́jiyam  
ná devó nā́dhrigur jánaḥ  

### 012
ádhā te ápratiṣkutaṃ  
devī́ śúṣmaṃ saparyataḥ  
ubhé suśipra ródasī  

### 013
tuvám etád adhārayaḥ  
kr̥ṣṇā́su róhiṇīṣu ca  
páruṣṇīṣu rúśat páyaḥ  

### 014
ví yád áher ádha tviṣó  
víśve devā́so ákramuḥ  
vidán mr̥gásya tā́m̐ ámaḥ  

### 015
ā́d u me nivaró bhuvad  
vr̥trahā́diṣṭa paúṃsiyam  
ájātaśatrur ástr̥taḥ  

### 016
śrutáṃ vo vr̥trahántamam  
prá śárdhaṃ carṣaṇīnã́m  
ā́ śuṣe rā́dhase mahé  

### 017
ayā́ dhiyā́ ca gavyayā́  
púruṇāman púruṣṭuta  
yát sóme-soma ā́bhavaḥ  

### 018
bodhínmanā íd astu no  
vr̥trahā́ bhū́riāsutiḥ  
śr̥ṇótu śakrá āśíṣam  

### 019
káyā tuváṃ na ūtiyā́  
abhí prá mandase vr̥ṣan  
káyā stotŕ̥bhya ā́ bhara  

### 020
kásya vŕ̥ṣā suté sácā  
niyútvān vr̥ṣabhó raṇat  
vr̥trahā́ sómapītaye  

### 021
abhī́ ṣú ṇas tuváṃ rayím  
mandasānáḥ sahasríṇam  
prayantā́ bodhi dāśúṣe  

### 022
pátnīvantaḥ sutā́ imá  
uśánto yanti vītáye  
apā́ṃ jágmir nicumpuṇáḥ  

### 023
iṣṭā́ hótrā asr̥kṣata  
índraṃ vr̥dhā́so adhvaré  
áchāvabhr̥thám ójasā  

### 024
ihá tyā́ sadhamā́diyā  
hárī híraṇyakeśiyā  
voḷhā́m abhí práyo hitám  

### 025
túbhyaṃ sómāḥ sutā́ imé  
stīrṇám barhír vibhāvaso  
stotŕ̥bhya índram ā́ vaha  

### 026
ā́ te dákṣaṃ ví rocanā́  
dádhad rátnā ví dāśúṣe  
stotŕ̥bhya índram arcata  

### 027
ā́ te dadhāmi indriyám  
ukthā́ víśvā śatakrato  
stotŕ̥bhya indra mr̥̄ḷaya+  

### 028
bhadrám-bhadraṃ na ā́ bhara  
íṣam ū́rjaṃ śatakrato  
yád indra mr̥̄ḷáyāsi+ naḥ  

### 029
sá no víśvāni ā́ bhara  
suvitā́ni śatakrato  
yád indra mr̥̄ḷáyāsi+ naḥ  

### 030
tuvā́m íd vr̥trahantama  
sutā́vanto havāmahe  
yád indra mr̥̄ḷáyāsi+ naḥ  

### 031
úpa no háribhiḥ sutáṃ  
yāhí madānãm pate  
úpa no háribhiḥ sutám  

### 032
dvitā́ yó vr̥trahántamo  
vidá índraḥ śatákratuḥ  
úpa no háribhiḥ sutám  

### 033
tváṃ hí vr̥trahann eṣãm  
pātā́ sómānãm ási  
úpa no háribhiḥ sutám  

### 034
índra iṣé dadātu na  
r̥bhukṣáṇam r̥bhúṃ rayím  
vājī́ dadātu vājínam  

## 094
### 001
gaúr dhayati marútãṃ  
śravasyúr mātā́ maghónām  
yuktā́ váhnī ráthānãm  

### 002
yásyā devā́ upásthe  
vratā́ víśve dhāráyante  
sū́riyāmā́sā dr̥śé kám  

### 003
tát sú no víśve aryá ā́  
sádā gr̥ṇanti kārávaḥ  
marútaḥ sómapītaye  

### 004
ásti sómo ayáṃ sutáḥ  
píbanti asya marútaḥ  
utá svarā́jo aśvínā  

### 005
píbanti mitró aryamā́  
tánā pūtásya váruṇaḥ  
triṣadhasthásya jā́vataḥ  

### 006
utó nú asya jóṣam ā́m̐  
índraḥ sutásya gómataḥ  
prātár hóteva matsati  

### 007
kád atviṣanta sūráyas  
tirá ā́pa iva srídhaḥ  
árṣanti pūtádakṣasaḥ  

### 008
kád vo adyá mahā́nãṃ  
devā́nãm ávo vr̥ṇe  
tmánā ca dasmávarcasām  

### 009
ā́ yé víśvā pā́rthivāni  
papráthan rocanā́ diváḥ  
marútaḥ sómapītaye  

### 010
tiyā́n nú pūtádakṣaso  
divó vo maruto huve  
asyá sómasya pītáye  

### 011
tiyā́n nú yé ví ródasī  
tastabhúr marúto huve  
asyá sómasya pītáye  

### 012
tiyáṃ nú mā́rutaṃ gaṇáṃ  
giriṣṭhā́ṃ vŕ̥ṣaṇaṃ huve  
asyá sómasya pītáye  

## 095
### 001
ā́ tvā gíro rathī́r iva  
ásthuḥ sutéṣu girvaṇaḥ  
abhí tvā sám anūṣata  
índra vatsáṃ ná mātáraḥ  

### 002
ā́ tvā śukrā́ acucyavuḥ  
sutā́sa indra girvaṇaḥ  
píbā tú asya ándhasa  
índra víśvāsu te hitám  

### 003
píbā sómam mádāya kám  
índra śyenā́bhr̥taṃ sutám  
tuváṃ hí śáśvatīnãm  
pátī rā́jā viśā́m ási  

### 004
śrudhī́ hávaṃ tiraściyā́  
índra yás tvā saparyáti  
suvī́riyasya gómato  
rāyás pūrdhi mahā́m̐ asi  

### 005
índra yás te návīyasīṃ  
gíram mandrā́m ájījanat  
cikitvínmanasaṃ dhíyam  
pratnā́m r̥tásya pipyúṣīm  

### 006
tám u ṣṭavāma yáṃ gíra  
índram ukthā́ni vāvr̥dhúḥ  
purū́ṇi asya paúṃsiyā  
síṣāsanto vanāmahe  

### 007
éto nu índraṃ stávāma  
śuddháṃ śuddhéna sā́manā  
śuddhaír ukthaír vāvr̥dhvā́ṃsaṃ  
śuddhá āśī́rvān mamattu  

### 008
índra śuddhó na ā́ gahi  
śuddháḥ śuddhā́bhir ūtíbhiḥ  
śuddhó rayíṃ ní dhāraya  
śuddhó mamaddhi somiyáḥ  

### 009
índra śuddhó hí no rayíṃ  
śuddhó rátnāni dāśúṣe  
śuddhó vr̥trā́ṇi jighnase  
śuddhó vā́jaṃ siṣāsasi  

## 096
### 001
asmā́ uṣā́sa ā́tiranta yā́mam  
índrāya náktam ū́rmiyāḥ suvā́caḥ  
asmā́ ā́po mātáraḥ saptá tasthur  
nŕ̥bhyas tárāya síndhavaḥ supārā́ḥ  

### 002
átividdhā vithuréṇā cid ástrā  
tríḥ saptá sā́nu sáṃhitā girīṇā́m  
ná tád devó ná mártiyas tuturyād  
yā́ni právr̥ddho vr̥ṣabháś cakā́ra  

### 003
índrasya vájra āyasó nímiśla  
índrasya bāhuvór bhū́yiṣṭham ójaḥ  
śīrṣánn índrasya krátavo nireká  
āsánn éṣanta śrútiyā upāké  

### 004
mánye tvā yajñíyaṃ yajñíyānām  
mánye tvā cyávanam ácyutānām  
mánye tvā sátvanām indra ketúm  
mánye tvā vr̥ṣabháṃ carṣaṇīnā́m  

### 005
ā́ yád vájram bāhuvór indra dhátse  
madacyútam áhaye hántavā́ u  
prá párvatā ánavanta prá gā́vaḥ  
prá brahmā́ṇo abhinákṣanta índram  

### 006
tám u ṣṭavāma yá imā́ jajā́na  
víśvā jātā́ni ávarāṇi asmāt  
índreṇa mitráṃ didhiṣema gīrbhír  
úpo námobhir vr̥ṣabháṃ viśema  

### 007
vr̥trásya tvā śvasáthād ī́ṣamāṇā  
víśve devā́ ajahur yé sákhāyaḥ  
marúdbhir indra sakhiyáṃ te astu  
áthemā́ víśvāḥ pŕ̥tanā jayāsi  

### 008
tríḥ ṣaṣṭís tvā marúto vāvr̥dhānā́  
usrā́ iva rāśáyo yajñíyāsaḥ  
úpa tvémaḥ kr̥dhí no bhāgadhéyaṃ  
śúṣmaṃ ta enā́ havíṣā vidhema  

### 009
tigmám ā́yudham marútām ánīkaṃ  
kás ta indra práti vájraṃ dadharṣa  
anāyudhā́so ásurā adevā́ś  
cakréṇa tā́m̐ ápa vapa r̥jīṣin  

### 010
mahá ugrā́ya taváse suvr̥ktím  
prá īraya śivátamāya paśváḥ  
gírvāhase gíra índrāya pūrvī́r  
dhehí tanúve kuvíd aṅgá védat  

### 011
ukthávāhase vibhúve manīṣā́ṃ  
drúṇā ná pārám īrayā nadī́nām  
ní spr̥śa dhiyā́ tanúvi śrutásya  
júṣṭatarasya kuvíd aṅgá védat  

### 012
tád viviḍḍhi yát ta índro jújoṣat  
stuhí suṣṭutíṃ námasā́ vivāsa  
úpa bhūṣa jaritar mā́ ruvaṇyaḥ  
śrāváyā vā́caṃ kuvíd aṅgá védat  

### 013
áva drapsó aṃśumátīm atiṣṭhad  
iyānáḥ kr̥ṣṇó daśábhiḥ sahásraiḥ  
ā́vat tám índraḥ śáciyā dhámantam  
ápa snéhitīr nr̥máṇā adhatta  

### 014
drapsám apaśyaṃ víṣuṇe cárantam  
upahvaré nadíyo aṃśumátyāḥ  
nábho ná kr̥ṣṇám avatasthivā́ṃsam  
íṣyāmi vo vr̥ṣaṇo yúdhyatājaú  

### 015
ádha drapsó aṃśumátyā upásthe  
ádhārayat tanúvaṃ titviṣāṇáḥ  
víśo ádevīr abhí ācárantīr  
bŕ̥haspátinā yujéndraḥ sasāhe  

### 016
tuváṃ ha tyát saptábhyo jā́yamāno  
aśatrúbhyo abhavaḥ śátrur indra  
gūḷhé dyā́vāpr̥thivī́ ánv avindo  
vibhumádbhyo bhúvanebhyo ráṇaṃ dhāḥ  

### 017
tuváṃ ha tyád apratimānám ójo  
vájreṇa vajrin dhr̥ṣitó jaghantha  
tváṃ śúṣṇasya ávātiro vádhatrais  
tuváṃ gā́ indra śáciyéd avindaḥ  

### 018
tuváṃ ha tyád vr̥ṣabha carṣaṇīnā́ṃ  
ghanó vr̥trā́ṇāṃ taviṣó babhūtha  
tuváṃ síndhūm̐r asr̥jas tastabhānā́n  
tuvám apó ajayo dāsápatnīḥ  

### 019
sá sukrátū ráṇitā yáḥ sutéṣu  
ánuttamanyur yó áheva revā́n  
yá éka ín nári ápāṃsi kártā  
sá vr̥trahā́ práti íd anyám āhuḥ  

### 020
sá vr̥trahā́ índaraś+ carṣaṇīdhŕ̥t  
táṃ suṣṭutiyā́ háviyaṃ huvema  
sá prāvitā́ maghávā no 'dhivaktā́  
sá vā́jasya śravasíyasya dātā́  

### 021
sá vr̥trahā́ índara+ r̥bhukṣā́ḥ  
sadyó jajñānó háviyo babhūva  
kr̥ṇvánn ápāṃsi náriyā purū́ṇi  
sómo ná pītó háviyaḥ sákhibhyaḥ  

## 097
### 001
yā́ indra bhúja ā́bharaḥ  
súvarvām̐ ásurebhiyaḥ  
stotā́ram ín maghavann asya vardhaya  
yé ca tvé vr̥ktábarhiṣaḥ  

### 002
yám indra dadhiṣé tuvám  
áśvaṃ gā́m bhāgám ávyayam  
yájamāne sunvatí dákṣiṇāvati  
tásmin táṃ dhehi mā́ paṇaú  

### 003
yá indra sásti avrató  
anuṣvā́pam ádevayuḥ  
svaíḥ ṣá évair mumurat póṣiyaṃ rayíṃ  
sanutár dhehi táṃ tátaḥ  

### 004
yác chakrā́si parāváti  
yád arvāváti vr̥trahan  
átas tvā gīrbhír dyugád indra keśíbhiḥ  
sutā́vām̐ ā́ vivāsati  

### 005
yád vā́si rocané diváḥ  
samudrásyā́dhi viṣṭápi  
yát pā́rthive sádane vr̥trahantama  
yád antárikṣa ā́ gahi  

### 006
sá naḥ sómeṣu somapāḥ  
sutéṣu śavasas pate  
mādáyasva rā́dhasā sūnŕ̥tāvata  
índra rāyā́ párīṇasā  

### 007
mā́ na indra párā vr̥ṇag  
bhávā naḥ sadhamā́diyaḥ  
tuváṃ na ūtī́ tuvám ín na ā́piyam  
mā́ na indra párā vr̥ṇak  

### 008
asmé indra sácā suté  
ní ṣadā pītáye mádhu  
kr̥dhī́ jaritré maghavann ávo mahád  
asmé indra sácā suté  

### 009
ná tvā devā́sa āśata  
ná mártiyāso adrivaḥ  
víśvā jātā́ni śávasābhibhū́r asi  
ná tvā devā́sa āśata  

### 010
víśvāḥ pŕ̥tanā abhibhū́taraṃ náraṃ  
sajū́s tatakṣur índraṃ jajanúś ca rājáse  
krátvā váriṣṭhaṃ vára āmúrim utá  
ugrám ójiṣṭhaṃ tavásaṃ tarasvínam  

### 011
sám īṃ rebhā́so asvarann  
índraṃ sómasya pītáye  
súvarpatiṃ yád īṃ vr̥dhé  
dhr̥távrato hí ójasā sám ūtíbhiḥ  

### 012
nemíṃ namanti cákṣasā  
meṣáṃ víprā abhisvárā  
sudītáyo vo adrúho ápi kárṇe  
tarasvínaḥ sám ŕ̥kvabhiḥ  

### 013
tám índraṃ johavīmi maghávānam ugráṃ  
satrā́ dádhānam ápratiṣkutaṃ śávāṃsi  
máṃhiṣṭho gīrbhír ā́ ca yajñíyo vavártad  
rāyé no víśvā supáthā kr̥ṇotu vajrī́  

### 014
tuvám púra indara+ cikíd enā  
ví ójasā śaviṣṭha śakra nāśayádhyai  
tuvád víśvāni bhúvanāni vajrin  
dyā́vā rejete pr̥thivī́ ca bhīṣā́  

### 015
tán ma r̥tám indra śūra citra pātu  
apó ná vajrin duritā́ti parṣi bhū́ri  
kadā́ na indra rāyá ā́ daśasyer  
viśvápsnyasya spr̥hayā́yiyasya rājan  

## 098
### 001
índrāya sā́ma gāyata  
víprāya br̥haté br̥hát  
dharmakŕ̥te vipaścíte panasyáve  

### 002
tuvám indrābhibhū́r asi  
tuváṃ sū́ryam arocayaḥ  
viśvákarmā viśvádevo mahā́m̐ asi  

### 003
vibhrā́jañ jyótiṣā súvar  
ágacho rocanáṃ diváḥ  
devā́s ta indra sakhiyā́ya yemire  

### 004
ā́ indra no gadhi priyáḥ  
satrājíd ágohiyaḥ  
girír ná viśvátas pr̥thúḥ pátir diváḥ  

### 005
abhí hí satya somapā  
ubhé babhū́tha ródasī  
índrā́si sunvató vr̥dháḥ pátir diváḥ  

### 006
tuváṃ hí śáśvatīnãm  
índra dartā́ purā́m ási  
hantā́ dásyor mánor vr̥dháḥ pátir diváḥ  

### 007
ádhā hí indra girvaṇa  
úpa tvā kā́mān maháḥ sasr̥jmáhe  
udéva yánta udábhiḥ  

### 008
vã́r ṇá tvā yaviyā́bhir  
várdhanti śūra bráhmāṇi  
vāvr̥dhvā́ṃsaṃ cid adrivo divé-dive  

### 009
yuñjánti hárī iṣirásya gā́thayā  
uraú rátha urúyuge  
indravā́hā vacoyújā  

### 010
tuváṃ na indra ā́ bharam̐  
ójo nr̥mṇáṃ śatakrato vicarṣaṇe  
ā́ vīrám pr̥tanāṣáham  

### 011
tuváṃ hí naḥ pitā́ vaso  
tuvám mātā́ śatakrato babhū́vitha  
ádhā te sumnám īmahe  

### 012
tuvā́ṃ śuṣmin puruhūta vājayántam  
úpa bruve śatakrato  
sá no rāsva suvī́riyam  

## 099
### 001
tuvā́m idā́ hiyó náro  
ápīpyan vajrin bhū́rṇayaḥ  
sá indra stómavāhasām ihá śrudhi  
úpa svásaram ā́ gahi  

### 002
mátsvā suśipra harivas tád īmahe  
tvé ā́ bhūṣanti vedhásaḥ  
táva śrávāṃsi upamā́ni ukthíyā  
sutéṣu indra girvaṇaḥ  

### 003
śrā́yanta iva sū́riyaṃ  
víśvéd índrasya bhakṣata  
vásūni jāté jánamāna ójasā  
práti bhāgáṃ ná dīdhima  

### 004
ánarśarātiṃ vasudā́m úpa stuhi  
bhadrā́ índrasya rātáyaḥ  
só asya kā́maṃ vidható ná roṣati  
máno dānā́ya codáyan  

### 005
tuvám indra prátūrtiṣu  
abhí víśvā asi spŕ̥dhaḥ  
aśastihā́ janitā́ viśvatū́r asi  
tuváṃ tūrya taruṣyatáḥ  

### 006
ánu te śúṣmaṃ turáyantam īyatuḥ  
kṣoṇī́ śíśuṃ ná mātárā  
víśvās te spŕ̥dhaḥ śnathayanta† manyáve  
vr̥tráṃ yád indra tū́rvasi  

### 007
itá ūtī́ vo ajáram  
prahetā́ram áprahitam  
āśúṃ jétāraṃ hétāraṃ rathī́tamam  
átūrtaṃ tugriyāvŕ̥dham  

### 008
iṣkartā́ram ániṣkr̥taṃ sáhaskr̥taṃ  
śatámūtiṃ śatákratum  
samānám índram ávase havāmahe  
vásavānaṃ vasūjúvam  

## 100
### 001
ayáṃ ta emi tanúvā purástād  
víśve devā́ abhí mā yanti paścā́t  
yadā́ máhyaṃ dī́dharo bhāgám indra  
ā́d ín máyā kr̥ṇavo vīríyāṇi  

### 002
dádhāmi te mádhuno bhakṣám ágre  
hitás te bhāgáḥ sutó astu sómaḥ  
ásaś ca tváṃ dakṣiṇatáḥ sákhā me  
ádhā vr̥trā́ṇi jaṅghanāva bhū́ri  

### 003
prá sú stómam bharata vājayánta  
índrāya satyáṃ yádi satyám ásti  
néndro astī́ti néma u tva āha  
ká īṃ dadarśa kám abhí ṣṭavāma  

### 004
ayám asmi jaritaḥ páśya mehá  
víśvā jātā́ni abhí asmi mahnā́  
r̥tásya mā pradíśo vardhayanti  
ādardiró bhúvanā dardarīmi  

### 005
ā́ yán mā venā́ áruhann r̥tásyam̐  
ékam ā́sīnaṃ haryatásya pr̥ṣṭhé  
mánaś cin me hr̥dá ā́ práty avocad  
ácikradañ chíśumantaḥ sákhāyaḥ  

### 006
víśvét tā́ te sávaneṣu pravā́ciyā  
yā́ cakártha maghavann indra sunvaté  
pā́rāvataṃ yát purusambhr̥táṃ vásu  
apā́vr̥ṇoḥ śarabhā́ya ŕ̥ṣibandhave  

### 007
prá nūnáṃ dhāvatā pŕ̥thaṅ  
néhá yó vo ávāvarīt  
ní ṣīṃ vr̥trásya mármaṇi  
vájram índro apīpatat  

### 008
mánojavā áyamāna  
āyasī́m atarat púram  
dívaṃ suparṇó gatvā́ya  
sómaṃ vajríṇa ā́bharat  

### 009
samudré antáḥ śayata  
udnā́ vájro abhī́vr̥taḥ  
bháranti asmai saṃyátaḥ  
puráḥprasravaṇā balím  

### 010
yád vā́g vádanti avicetanā́ni  
rā́ṣṭrī devā́nāṃ niṣasā́da mandrā́  
cátasra ū́rjaṃ duduhe páyāṃsi  
kúva svid asyāḥ paramáṃ jagāma  

### 011
devī́ṃ vā́cam ajanayanta devā́s  
tā́ṃ viśvárūpāḥ paśávo vadanti  
sā́ no mandrā́ íṣam ū́rjaṃ dúhānā  
dhenúr vā́g asmā́n úpa súṣṭutaítu  

### 012
sákhe viṣṇo vitaráṃ ví kramasva  
diyaúr dehí lokáṃ vájrāya viṣkábhe  
hánāva vr̥tráṃ riṇácāva síndhūn  
índrasya yantu prasavé vísr̥ṣṭāḥ  

## 101
### 001
ŕ̥dhag itthā́ sá mártiyaḥ  
śaśamé devátātaye  
yó nūnám mitrā́váruṇāv abhíṣṭaya  
ācakré havyádātaye  

### 002
várṣiṣṭhakṣatrā urucákṣasā nárā  
rā́jānā dīrghaśrúttamā  
tā́ bāhútā ná daṃsánā ratharyataḥ  
sākáṃ sū́ryasya raśmíbhiḥ  

### 003
prá yó vām mitrāvaruṇā  
ajiró dūtó ádravat  
áyaḥśīrṣā máderaghuḥ  

### 004
ná yáḥ sampŕ̥che ná púnar hávītave  
ná saṃvādā́ya rámate  
tásmān no adyá sámr̥ter uruṣyatam  
bāhúbhyāṃ na uruṣyatam  

### 005
prá mitrā́ya prá aryamṇé  
sacathíyam r̥tāvaso  
varūthíyaṃ váruṇe chándiyaṃ váca  
stotráṃ rā́jasu gāyata  

### 006
té hinvire aruṇáṃ jéniyaṃ vásu  
ékam putráṃ tisr̥̄ṇã́m  
té dhā́māni amŕ̥tā mártiyānãm  
ádabdhā abhí cakṣate  

### 007
ā́ me vácāṃsi údyatā  
dyumáttamāni kártuvā  
ubhā́ yātaṃ nāsatiyā sajóṣasā  
práti havyā́ni vītáye  

### 008
rātíṃ yád vām arakṣásaṃ hávāmahe  
yuvā́bhyāṃ vājinīvasū  
prā́cīṃ hótrām pratirántāv itaṃ narā  
gr̥ṇānā́ jamádagninā  

### 009
ā́ no yajñáṃ divispŕ̥śaṃ  
vā́yo yāhí sumánmabhiḥ  
antáḥ pavítra upári śriṇānó°  
ayáṃ śukró ayāmi te  

### 010
véti adhvaryúḥ pathíbhī rájiṣṭhaiḥ  
práti havyā́ni vītáye  
ádhā niyutva ubháyasya naḥ piba  
śúciṃ sómaṃ gávāśiram  

### 011
báṇ mahā́m̐ asi sūriya  
báḷ āditya mahā́m̐ asi  
mahás te sató mahimā́ panasyate  
addhā́ deva mahā́m̐ asi  

### 012
báṭ sūriya · śrávasā mahā́m̐ asi  
satrā́ deva mahā́m̐ asi  
mahnā́ devā́nām asuryàḥ puróhito  
vibhú jyótir ádābhiyam  

### 013
iyáṃ yā́ nī́cī arkíṇī  
rūpā́ róhiṇiyā kr̥tā́  
citrā́ iva práti adarśi āyatī́  
antár daśásu bāhúṣu  

### 014
prajā́ ha tisró atiā́yam īyur  
ní anyā́ arkám abhíto viviśre  
br̥hád dha tasthau bhúvaneṣu antáḥ  
pávamāno haríta ā́ viveśa  

### 015
mātā́ rudrā́ṇāṃ duhitā́ vásūnāṃ  
svásādityā́nām amŕ̥tasya nā́bhiḥ  
prá nú vocaṃ cikitúṣe jánāya  
mā́ gā́m ánāgām áditiṃ vadhiṣṭa  

### 016
vacovídaṃ vā́cam udīráyantīṃ  
víśvābhir dhībhír upatíṣṭhamānām  
devī́ṃ devébhyaḥ pári eyúṣīṃ gā́m  
ā́ māvr̥kta mártiyo dabhrácetāḥ  

## 102
### 001
tuvám agne br̥hád váyo  
dádhāsi deva dāśúṣe  
kavír gr̥hápatir yúvā  

### 002
sá na ī́ḷānayā sahá  
devā́m̐ agne duvasyúvā  
cikíd vibhānav ā́ vaha  

### 003
tváyā ha svid yujā́ vayáṃ  
códiṣṭhena yaviṣṭhiya  
abhí ṣmo vā́jasātaye  

### 004
aurvabhr̥guvác chúcim  
apnavānavád ā́ huve  
agníṃ samudrávāsasam  

### 005
huvé vā́tasvanaṃ kavím  
parjányakrandiyaṃ sáhaḥ  
agníṃ samudrávāsasam  

### 006
ā́ saváṃ savitúr yathā  
bhágasyeva bhujíṃ huve  
agníṃ samudrávāsasam  

### 007
agníṃ vo vr̥dhántam  
adhvarā́ṇām purūtámam  
áchā náptre sáhasvate  

### 008
ayáṃ yáthā na ābhúvat  
tváṣṭā rūpéva tákṣiyā  
asyá krátvā yáśasvataḥ  

### 009
ayáṃ víśvā abhí śríyo  
agnír devéṣu patyate  
ā́ vā́jair úpa no gamat  

### 010
víśveṣãm ihá stuhi  
hótr̥̄ṇãṃ yaśástamam  
agníṃ yajñéṣu pūrviyám  

### 011
śīrám pavākáśociṣaṃ+  
jyáyiṣṭho+ yó dámeṣu ā́  
dīdā́ya dīrghaśrúttamaḥ  

### 012
tám árvantaṃ ná sānasíṃ  
gr̥ṇīhí vipra śuṣmíṇam  
mitráṃ ná yātayájjanam  

### 013
úpa tvā jāmáyo gíro  
dédiśatīr haviṣkŕ̥taḥ  
vāyór ánīke asthiran  

### 014
yásya tridhā́tu ávr̥tam  
barhís tasthā́v ásaṃdinam  
ā́paś cin ní dadhā padám  

### 015
padáṃ devásya mīḷhúṣo  
ánādhr̥ṣṭābhir ūtíbhiḥ  
bhadrā́ sū́rya ivopadŕ̥k  

### 016
ágne ghr̥tásya dhītíbhis  
tepānó deva śocíṣā  
ā́ devā́n vakṣi yákṣi ca  

### 017
táṃ tvājananta mātáraḥ  
kavíṃ devā́so aṅgiraḥ  
havyavā́ham ámartiyam  

### 018
prácetasaṃ tuvā kave  
ágne dūtáṃ váreṇiyam  
havyavā́haṃ ní ṣedire  

### 019
nahí me ásti ághniyā  
ná svádhitir vánanvati  
áthaitādŕ̥g bharāmi te  

### 020
yád agne kā́ni kā́ni cid  
ā́ te dā́rūṇi dadhmási  
tā́ juṣasva yaviṣṭhiya  

### 021
yád átti upajíhvikā  
yád vamró atisárpati  
sárvaṃ tád astu te ghr̥tám  

### 022
agním índhāno mánasā  
dhíyaṃ saceta mártiyaḥ  
agním īdhe vivásvabhiḥ  

## 103
### 001
ádarśi gātuvíttamo  
yásmin vratā́ni ādadhúḥ  
úpo ṣú jātám ā́riyasya várdhanam  
agníṃ nakṣanta no gíraḥ  

### 002
prá daívodāso agnír  
devā́m̐ áchā ná majmánā  
ánu mātáram pr̥thivī́ṃ ví vāvr̥te  
tasthaú nā́kasya sā́navi  

### 003
yásmād réjanta kr̥ṣṭáyaś  
carkŕ̥tiyāni kr̥ṇvatáḥ  
sahasrasā́m medhásātāv iva tmánā  
agníṃ dhībhíḥ saparyata  

### 004
prá yáṃ rāyé nínīṣasi  
márto yás te vaso dā́śat  
sá vīráṃ dhatte agna ukthaśaṃsínaṃ  
tmánā sahasrapoṣíṇam  

### 005
sá dr̥̄ḷhé+ cid abhí tr̥ṇatti vā́jam  
árvatā sá dhatte ákṣiti śrávaḥ  
tuvé devatrā́ sádā purūvaso  
víśvā vāmā́ni dhīmahi  

### 006
yó víśvā dáyate vásu  
hótā mandró jánānãm  
mádhor ná pā́trā prathamā́ni asmai  
prá stómā yanti agnáye  

### 007
áśvaṃ ná gīrbhī́ rathíyaṃ sudā́navo  
marmr̥jyánte devayávaḥ  
ubhé toké tánaye dasma viśpate  
párṣi rā́dho maghónãm  

### 008
prá máṃhiṣṭhāya gāyata  
r̥tā́vane br̥haté śukráśociṣe  
úpastutāso agnáye  

### 009
ā́ vaṃsate maghávā vīrávad yáśaḥ  
sámiddho dyumnī́ ā́hutaḥ  
kuvín no asya sumatír návīyasī  
áchā vā́jebhir āgámat  

### 010
práyiṣṭham+ u priyā́ṇãṃ  
stuhí āsāva átithim  
agníṃ ráthānãṃ yámam  

### 011
úditā yó níditā véditā vásu  
ā́ yajñíyo vavártati  
duṣṭárā yásya pravaṇé ná ūrmáyo  
dhiyā́ vā́jaṃ síṣāsataḥ  

### 012
mā́ no hr̥ṇītām átithir  
vásur agníḥ purupraśastá eṣáḥ  
yáḥ suhótā suadhvaráḥ  

### 013
mó té riṣan yé áchaüktibhir vaso  
ágne kébhiś cid évaiḥ  
kīríś cid dhí tvā́m ī́ṭṭe dūtíyāya  
rātáhavyaḥ suadhvaráḥ  

### 014
ā́gne yāhi marútsakhā  
rudrébhiḥ sómapītaye  
sóbharyā úpa suṣṭutím  
mādáyasva súvarṇare  