## 001
### 001
ágre br̥hánn uṣásām ūrdhvó asthān  
nirjaganvā́n támaso jyótiṣā́gāt  
agnír bhānúnā rúśatā suáṅga  
ā́ jātó víśvā sádmāni aprāḥ  

### 002
sá jātó gárbho asi ródasīyor  
ágne cā́rur víbhr̥ta óṣadhīṣu  
citráḥ śíśuḥ pári támāṃsi aktū́n  
prá mātŕ̥bhyo ádhi kánikradat gāḥ  

### 003
víṣṇur itthā́ paramám asya vidvā́ñ  
jātó br̥hánn abhí pāti tr̥tī́yam  
āsā́ yád asya páyo ákrata sváṃ  
sácetaso abhí arcanti átra  

### 004
áta u tvā pitubhŕ̥to jánitrīr  
annāvŕ̥dham práti caranti ánnaiḥ  
tā́ īm práty eṣi púnar anyárūpā  
ási tváṃ vikṣú mā́nuṣīṣu hótā  

### 005
hótāraṃ citráratham adhvarásya  
yajñásya-yajñasya ketúṃ rúśantam  
prátyardhiṃ devásya-devasya mahnā́  
śriyā́ tú agním átithiṃ jánānām  

### 006
sá tú vástrāṇi ádha péśanāni  
vásāno agnír nā́bhā pr̥thivyā́ḥ  
aruṣó jātáḥ padá íḷāyāḥ  
puróhito rājan yakṣīhá devā́n  

### 007
ā́ hí dyā́vāpr̥thivī́ agna ubhé  
sádā putró ná mātárā tatántha  
prá yāhi ácha uśató yaviṣṭha  
átha ā́ vaha sahasyehá devā́n  

## 002
### 001
piprīhí devā́m̐ uśató yaviṣṭha  
vidvā́m̐ r̥tū́m̐r r̥tupate yajehá  
yé daíviyā r̥tvíjas tébhir agne  
tuváṃ hótr̥̄ṇām asi ā́yajiṣṭhaḥ  

### 002
véṣi hotrám utá potráṃ jánānām  
mandhātā́si draviṇodā́ r̥tā́vā  
svā́hā vayáṃ kr̥ṇávāmā havī́ṃṣi  
devó devā́n yajatu agnír árhan  

### 003
ā́ devā́nām ápi pánthām aganma  
yác chaknávāma tád ánu právoḷhum  
agnír vidvā́n sá yajāt séd u hótā  
só adhvarā́n sá r̥tū́n kalpayāti  

### 004
yád vo vayám praminā́ma vratā́ni  
vidúṣāṃ devā áviduṣṭarāsaḥ  
agníṣ ṭád víśvam ā́ pr̥ṇāti vidvā́n  
yébhir devā́m̐ r̥túbhiḥ kalpáyāti  

### 005
yát pākatrā́ mánasā dīnádakṣā  
ná yajñásya manvaté mártiyāsaḥ  
agníṣ ṭád dhótā kratuvíd vijānán  
yájiṣṭho devā́m̐ r̥tuśó yajāti  

### 006
víśveṣāṃ hí adhvarā́ṇām ánīkaṃ  
citráṃ ketúṃ jánitā tvā jajā́na  
sá ā́ yajasva nr̥vátīr ánu kṣā́  
spārhā́ íṣaḥ kṣumátīr viśvájanyāḥ  

### 007
yáṃ tvā dyā́vāpr̥thivī́ yáṃ tvā ā́pas  
tváṣṭā yáṃ tvā sujánimā jajā́na  
pánthām ánu pravidvā́n pitr̥yā́ṇaṃ  
dyumád agne samidhānó ví bhāhi  

## 003
### 001
inó rājann · aratíḥ sámiddho  
raúdro dákṣāya suṣumā́m̐ adarśi  
cikíd ví bhāti bhãsā́ br̥hatā́  
ásiknīm eti rúśatīm apā́jan  

### 002
kr̥ṣṇā́ṃ yád énīm abhí várpasā bhū́j  
janáyan yóṣām br̥hatáḥ pitúr jā́m  
ūrdhvám bhānúṃ sū́riyasya stabhāyán  
divó vásubhir aratír ví bhāti  

### 003
bhadró bhadráyā sácamāna ā́gāt  
svásāraṃ jāró abhí eti paścā́t  
supraketaír dyúbhir agnír vitíṣṭhan  
rúśadbhir várṇair abhí rāmám asthāt  

### 004
asyá yā́māso br̥ható ná vagnū́n  
índhānā agnéḥ sákhiyuḥ śivásya  
ī́ḍyasya vŕ̥ṣṇo br̥hatáḥ suā́so  
bhā́māso yā́man aktávaś cikitre  

### 005
svanā́ ná yásya bhā́māsaḥ pávante  
rócamānasya br̥hatáḥ sudívaḥ  
jyéṣṭhebhir yás téjiṣṭhaiḥ krīḷumádbhir  
várṣiṣṭhebhir bhānúbhir nákṣati dyā́m  

### 006
asyá śúṣmāso dadr̥śānápaver  
jéhamānasya svanayan niyúdbhiḥ  
pratnébhir yó rúśadbhir devátamo  
ví rébhadbhir aratír bhā́ti víbhvā  

### 007
sá ā́ vakṣi máhi na ā́ ca satsi  
diváspr̥thivyór aratír yuvatyóḥ  
agníḥ sutúkaḥ sutúkebhir áśvai  
rábhasvadbhī rábhasvām̐ éhá gamyāḥ  

## 004
### 001
prá te yakṣi prá ta iyarmi mánma  
bhúvo yáthā vándiyo no háveṣu  
dhánvann iva prapā́ asi tvám agna  
iyakṣáve pūráve pratna rājan  

### 002
yáṃ tvā jánāso abhí saṃcáranti  
gā́va uṣṇám iva vrajáṃ yaviṣṭha  
dūtó devā́nām asi mártiyānām  
antár mahā́ṃś carasi rocanéna  

### 003
śíśuṃ ná tvā jéniyaṃ vardháyantī  
mātā́ bibharti sacanasyámānā  
dhánor ádhi pravátā yāsi háryañ  
jígīṣase paśúr ivā́vasr̥ṣṭaḥ  

### 004
mūrā́ amūra ná vayáṃ cikitvo  
mahitvám agne tuvám aṅgá vitse  
śáye vavríś cárati jihváyādán  
rerihyáte yuvatíṃ viśpátiḥ sán  

### 005
kū́cij jāyate sánayāsu návyo  
váne tasthau palitó dhūmáketuḥ  
asnātā́po vr̥ṣabhó ná prá veti  
sácetaso yám praṇáyanta mártāḥ  

### 006
tanūtyájeva táskarā vanargū́  
raśanā́bhir daśábhir abhy àdhītām  
iyáṃ te agne návyasī manīṣā́  
yukṣvā́ ráthaṃ ná śucáyadbhir áṅgaiḥ  

### 007
bráhma ca te jātavedo námaś ca  
iyáṃ ca gī́ḥ sádam íd várdhanī bhūt  
rákṣā ṇo agne tánayāni tokā́  
rákṣotá nas tanúvo áprayuchan  

## 005
### 001
ékaḥ samudró dharúṇo rayīṇā́m  
asmád dhr̥dó bhū́rijanmā ví caṣṭe  
síṣakti ū́dhar niṇiyór upástha  
útsasya mádhye níhitam padáṃ véḥ  

### 002
samānáṃ nīḷáṃ vŕ̥ṣaṇo vásānāḥ  
sáṃ jagmire mahiṣā́ árvatībhiḥ  
r̥tásya padáṃ kaváyo ní pānti  
gúhā nā́māni dadhire párāṇi  

### 003
r̥tāyínī māyínī sáṃ dadhāte  
mitvā́ śíśuṃ jajñatur vardháyantī  
víśvasya nā́bhiṃ cárato dhruvásya  
kavéś cit tántum mánasā viyántaḥ  

### 004
r̥tásya hí vartanáyaḥ sújātam  
íṣo vā́jāya pradívaḥ sácante  
adhīvāsáṃ ródasī vāvasāné  
ghr̥taír ánnair vāvr̥dhāte mádhūnām  

### 005
saptá svásr̥̄r áruṣīr vāvaśānó  
vidvā́n mádhva új jabhārā dr̥śé kám  
antár yeme antárikṣe purājā́  
ichán vavrím avidat pūṣaṇásya  

### 006
saptá maryā́dāḥ kaváyas tatakṣus  
tā́sām ékām íd abhí aṃhuró gāt  
āyór ha skambhá upamásya nīḷé  
pathā́ṃ visargé dharúṇeṣu tasthau  

### 007
ásac ca sác ca paramé víoman  
dákṣasya jánmann áditer upásthe  
agnír ha naḥ prathamajā́ r̥tásya  
pū́rva ā́yuni vr̥ṣabháś ca dhenúḥ  

## 006
### 001
ayáṃ sá yásya śármann ávobhir  
agnér édhate jaritā́ abhíṣṭau  
jyáyiṣṭhebhir+ yó bhānúbhir r̥ṣūṇā́m  
pariéti párivīto vibhā́vā  

### 002
yó bhānúbhir vibhā́vā vibhā́ti  
agnír devébhir r̥tā́vā ájasraḥ  
ā́ yó vivā́ya sakhiyā́ sákhibhyo  
áparihvr̥to átiyo ná sáptiḥ  

### 003
ī́śe yó víśvasyā devávīter  
ī́śe viśvā́yur uṣáso víuṣṭau  
ā́ yásmin manā́ havī́ṃṣi agnā́v  
áriṣṭaratha skabhnā́ti śūṣaíḥ  

### 004
śūṣébhir vr̥dhó juṣāṇó arkaír  
devā́m̐ áchā raghupátvā jigāti  
mandró hótā sá juhúvā yájiṣṭhaḥ  
sámmiślo agnír ā́ jigharti devā́n  

### 005
tám usrā́m índraṃ ná réjamānam  
agníṃ gīrbhír námobhir ā́ kr̥ṇudhvam  
ā́ yáṃ víprāso matíbhir gr̥ṇánti  
jātávedasaṃ juhúvaṃ sahā́nām  

### 006
sáṃ yásmin víśvā vásūni jagmúr  
vā́je ná áśvāḥ sáptīvanta évaiḥ  
asmé ūtī́r índaravātatamā+  
arvācīnā́ agna ā́ kr̥ṇuṣva  

### 007
ádhā hí agne mahnā́ niṣádyā  
sadyó jajñānó háviyo babhū́tha  
táṃ te devā́so ánu kétam āyann  
ádhāvardhanta prathamā́sa ū́māḥ  

## 007
### 001
suastí no divó agne pr̥thivyā́  
viśvā́yur dhehi yajáthāya deva  
sácemahi táva dasma praketaír  
uruṣyā́ ṇa urúbhir deva śáṃsaiḥ  

### 002
imā́ agne matáyas túbhya° jātā́  
góbhir áśvair abhí gr̥ṇanti rā́dhaḥ  
yadā́ te márto ánu bhógam ā́naḍ  
váso dádhāno matíbhiḥ sujāta  

### 003
agním manye pitáram agním āpím  
agním bhrā́taraṃ sádam ít sákhāyam  
agnér ánīkam br̥hatáḥ saparyaṃ  
diví śukráṃ yajatáṃ sū́riyasya  

### 004
sidhrā́ agne dhíyo asmé sánutrīr  
yáṃ trā́yase dáma ā́ nítyahotā  
r̥tā́vā sá rohídaśvaḥ purukṣúr  
dyúbhir asmā áhabhir vāmám astu  

### 005
dyúbhir hitám mitrám iva prayógam  
pratnám r̥tvíjam adhvarásya jārám  
bāhúbhyām agním āyávo 'jananta  
vikṣú hótāraṃ ní asādayanta  

### 006
svayáṃ yajasva diví deva devā́n  
kíṃ te pā́kaḥ kr̥ṇavad ápracetāḥ  
yáthā́yaja r̥túbhir deva devā́n  
evā́ yajasva tanúvaṃ sujāta  

### 007
bhávā no agne avitótá gopā́  
bhávā vayaskŕ̥d utá no vayodhā́ḥ  
rā́svā ca naḥ sumaho havyádātiṃ  
trā́svotá nas tanúvo áprayuchan  

## 008
### 001
prá ketúnā br̥hatā́ yāti agnír  
ā́ ródasī vr̥ṣabhó roravīti  
diváś cid ántām̐ upamā́m̐ úd ānaḷ  
apā́m upásthe mahiṣó vavardha  

### 002
mumóda gárbho vr̥ṣabháḥ kakúdmān  
asremā́ vatsáḥ śímīvām̐ arāvīt  
sá devátāti údyatāni kr̥ṇván  
svéṣu kṣáyeṣu prathamó jigāti  

### 003
ā́ yó mūrdhā́nam pitarór+ árabdha  
ní adhvaré dadhire sū́ro árṇaḥ  
ásya pátmann áruṣīr áśvabudhnā  
r̥tásya yónau tanúvo juṣanta  

### 004
uṣá-uṣo hí vaso ágram éṣi  
tuváṃ yamáyor abhavo vibhā́vā  
r̥tā́ya saptá dadhiṣe padā́ni  
janáyan mitráṃ tanúve suā́yai  

### 005
bhúvaś cákṣur mahá r̥tásya gopā́  
bhúvo váruṇo yád r̥tā́ya véṣi  
bhúvo apã́ṃ nápāj jātavedo  
bhúvo dūtó yásya havyáṃ jújoṣaḥ  

### 006
bhúvo yajñásya rájasaś ca netā́  
yátrā niyúdbhiḥ sácase śivā́bhiḥ  
diví mūrdhā́naṃ dadhiṣe suarṣā́ṃ  
jihvā́m agne cakr̥ṣe havyavā́ham  

### 007
asyá tritáḥ krátunā vavré antár  
ichán dhītím pitúr évaiḥ párasya  
sacasyámānaḥ pitarór+ upásthe  
jāmí bruvāṇá ā́yudhāni veti  

### 008
sá pítriyāṇi ā́yudhāni vidvā́n  
índreṣita āptiyó abhy àyudhyat  
triśīrṣā́ṇaṃ saptáraśmiṃ jaghanvā́n  
tvāṣṭrásya cin níḥ sasr̥je tritó gā́ḥ  

### 009
bhū́rī́d índra udínakṣantam ójo  
ávābhinat sátpatir mányamānam  
tvāṣṭrásya cid viśvárūpasya gónām  
ācakrāṇás trī́ṇi śīrṣā́ párā vark  

## 009
### 001
ā́po hí ṣṭhā́ mayobhúvas  
tā́ na ūrjé dadhātana  
mahé ráṇāya cákṣase  

### 002
yó vaḥ śivátamo rásas  
tásya bhājayatehá naḥ  
uśatī́r iva mātáraḥ  

### 003
tásmā áraṃ gamāma vo  
yásya kṣáyāya jínvatha  
ā́po janáyathā ca naḥ  

### 004
śáṃ no devī́r abhíṣṭaya  
ā́po bhavantu pītáye  
śáṃ yór abhí sravantu naḥ  

### 005
ī́śānā vā́riyāṇãṃ  
kṣáyantīś carṣaṇīnã́m  
apó yācāmi bheṣajám  

### 006
apsú me sómo abravīd  
antár víśvāni bheṣajā́  
agníṃ ca viśváśambhuvam  

### 007
ā́paḥ pr̥ṇītá bheṣajáṃ  
várūthaṃ tanúve máma  
jiyók ca sū́riyaṃ dr̥śé  

### 008
idám āpaḥ prá vahata  
yát kíṃ ca duritám máyi  
yád vāhám abhidudróha  
yád vā śepá utā́nr̥tam  

### 009
ā́po adyā́nv acāriṣaṃ  
rásena sám agasmahi  
páyasvān agna ā́ gahi  
tám mā sáṃ sr̥ja várcasā  

## 010
### 001
ó cit sákhāyaṃ sakhiyā́ vavr̥tyāṃ  
tiráḥ purū́ cid arṇaváṃ jaganvā́n  
pitúr nápātam ā́ dadhīta vedhā́  
ádhi kṣámi prataráṃ dī́dhiyānaḥ  

### 002
ná te sákhā sakhiyáṃ vaṣṭi etát  
sálakṣmā yád víṣurūpā bhávāti  
mahás putrā́so ásurasya vīrā́  
divó dhartā́ra urviyā́ pári khyan  

### 003
uśánti ghā té amŕ̥tāsa etád  
ékasya cit tyajásam mártiyasya  
ní te máno mánasi dhāyi asmé  
jányuḥ pátis tanúvam ā́ viviśyāḥ  

### 004
ná yát purā́ cakr̥mā́ kád dha nūnám  
r̥tā́ vádanto ánr̥taṃ rapema  
gandharvó apsú ápiyā ca yóṣā  
sā́ no nā́bhiḥ paramáṃ jāmí tán nau  

### 005
gárbhe nú nau janitā́ dámpatī kar  
devás tváṣṭā savitā́ viśvárūpaḥ  
nákir asya prá minanti vratā́ni  
véda nāv asyá pr̥thivī́ utá dyaúḥ  

### 006
kó asyá veda prathamásya áhnaḥ  
ká īṃ dadarśa ká ihá prá vocat  
br̥hán mitrásya váruṇasya dhā́ma  
kád u brava āhano vī́ciyā nr̥̄́n  

### 007
yamásya mā yamíyaṃ kā́ma ā́gan  
samāné yónau sahaśéyiyāya  
jāyéva pátye tanúvaṃ riricyāṃ  
ví cid vr̥heva ráthiyeva cakrā́  

### 008
ná tiṣṭhanti ná ní miṣanti eté  
devā́nāṃ spáśa ihá yé cáranti  
anyéna mád āhano yāhi tū́yaṃ  
téna ví vr̥ha ráthiyeva cakrā́  

### 009
rā́trībhir asmā áhabhir daśasyet  
sū́ryasya cákṣur múhur ún mimīyāt  
divā́ pr̥thivyā́ mithunā́ sábandhū  
yamī́r yamásya bibhr̥yād ájāmi  

### 010
ā́ ghā tā́ gachān úttarā yugā́ni  
yátra jāmáyaḥ kr̥ṇávann ájāmi  
úpa barbr̥hi vr̥ṣabhā́ya bāhúm  
anyám ichasva subhage pátim mát  

### 011
kím bhrā́tāsad yád anāthám bhávāti  
kím u svásā yán nírr̥tir nigáchāt  
kā́mamūtā bahú etád rapāmi  
tanúvā me tanúvaṃ sám pipr̥gdhi  

### 012
ná vā́ u te tanúvā tanúvaṃ sám papr̥cyām  
pāpám āhur yáḥ svásāraṃ nigáchāt  
anyéna mát pramúdaḥ kalpayasva  
ná te bhrā́tā subhage vaṣṭi etát  

### 013
bató batāsi yama  
naívá te máno hŕ̥dayaṃ cāvidāma  
anyā́ kíla tvā́ṃ kakṣíyeva yuktám  
pári ṣvajāte líbujeva vr̥kṣám  

### 014
anyám ū ṣú tváṃ yami anyá u tvā́m  
pári ṣvajāte líbujeva vr̥kṣám  
tásya vā tvám mána ichā́ sá vā táva  
ádhā kr̥ṇuṣva saṃvídaṃ súbhadrām  

## 011
### 001
vŕ̥ṣā vŕ̥ṣṇe duduhe dóhasā diváḥ  
páyāṃsi yahvó áditer ádābhiyaḥ  
víśvaṃ sá veda váruṇo yáthā dhiyā́  
sá yajñíyo yajatu yajñíyām̐ r̥tū́n  

### 002
rápad gandharvī́r ápiyā ca yóṣaṇā  
nadásya nādé pári pātu me mánaḥ  
iṣṭásya mádhye áditir ní dhātu no  
bhrā́tā no jyeṣṭháḥ prathamó ví vocati  

### 003
só cin nú bhadrā́ kṣumátī yáśasvatī  
uṣā́ uvāsa mánave súvarvatī  
yád īm uśántam uśatā́m ánu krátum  
agníṃ hótāraṃ vidáthāya jī́janan  

### 004
ádha tyáṃ drapsáṃ vibhúvaṃ vicakṣaṇáṃ  
vír ā́bharad iṣitáḥ śyenó adhvaré  
yádī víśo vr̥ṇáte dasmám ā́riyā  
agníṃ hótāram ádha dhī́r ajāyata  

### 005
sádāsi raṇvó yávaseva púṣyate  
hótrābhir agne mánuṣaḥ suadhvaráḥ  
víprasya vā yác chaśamāná ukthíyaṃ  
vā́jaṃ sasavā́m̐ upayā́si bhū́ribhiḥ  

### 006
úd īraya pitárā jārá ā́ bhágam  
íyakṣati haryató hr̥ttá iṣyati  
vívakti váhniḥ suapasyáte makhás  
taviṣyáte ásuro vépate matī́  

### 007
yás te agne sumatím márto ákṣat  
sáhasaḥ sūno áti sá prá śr̥ṇve  
íṣaṃ dádhāno váhamāno áśvair  
ā́ sá dyumā́m̐ ámavān bhūṣati dyū́n  

### 008
yád agna eṣā́ sámitir bhávāti  
devī́ devéṣu yajatā́ yajatra  
rátnā ca yád vibhájāsi svadhāvo  
bhāgáṃ no átra vásumantaṃ vītāt  

### 009
śrudhī́ no agne sádane sadhásthe  
yukṣvā́ rátham amŕ̥tasya dravitnúm  
ā́ no vaha ródasī deváputre  
mā́kir devā́nām ápa bhūr ihá syāḥ  

## 012
### 001
dyā́vā ha kṣā́mā prathamé r̥téna  
abhiśrāvé bhavataḥ satyavā́cā  
devó yán mártān yajáthāya kr̥ṇván  
sī́dad dhótā pratiáṅ svám ásuṃ yán  

### 002
devó devā́n · paribhū́r r̥téna  
váhā no havyám prathamáś cikitvā́n  
dhūmáketuḥ samídhā bhā́r̥jīko  
mandró hótā nítyo vācā́ yájīyān  

### 003
svā́vr̥g devásya amŕ̥taṃ yádī gór  
áto jātā́so dhārayanta urvī́  
víśve devā́ ánu tát te yájur gur  
duhé yád énī diviyáṃ ghr̥táṃ vā́ḥ  

### 004
árcāmi vāṃ várdhāyā́po ghr̥tasnū  
dyā́vābhūmī śr̥ṇutáṃ rodasī me  
áhā yád dyā́vo ásunītim áyan  
mádhvā no átra pitárā śiśītām  

### 005
kíṃ svin no rā́jā jagr̥he kád asya  
áti vratáṃ cakr̥mā kó ví veda  
mitráś cid dhí ṣmā juhurāṇó devā́ñ  
chlóko ná yātā́m ápi vā́jo ásti  

### 006
durmántu átra amŕ̥tasya nā́ma  
sálakṣmā yád víṣurūpā bhávāti  
yamásya yó manávate sumántu  
ágne tám r̥ṣva pāhi áprayuchan  

### 007
yásmin devā́ vidáthe mādáyante  
vivásvataḥ sádane dhāráyante  
sū́rye jyótir ádadhur māsí aktū́n  
pári dyotaníṃ carato ájasrā  

### 008
yásmin devā́ mánmani saṃcáranti  
apīcíye ná vayám asya vidma  
mitró no átra áditir ánāgān  
savitā́ devó váruṇāya vocat  

### 009
śrudhī́ no agne sádane sadhásthe  
yukṣvā́ rátham amŕ̥tasya dravitnúm  
ā́ no vaha ródasī deváputre  
mā́kir devā́nām ápa bhūr ihá syāḥ  

## 013
### 001
yujé vām bráhma pūrviyáṃ námobhir  
ví ślóka etu pathíyeva sūréḥ  
śr̥ṇvántu víśve amŕ̥tasya putrā́  
ā́ yé dhā́māni diviyā́ni tasthúḥ  

### 002
yamé iva yátamāne yád aítam  
prá vām bharan mā́nuṣā devayántaḥ  
ā́ sīdataṃ svám ulokáṃ† vídāne  
suāsasthé bhavatam índave naḥ  

### 003
páñca padā́ni rupó ánv arohaṃ  
cátuṣpadīm ánu emi vraténa  
akṣáreṇa · práti mima etā́m  
r̥tásya nā́bhāv ádhi sám punāmi  

### 004
devébhiyaḥ kám avr̥ṇīta mr̥tyúm  
prajā́yai kám amŕ̥taṃ nā́vr̥ṇīta  
bŕ̥haspátiṃ yajñám akr̥ṇvatá ŕ̥ṣim  
priyā́ṃ yamás tanúvam prā́rirecīt  

### 005
saptá kṣaranti śíśave marútvate  
pitré putrā́so ápy avīvatann r̥tám  
ubhé íd asya ubháyasya rājata  
ubhé yatete ubháyasya puṣyataḥ  

## 014
### 001
pareyivā́ṃsam praváto mahī́r ánu  
bahúbhyaḥ pánthām anupaspaśānám  
vaivasvatáṃ saṃgámanaṃ jánānāṃ  
yamáṃ rā́jānaṃ havíṣā duvasya  

### 002
yamó no gātúm prathamó viveda  
naíṣā́ gávyūtir ápabhartavā́ u  
yátrā naḥ pū́rve pitáraḥ pareyúr  
enā́ jajñānā́ḥ pathíyā ánu svā́ḥ  

### 003
mā́talī kavyaír yamó áṅgirobhir  
bŕ̥haspátir ŕ̥kvabhir vāvr̥dhānáḥ  
yā́ṃś ca devā́ vāvr̥dhúr yé ca devā́n  
svā́hā anyé svadháyānyé madanti  

### 004
imáṃ yama prastarám ā́ hí sī́da  
áṅgirobhiḥ pitŕ̥bhiḥ saṃvidānáḥ  
ā́ tvā mántrāḥ kaviśastā́ vahantu  
enā́ rājan havíṣā mādayasva  

### 005
áṅgirobhir ā́ gahi yajñíyebhir  
yáma vairūpaír ihá mādayasva  
vívasvantaṃ huve yáḥ pitā́ te  
asmín yajñé barhíṣi ā́ niṣádya  

### 006
áṅgiraso naḥ pitáro návagvā  
átharvāṇo bhŕ̥gavaḥ somiyā́saḥ  
téṣāṃ vayáṃ sumataú yajñíyānām  
ápi bhadré saumanasé siyāma  

### 007
préhi préhi pathíbhiḥ pūrviyébhir  
yátrā naḥ pū́rve pitáraḥ pareyúḥ  
ubhā́ rā́jānā svadháyā mádantā  
yamám paśyāsi váruṇaṃ ca devám  

### 008
sáṃ gachasva pitŕ̥bhiḥ sáṃ yaména  
iṣṭāpūrténa paramé víoman  
hitvā́yāvadyám púnar ástam éhi  
sáṃ gachasva · tanúvā suvárcāḥ  

### 009
ápeta vī́ta ví ca sarpatā́to  
asmā́ etám pitáro lokám akran  
áhobhir adbhír aktúbhir víaktaṃ  
yamó dadāti avasā́nam asmai  

### 010
áti drava sārameyaú śuvā́nau  
caturakṣaú śabálau sādhúnā pathā́  
áthā pitr̥̄́n suvidátrām̐ úpehi  
yaména yé sadhamā́dam mádanti  

### 011
yaú te śuvā́nau yama rakṣitā́rau  
caturakṣaú pathirákṣī nr̥cákṣasau  
tā́bhiyām enam pári dehi rājan  
svastí cāsmā anamīváṃ ca dhehi  

### 012
urūṇasā́v asutŕ̥pā udumbalaú  
yamásya dūtaú carato jánām̐ ánu  
tā́v asmábhyaṃ dr̥śáye sū́riyāya  
púnar dātām ásum adyéhá bhadrám  

### 013
yamā́ya sómaṃ sunuta  
yamā́ya juhutā havíḥ  
yamáṃ ha yajñó gachati  
agnídūto áraṃkr̥taḥ  

### 014
yamā́ya ghr̥távad dhavír  
juhóta prá ca tiṣṭhata  
sá no devéṣu ā́ yamad  
dīrghám ā́yuḥ prá jīváse  

### 015
yamā́ya mádhumattamaṃ  
rā́jñe havyáṃ juhotana  
idáṃ náma ŕ̥ṣibhyaḥ pūrvajébhiyaḥ  
pū́rvebhyaḥ pathikŕ̥dbhiyaḥ  

### 016
tríkadrukebhiḥ patati  
ṣáḷ urvī́r ékam íd br̥hát  
triṣṭúb gāyatrī́ chándāṃsi  
sárvā tā́ yamá ā́hitā  

## 015
### 001
úd īratām ávara út párāsa  
ún madhyamā́ḥ pitáraḥ somiyā́saḥ  
ásuṃ yá īyúr avr̥kā́ r̥tajñā́s  
té no avantu pitáro háveṣu  

### 002
idám pitŕ̥bhyo námo astu adyá  
yé pū́rvāso yá úparāsa īyúḥ  
yé pā́rthive rájasi ā́ níṣattā  
yé vā nūnáṃ suvr̥jánāsu vikṣú  

### 003
ā́hám pitr̥̄́n suvidátrām̐ avitsi  
nápātaṃ ca vikrámaṇaṃ ca víṣṇoḥ  
barhiṣádo yé svadháyā sutásya  
bhájanta pitvás tá ihā́gamiṣṭhāḥ  

### 004
bárhiṣadaḥ pitara ūtī́ arvā́g  
imā́ vo havyā́ cakr̥mā juṣádhvam  
tá ā́ gata ávasā śáṃtamena  
áthā naḥ śáṃ yór arapó dadhāta  

### 005
úpahūtāḥ pitáraḥ somiyā́so  
barhiṣíyeṣu nidhíṣu priyéṣu  
tá ā́ gamantu tá ihá śruvantu  
ádhi bruvantu té avantu asmā́n  

### 006
ā́cyā jā́nu dakṣiṇató niṣádya  
imáṃ yajñám abhí gr̥ṇīta víśve  
mā́ hiṃsiṣṭa pitaraḥ kéna cin no  
yád va ā́gaḥ puruṣátā kárāma  

### 007
ā́sīnāso aruṇī́nām upásthe  
rayíṃ dhatta dāśúṣe mártiyāya  
putrébhiyaḥ pitaras tásya vásvaḥ  
prá yachata tá ihórjaṃ dadhāta  

### 008
yé naḥ pū́rve pitáraḥ somiyā́so  
anūhiré somapītháṃ vásiṣṭhāḥ  
tébhir yamáḥ saṃrarāṇó havī́ṃṣi  
uśánn uśádbhiḥ pratikāmám attu  

### 009
yé tātr̥ṣúr devatrā́ jéhamānā  
hotrāvída stómataṣṭāso arkaíḥ  
ā́gne yāhi suvidátrebhir arvā́ṅ  
satyaíḥ kavyaíḥ pitŕ̥bhir gharmasádbhiḥ  

### 010
yé satyā́so havirádo haviṣpā́  
índreṇa devaíḥ saráthaṃ dádhānāḥ  
ā́gne yāhi sahásraṃ devavandaíḥ  
páraiḥ pū́rvaiḥ pitŕ̥bhir gharmasádbhiḥ  

### 011
ágniṣvāttāḥ pitara éhá gachata  
sádaḥ-sadaḥ sadata supraṇītayaḥ  
attā́ havī́ṃṣi práyatāni barhíṣi  
áthā rayíṃ sárvavīraṃ dadhātana  

### 012
tuvám agna īḷitó jātavedo  
ávāḍ ḍhavyā́ni surabhī́ṇi kr̥tvī́  
prā́dāḥ pitŕ̥bhyaḥ svadháyā té akṣann  
addhí tváṃ deva práyatā havī́ṃṣi  

### 013
yé ca ihá pitáro yé ca néhá  
yā́ṃś ca vidmá yā́m̐ u ca ná pravidmá  
tuváṃ vettha yáti té jātavedaḥ  
svadhā́bhir yajñáṃ súkr̥taṃ juṣasva  

### 014
yé agnidagdhā́ yé ánagnidagdhā  
mádhye diváḥ svadháyā mādáyante  
tébhiḥ svarā́ḷ · ásunītim etā́ṃ  
yathāvaśáṃ tanúvaṃ kalpayasva  

## 016
### 001
maínam agne ví daho mā́bhí śoco  
mā́sya tvácaṃ cikṣipo mā́ śárīram  
yadā́ śr̥táṃ kr̥ṇávo jātavedo  
áthem enam prá hiṇutāt pitŕ̥bhyaḥ  

### 002
śr̥táṃ yadā́ kárasi jātavedo  
áthem enam pári dattāt pitŕ̥bhyaḥ  
yadā́ gáchāti ásunītim etā́m  
áthā devā́nāṃ vaśanī́r bhavāti  

### 003
sū́ryaṃ cákṣur gachatu vā́tam ātmā́  
diyā́ṃ ca gacha pr̥thivī́ṃ ca dhármaṇā  
apó vā gacha yádi tátra te hitám  
óṣadhīṣu práti tiṣṭhā śárīraiḥ  

### 004
ajó bhāgás tápasā táṃ tapasva  
táṃ te śocís tapatu táṃ te arcíḥ  
yā́s te śivā́s tanúvo jātavedas  
tā́bhir vahainaṃ sukŕ̥tām ulokám†  

### 005
áva sr̥ja púnar agne pitŕ̥bhyo  
yás ta ā́hutaś cárati svadhā́bhiḥ  
ā́yur vásāna úpa vetu śéṣaḥ  
sáṃ gachatāṃ tanúvā jātavedaḥ  

### 006
yát te kr̥ṣṇáḥ śakuná ātutóda  
pipīláḥ sarpá utá vā śvā́padaḥ  
agníṣ ṭád viśvā́d agadáṃ kr̥ṇotu  
sómaś ca yó brāhmaṇā́m̐ āvivéśa  

### 007
agnér várma pári góbhir vyayasva  
sám prórṇuṣva pī́vasā médasā ca  
nét tvā dhr̥ṣṇúr hárasā járhr̥ṣāṇo  
dadhŕ̥g vidhakṣyán pariaṅkháyāte  

### 008
imám agne camasám mā́ ví jihvaraḥ  
priyó devā́nām utá somiyā́nām  
eṣá yáś camasó devapā́nas  
tásmin devā́ amŕ̥tā mādayante  

### 009
kravyā́dam agním prá hiṇomi dūráṃ  
yamárājño gachatu ripravāháḥ  
ihaívā́yám ítaro jātávedā  
devébhyo havyáṃ vahatu prajānán  

### 010
yó agníḥ kravyā́t pravivéśa vo gr̥hám  
imám páśyann ítaraṃ jātávedasam  
táṃ harāmi pitr̥yajñā́ya deváṃ  
sá gharmám invāt paramé sadhásthe  

### 011
yó agníḥ kravyavā́hanaḥ  
pitr̥̄́n yákṣad r̥tāvŕ̥dhaḥ  
préd u havyā́ni vocati  
devébhyaś ca pitŕ̥bhya ā́  

### 012
uśántas tvā ní dhīmahi  
uśántaḥ sám idhīmahi  
uśánn uśatá ā́ vaha  
pitr̥̄́n havíṣe áttave  

### 013
yáṃ tvám agne samádahas  
tám u nír vāpayā púnaḥ  
kiyā́mbu átra rohatu  
pākadūrvā́ víalkaśā  

### 014
śī́tike śī́tikāvati  
hlā́dike hlā́dikāvati  
maṇḍūkíyā sú sáṃ gama  
imáṃ sú agníṃ harṣaya  

## 017
### 001
tváṣṭā duhitré vahatúṃ kr̥ṇoti  
ítīdáṃ víśvam bhúvanaṃ sám eti  
yamásya mātā́ pariuhyámānā  
mahó jāyā́ vívasvato nanāśa  

### 002
ápāgūhann amŕ̥tām mártiyebhyaḥ  
kr̥tvī́ sávarṇām adadur vívasvate  
utā́śvínāv abharad yát tád ā́sīd  
ájahād u dvā́ mithunā́ saraṇyū́ḥ  

### 003
pūṣā́ tvetáś cyāvayatu prá vidvā́n  
ánaṣṭapaśur bhúvanasya gopā́ḥ  
sá tvaitébhyaḥ pári dadat pitŕ̥bhyo  
agnír devébhyaḥ suvidatríyebhyaḥ  

### 004
ā́yur viśvā́yuḥ pári pāsati tvā  
pūṣā́ tvā pātu prápathe purástāt  
yátrā́sate sukŕ̥to yátra té yayús  
tátra tvā deváḥ savitā́ dadhātu  

### 005
pūṣémā́ ā́śā ánu veda sárvāḥ  
só asmā́m̐ ábhayatamena neṣat  
suastidā́ ā́ghr̥ṇiḥ sárvavīro  
áprayuchan purá etu prajānán  

### 006
prápathe pathā́m ajaniṣṭa pūṣā́  
prápathe diváḥ prápathe pr̥thivyā́ḥ  
ubhé abhí priyátame sadhásthe  
ā́ ca párā ca carati prajānán  

### 007
sárasvatīṃ devayánto havante  
sárasvatīm adhvaré tāyámāne  
sárasvatīṃ sukŕ̥to ahvayanta  
sárasvatī dāśúṣe vā́riyaṃ dāt  

### 008
sárasvati yā́ saráthaṃ yayā́tha  
svadhā́bhir devi pitŕ̥bhir mádantī  
āsádyāsmín barhíṣi mādayasva  
anamīvā́ íṣa ā́ dhehi asmé  

### 009
sárasvatīṃ yā́m pitáro hávante  
dakṣiṇā́ yajñám abhinákṣamāṇāḥ  
sahasraarghám iḷó átra bhāgáṃ  
rāyás póṣaṃ yájamāneṣu dhehi  

### 010
ā́po asmā́n mātáraḥ śundhayantu  
ghr̥téna no ghr̥tapúvaḥ punantu  
víśvaṃ hí riprám praváhanti devī́r  
úd íd ābhyaḥ śúcir ā́ pūtá emi  

### 011
drapsáś caskanda prathamā́m̐ ánu dyū́n  
imáṃ ca yónim ánu yáś ca pū́rvaḥ  
samānáṃ yónim ánu saṃcárantaṃ  
drapsáṃ juhomi ánu saptá hótrāḥ  

### 012
yás te drapsá skándati yás te aṃśúr  
bāhúcyuto dhiṣáṇāyā upásthāt  
adhvaryór vā pári vā yáḥ pavítrāt  
táṃ te juhomi mánasā váṣaṭkr̥tam  

### 013
yás te drapsá skannó yás te aṃśúr  
aváś ca yáḥ paráḥ srucā́  
ayáṃ devó bŕ̥haspátiḥ  
sáṃ táṃ siñcatu rā́dhase  

### 014
páyasvatīr óṣadhayaḥ  
páyasvan māmakáṃ vácaḥ  
apā́m páyasvad ít páyas  
téna mā sahá śundhata  

## 018
### 001
páram mr̥tyo ánu párehi pánthāṃ  
yás te suvá ítaro devayā́nāt  
cákṣuṣmate śr̥ṇvaté te bravīmi  
mā́ naḥ prajā́ṃ rīriṣo mótá vīrā́n  

### 002
mr̥tyóḥ padáṃ yopáyanto yád aíta  
drā́ghīya ā́yuḥ prataráṃ dádhānāḥ  
āpyā́yamānāḥ prajáyā dhánena  
śuddhā́ḥ pūtā́ bhavata yajñiyāsaḥ  

### 003
imé jīvā́ ví mr̥taír ā́vavr̥trann  
ábhūd bhadrā́ deváhūtir no adyá  
prā́ñco agāma nr̥táye hásāya  
drā́ghīya ā́yuḥ prataráṃ dádhānāḥ  

### 004
imáṃ jīvébhyaḥ paridhíṃ dadhāmi  
maíṣāṃ nú gād áparo ártham etám  
śatáṃ jīvantu śarádaḥ purūcī́r  
antár mr̥tyúṃ dadhatām párvatena  

### 005
yáthā́hāni anupūrvám bhávanti  
yátha rtáva r̥túbhir yánti sādhú  
yáthā ná pū́rvam áparo jáhāti  
evā́ dhātar ā́yūṃṣi kalpayaiṣām  

### 006
ā́ rohatā́yur jarásaṃ vr̥ṇānā́  
anupūrváṃ yátamānā yáti ṣṭhá  
ihá tváṣṭā sujánimā sajóṣā  
dīrghám ā́yuḥ karati jīváse vaḥ  

### 007
imā́ nā́rīr avidhavā́ḥ supátnīr  
ā́ñjanena sarpíṣā sáṃ viśantu  
anaśrávo anamīvā́ḥ surátnā  
ā́ rohantu jánayo yónim ágre  

### 008
úd īrṣva nāri abhí jīvalokáṃ  
gatā́sum etám úpa śeṣa éhi  
hastagrābhásya didhiṣós távedám  
pátyur janitvám abhí sám babhūtha  

### 009
dhánur hástād ādádāno mr̥tásya  
asmé kṣatrā́ya várcase bálāya  
átraivá tvám ihá vayáṃ suvī́rā  
víśvā spŕ̥dho abhímātīr jayema  

### 010
úpa sarpa mātáram bhū́mim etā́m  
uruvyácasam pr̥thivī́ṃ suśévām  
ū́rṇamradā yuvatír dákṣiṇāvata  
eṣā́ tvā pātu nírr̥ter upásthāt  

### 011
úc chvañcasva pr̥thivi mā́ ní bādhathāḥ  
sūpāyanā́smai bhava sūpavañcanā́  
mātā́ putráṃ yáthā sicā́  
abhy ènam bhūma ūrṇuhi  

### 012
ucchváñcamānā pr̥thivī́ sú tiṣṭhatu  
sahásram míta úpa hí śráyantām  
té gr̥hā́so ghr̥taścúto bhavantu  
viśvā́hāsmai śaraṇā́ḥ santu átra  

### 013
út te stabhnāmi pr̥thivī́ṃ tuvát pári  
imáṃ logáṃ nidádhan mó aháṃ riṣam  
etā́ṃ sthū́ṇām pitáro dhārayantu te  
átrā yamáḥ sā́danā te minotu  

### 014
pratīcī́ne mā́m áhani  
íṣvāḥ parṇám ivā́ dadhuḥ  
pratī́cīṃ jagrabhā vā́cam  
áśvaṃ raśanáyā yathā  

## 019
### 001
ní vartadhvam mā́nu gāta  
asmā́n siṣakta revatīḥ  
ágnīṣomā punarvasū  
asmé dhārayataṃ rayím  

### 002
púnar enā ní vartaya  
púnar enā ní ā́ kuru  
índra eṇā ní yachatu  
agnír enā upā́jatu  

### 003
púnar etā́ ní vartantām  
asmín puṣyantu gópatau  
ihaívā́gne ní dhāraya  
ihá tiṣṭhatu yā́ rayíḥ  

### 004
yán niyā́naṃ niáyanaṃ  
saṃjñā́naṃ yát parā́yaṇam  
āvártanaṃ nivártanaṃ  
yó gopā́ ápi táṃ huve  

### 005
yá udā́naḍ viáyanaṃ  
yá udā́naṭ parā́yaṇam  
āvártanaṃ nivártanam  
ápi gopā́ ní vartatām  

### 006
ā́ nivarta ní vartaya  
púnar na indra gā́ dehi  
jīvā́bhir bhunajāmahai  

### 007
pári vo viśváto dadha  
ūrjā́ ghr̥téna páyasā  
yé devā́ḥ ké ca yajñíyās  
té rayyā́ sáṃ sr̥jantu naḥ  

### 008
ā́ nivartana vartaya  
ní nivartana vartaya  
bhū́myāś cátasraḥ pradíśas  
tā́bhya enā ní vartaya  

## 020
### 001
bhadráṃ no ápi vātaya mánaḥ  

### 002
agním īḷe bhujā́ṃ yáviṣṭhaṃ  
śāsā́ mitráṃ durdhárītum  
yásya dhárman svàr énīḥ  
saparyánti mātúr ū́dhaḥ  

### 003
yám āsā́ kr̥pánīḷam  
bhāsā́ketuṃ vardháyanti  
bhrā́jate śráyaṇidan+  

### 004
aryó viśā́ṃ gātúr eti  
prá yád ā́naḍ divó ántān  
kavír abhráṃ dī́diyānaḥ  

### 005
juṣád dhavyā́ mā́nuṣasya  
ūrdhvás tasthāv ŕ̥bhvā yajñé  
minván sádma purá eti  

### 006
sá hí kṣémo havír yajñáḥ  
śruṣṭī́d asya gātúr eti  
agníṃ devā́ vā́śīmantam  

### 007
yajñāsā́haṃ dúva iṣe  
agním pū́rvasya śévasya  
ádreḥ sūnúm āyúm āhuḥ  

### 008
náro yé ké ca asmád ā́  
víśvét té vāmá ā́ siyuḥ  
agníṃ havíṣā várdhantaḥ  

### 009
kr̥ṣṇáḥ śvetó aruṣó yā́mo asya  
bradhná r̥jrá utá śóṇo yáśasvān  
híraṇyarūpaṃ jánitā jajāna  

### 010
evā́ te agne vimadó manīṣā́m  
ū́rjo napād amŕ̥tebhiḥ sajóṣāḥ  
gíra ā́ vakṣat sumatī́r iyāná  
íṣam ū́rjaṃ sukṣitíṃ víśvam ā́bhāḥ  

## 021
### 001
ā́ agníṃ ná svávr̥ktibhir  
hótāraṃ tvā vr̥ṇīmahe  
yajñā́ya stīrṇábarhiṣe  
ví vo máde  
śīrám pavākáśociṣaṃ+  
vívakṣase  

### 002
tuvā́m u té suābhúvaḥ  
śumbhánti áśvarādhasaḥ  
véti tvā́m upasécanī  
ví vo máda  
ŕ̥jītir agna ā́hutir  
vívakṣase  

### 003
tuvé dharmā́ṇa āsate  
juhū́bhiḥ siñcatī́r iva  
kr̥ṣṇā́ rūpā́ṇi árjunā  
ví vo máde  
víśvā ádhi śríyo dhiṣe  
vívakṣase  

### 004
yám agne mányase rayíṃ  
sáhasāvann amartiya  
tám ā́ no vā́jasātaye  
ví vo máde  
yajñéṣu citrám ā́ bharā  
vívakṣase  

### 005
agnír jātó átharvaṇā  
vidád víśvāni kā́viyā  
bhúvad dūtó vivásvato  
ví vo máde  
priyó yamásya kā́miyo  
vívakṣase  

### 006
tuvā́ṃ yajñéṣu īḷate  
ágne prayatí adhvaré  
tuváṃ vásūni kā́miyā  
ví vo máde  
víśvā dadhāsi dāśúṣe  
vívakṣase  

### 007
tuvā́ṃ yajñéṣu r̥tvíjaṃ  
cā́rum agne ní ṣedire  
ghr̥tápratīkam mánuṣo  
ví vo máde  
śukráṃ cétiṣṭham akṣábhir  
vívakṣase  

### 008
ágne śukréṇa śocíṣā  
urú prathayase br̥hát  
abhikrándan vr̥ṣāyase  
ví vo máde  
gárbhaṃ dadhāsi jāmíṣu  
vívakṣase  

## 022
### 001
kúha śrutá índaraḥ+ kásmin adyá  
jáne mitró ná śrūyate  
ŕ̥ṣīṇãṃ vā yáḥ kṣáye  
gúhā vā cárkr̥ṣe girā́  

### 002
ihá śrutá índaro+ asmé adyá  
stáve vajrī́ ŕ̥cīṣamaḥ  
mitró ná yó jáneṣu ā́  
yáśaś cakré ásāmi ā́  

### 003
mahó yás pátiḥ śávaso ásāmy ā́  
mahó nr̥mṇásya tūtujíḥ  
bhartā́ vájrasya dhr̥ṣṇóḥ  
pitā́ putrám iva priyám  

### 004
yujānó áśvā vã́tasya dhúnī  
devó devásya vajrivaḥ  
syántā pathā́ virúkmatā  
sr̥jāná stoṣi ádhvanaḥ  

### 005
tuváṃ tyā́ cid vã́tasyā́śuvā́gā  
r̥jrā́ tmánā váhadhyai  
yáyor devó ná mártiyo  
yantā́ nákir vidā́yiyaḥ  

### 006
ádha gmántā uśánā pr̥chate vāṃ  
kádarthā na ā́ gr̥hám  
ā́ jagmathuḥ parākã́d  
diváś ca gmáś ca mártiyam  

### 007
ā́ na indara+ pr̥kṣase  
asmā́kam bráhma údyatam  
tát tvā yācāmahe ávaḥ  
śúṣṇaṃ yád dhánn ámānuṣam  

### 008
akarmā́ dásyur abhí no amantúr  
anyávrato ámānuṣaḥ  
tuváṃ tásya amitrahan  
vádhar dāsásya dambhaya  

### 009
tuváṃ na · indara+ śūra śū́rair  
utá tvótāso barháṇā  
purutrā́ te ví pūrtáyo  
návanta kṣoṇáyo yathā  

### 010
tuváṃ tā́n vr̥trahátye codayo nr̥̄́n  
kārpāṇé śūra vajrivaḥ  
gúhā yádī kavīnã́ṃ  
viśā́ṃ nákṣatraśavasām  

### 011
makṣū́ tā́ ta indara+ dānā́pnasa  
ākṣāṇé śūra vajrivaḥ  
yád dha śúṣṇasya dambháyo  
jātáṃ víśvaṃ sayā́vabhiḥ  

### 012
mā́kudhríag indara+ śūra vásvīr  
asmé bhūvann abhíṣṭayaḥ  
vayáṃ-vayaṃ ta āsãṃ  
sumné siyāma vajrivaḥ  

### 013
asmé tā́ ta indara+ santu satyā́  
áhiṃsantīr upaspŕ̥śaḥ  
vidyā́ma yā́sãm bhújo  
dhenūnã́ṃ ná vajrivaḥ  

### 014
ahastā́ yád apádī várdhata kṣā́ḥ  
śácībhir vediyā́nãm  
śúṣṇam pári pradakṣiṇíd  
viśvā́yave ní śiśnathaḥ  

### 015
píbā-pibéd indara+ śūra sómam  
mā́ riṣaṇyo vasavāna vásuḥ sán  
utá trāyasva gr̥ṇató maghóno  
maháś ca rāyó revátas kr̥dhī naḥ  

## 023
### 001
yájāmaha índaraṃ+ vájradakṣiṇaṃ  
hárīṇãṃ rathíyaṃ vívratānãm  
prá śmáśaru dódhuvad ūrdhváthā bhũd  
ví sénābhir dáyamāno ví rā́dhasā  

### 002
hárī nú asya yā́ váne vidé vásu  
índro maghaír maghávā vr̥trahā́ bhuvat  
r̥bhúr vā́ja r̥bhukṣā́ḥ patyate śávo  
áva kṣṇaumi dã́sasya nā́ma cit  

### 003
yadā́ vájraṃ híraṇyam íd áthā ráthaṃ  
hárī yám asya váhato ví sūríbhiḥ  
ā́ tiṣṭhati · maghávā sánaśruta  
índro vā́jasya dīrgháśravasas pátiḥ  

### 004
só cin nú vr̥ṣṭír yūthíyā suvā́ sácām̐  
índraḥ śmáśrūṇi háritābhí pruṣṇute  
áva veti sukṣáyaṃ suté mádhu  
úd íd dhūnoti vã́to yáthā vánam  

### 005
yó vācā́ vívāco mr̥dhrávācaḥ  
purū́ sahásrā́śivā jaghā́na  
tát-tad íd asya paúṃsiyaṃ gr̥ṇīmasi  
pitéva yás táviṣīṃ vāvr̥dhé śávaḥ  

### 006
stómaṃ ta indra vimadā́ ajījanann  
ápūrviyam purutámaṃ sudā́nave  
vidmā́ hí asya bhójanam inásya  
yád ā́ paśúṃ ná gopã́ḥ karāmahe  

### 007
mā́kir na enā́ sakhiyā́ ví yauṣus  
táva ca indra vimadásya ca ŕ̥ṣeḥ  
vidmā́ hí te prámatiṃ deva jāmivád  
asmé te santu sakhiyā́ śivā́ni  

## 024
### 001
índra sómam imám piba  
mádhumantaṃ camū́ sutám  
asmé rayíṃ ní dhāraya  
ví vo máde  
sahasríṇam purūvaso  
vívakṣase  

### 002
tuvā́ṃ yajñébhir ukthaír  
úpa havyébhir īmahe  
śácīpate śacīnãṃ  
ví vo máde  
śréṣṭhaṃ no dhehi vā́riyaṃ  
vívakṣase  

### 003
yás pátir vā́riyāṇãm  
ási radhrásya coditā́  
índra stotr̥̄ṇā́m avitā́  
ví vo máde  
dviṣó naḥ pāhi áṃhaso  
vívakṣase  

### 004
yuváṃ śakrā māyāvínā  
samīcī́ nír amanthatam  
vimadéna yád īḷitā́  
nā́satyā nirámanthatam  

### 005
víśve devā́ akr̥panta  
samīcyór niṣpátantiyoḥ  
nā́satyāv abruvan devā́ḥ  
púnar ā́ vahatād íti  

### 006
mádhuman me parā́yaṇam  
mádhumat púnar ā́yanam  
tā́ no devā devátayā  
yuvám mádhumatas kr̥tam  

## 025
### 001
bhadráṃ no ápi vātaya  
máno dákṣam utá krátum  
ádhā te sakhyé ándhaso  
ví vo máde  
ráṇan gā́vo ná yávase  
vívakṣase  

### 002
hr̥dispŕ̥śas ta āsate  
víśveṣu soma dhā́masu  
ádhā kā́mā imé máma  
ví vo máde  
ví tiṣṭhante vasūyávo  
vívakṣase  

### 003
utá vratā́ni soma te  
prā́hám mināmi pākíyā  
ádhā pitéva sūnáve  
ví vo máde  
mr̥̄ḷā́+ no abhí cid vadhā́d  
vívakṣase  

### 004
sám u prá yanti dhītáyaḥ  
sárgāso avatā́m̐ iva  
krátuṃ naḥ soma jīváse  
ví vo máde  
dhāráyā camasā́m̐ iva  
vívakṣase  

### 005
táva tyé soma śáktibhir  
níkāmāso ví r̥ṇvire  
gŕ̥tsasya dhī́rās taváso  
ví vo máde  
vrajáṃ gómantam aśvínaṃ  
vívakṣase  

### 006
paśúṃ naḥ soma rakṣasi  
purutrā́ víṣṭhitaṃ jágat  
samā́kr̥ṇoṣi jīváse  
ví vo máde  
víśvā sampáśyan bhúvanā  
vívakṣase  

### 007
tuváṃ naḥ soma viśváto  
gopā́ ádābhiyo bhava  
sédha rājann ápa srídho  
ví vo máde  
mā́ no duḥśáṃsa īśatā  
vívakṣase  

### 008
tuváṃ naḥ soma sukrátur  
vayodhéyāya jāgr̥hi  
kṣetravíttaro mánuṣo  
ví vo máde  
druhó naḥ pāhi áṃhaso  
vívakṣase  

### 009
tuváṃ no vr̥trahantama  
índrasyendo śiváḥ sákhā  
yát sīṃ hávante samithé  
ví vo máde  
yúdhyamānās tokásātau  
vívakṣase  

### 010
ayáṃ gha sá turó máda  
índrasya vardhata priyáḥ  
ayáṃ kakṣī́vato mahó  
ví vo máde  
matíṃ víprasya vardhayad  
vívakṣase  

### 011
ayáṃ víprāya dāśúṣe  
vā́jām̐ iyarti gómataḥ  
ayáṃ saptábhya ā́ váraṃ  
ví vo máde  
prā́ndháṃ śroṇáṃ ca tāriṣad  
vívakṣase  

## 026
### 001
prá hí áchā manīṣā́  
spārhā́ yánti niyútaḥ  
prá dasrā́ niyúdrathaḥ  
pūṣā́ aviṣṭu mā́hinaḥ  

### 002
yásya tyán mahitváṃ  
vātā́piyam ayáṃ jánaḥ  
vípra ā́ vaṃsad dhītíbhiś  
cíketa suṣṭutīnã́m  

### 003
sá veda suṣṭutīnã́m  
índur ná pūṣā́ vŕ̥ṣā  
abhí psúraḥ pruṣāyati  
vrajáṃ na ā́ pruṣāyati  

### 004
maṃsīmáhi tvā vayám  
asmā́kaṃ deva pūṣan  
matīnã́ṃ ca sā́dhanaṃ  
víprāṇãṃ ca ādhavám  

### 005
prátiardhir yajñā́nãm  
aśvahayó ráthānãm  
ŕ̥ṣiḥ sá yó mánurhito  
víprasya yāvayatsakháḥ  

### 006
ādhī́ṣamāṇāyāḥ pátiḥ  
śucā́yāś ca śucásya ca  
vāsovāyó ávīnãm  
ā́ vā́sāṃsi mármr̥jat  

### 007
inó vā́jānãm pátir  
ináḥ puṣṭīnã́ṃ sákhā  
prá śmáśru haryató dūdhod  
ví vŕ̥thā yó ádābhiyaḥ  

### 008
ā́ te ráthasya pūṣann  
ajā́ dhúraṃ vavr̥tyuḥ  
víśvasya arthínaḥ sákhā  
sanojā́ ánapacyutaḥ  

### 009
asmā́kam ūrjā́ rátham  
pūṣā́ aviṣṭu mā́hinaḥ  
bhúvad vā́jānãṃ vr̥dhá  
imáṃ naḥ śr̥ṇavad dhávam  

## 027
### 001
ásat sú me jaritaḥ sā́bhivegó  
yát sunvaté yájamānāya śíkṣam  
ánāśīrdām ahám asmi prahantā́  
satyadhvŕ̥taṃ vr̥jināyántam ābhúm  

### 002
yádī́d aháṃ yudháye saṃnáyāni  
ádevayūn tanúvā śū́śujānān  
amā́ te túmraṃ vr̥ṣabhám pacāni  
tīvráṃ sutám pañcadaśáṃ ní ṣiñcam  

### 003
nā́háṃ táṃ veda yá íti brávīti  
ádevayūn samáraṇe jaghanvā́n  
yadā́vā́khyat samáraṇam ŕ̥ghāvad  
ā́d íd dha me vr̥ṣabhā́ prá bruvanti  

### 004
yád ájñāteṣu vr̥jáneṣu ā́saṃ  
víśve sató maghávāno ma āsan  
jinā́mi vét kṣéma ā́ sántam ābhúm  
prá táṃ kṣiṇām párvate pādagŕ̥hya  

### 005
ná vā́ u mā́ṃ vr̥jáne vārayante  
ná párvatāso yád ahám manasyé  
máma svanā́t kr̥dhukárṇo bhayāta  
evéd ánu dyū́n kiráṇaḥ sám ejāt  

### 006
dárśan nú átra śr̥tapā́m̐ anindrā́n  
bāhukṣádaḥ śárave pátyamānān  
ghŕ̥ṣuṃ vā · yé ninidúḥ sákhāyam  
ádhy ū nú eṣu paváyo vavr̥tyuḥ  

### 007
ábhūr u aúkṣīr ví u ā́yur ānaḍ  
dárṣan nú pū́rvo áparo nú darṣat  
duvé paváste pári táṃ ná bhūto  
yó asyá pāré rájaso vivéṣa  

### 008
gā́vo yávam práyutā aryó akṣan  
tā́ apaśyaṃ sahágopāś cárantīḥ  
hávā íd aryó abhítaḥ sám āyan  
kíyad āsu svápatiś chandayāte  

### 009
sáṃ yád váyaṃ yavasā́do jánānām  
aháṃ yavā́da uruájre antáḥ  
átrā yuktó avasātā́ram ichād  
átho áyuktaṃ yunajad vavanvā́n  

### 010
átréd u me maṃsase satyám uktáṃ  
dvipā́c ca yác cátuṣpāt saṃsr̥jā́ni  
strībhír yó átra vŕ̥ṣaṇam pr̥tanyā́d  
áyuddho asya ví bhajāni védaḥ  

### 011
yásyānakṣā́ duhitā́ jā́tu ā́sa  
kás tā́ṃ vidvā́m̐ abhí manyāte andhā́m  
kataró mením práti tám mucāte  
yá īṃ váhāte yá īṃ vā vareyā́t  

### 012
kíyatī yóṣā maryató vadhūyóḥ  
páriprītā pányasā vā́riyeṇa  
bhadrā́ vadhū́r bhavati yát supéśāḥ  
svayáṃ sā́ mitráṃ vanute jáne cit  

### 013
pattó jagāra pratiáñcam atti  
śīrṣṇā́ śíraḥ práti dadhau várūtham  
ā́sīna ūrdhvā́m upási kṣiṇāti  
níaṅṅ uttānā́m ánu eti bhū́mim  

### 014
br̥hánn achāyó apalāśó árvā  
tasthaú mātā́ víṣito atti gárbhaḥ  
anyásyā vatsáṃ rihatī́ mimāya  
káyā bhuvā́ ní dadhe dhenúr ū́dhaḥ  

### 015
saptá vīrā́so adharā́d úd āyann  
aṣṭóttarā́ttāt sám ajagmiran té  
náva paścā́tāt sthivimánta āyan  
dáśa prā́k sā́nu ví tiranti áśnaḥ  

### 016
daśānā́m ékaṃ kapiláṃ samānáṃ  
táṃ hinvanti krátave pā́riyāya  
gárbham mātā́ súdhitaṃ vakṣáṇāsu  
ávenantaṃ tuṣáyantī bibharti  

### 017
pī́vānam meṣám apacanta vīrā́  
níuptā akṣā́ ánu dīvá āsan  
duvā́ dhánum br̥hatī́m apsú antáḥ  
pavítravantā carataḥ punántā  

### 018
ví krośanā́so víṣuañca āyan  
pácāti némo nahí pákṣad ardháḥ  
ayám me deváḥ savitā́ tád āha  
drúanna íd vanavat sarpírannaḥ  

### 019
ápaśyaṃ grā́maṃ váhamānam ārā́d  
acakráyā svadháyā vártamānam  
síṣakti aryáḥ prá yugā́ jánānāṃ  
sadyáḥ śiśnā́ praminānó návīyān  

### 020
etaú me gā́vau pramarásya yuktaú  
mó ṣú prá sedhīr múhur ín mamandhi  
ā́paś cid asya ví naśanti árthaṃ  
sū́raś ca marká úparo babhūvā́n  

### 021
ayáṃ yó vájraḥ purudhā́ vívr̥tto  
aváḥ sū́ryasya br̥hatáḥ púrīṣāt  
śráva íd enā́ paró anyád asti  
tád avyathī́ jarimā́ṇas taranti  

### 022
vr̥kṣé-vr̥kṣe níyatā mīmayad gaús  
táto váyaḥ prá patān pūruṣā́daḥ  
áthedáṃ víśvam bhúvanam bhayāta  
índrāya sunvád ŕ̥ṣaye ca śíkṣat  

### 023
devā́nām mā́ne prathamā́ atiṣṭhan  
kr̥ntátrād eṣām úparā úd āyan  
tráyas tapanti pr̥thivī́m anūpā́  
duvā́ bŕ̥būkaṃ vahataḥ púrīṣam  

### 024
sā́ te jīvā́tur utá tásya viddhi  
mā́ smaitādŕ̥g ápa gūhaḥ samaryé  
āvíḥ súvaḥ kr̥ṇuté gū́hate busáṃ  
sá pādúr asya nirṇíjo ná mucyate  

## 028
### 001
víśvo hí anyó arír ājagā́ma  
máméd áha śváśuro nā́ jagāma  
jakṣīyā́d dhānā́ utá sómam papīyāt  
súāśitaḥ púnar ástaṃ jagāyāt  

### 002
sá róruvad vr̥ṣabhás tigmáśr̥ṅgo  
várṣman tasthau várimann ā́ pr̥thivyā́ḥ  
víśveṣu enaṃ vr̥jáneṣu pāmi  
yó me kukṣī́ sutásomaḥ pr̥ṇā́ti  

### 003
ádriṇā te mandína indra tū́yān  
sunvánti sómān píbasi tvám eṣām  
pácanti te vr̥ṣabhā́m̐ átsi téṣām  
pr̥kṣéṇa yán maghavan hūyámānaḥ  

### 004
idáṃ sú me jaritar ā́ cikiddhi  
pratīpáṃ śā́paṃ nadíyo vahanti  
lopāśáḥ siṃhám pratiáñcam atsāḥ  
kroṣṭā́ varāháṃ nír atakta kákṣāt  

### 005
kathā́ ta etád ahám ā́ ciketaṃ  
gŕ̥tsasya pā́kas taváso manīṣā́m  
tuváṃ no vidvā́m̐ r̥tuthā́ ví voco  
yám árdhaṃ te maghavan kṣemiyā́ dhū́ḥ  

### 006
evā́ hí mā́ṃ tavásaṃ vardháyanti  
diváś cin me br̥hatá úttarā dhū́ḥ  
purū́ sahásrā ní śiśāmi sākám  
aśatrúṃ hí mā jánitā jajā́na  

### 007
evā́ hí mā́ṃ tavásaṃ jajñúr ugráṃ  
kárman-karman vŕ̥ṣaṇam indra devā́ḥ  
vádhīṃ vr̥tráṃ vájreṇa mandasānó  
ápa vrajám mahinā́ dāśúṣe vam  

### 008
devā́sa āyan paraśū́m̐r abibhran  
vánā vr̥ścánto abhí viḍbhír āyan  
ní sudrúvaṃ dádhato vakṣáṇāsu  
yátrā kŕ̥pīṭam ánu tád dahanti  

### 009
śaśáḥ kṣurám pratiáñcaṃ jagāra  
ádriṃ logéna ví abhedam ārā́t  
br̥hántaṃ cid r̥haté randhayāni  
váyad vatsó vr̥ṣabháṃ śū́śuvānaḥ  

### 010
suparṇá itthā́ nakhám ā́ siṣāya  
ávaruddhaḥ paripádaṃ ná siṃháḥ  
niruddháś cin mahiṣás tarṣiyā́vān  
godhā́ tásmā ayáthaṃ karṣad etát  

### 011
tébhyo godhā́ ayáthaṃ karṣad etád  
yé brahmáṇaḥ pratipī́yanti ánnaiḥ  
simá ukṣṇó avasr̥ṣṭā́m̐ adanti  
svayám bálāni tanúvaḥ śr̥ṇānā́ḥ  

### 012
eté śámībhiḥ suśámī abhūvan  
yé hinviré tanúvaḥ sóma ukthaíḥ  
nr̥vád vádann úpa no māhi vā́jān  
diví śrávo dadhiṣe nā́ma vīráḥ  

## 029
### 001
váne ná vā yó ní adhāyi cākáñ  
chúcir vāṃ stómo bhuraṇāv ajīgaḥ  
yásyéd índraḥ purudíneṣu hótā  
nr̥̄ṇā́ṃ+ náriyo nŕ̥tamaḥ kṣapā́vān  

### 002
prá te asyā́ uṣásaḥ prā́parasyā  
nr̥taú siyāma nŕ̥tamasya nr̥̄ṇā́m+  
ánu triśókaḥ śatám ā́vahan nr̥̄́n  
kútsena rátho yó ásat sasavā́n  

### 003
kás te máda indara+ rántiyo bhūd  
dúro gíro abhí ugró ví dhāva  
kád vā́ho arvā́g úpa mā manīṣā́  
ā́ tvā śakyām upamáṃ rā́dho ánnaiḥ  

### 004
kád u dyumnám indra tuvā́vato nr̥̄́n  
káyā dhiyā́ karase kán na ā́gan  
mitró ná satyá urugāya bhr̥tyā́  
ánne samasya yád ásan manīṣā́ḥ  

### 005
prá īraya sū́ro árthaṃ ná pāráṃ  
yé asya kā́maṃ janidhā́ iva gmán  
gíraś ca yé te tuvijāta pūrvī́r  
nára indra pratiśíkṣanti ánnaiḥ  

### 006
mā́tre nú te súmite indra pūrvī́  
dyaúr majmánā pr̥thivī́ kā́viyena  
várāya te ghr̥távantaḥ sutā́saḥ  
svā́dman bhavantu pītáye mádhūni  

### 007
ā́ mádhvo asmā asicann ámatram  
índrāya pūrṇáṃ sá hí satyárādhāḥ  
sá vāvr̥dhe várimann ā́ pr̥thivyā́  
abhí krátvā náriyaḥ paúṃsiyaiś ca  

### 008
ví ānaḷ índraḥ pŕ̥tanāḥ suójā  
ā́smai yatante sakhiyā́ya pūrvī́ḥ  
ā́ smā ráthaṃ ná pŕ̥tanāsu tiṣṭha  
yám bhadráyā sumatī́° codáyāse  

## 030
### 001
prá devatrā́ bráhmaṇe gātúr etu  
apó áchā mánaso ná práyukti  
mahī́m mitrásya váruṇasya dhāsím  
pr̥thujráyase rīradhā suvr̥ktím  

### 002
ádhvaryavo havíṣmanto hí bhūtá  
ácha apá itośatī́r uśantaḥ  
áva yā́ś cáṣṭe aruṇáḥ suparṇás  
tám ā́syadhvam ūrmím adyā́ suhastāḥ  

### 003
ádhvaryavo apá itā samudrám  
apā́ṃ nápātaṃ havíṣā yajadhvam  
sá vo dadad ūrmím adyā́ súpūtaṃ  
tásmai sómam mádhumantaṃ sunota  

### 004
yó anidhmó dī́dayad apsú antár  
yáṃ víprāsa ī́ḷate adhvaréṣu  
ápāṃ napān mádhumatīr apó dā  
yā́bhir índro vāvr̥dhé vīríyāya  

### 005
yā́bhiḥ sómo módate hárṣate ca  
kalyāṇī́bhir yuvatíbhir ná máryaḥ  
tā́ adhvaryo apó áchā párehi  
yád āsiñcā́ óṣadhībhiḥ punītāt  

### 006
evéd yū́ne yuvatáyo namanta  
yád īm uśánn uśatī́r éti ácha  
sáṃ jānate mánasā sáṃ cikitre  
adhvaryávo dhiṣáṇā́paś ca devī́ḥ  

### 007
yó vo vr̥tā́bhyo ákr̥ṇod ulokáṃ†  
yó vo mahyā́ abhíśaster ámuñcat  
tásmā índrāya mádhumantam ūrmíṃ  
devamā́danam prá hiṇotanāpaḥ  

### 008
prā́smai hinota mádhumantam ūrmíṃ  
gárbho yó vaḥ sindhavo mádhva útsaḥ  
ghr̥tápr̥ṣṭham ī́ḍiyam adhvaréṣu  
ā́po revatīḥ śr̥ṇutā́ hávam me  

### 009
táṃ sindhavo matsarám indrapā́nam  
ūrmím prá heta yá ubhé íyarti  
madacyútam · auśānáṃ nabhojā́m  
pári tritántuṃ vicárantam útsam  

### 010
āvárvr̥tatīr ádha nú dvidhā́rā  
goṣuyúdho ná niyaváṃ cárantīḥ  
ŕ̥ṣe jánitrīr bhúvanasya pátnīr  
apó vandasva savŕ̥dhaḥ sáyonīḥ  

### 011
hinótā no adhvaráṃ devayajyā́  
hinóta bráhma sanáye dhánānām  
r̥tásya yóge ví ṣiyadhvam ū́dhaḥ  
śruṣṭīvárīr bhūtanāsmábhyam āpaḥ  

### 012
ā́po revatīḥ kṣáyathā hí vásvaḥ  
krátuṃ ca bhadrám bibhr̥thā́mŕ̥taṃ ca  
rāyáś ca sthá suapatyásya pátnīḥ  
sárasvatī tád gr̥ṇaté váyo dhāt  

### 013
práti yád ā́po ádr̥śram āyatī́r  
ghr̥tám páyāṃsi bíbhratīr mádhūni  
adhvaryúbhir mánasā saṃvidānā́  
índrāya sómaṃ súṣutam bhárantīḥ  

### 014
émā́ agman revátīr jīvádhanyā  
ádhvaryavaḥ sādáyatā sakhāyaḥ  
ní barhíṣi dhattana somiyāso  
apā́ṃ náptrā saṃvidānā́sa enāḥ  

### 015
ā́gmann ā́pa uśatī́r barhír édáṃ  
ní adhvaré asadan devayántīḥ  
ádhvaryavaḥ sunuténdrāya sómam  
ábhūd u vaḥ suśákā devayajyā́  

## 031
### 001
ā́ no devā́nām úpa vetu śáṃso  
víśvebhis turaír ávase yájatraḥ  
tébhir vayáṃ suṣakhā́yo bhavema  
táranto víśvā duritā́ siyāma  

### 002
pári cin márto dráviṇam mamanyād  
r̥tásya pathā́ námasā́ vivāset  
utá svéna krátunā sáṃ vadeta  
śréyāṃsaṃ dákṣam mánasā jagr̥bhyāt  

### 003
ádhāyi dhītír ásasr̥gram áṃśās  
tīrthé ná dasmám úpa yanti ū́māḥ  
abhí ānaśma suvitásya śūṣáṃ  
návedaso amŕ̥tānām abhūma  

### 004
nítyaś cākanyāt svápatir dámūnā  
yásmā u deváḥ savitā́ jajā́na  
bhágo vā góbhir aryamém anajyāt  
só asmai cā́ruś chadayad utá syāt  

### 005
iyáṃ sā́ bhūyā uṣásām iva kṣā́  
yád dha kṣumántaḥ śávasā samā́yan  
asyá stutíṃ jaritúr bhíkṣamāṇā  
ā́ naḥ śagmā́sa úpa yantu vā́jāḥ  

### 006
asyéd eṣā́ sumatíḥ paprathāna  
ábhavat · pūrviyā́ bhū́manā gaúḥ  
asyá sánīḷā ásurasya yónau  
samāná ā́ bháraṇe bíbhramāṇāḥ  

### 007
kíṃ svid vánaṃ ká u sá vr̥kṣá āsa  
yáto dyā́vāpr̥thivī́ niṣṭatakṣúḥ  
saṃtasthāné ajáre itáūtī  
áhāni pūrvī́r uṣáso jaranta  

### 008
naítā́vad enā́ paró anyád asti  
ukṣā́ sá dyā́vāpr̥thivī́ bibharti  
tvácam pavítraṃ kr̥ṇuta svadhā́vān  
yád īṃ sū́ryaṃ ná haríto váhanti  

### 009
stegó ná kṣã́m áti eti pr̥thvī́m  
míhaṃ ná vā́to ví ha vāti bhū́ma  
mitró yátra váruṇo ajyámāno  
agnír váne ná ví ásr̥ṣṭa śókam  

### 010
starī́r yát sū́ta sadyó ajyámānā  
vyáthir avyathī́ḥ kr̥ṇuta svágopā  
putró yát pū́rvaḥ pitarór+ jániṣṭa  
śamiyā́ṃ gaúr jagāra yád dha pr̥chā́n  

### 011
utá káṇvaṃ nr̥ṣádaḥ putrám āhur  
utá śyāvó dhánam ā́datta vājī́  
prá kr̥ṣṇā́ya rúśad apinvatódhar  
r̥tám átra nákir asmā apīpet  

## 032
### 001
prá sú gmántā dhiyasānásya sakṣáṇi  
varébhir varā́m̐ abhí ṣú prasī́dataḥ  
asmā́kam índra ubháyaṃ jujoṣati  
yát somiyásya ándhaso búbodhati  

### 002
ví indra yāsi diviyā́ni rocanā́  
ví pā́rthivāni rájasā puruṣṭuta  
yé tvā váhanti múhur adhvarā́m̐ úpa  
té sú vanvantu vagvanā́m̐ arādhásaḥ  

### 003
tád ín me chantsad vápuṣo vápuṣṭaram  
putró yáj jā́nam pitarór+ adhī́yati  
jāyā́ pátiṃ vahati vagnúnā sumát  
puṃsá íd bhadró vahatúḥ páriṣkr̥taḥ  

### 004
tád ít sadhástham abhí cā́ru dīdhaya  
gā́vo yác chā́san vahatúṃ ná dhenávaḥ  
mātā́ yán mántur yūthásya pūrviyā́  
abhí vāṇásya saptádhātur íj jánaḥ  

### 005
prá vo áchā ririce devayúṣ padám  
éko rudrébhir yāti turváṇiḥ  
jarā́ vā yéṣu amŕ̥teṣu dāváne  
pári va ū́mebhiyaḥ siñcatā mádhu  

### 006
nidhīyámānam ápagūḷham apsú  
prá me devā́nāṃ vratapā́ uvāca  
índro vidvā́m̐ ánu hí tvā cacákṣa  
ténāhám agne ánuśiṣṭa ā́gām  

### 007
ákṣetravit kṣetravídaṃ hí áprāṭ  
sá prá eti kṣetravídā́nuśiṣṭaḥ  
etád vaí bhadrám anuśā́sanasya  
utá srutíṃ vindati añjasī́nām  

### 008
adyéd u prā́ṇīd ámamann imā́hā  
ápīvr̥to adhayan mātúr ū́dhaḥ  
ém enam āpa jarimā́ yúvānam  
áheḷan vásuḥ sumánā babhūva  

### 009
etā́ni bhadrā́ kalaśa kriyāma  
kúruśravaṇa dádato maghā́ni  
dāná íd vo maghavānaḥ só astu  
ayáṃ ca sómo hr̥dí yám bíbharmi  

## 033
### 001
prá mā yuyujre prayújo jánānāṃ  
váhāmi sma pūṣáṇam ántareṇa  
víśve devā́so ádha mā́m arakṣan  
duḥśā́sur ā́gād íti ghóṣa āsīt  

### 002
sám mā tapanti abhítaḥ  
sapátnīr iva párśavaḥ  
ní bādhate ámatir nagnátā jásur  
vér ná vevīyate matíḥ  

### 003
mū́ṣo ná śiśnā́ ví adanti mādhíya  
stotā́raṃ te śatakrato  
sakŕ̥t sú no maghavann indra mr̥̄ḷaya+  
ádhā pitéva no bhava  

### 004
kuruśrávaṇam āvr̥ṇi  
rā́jānaṃ trā́sadasyavam  
máṃhiṣṭhaṃ vāghátām ŕ̥ṣiḥ  

### 005
yásya mā haríto ráthe  
tisró váhanti sādhuyā́  
stávai sahásradakṣiṇe  

### 006
yásya prásvādaso gíra  
upamáśravasaḥ pitúḥ  
kṣétraṃ ná raṇvám ūcúṣe  

### 007
ádhi putropamaśravo  
nápān mitrātither ihi  
pitúṣ ṭe asmi vanditā́  

### 008
yád ī́śīyāmŕ̥tānãm  
utá vā mártiyānãm  
jī́ved ín maghávā máma  

### 009
ná devā́nām áti vratáṃ  
śatā́tmā caná jīvati  
táthā yujā́ ví vāvr̥te  

## 034
### 001
prāvepā́ mā br̥ható mādayanti  
pravātejā́ íriṇe várvr̥tānāḥ  
sómasyeva maujavatásya bhakṣó  
vibhī́dako jā́gr̥vir máhyam achān  

### 002
ná mā mimetha ná jihīḷa eṣā́  
śivā́ sákhibhya utá máhyam āsīt  
akṣásyāhám ekaparásya hetór  
ánuvratām ápa jāyā́m arodham  

### 003
dvéṣṭi śvaśrū́r ápa jāyā́ ruṇaddhi  
ná nāthitó vindate marḍitā́ram  
áśvasyeva járato vásniyasya  
nā́háṃ vindāmi kitavásya bhógam  

### 004
anyé jāyā́m pári mr̥śanti asya  
yásyā́gr̥dhad védane vājī́ akṣáḥ  
pitā́ mātā́ bhrā́tara enam āhur  
ná jānīmo náyatā baddhám etám  

### 005
yád ādī́dhye ná daviṣāṇi ebhiḥ  
parāyádbhyo áva hīye sákhibhyaḥ  
níuptāś ca babhrávo vā́cam ákratam̐  
émī́d eṣāṃ niṣkr̥táṃ jāríṇīva  

### 006
sabhā́m eti kitaváḥ pr̥chámāno  
jeṣyā́mī́ti tanúvā śū́śujānaḥ  
akṣā́so asya ví tiranti kā́mam  
pratidī́vne dádhata ā́ kr̥tā́ni  

### 007
akṣā́sa íd aṅkuśíno nitodíno  
nikŕ̥tvānas tápanās tāpayiṣṇávaḥ  
kumārádeṣṇā jáyataḥ punarháṇo  
mádhvā sámpr̥ktāḥ kitavásya barháṇā  

### 008
tripañcāśáḥ krīḷati vrā́ta eṣāṃ  
devá iva savitā́ satyádharmā  
ugrásya cin manyáve nā́ namante  
rā́jā cid ebhyo náma ít kr̥ṇoti  

### 009
nīcā́ vartanta upári sphuranti  
ahastā́so hástavantaṃ sahante  
divyā́ áṅgārā íriṇe níuptāḥ  
śītā́ḥ sánto hŕ̥dayaṃ nír dahanti  

### 010
jāyā́ tapyate kitavásya hīnā́  
mātā́ putrásya cárataḥ kúva svit  
r̥ṇāvā́ bíbhyad dhánam ichámāno  
anyéṣām ástam úpa náktam eti  

### 011
stríyaṃ dr̥ṣṭvā́ya kitaváṃ tatāpa  
anyéṣāṃ jāyā́ṃ súkr̥taṃ ca yónim  
pūrvāhṇé áśvān yuyujé hí babhrū́n  
só agnér ánte vr̥ṣaláḥ papāda  

### 012
yó vaḥ senānī́r maható gaṇásya  
rā́jā vrā́tasya prathamó babhū́va  
tásmai kr̥ṇomi ná dhánā ruṇadhmi  
dáśāhám prā́cīs tád r̥táṃ vadāmi  

### 013
akṣaír mā́ dīvyaḥ kr̥ṣím ít kr̥ṣasva  
vitté ramasva bahú mányamānaḥ  
tátra gā́vaḥ kitava tátra jāyā́  
tán me ví caṣṭe savitā́yám aryáḥ  

### 014
mitráṃ kr̥ṇudhvaṃ khálu mr̥̄ḷátā+ no  
mā́ no ghoréṇa caratābhí dhr̥ṣṇú  
ní vo nú manyúr viśatām árātir  
anyó babhrūṇā́m prásitau nú astu  

## 035
### 001
ábudhram u tyá índravanto agnáyo  
jyótir bháranta uṣáso víuṣṭiṣu  
mahī́ dyā́vāpr̥thivī́ cetatām ápo  
adyā́ devā́nām áva ā́ vr̥ṇīmahe  

### 002
diváspr̥thivyór áva ā́ vr̥ṇīmahe  
mātr̥̄́n síndhūn párvatāñ charyaṇā́vataḥ  
anāgāstváṃ sū́ryam uṣā́sam īmahe  
bhadráṃ sómaḥ svānó° adyā́ kr̥ṇotu naḥ  

### 003
dyā́vā no adyá pr̥thivī́ ánāgaso  
mahī́ trāyetāṃ suvitā́ya mātárā  
uṣā́ uchánti ápa bādhatām agháṃ  
suastí agníṃ samidhānám īmahe  

### 004
iyáṃ na usrā́ prathamā́ sudevíyaṃ  
revát saníbhyo revátī ví uchatu  
āré manyúṃ durvidátrasya dhīmahi  
suastí agníṃ samidhānám īmahe  

### 005
prá yā́ḥ sísrate sū́riyasya raśmíbhir  
jyótir bhárantīr uṣáso víuṣṭiṣu  
bhadrā́ no adyá śrávase ví uchata  
suastí agníṃ samidhānám īmahe  

### 006
anamīvā́ uṣása ā́ carantu na  
úd agnáyo jihatāṃ jyótiṣā br̥hát  
ā́yukṣātām aśvínā tū́tujiṃ ráthaṃ  
suastí agníṃ samidhānám īmahe  

### 007
śréṣṭhaṃ no adyá savitar váreṇiyam  
bhāgám ā́ suva sá hí ratnadhā́ ási  
rāyó jánitrīṃ dhiṣáṇām úpa bruve  
suastí agníṃ samidhānám īmahe  

### 008
pípartu mā tád r̥tásya pravā́canaṃ  
devā́nāṃ yán manuṣíyā ámanmahi  
víśvā íd usrā́ spáḷ úd eti sū́riyaḥ  
suastí agníṃ samidhānám īmahe  

### 009
adveṣó adyá barhíṣa stárīmaṇi  
grā́vṇāṃ yóge mánmanaḥ sā́dha īmahe  
ādityā́nāṃ śármaṇi sthā́ bhuraṇyasi  
suastí agníṃ samidhānám īmahe  

### 010
ā́ no barhíḥ sadhamā́de br̥hád diví  
devā́m̐ īḷe sādáyā saptá hótr̥̄n  
índram mitráṃ váruṇaṃ sātáye bhágaṃ  
suastí agníṃ samidhānám īmahe  

### 011
tá ādityā ā́ gatā sarvátātaye  
vr̥dhé no yajñám avatā sajoṣasaḥ  
bŕ̥haspátim pūṣáṇam aśvínā bhágaṃ  
suastí agníṃ samidhānám īmahe  

### 012
tán no devā yachata supravācanáṃ  
chardír ādityāḥ subháraṃ nr̥pā́yiyam  
páśve tokā́ya tánayāya jīváse  
suastí agníṃ samidhānám īmahe  

### 013
víśve adyá marúto víśva ūtī́  
víśve bhavantu agnáyaḥ sámiddhāḥ  
víśve no devā́ ávasā́ gamantu  
víśvam astu dráviṇaṃ vā́jo asmé  

### 014
yáṃ devāso ávatha vā́jasātau  
yáṃ trā́yadhve yám pipr̥thā́ti áṃhaḥ  
yó vo gopīthé ná bhayásya véda  
té syāma devávītaye turāsaḥ  

## 036
### 001
uṣā́sānáktā br̥hatī́ supéśasā  
dyā́vākṣā́mā váruṇo mitró aryamā́  
índraṃ huve marútaḥ párvatām̐ apá  
ādityā́n dyā́vāpr̥thivī́ apáḥ súvaḥ  

### 002
diyaúś ca naḥ pr̥thivī́ ca prácetasa  
r̥tā́varī rakṣatām áṃhaso riṣáḥ  
mā́ durvidátrā nírr̥tir na īśata  
tád devā́nām ávo adyā́ vr̥ṇīmahe  

### 003
víśvasmān no áditiḥ pātu áṃhaso  
mātā́ mitrásya váruṇasya revátaḥ  
súvarvaj jyótir avr̥káṃ naśīmahi  
tád devā́nām ávo adyā́ vr̥ṇīmahe  

### 004
grā́vā vádann ápa rákṣāṃsi sedhatu  
duṣvápniyaṃ nírr̥tiṃ víśvam atríṇam  
ādityáṃ śárma marútām aśīmahi  
tád devā́nām ávo adyā́ vr̥ṇīmahe  

### 005
éndro barhíḥ sī́datu pínvatām íḷā  
bŕ̥haspátiḥ sā́mabhir r̥kvó arcatu  
supraketáṃ jīváse mánma dhīmahi  
tád devā́nām ávo adyā́ vr̥ṇīmahe  

### 006
divispŕ̥śaṃ yajñám asmā́kam aśvinā  
jīrā́dhvaraṃ kr̥ṇutaṃ sumnám iṣṭáye  
prācī́naraśmim ā́hutaṃ ghr̥téna  
tád devā́nām ávo adyā́ vr̥ṇīmahe  

### 007
úpa hvaye suhávam mā́rutaṃ gaṇám  
pavākám+ r̥ṣváṃ sakhiyā́ya śambhúvam  
rāyás póṣaṃ sauśravasā́ya dhīmahi  
tád devā́nām ávo adyā́ vr̥ṇīmahe  

### 008
apā́m péruṃ jīvádhanyam bharāmahe  
devāvíyaṃ suhávam adhvaraśríyam  
suraśmíṃ sómam indriyáṃ yamīmahi  
tád devā́nām ávo adyā́ vr̥ṇīmahe  

### 009
sanéma tát susanítā sanítvabhir  
vayáṃ jīvā́ jīváputrā ánāgasaḥ  
brahmadvíṣo víṣvag éno bharerata  
tád devā́nām ávo adyā́ vr̥ṇīmahe  

### 010
yé sthā́ mánor yajñíyās té śr̥ṇotana  
yád vo devā ī́mahe tád dadātana  
jaítraṃ krátuṃ rayimád vīrávad yáśas  
tád devā́nām ávo adyā́ vr̥ṇīmahe  

### 011
mahád adyá mahatā́m ā́ vr̥ṇīmahe  
ávo devā́nām br̥hatā́m anarváṇām  
yáthā vásu vīrájātaṃ náśāmahai  
tád devā́nām ávo adyā́ vr̥ṇīmahe  

### 012
mahó agnéḥ samidhānásya śármaṇi  
ánāgā mitré váruṇe suastáye  
śréṣṭhe siyāma savitúḥ sávīmani  
tád devā́nām ávo adyā́ vr̥ṇīmahe  

### 013
yé savitúḥ satyásavasya víśve  
mitrásya vraté váruṇasya devā́ḥ  
té saúbhagaṃ vīrávad gómad ápno  
dádhātana dráviṇaṃ citrám asmé  

### 014
savitā́ paścā́tāt savitā́ purástāt  
savitóttarā́ttāt savitā́dharā́ttāt  
savitā́ naḥ suvatu sarvátātiṃ  
savitā́ no rāsatāṃ dīrghám ā́yuḥ  

## 037
### 001
námo mitrásya váruṇasya cákṣase  
mahó devā́ya tád r̥táṃ saparyata  
dūredŕ̥śe devájātāya ketáve  
divás putrā́ya sū́riyāya śaṃsata  

### 002
sā́ mā satyóktiḥ pári pātu viśváto  
dyā́vā ca yátra tatánann áhāni ca  
víśvam anyán ní viśate yád éjati  
viśvā́hā́po viśvā́hód eti sū́riyaḥ  

### 003
ná te ádevaḥ pradívo ní vāsate  
yád etaśébhiḥ pataraí ratharyási  
prācī́nam anyád ánu vartate rája  
úd anyéna jyótiṣā yāsi sūriya  

### 004
yéna sūrya jyótiṣā bā́dhase támo  
jágac ca víśvam udiyárṣi bhānúnā  
ténāsmád víśvām ánirām ánāhutim  
ápā́mīvām ápa duṣvápniyaṃ suva  

### 005
víśvasya hí préṣito rákṣasi vratám  
áheḷayann uccárasi svadhā́ ánu  
yád adyá tvā sūrya upabrávāmahai  
táṃ no devā́ ánu maṃsīrata krátum  

### 006
táṃ no dyā́vāpr̥thivī́ tán na ā́pa  
índraḥ śr̥ṇvantu marúto hávaṃ vácaḥ  
mā́ śū́ne bhūma sū́riyasya saṃdŕ̥śi  
bhadráṃ jī́vanto jaraṇā́m aśīmahi  

### 007
viśvā́hā tvā sumánasaḥ sucákṣasaḥ  
prajā́vanto anamīvā́ ánāgasaḥ  
udyántaṃ tvā mitramaho divé-dive  
jiyóg jīvā́ḥ práti paśyema sūriya  

### 008
máhi jyótir bíbhrataṃ tvā vicakṣaṇa  
bhã́svantaṃ cákṣuṣe-cakṣuṣe máyaḥ  
āróhantam br̥hatáḥ pā́jasas pári  
vayáṃ jīvā́ḥ práti paśyema sūriya  

### 009
yásya te víśvā bhúvanāni ketúnā  
prá cérate ní ca viśánte aktúbhiḥ  
anāgāstvéna harikeśa sūriya  
áhnāhnā no vásyasā-vasyasód ihi  

### 010
śáṃ no bhava cákṣasā śáṃ no áhnā  
śám bhānúnā śáṃ himā́ śáṃ ghr̥ṇéna  
yáthā śám ádhvañ chám ásad duroṇé  
tát sūriya dráviṇaṃ dhehi citrám  

### 011
asmā́kaṃ devā ubháyāya jánmane  
śárma yachata dvipáde cátuṣpade  
adát píbad ūrjáyamānam ā́śitaṃ  
tád asmé śáṃ yór arapó dadhātana  

### 012
yád vo devāś cakr̥má jihváyā gurú  
mánaso vā práyutī devahéḷanam  
árāvā yó no abhí duchunāyáte  
tásmin tád éno vasavo ní dhetana  

## 038
### 001
asmín na indra pr̥tsutaú yáśasvati  
śímīvati krándasi prā́va sātáye  
yátra góṣātā dhr̥ṣitéṣu khādíṣu  
víṣvak pátanti didyávo nr̥ṣā́hiye  

### 002
sá naḥ kṣumántaṃ sádane ví ūrṇuhi  
góarṇasaṃ rayím indra śravā́yiyam  
siyā́ma te jáyataḥ śakra medíno  
yáthā vayám uśmási tád vaso kr̥dhi  

### 003
yó no dā́sa ā́riyo vā puruṣṭuta  
ádeva indra yudháye cíketati  
asmā́bhiṣ ṭe suṣáhāḥ santu śátravas  
tváyā vayáṃ tā́n vanuyāma saṃgamé  

### 004
yó dabhrébhir háviyo yáś ca bhū́ribhir  
yó abhī́ke varivovín nr̥ṣā́hiye  
táṃ vikhādé sásnim adyá śrutáṃ náram  
arvā́ñcam índram ávase karāmahe  

### 005
svavŕ̥jaṃ hí tvā́m ahám indra śuśráva  
anānudáṃ vr̥ṣabha radhracódanam  
prá muñcasva pári kútsād ihā́ gahi  
kím u tvā́vān muṣkáyor baddhá āsate  

## 039
### 001
yó vām párijmā suvŕ̥d aśvinā rátho  
doṣā́m uṣā́so háviyo havíṣmatā  
śaśvattamā́sas tám u vām idáṃ vayám  
pitúr ná nā́ma suhávaṃ havāmahe  

### 002
codáyataṃ sūnŕ̥tāḥ pínvataṃ dhíya  
út púraṃdhīr īrayataṃ tád uśmasi  
yaśásam bhāgáṃ kr̥ṇutaṃ no aśvinā  
sómaṃ ná cā́rum maghávatsu nas kr̥tam  

### 003
amājúraś cid bhavatho yuvám bhágo  
anāśóś cid avitā́rāpamásya cit  
andhásya cin nāsatiyā kr̥śásya cid  
yuvā́m íd āhur bhiṣájā rutásya cit  

### 004
yuváṃ cyávānaṃ sanáyaṃ yáthā rátham  
púnar yúvānaṃ caráthāya takṣathuḥ  
níṣ ṭaugriyám ūhathur adbhiyás pári  
víśvét tā́ vāṃ sávaneṣu pravā́ciyā  

### 005
purāṇā́ vāṃ vīríyā prá bravā jáne  
átho hāsathur bhiṣájā mayobhúvā  
tā́ vāṃ nú návyāv ávase karāmahe  
ayáṃ nāsatyā śrád arír yáthā dádhat  

### 006
iyáṃ vām ahve śr̥ṇutám me aśvinā  
putrā́yeva pitárā máhya° śikṣatam  
ánāpir ájñā asajātiyā́matiḥ  
purā́ tásyā abhíśaster áva spr̥tam  

### 007
yuváṃ ráthena vimadā́ya śundhyúvaṃ  
ní ūhathuḥ purumitrásya yóṣaṇām  
yuváṃ hávaṃ vadhrimatyā́ agachataṃ  
yuváṃ súṣutiṃ cakrathuḥ púraṃdhaye  

### 008
yuváṃ víprasya jaraṇā́m upeyúṣaḥ  
púnaḥ kalér akr̥ṇutaṃ yúvad váyaḥ  
yuváṃ vándanam r̥śyadā́d úd ūpathur  
yuváṃ sadyó viśpálām étave kr̥thaḥ  

### 009
yuváṃ ha rebháṃ vr̥ṣaṇā gúhā hitám  
úd airayatam mamr̥vā́ṃsam aśvinā  
yuvám r̥bī́sam utá taptám átraya  
ómanvantaṃ cakrathuḥ saptávadhraye  

### 010
yuváṃ śvetám pedáve aśvinā́śuvaṃ  
navábhir vā́jair navatī́ ca vājínam  
carkŕ̥tiyaṃ dadathur drāvayátsakham  
bhágaṃ ná nŕ̥bhyo háviyam mayobhúvam  

### 011
ná táṃ rājānāv adite kútaś caná  
nā́ṃho aśnoti duritáṃ nákir bhayám  
yám aśvinā suhavā rudravartanī  
puroratháṃ kr̥ṇutháḥ pátniyā sahá  

### 012
ā́ téna yātam mánaso jávīyasā  
ráthaṃ yáṃ vām r̥bhávaś cakrúr aśvinā  
yásya yóge duhitā́ jā́yate divá  
ubhé áhanī sudíne vivásvataḥ  

### 013
tā́ vartír yātaṃ jayúṣā ví párvatam  
ápinvataṃ śayáve dhenúm aśvinā  
vŕ̥kasya cid vártikām antár āsíyād  
yuváṃ śácībhir grasitā́m amuñcatam  

### 014
etáṃ vāṃ stómam aśvināv akarma  
átakṣāma · bhŕ̥gavo ná rátham  
ní amr̥kṣāma yóṣaṇāṃ ná márye  
nítyaṃ ná sūnúṃ tánayaṃ dádhānāḥ  

## 040
### 001
ráthaṃ yã́ntaṃ kúha kó ha vāṃ narā  
práti dyumántaṃ suvitā́ya bhūṣati  
prātaryā́vāṇaṃ vibhúvaṃ viśé-viśe  
vástor-vastor váhamānaṃ dhiyā́ śámi  

### 002
kúha svid doṣā́ kúha vástor aśvínā  
kúhābhipitváṃ karataḥ kúhoṣatuḥ  
kó vāṃ śayutrā́ vidháveva deváram  
máryaṃ ná yóṣā kr̥ṇute sadhástha ā́  

### 003
prātár jarethe jaraṇéva kā́payā  
vástor-vastor yajatā́ gachatho gr̥hám  
kásya dhvasrā́ bhavathaḥ kásya vā narā  
rājaputréva sávanā́va gachathaḥ  

### 004
yuvā́m mr̥géva vāraṇā́ mr̥gaṇyávo  
doṣā́ vástor havíṣā ní hvayāmahe  
yuváṃ hótrām r̥tuthā́ júhvate narā  
íṣaṃ jánāya vahathaḥ śubhas patī  

### 005
yuvā́ṃ ha ghóṣā pári aśvinā yatī́  
rā́jña ūce duhitā́ pr̥ché vāṃ narā  
bhūtám me áhna utá bhūtam aktáve  
áśvāvate rathíne śaktam árvate  

### 006
yuváṃ kavī́ ṣṭhaḥ pári aśvinā ráthaṃ  
víśo ná kútso jaritúr naśāyathaḥ  
yuvór ha mákṣā pári aśvinā mádhu  
āsā́ bharata niṣkr̥táṃ ná yóṣaṇā  

### 007
yuváṃ ha bhujyúṃ yuvám aśvinā váśaṃ  
yuváṃ śiñjā́ram uśánām úpārathuḥ  
yuvó rárāvā† pári sakhyám āsate  
yuvór ahám ávasā sumnám ā́ cake  

### 008
yuváṃ ha kr̥śáṃ yuvám aśvinā śayúṃ  
yuváṃ vidhántaṃ vidhávām uruṣyathaḥ  
yuváṃ saníbhya stanáyantam aśvinā  
ápa vrajám ūrṇuthaḥ saptáāsiyam  

### 009
jániṣṭa yóṣā patáyat kanīnakó  
ví cā́ruhan vīrúdho daṃsánā ánu  
ā́smai rīyante nivanéva síndhavo  
asmā́ áhne bhavati tát patitvanám  

### 010
jīváṃ rudanti ví mayante adhvaré  
dīrghā́m ánu prásitiṃ dīdhiyur náraḥ  
vāmám pitŕ̥bhyo yá idáṃ sameriré  
máyaḥ pátibhyo jánayaḥ pariṣváje  

### 011
ná tásya vidma tád u ṣú prá vocata  
yúvā ha yád yuvatyā́ḥ kṣéti yóniṣu  
priyósriyasya vr̥ṣabhásya retíno  
gr̥háṃ gamema aśvinā tád uśmasi  

### 012
ā́ vām agan sumatír vājinīvasū  
ní aśvinā hr̥tsú kā́mā ayaṃsata  
ábhūtaṃ gopā́ mithunā́ śubhas patī  
priyā́ aryamṇó dúriyām̐ aśīmahi  

### 013
tā́ mandasānā́ mánuṣo duroṇá ā́  
dhattáṃ rayíṃ sahávīraṃ vacasyáve  
kr̥táṃ tīrtháṃ suprapāṇáṃ śubhas patī  
sthāṇúm patheṣṭhā́m ápa durmatíṃ hatam  

### 014
kúva svid adyá katamā́su aśvínā  
vikṣú dasrā́ mādayete śubhás pátī  
ká īṃ ní yeme katamásya jagmatur  
víprasya vā yájamānasya vā gr̥hám  

## 041
### 001
samānám u tyám puruhūtám ukthíyaṃ  
ráthaṃ tricakráṃ sávanā gánigmatam  
párijmānaṃ vidathíyaṃ suvr̥ktíbhir  
vayáṃ víuṣṭā uṣáso havāmahe  

### 002
prātaryújaṃ nāsatyā ádhi tiṣṭhathaḥ  
prātaryā́vāṇam madhuvā́hanaṃ rátham  
víśo yéna gáchatho yájvarīr narā  
kīréś cid yajñáṃ hótr̥mantam aśvinā  

### 003
adhvaryúṃ vā mádhupāṇiṃ suhástiyam  
agnídhaṃ vā dhr̥tádakṣaṃ dámūnasam  
víprasya vā yát sávanāni gáchatho  
áta ā́ yātam madhupéyam aśvinā  

## 042
### 001
ásteva sú prataráṃ lā́yam ásyan  
bhū́ṣann iva prá bharā stómam asmai  
vācā́ viprās tarata vā́cam aryó  
ní rāmaya jaritaḥ sóma índram  

### 002
dóhena gā́m úpa śikṣā sákhāyam  
prá bodhaya jaritar jārám índram  
kóśaṃ ná pūrṇáṃ vásunā nír̥ṣṭam  
ā́ cyāvaya maghadéyāya śū́ram  

### 003
kím aṅgá tvā maghavan bhojám āhuḥ  
śiśīhí mā śiśayáṃ tvā śr̥ṇomi  
ápnasvatī máma dhī́r astu śakra  
vasuvídam bhágam indrā́ bharā naḥ  

### 004
tuvā́ṃ jánā mamasatyéṣu indra  
saṃtasthānā́ ví hvayante samīké  
átrā yújaṃ kr̥ṇute yó havíṣmān  
nā́sunvatā sakhiyáṃ vaṣṭi śū́raḥ  

### 005
dhánaṃ ná syandrám bahuláṃ yó asmai  
tīvrā́n sómām̐ āsunóti práyasvān  
tásmai śátrūn sutúkān prātár áhno  
ní suáṣṭrān yuváti hánti vr̥trám  

### 006
yásmin vayáṃ dadhimā́ śáṃsam índre  
yáḥ śiśrā́ya maghávā kā́mam asmé  
ārā́c cit sán bhayatām asya śátrur  
ní asmai dyumnā́ jániyā namantām  

### 007
ārā́c chátrum ápa bādhasva dūrám  
ugró yáḥ śámbaḥ puruhūta téna  
asmé dhehi yávamad gómad indra  
kr̥dhī́ dhíyaṃ jaritré vā́jaratnām  

### 008
prá yám antár vr̥ṣasavā́so ágman  
tīvrā́ḥ sómā bahulā́ntāsa índram  
nā́ha dāmā́nam maghávā ní yaṃsan  
ní sunvaté vahati bhū́ri vāmám  

### 009
utá prahā́m atidī́vyā jayāti  
kr̥táṃ yác chvaghnī́ vicinóti kālé  
yó devákāmo ná dhánā ruṇaddhi  
sám ít táṃ rāyā́ sr̥jati svadhā́vān  

### 010
góbhiṣ ṭarema ámatiṃ durévāṃ  
yávena kṣúdham puruhūta víśvām  
vayáṃ rā́jabhiḥ prathamā́ dhánāni  
asmā́kena vr̥jánenā jayema  

### 011
bŕ̥haspátir naḥ pári pātu paścā́d  
utóttarasmād ádharād aghāyóḥ  
índraḥ purástād utá madhyató naḥ  
sákhā sákhibhyo várivaḥ kr̥ṇotu  

## 043
### 001
áchā ma índram matáyaḥ suvarvídaḥ  
sadhrī́cīr víśvā uśatī́r anūṣata  
pári ṣvajante jánayo yáthā pátim  
máryaṃ ná śundhyúm maghávānam ūtáye  

### 002
ná ghā tuvadríg ápa veti me mánas  
tuvé ít kā́mam puruhūta śiśraya  
rā́jeva dasma ní ṣadó 'dhi barhíṣi  
asmín sú sóme avapā́nam astu te  

### 003
viṣūvŕ̥d índro ámater utá kṣudháḥ  
sá íd rāyó maghávā vásva īśate  
tásyéd imé pravaṇé saptá síndhavo  
váyo vardhanti vr̥ṣabhásya śuṣmíṇaḥ  

### 004
váyo ná vr̥kṣáṃ supalāśám ā́sadan  
sómāsa índram mandínaś camūṣádaḥ  
praíṣām ánīkaṃ śávasā dávidyutad  
vidát súvar mánave jyótir ā́riyam  

### 005
kr̥táṃ ná śvaghnī́ ví cinoti dévane  
saṃvárgaṃ yán maghávā sū́riyaṃ jáyat  
ná tát te anyó ánu vīríyaṃ śakan  
ná purāṇó maghavan nótá nū́tanaḥ  

### 006
víśaṃ-viśam maghávā páry aśāyata  
jánānāṃ dhénā avacā́kaśad vŕ̥ṣā  
yásyā́ha śakráḥ sávaneṣu ráṇyati  
sá tīvraíḥ sómaiḥ sahate pr̥tanyatáḥ  

### 007
ā́po ná síndhum abhí yát samákṣaran  
sómāsa índraṃ kuliyā́ iva hradám  
várdhanti víprā máho asya sā́dane  
yávaṃ ná vr̥ṣṭír diviyéna dā́nunā  

### 008
vŕ̥ṣā ná kruddháḥ patayad rájassu ā́  
yó aryápatnīr ákr̥ṇod imā́ apáḥ  
sá sunvaté maghávā jīrádānave  
ávindaj jyótir mánave havíṣmate  

### 009
új jāyatām paraśúr jyótiṣā sahá  
bhūyā́ r̥tásya sudúghā purāṇavát  
ví rocatām aruṣó bhānúnā śúciḥ  
súvar ṇá śukráṃ śuśucīta sátpatiḥ  

### 010
góbhiṣ ṭarema ámatiṃ durévāṃ  
yávena kṣúdham puruhūta víśvām  
vayáṃ rā́jabhiḥ prathamā́ dhánāni  
asmā́kena vr̥jánenā jayema  

### 011
bŕ̥haspátir naḥ pári pātu paścā́d  
utóttarasmād ádharād aghāyóḥ  
índraḥ purástād utá madhyató naḥ  
sákhā sákhibhyo várivaḥ kr̥ṇotu  

## 044
### 001
ā́ yātu índraḥ svápatir mádāya  
yó dhármaṇā tūtujānás túviṣmān  
pratvakṣāṇó áti víśvā sáhāṃsi  
apāréṇa mahatā́ vŕ̥ṣṇiyena  

### 002
suṣṭhā́mā ráthaḥ suyámā hárī te  
mimyákṣa vájro nr̥pate gábhastau  
śī́bhaṃ rājan supáthā́ yāhi arvā́ṅ  
várdhāma te papúṣo vŕ̥ṣṇiyāni  

### 003
éndravā́ho nr̥pátiṃ vájrabāhum  
ugrám ugrā́sas taviṣā́sa enam  
prátvakṣasaṃ vr̥ṣabháṃ satyáśuṣmam  
ém asmatrā́ sadhamā́do vahantu  

### 004
evā́ pátiṃ droṇasā́caṃ sácetasam  
ūrjá skambháṃ dharúṇa ā́ vr̥ṣāyase  
ójaḥ kr̥ṣva sáṃ gr̥bhāya tuvé ápi  
áso yáthā kenipā́nām inó vr̥dhé  

### 005
gámann asmé vásūni ā́ hí śáṃsiṣaṃ  
suāśíṣam bháram ā́ yāhi somínaḥ  
tvám īśiṣe sā́smín ā́ satsi barhíṣi  
anādhr̥ṣyā́ táva pā́trāṇi dhármaṇā  

### 006
pŕ̥thak prā́yan prathamā́ deváhūtayo  
ákr̥ṇvata śravasíyāni duṣṭárā  
ná yé śekúr yajñíyāṃ nā́vam ārúham  
īrmaívá té ní aviśanta képayaḥ  

### 007
evaívā́pāg ápare santu dūḍhiyó  
áśvā yéṣāṃ duryúja āyuyujré  
itthā́ yé prā́g úpare sánti dāváne  
purū́ṇi yátra vayúnāni bhójanā  

### 008
girī́m̐r ájrān réjamānām̐ adhārayad  
diyaúḥ krandad antárikṣāṇi kopayat  
samīcīné dhiṣáṇe ví ṣkabhāyati  
vŕ̥ṣṇaḥ pītvā́ máda ukthā́ni śaṃsati  

### 009
imám bibharmi súkr̥taṃ te aṅkuśáṃ  
yénārujā́si maghavañ chaphārújaḥ  
asmín sú te sávane astu okíyaṃ  
sutá iṣṭaú maghavan bodhi ā́bhagaḥ  

### 010
góbhiṣ ṭarema ámatiṃ durévāṃ  
yávena kṣúdham puruhūta víśvām  
vayáṃ rā́jabhiḥ prathamā́ dhánāni  
asmā́kena vr̥jánenā jayema  

### 011
bŕ̥haspátir naḥ pári pātu paścā́d  
utóttarasmād ádharād aghāyóḥ  
índraḥ purástād utá madhyató naḥ  
sákhā sákhibhyo várivaḥ kr̥ṇotu  

## 045
### 001
divás pári prathamáṃ jajñe agnír  
asmád dvitī́yam pári jātávedāḥ  
tr̥tī́yam apsú nr̥máṇā ájasram  
índhāna enaṃ jarate suādhī́ḥ  

### 002
vidmā́ te agne trẽdhā́ trayā́ṇi  
vidmā́ te dhā́ma víbhr̥tā purutrā́  
vidmā́ te nā́ma paramáṃ gúhā yád  
vidmā́ tám útsaṃ yáta ājagántha  

### 003
samudré tvā nr̥máṇā apsú antár  
nr̥cákṣā īdhe divó agna ū́dhan  
tr̥tī́ye tvā rájasi tasthivā́ṃsam  
apā́m upásthe mahiṣā́ avardhan  

### 004
ákrandad agní stanáyann iva dyaúḥ  
kṣā́mā rérihad vīrúdhaḥ samañján  
sadyó jajñānó ví hī́m iddhó ákhyad  
ā́ ródasī bhānúnā bhāti antáḥ  

### 005
śrīṇā́m udāró dharúṇo rayīṇā́m  
manīṣā́ṇām prā́rpaṇaḥ sómagopāḥ  
vásuḥ sūnúḥ sáhaso apsú rā́jā  
ví bhāti ágra uṣásām idhānáḥ  

### 006
víśvasya ketúr bhúvanasya gárbha  
ā́ ródasī apr̥ṇāj jā́yamānaḥ  
vīḷúṃ cid ádrim abhinat parāyáñ  
jánā yád agním áyajanta páñca  

### 007
uśík pavākó+ aratíḥ sumedhā́  
márteṣu agnír amŕ̥to ní dhāyi  
íyarti dhūmám aruṣám bháribhrad  
úc chukréṇa śocíṣā dyā́m ínakṣan  

### 008
dr̥śānó rukmá urviyā́ ví adyaud  
durmárṣam ā́yuḥ śriyé rucānáḥ  
agnír amŕ̥to abhavad váyobhir  
yád enaṃ diyaúr janáyat surétāḥ  

### 009
yás te adyá kr̥ṇávad bhadraśoce  
apūpáṃ deva ghr̥távantam agne  
prá táṃ naya prataráṃ vásyo ácha  
abhí sumnáṃ devábhaktaṃ yaviṣṭha  

### 010
ā́ tám bhaja sauśravaséṣu agna  
ukthá-uktha ā́ bhaja śasyámāne  
priyáḥ sū́rye priyó agnā́ bhavāti  
új jāténa bhinádad új jánitvaiḥ  

### 011
tuvā́m agne yájamānā ánu dyū́n  
víśvā vásu dadhire vā́riyāṇi  
tváyā sahá dráviṇam ichámānā  
vrajáṃ gómantam uśíjo ví vavruḥ  

### 012
ástāvi agnír narã́ṃ suśévo  
vaiśvānará ŕ̥ṣibhiḥ sómagopāḥ  
adveṣé dyā́vāpr̥thivī́ huvema  
dévā dhattá rayím asmé suvī́ram  

## 046
### 001
prá hótā jātó mahā́n nabhovín  
nr̥ṣádvā sīdad apā́m upásthe  
dádhir yó dhā́yi sá te váyāṃsi  
yantā́ vásūni vidhaté tanūpā́ḥ  

### 002
imáṃ vidhánto apā́ṃ sadhásthe  
paśúṃ ná naṣṭám padaír ánu gman  
gúhā cátantam uśíjo námobhir  
ichánto dhī́rā bhŕ̥gavo avindan  

### 003
imáṃ tritó bhū́ri avindad ichán  
vaibhūvasó mūrdháni ághniyāyāḥ  
sá śévr̥dho jātá ā́ harmiyéṣu  
nā́bhir yúvā bhavati rocanásya  

### 004
mandráṃ hótāram uśíjo námobhiḥ  
prā́ñcaṃ yajñáṃ netā́ram adhvarā́ṇām  
viśā́m akr̥ṇvann aratím pavākáṃ+  
havyavā́haṃ dádhato mā́nuṣeṣu  

### 005
prá bhūr jáyantam mahā́ṃ vipodhā́m  
mūrā́ ámūram purā́ṃ darmā́ṇam  
náyanto gárbhaṃ vanā́ṃ dhíyaṃ dhur  
híriśmaśruṃ ná árvāṇaṃ dhánarcam  

### 006
ní pastíyāsu tritá stabhūyán  
párivīto yónau sīdad antáḥ  
átaḥ saṃgŕ̥bhyā viśā́ṃ dámūnā  
vídharmaṇā ayantraír īyate nr̥̄́n  

### 007
asyā́járāso damā́m arítrā  
arcáddhūmāso agnáyaḥ pavākā́ḥ+  
śvitīcáyaḥ śvātrā́so bhuraṇyávo  
vanarṣádo vāyávo ná sómāḥ  

### 008
prá jihváyā bharate vépo agníḥ  
prá vayúnāni cétasā pr̥thivyā́ḥ  
tám āyávaḥ śucáyantam pavākám+  
mandráṃ hótāraṃ dadhire yájiṣṭham  

### 009
dyā́vā yám agním pr̥thivī́ jániṣṭām  
ā́pas tváṣṭā bhŕ̥gavo yáṃ sáhobhiḥ  
īḷéniyam prathamám mātaríśvā  
devā́s tatakṣur mánave yájatram  

### 010
yáṃ tvā devā́ dadhiré havyavā́ham  
puruspŕ̥ho mā́nuṣāso yájatram  
sá yā́mann agne stuvaté váyo dhāḥ  
prá devayán yaśásaḥ sáṃ hí pūrvī́ḥ  

## 047
### 001
jagr̥bhmā́ te dákṣiṇam indra hástaṃ  
vasūyávo vasupate vásūnām  
vidmā́ hí tvā gópatiṃ śūra gónām  
asmábhyaṃ citráṃ vŕ̥ṣaṇaṃ rayíṃ dāḥ  

### 002
suāyudháṃ suávasaṃ sunītháṃ  
cátuḥsamudraṃ dharúṇaṃ rayīṇā́m  
carkŕ̥tiyaṃ śáṃsiyam bhū́rivāram  
asmábhyaṃ citráṃ vŕ̥ṣaṇaṃ rayíṃ dāḥ  

### 003
subráhmāṇaṃ devávantam br̥hántam  
urúṃ gabhīrám pr̥thúbudhnam indra  
śrutárṣim° ugrám abhimātiṣā́ham  
asmábhyaṃ citráṃ vŕ̥ṣaṇaṃ rayíṃ dāḥ  

### 004
sanádvājaṃ vípravīraṃ tárutraṃ  
dhanaspŕ̥taṃ śūśuvā́ṃsaṃ sudákṣam  
dasyuhánam pūrbhídam indra satyám  
asmábhyaṃ citráṃ vŕ̥ṣaṇaṃ rayíṃ dāḥ  

### 005
áśvāvantaṃ rathínaṃ vīrávantaṃ  
sahasríṇaṃ śatínaṃ vā́jam indra  
bhadrávrātaṃ vípravīraṃ suarṣā́m  
asmábhyaṃ citráṃ vŕ̥ṣaṇaṃ rayíṃ dāḥ  

### 006
prá saptágum r̥tádhītiṃ sumedhā́m  
bŕ̥haspátim matír áchā jigāti  
yá āṅgirasó námasopasádyo  
asmábhyaṃ citráṃ vŕ̥ṣaṇaṃ rayíṃ dāḥ  

### 007
vánīvāno máma dūtā́sa índraṃ  
stómāś caranti sumatī́r iyānā́ḥ  
hr̥dispŕ̥śo mánasā vacyámānā  
asmábhyaṃ citráṃ vŕ̥ṣaṇaṃ rayíṃ dāḥ  

### 008
yát tuvā yā́mi daddhí tán na indra  
br̥hántaṃ kṣáyam ásamaṃ jánānām  
abhí tád dyā́vāpr̥thivī́ gr̥ṇītām  
asmábhyaṃ citráṃ vŕ̥ṣaṇaṃ rayíṃ dāḥ  

## 048
### 001
ahám bhuvaṃ vásunaḥ pūrviyás pátir  
aháṃ dhánāni sáṃ jayāmi śáśvataḥ  
mã́ṃ havante pitáraṃ ná jantávo  
aháṃ dāśúṣe ví bhajāmi bhójanam  

### 002
ahám índro ródho vákṣo átharvaṇas  
tritā́ya gā́ ajanayam áher ádhi  
aháṃ dásyubhyaḥ pári nr̥mṇám ā́ dade  
gotrā́ śíkṣan dadhīcé mātaríśvane  

### 003
máhyaṃ tváṣṭā vájram atakṣad āyasám  
máyi devā́so avr̥jann ápi krátum  
mámā́nīkaṃ sū́riyasyeva duṣṭáram  
mā́m ā́ryanti kr̥téna kártuvena ca  

### 004
ahám etáṃ gavyáyam áśviyam paśúm  
purīṣíṇaṃ sā́yakenā hiraṇyáyam  
purū́ sahásrā ní śiśāmi dāśúṣe  
yán mā sómāsa ukthíno ámandiṣuḥ  

### 005
ahám índro ná párā jigya íd dhánaṃ  
ná mr̥tyáve áva tasthe kádā caná  
sómam ín mā sunvánto yācatā vásu  
ná me pūravaḥ sakhiyé riṣāthana  

### 006
ahám etā́ñ chā́śvasato duvā́-duvā  
índraṃ yé vájraṃ yudháye ákr̥ṇvata  
āhváyamānām̐ áva hánmanāhanaṃ  
dr̥̄ḷhā́+ vádann ánamasyur namasvínaḥ  

### 007
abhī́dám ékam éko asmi niṣṣā́ḷ  
abhī́ duvā́ kím u tráyaḥ karanti  
khále ná parṣā́n práti hanmi bhū́ri  
kím mā nindanti śátravo anindrā́ḥ  

### 008
aháṃ guṅgúbhyo atithigvám íṣkaram  
íṣaṃ ná vr̥tratúraṃ vikṣú dhārayam  
yát parṇayaghná utá vā karañjahé  
prā́hám mahé vr̥trahátye áśuśravi  

### 009
prá me námī sāpyá iṣé bhujé bhũd  
gávām éṣe sakhiyā́ kr̥ṇuta dvitā́  
didyúṃ yád asya samithéṣu maṃháyam  
ā́d íd enaṃ śáṃsiyam ukthíyaṃ karam  

### 010
prá némasmin dadr̥śe sómo antár  
gopā́ némam āvír asthā́ kr̥ṇoti  
sá tigmáśr̥ṅgaṃ vr̥ṣabháṃ yúyutsan  
druhás tasthau bahulé baddhó antáḥ  

### 011
ādityā́nāṃ vásūnāṃ rudríyāṇāṃ  
devó devā́nāṃ ná mināmi dhā́ma  
té mā bhadrā́ya śávase tatakṣur  
áparājitam ástr̥tam áṣāḷham  

## 049
### 001
aháṃ dãṃ gr̥ṇaté pū́rviyaṃ vásu  
ahám bráhma kr̥ṇavam máhya° várdhanam  
ahám bhuvaṃ yájamānasya coditā́  
áyajvanaḥ sākṣi víśvasmin bháre  

### 002
mã́ṃ dhur índaraṃ+ nā́ma devátā  
diváś ca gmáś ca apã́ṃ ca jantávaḥ  
aháṃ hárī vŕ̥ṣaṇā vívratā raghū́  
aháṃ vájraṃ śávase dhr̥ṣṇú ā́ dade  

### 003
ahám átkaṃ kaváye śiśnathaṃ háthair  
aháṃ kútsam · āvam ābhír ūtíbhiḥ  
aháṃ śúṣṇasya śnáthitā vádhar yamaṃ  
ná yó rará ā́riyaṃ nā́ma dásyave  

### 004
ahám pitéva vetasū́m̐r abhíṣṭaye  
túgraṃ kútsāya smádibhaṃ ca randhayam  
ahám bhuvaṃ yájamānasya rājáni  
prá yád bháre tújaye ná priyā́dhŕ̥ṣe  

### 005
aháṃ randhayam mŕ̥gayaṃ śrutárvaṇe  
yán mā́jihīta vayúnā canā́nuṣák  
aháṃ veśáṃ · namrám āyáve 'karam  
aháṃ sávyāya páḍgr̥bhim arandhayam  

### 006
aháṃ sá yó návavāstvam br̥hádrathaṃ  
sáṃ vr̥tréva · dā́saṃ vr̥trahā́rujam  
yád vardháyantam pratháyantam ānuṣág  
dūré pāré rájaso rocanā́karam  

### 007
aháṃ sū́ryasya pári yāmi āśúbhiḥ  
prá etaśébhir váhamāna ójasā  
yán mā sāvó mánuṣa ā́ha nirṇíja  
ŕ̥dhak kr̥ṣe · dā́saṃ kŕ̥tviyaṃ háthaiḥ  

### 008
aháṃ saptahā́ náhuṣo náhuṣṭaraḥ  
prā́śrāvayaṃ śávasā turváśaṃ yádum  
aháṃ ní anyáṃ sáhasā sáhas karaṃ  
náva vrā́dhato navatíṃ ca vakṣayam  

### 009
aháṃ saptá sraváto dhārayaṃ vŕ̥ṣā  
dravitnúvaḥ pr̥thiviyā́ṃ sīrā́ ádhi  
ahám árṇāṃsi ví tirāmi sukrátur  
yudhā́ vidam mánave gātúm iṣṭáye  

### 010
aháṃ tád āsu dhārayaṃ yád āsu ná  
deváś caná tváṣṭā ádhārayad rúśat  
spārháṃ gávām ū́dhassu vakṣáṇāsu ā́  
mádhor mádhu śvā́triyaṃ sómam āśíram  

### 011
evā́ devā́m̐ índaro+ viviye nr̥̄́n  
prá cyautnéna maghávā satyárādhāḥ  
víśvā ít tā́ te harivaḥ śacīvo  
abhí turā́saḥ svayaśo gr̥ṇanti  

## 050
### 001
prá vo mahé mándamānāya ándhaso  
árcā viśvā́narāya viśvābhúve  
índrasya yásya súmakhaṃ sáho máhi  
śrávo nr̥mṇáṃ ca ródasī saparyátaḥ  

### 002
só cin nú sákhyā náriya iná stutáś  
carkŕ̥tiya índaro+ mā́vate náre  
víśvāsu dhūrṣú vājakŕ̥tyeṣu satpate  
vr̥tré vā apsú abhí śūra mandase  

### 003
ké té nára indara+ yé ta iṣé  
yé te sumnáṃ sadhaníyam íyakṣān  
ké te vā́jāya asuryā̀ya hinvire  
ké apsú svā́su urvárāsu paúṃsiye  

### 004
bhúvas tuvám indara+ bráhmaṇā mahā́n  
bhúvo víśveṣu sávaneṣu yajñíyaḥ  
bhúvo nr̥̃́ṃś cyautanó víśvasmin bháre  
jyáyiṣṭhaś+ ca · mántro viśvacarṣaṇe  

### 005
ávā nú kaṃ jyā́yān yajñávanaso  
mahī́ṃ ta ómātrāṃ kr̥ṣṭáyo viduḥ  
áso nú kam ajáro várdhāś ca  
víśvéd etā́ sávanā tūtumā́ kr̥ṣe  

### 006
etā́ víśvā sávanā tūtumā́ kr̥ṣe  
svayáṃ sūno sahaso yā́ni dadhiṣé  
várāya te pā́taraṃ+ dhármaṇe tánā  
yajñó mántro · bráhma údyataṃ vácaḥ  

### 007
yé te vipra brahmakŕ̥taḥ suté sácā  
vásūnãṃ ca vásunaś ca dāváne  
prá té sumnásya mánasā pathā́ bhuvan  
máde sutásya somiyásya ándhasaḥ  

## 051
### 001
mahát tád úlbaṃ stháviraṃ tád āsīd  
yénā́viṣṭitaḥ pravivéśithāpáḥ  
víśvā apaśyad bahudhā́ te agne  
jā́tavedas tanúvo devá ékaḥ  

### 002
kó mā dadarśa katamáḥ sá devó  
yó me tanvò bahudhā́ paryápaśyat  
kuvā́ha mitrāvaruṇā kṣiyanti  
agnér víśvāḥ samídho devayā́nīḥ  

### 003
aíchāma tvā bahudhā́ jātavedaḥ  
práviṣṭam agne apsú óṣadhīṣu  
táṃ tvā yamó acikec citrabhāno  
daśāntaruṣyā́d atirócamānam  

### 004
hotrā́d aháṃ varuṇa bíbhyad āyaṃ  
néd evá mā yunájann átra devā́ḥ  
tásya me tanvò bahudhā́ níviṣṭā  
etám árthaṃ ná ciketāhám agníḥ  

### 005
éhi mánur devayúr yajñákāmo  
araṃkŕ̥tyā támasi kṣeṣi agne  
sugā́n patháḥ kr̥ṇuhi devayā́nān  
váha havyā́ni sumanasyámānaḥ  

### 006
agnéḥ pū́rve bhrā́taro ártham etáṃ  
rathī́vā́dhvānam ánu ā́varīvuḥ  
tásmād bhiyā́ varuṇa dūrám āyaṃ  
gauró ná kṣepnór avije jiyā́yāḥ  

### 007
kurmás ta ā́yur ajáraṃ yád agne  
yáthā yuktó jātavedo ná ríṣyāḥ  
áthā vahāsi sumanasyámāno  
bhāgáṃ devébhyo havíṣaḥ sujāta  

### 008
prayājā́n me anuyājā́ṃś ca kévalān  
ū́rjasvantaṃ havíṣo datta bhāgám  
ghr̥táṃ cāpā́m púruṣaṃ caúṣadhīnām  
agnéś ca dīrghám ā́yur astu devāḥ  

### 009
táva prayājā́ anuyājā́ś ca kévala  
ū́rjasvanto havíṣaḥ santu bhāgā́ḥ  
távāgne yajñó ayám astu sárvas  
túbhyaṃ namantām pradíśaś cátasraḥ  

## 052
### 001
víśve devāḥ śāstána mā yáthehá  
hótā vr̥tó manávai yán niṣádya  
prá me brūta bhāgadhéyaṃ yáthā vo  
yéna pathā́ havyám ā́ vo váhāni  

### 002
aháṃ hótā ní asīdaṃ yájīyān  
víśve devā́ marúto mā junanti  
áhar-ahar aśvinā́dhvaryavaṃ vām  
brahmā́ samíd bhavati sā́hutir vām  

### 003
ayáṃ yó hótā kír u sá yamásya  
kám ápy ūhe yát samañjánti devā́ḥ  
áhar-ahar jāyate māsí-māsi  
áthā devā́ dadhire havyavā́ham  

### 004
mã́ṃ devā́ dadhire havyavā́ham  
ápamluktam bahú kr̥chrā́ cárantam  
agnír vidvā́n yajñáṃ naḥ kalpayāti  
páñcayāmaṃ trivŕ̥taṃ saptátantum  

### 005
ā́ vo yakṣi amr̥tatváṃ suvī́raṃ  
yáthā vo devā várivaḥ kárāṇi  
ā́ bāhuvór vájram índrasya dheyām  
áthemā́ víśvāḥ pŕ̥tanā jayāti  

### 006
trī́ṇi śatā́ trī́ sahásrāṇi agníṃ  
triṃśác ca devā́ náva cāsaparyan  
aúkṣan ghr̥taír ástr̥ṇan barhír asmā  
ā́d íd dhótāraṃ ní asādayanta  

## 053
### 001
yám aíchāma mánasā sò 'yám ā́gād  
yajñásya vidvā́n páruṣaś cikitvā́n  
sá no yakṣad devátātā yájīyān  
ní hí ṣátsad ántaraḥ pū́rvo asmát  

### 002
árādhi hótā niṣádā yájīyān  
abhí práyāṃsi súdhitāni hí khyát  
yájāmahai yajñíyān hánta devā́m̐  
ī́ḷāmahā ī́ḍiyām̐ ā́jiyena  

### 003
sādhvī́m akar devávītiṃ no adyá  
yajñásya jihvā́m avidāma gúhyām  
sá ā́yur ā́gāt surabhír vásāno  
bhadrā́m akar deváhūtiṃ no adyá  

### 004
tád adyá vācáḥ prathamám masīya  
yénā́surām̐ abhí devā́ ásāma  
ū́rjāda utá yajñiyāsaḥ  
páñca janā máma hotráṃ juṣadhvam  

### 005
páñca jánā máma hotráṃ juṣantāṃ  
gṍjātā utá yé yajñíyāsaḥ  
pr̥thivī́ naḥ pā́rthivāt pātu áṃhaso  
antárikṣaṃ diviyā́t pātu asmā́n  

### 006
tántuṃ tanván rájaso bhānúm ánv ihi  
jyótiṣmataḥ pathó rakṣa dhiyā́ kr̥tā́n  
anulbaṇáṃ vayata jóguvām ápo  
mánur bhava janáyā daíviyaṃ jánam  

### 007
akṣānáho nahyatanotá somiyā  
íṣkr̥ṇudhvaṃ raśanā́ ótá piṃśata  
aṣṭā́vandhuraṃ vahatābhíto ráthaṃ  
yéna devā́so ánayann abhí priyám  

### 008
áśmanvatī rīyate sáṃ rabhadhvam  
út tiṣṭhata prá taratā sakhāyaḥ  
átrā jahāma yé ásann áśevāḥ  
śivā́n vayám út taremābhí vā́jān  

### 009
tváṣṭā māyā́ ved apásām apástamo  
bíbhrat pā́trā devapā́nāni śáṃtamā  
śíśīte nūnám paraśúṃ suāyasáṃ  
yéna vr̥ścā́d étaśo bráhmaṇas pátiḥ  

### 010
sató nūnáṃ kavayaḥ sáṃ śiśīta  
vā́śībhir yā́bhir amŕ̥tāya tákṣatha  
vidvā́ṃsaḥ padā́ gúhiyāni kartana  
yéna devā́so amr̥tatvám ānaśúḥ  

### 011
gárbhe yóṣām ádadhur vatsám āsáni  
apīcíyena mánasotá jihváyā  
sá viśvā́hā sumánā yogiyā́ abhí  
siṣāsánir vanate kārá íj jítim  

## 054
### 001
tā́ṃ sú te kīrtím maghavan mahitvā́  
yát tvā bhīté ródasī áhvayetām  
prā́vo devā́m̐ ā́tiro dā́sam ójaḥ  
prajā́yai tvasyai yád áśikṣa indra  

### 002
yád ácaras tanúvā vāvr̥dhānó  
bálānīndra prabruvāṇó jáneṣu  
māyét sā́ te yā́ni yuddhā́ni āhúr  
nā́dyá śátruṃ nanú purā́ vivitse  

### 003
ká u nú te mahimánaḥ samasya  
asmát pū́rva ŕ̥ṣayo ántam āpuḥ  
yán mātáraṃ ca pitáraṃ ca sākám  
ájanayathās tanúvaḥ suā́yāḥ  

### 004
catvā́ri te asuríyāṇi nā́ma  
ádābhiyāni mahiṣásya santi  
tuvám aṅgá tā́ni víśvāni vitse  
yébhiḥ kármāṇi maghavañ cakártha  

### 005
tuváṃ víśvā dadhiṣe kévalāni  
yā́ni āvír yā́ ca gúhā vásūni  
kā́mam ín me maghavan mā́ ví tārīs  
tvám ājñātā́ tuvám indrāsi dātā́  

### 006
yó ádadhāj jyótiṣi jyótir antár  
yó ásr̥jan mádhunā sám mádhūni  
ádha priyáṃ śūṣám índrāya mánma  
brahmakŕ̥to br̥hádukthād avāci  

## 055
### 001
dūré tán nā́ma gúhiyam parācaír  
yát tvā bhīté áhvayetāṃ vayodhaí  
úd astabhnāḥ pr̥thivī́ṃ dyā́m abhī́ke  
bhrā́tuḥ putrā́n maghavan titviṣāṇáḥ  

### 002
mahát tán nā́ma gúhiyam puruspŕ̥g  
yéna bhūtáṃ janáyo yéna bhávyam  
pratnáṃ jātáṃ jyótir yád asya  
priyám priyā́ḥ sám aviśanta páñca  

### 003
ā́ ródasī apr̥ṇād ótá mádhyam  
páñca devā́m̐ r̥tuśáḥ saptá-sapta  
cátustriṃśatā purudhā́ ví caṣṭe  
sárūpeṇa jyótiṣā vívratena  

### 004
yád uṣa aúchaḥ prathamā́ vibhā́nām  
ájanayo yéna puṣṭásya puṣṭám  
yát te jāmitvám ávaram párasyā  
mahán mahatyā́ asuratvám ékam  

### 005
vidhúṃ dadrāṇáṃ sámane bahūnā́ṃ  
yúvānaṃ sántam palitó jagāra  
devásya paśya kā́viyam mahitvā́  
adyā́ mamā́ra sá hiyáḥ sám āna  

### 006
śā́kmanā śākó aruṇáḥ suparṇá  
ā́ yó maháḥ śū́raḥ sanā́d ánīḷaḥ  
yác cikéta satyám ít tán ná móghaṃ  
vásu spārhám utá jétotá dā́tā  

### 007
aíbhir dade vŕ̥ṣṇiyā paúṃsiyāni  
yébhir aúkṣad vr̥trahátyāya vajrī́  
yé kármaṇaḥ kriyámāṇasya mahná  
r̥tekarmám udájāyanta devā́ḥ  

### 008
yujā́ kármāṇi janáyan viśvaújā  
aśastihā́ viśvámanās turāṣā́ṭ  
pītvī́ sómasya divá ā́ vr̥dhānáḥ  
śū́ro nír yudhā́ adhamad dásyūn  

## 056
### 001
idáṃ ta ékam pará ū ta ékaṃ  
tr̥tī́yena jyótiṣā sáṃ viśasva  
saṃvéśane tanúvaś cā́rur edhi  
priyó devā́nām paramé janítre  

### 002
tanū́ṣ ṭe vājin tanúvaṃ náyantī  
vāmám asmábhya° dhā́tu śárma túbhyam  
áhruto mahó dharúṇāya devā́n  
divī́va jyótiḥ suvám ā́ mimīyāḥ  

### 003
vājī́ asi vā́jinenā suvenī́ḥ  
suvitá stómaṃ suvitó dívaṃ gāḥ  
suvitó dhárma prathamā́nu satyā́  
suvitó devā́n suvitó 'nu pátma  

### 004
mahimná eṣām pitáraś canéśire  
devā́ devéṣu adadhur ápi krátum  
sám avivyacur utá yā́ni átviṣur  
ā́ eṣāṃ tanū́ṣu ní viviśuḥ púnaḥ  

### 005
sáhobhir víśvam pári cakramū rájaḥ  
pū́rvā dhā́māni ámitā mímānāḥ  
tanū́ṣu víśvā bhúvanā ní yemire  
prā́sārayanta purudhá prajā́ ánu  

### 006
dvídhā sūnávo ásuraṃ suvarvídam  
ā́sthāpayanta tr̥tī́yena kármaṇā  
suvā́m prajā́m pitáraḥ pítriyaṃ sáha  
ā́vareṣu adadhus tántum ā́tatam  

### 007
nāvā́ ná kṣódaḥ pradíśaḥ pr̥thivyā́ḥ  
suastíbhir áti durgā́ṇi víśvā  
suvā́m prajā́m br̥háduktho mahitvā́  
ā́vareṣu adadhād ā́ páreṣu  

## 057
### 001
mā́ prá gāma pathó vayám  
mā́ yajñā́d indra somínaḥ  
mā́ntá sthur no árātayaḥ  

### 002
yó yajñásya prasā́dhanas  
tántur devéṣu ā́tataḥ  
tám ā́hutaṃ naśīmahi  

### 003
máno nú ā́ huvāmahe  
nārāśaṃséna sómena  
pitr̥̄ṇã́ṃ ca mánmabhiḥ  

### 004
ā́ ta etu mánaḥ púnaḥ  
krátve dákṣāya jīváse  
jiyók ca sū́riyaṃ dr̥śé  

### 005
púnar naḥ pitaro máno  
dádātu daíviyo jánaḥ  
jīváṃ vrā́taṃ sacemahi  

### 006
vayáṃ soma vraté táva  
mánas tanū́ṣu bíbhrataḥ  
prajā́vantaḥ sacemahi  

## 058
### 001
yát te yamáṃ vaivasvatám  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 002
yát te dívaṃ yát pr̥thivī́m  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 003
yát te bhū́miṃ cáturbhr̥ṣṭim  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 004
yát te cátasraḥ pradíśo  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 005
yát te samudrám arṇavám  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 006
yát te márīcīḥ praváto  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 007
yát te apó yád óṣadhīr  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 008
yát te sū́ryaṃ yád uṣásam  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 009
yát te párvatān br̥ható  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 010
yát te víśvam idáṃ jágan  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 011
yát te párāḥ parāváto  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

### 012
yát te bhūtáṃ ca bhávyaṃ ca  
máno jagā́ma dūrakám  
tát ta ā́ vartayāmasi  
ihá kṣáyāya jīváse  

## 059
### 001
prá tāri ā́yuḥ prataráṃ návīya  
sthā́tāreva krátumatā ráthasya  
ádha cyávāna út tavīti ártham  
parātaráṃ sú nírr̥tir jihītām  

### 002
sā́man nú rāyé nidhimán nú ánnaṃ  
kárāmahe sú purudhá śrávāṃsi  
tā́ no víśvāni jaritā́ mamattu  
parātaráṃ sú nírr̥tir jihītām  

### 003
abhī́ ṣú aryáḥ paúṃsiyair bhavema  
diyaúr ná bhū́miṃ giráyo ná ájrān  
tā́ no víśvāni jaritā́ ciketa  
parātaráṃ sú nírr̥tir jihītām  

### 004
mó ṣú ṇaḥ soma mr̥tyáve párā dāḥ  
páśyema nú sū́riyam uccárantam  
dyúbhir hitó jarimā́ sū́ no astu  
parātaráṃ sú nírr̥tir jihītām  

### 005
ásunīte máno asmā́su dhāraya  
jīvā́tave sú prá tirā na ā́yuḥ  
rārandhí naḥ sū́riyasya saṃdŕ̥śi  
ghr̥téna tváṃ tanúvaṃ vardhayasva  

### 006
ásunīte púnar asmā́su cákṣuḥ  
púnaḥ prāṇám ihá no dhehi bhógam  
jiyók paśyema sū́ryam uccárantam  
ánumate mr̥̄ḷáyā+ naḥ suastí  

### 007
púnar no ásum pr̥thivī́ dadātu  
púnar dyaúr devī́ púnar antárikṣam  
púnar naḥ sómas tanúvaṃ dadātu  
púnaḥ pūṣā́ pathíyāṃ yā́ suastíḥ  

### 008
śáṃ ródasī subándhave  
yahvī́ r̥tásya mātárā  
bháratām ápa yád rápo  
dyaúḥ pr̥thivi kṣamā́ rápo  
mó ṣú te kíṃ canā́mamat  

### 009
áva dvaké áva trikā́  
diváś caranti bheṣajā́  
kṣamā́ cariṣṇú ekakám  
bháratām ápa yád rápo  
dyaúḥ pr̥thivi kṣamā́ rápo  
mó ṣú te kíṃ canā́mamat  

### 010
sám indra īraya gã́m anaḍvā́haṃ  
yá ā́vahad uśīnárāṇiyā ánaḥ  
bháratām ápa yád rápo  
dyaúḥ pr̥thivi kṣamā́ rápo  
mó ṣú te kíṃ canā́mamat  

## 060
### 001
ā́ jánaṃ tveṣásaṃdr̥śam  
mā́hīnānām úpastutam  
áganma bíbhrato námaḥ  

### 002
ásamātiṃ nitóśanaṃ  
tveṣáṃ niyayínaṃ rátham  
bhajérathasya sátpatim  

### 003
yó jánān mahiṣā́m̐ iva  
atitasthaú pávīravān  
utā́pavīravān yudhā́  

### 004
yásyekṣvākúr úpa vraté  
revā́n marāyi édhate  
divī́va páñca kr̥ṣṭáyaḥ  

### 005
índra kṣatrā́samātiṣu  
ráthaproṣṭheṣu dhāraya  
divī́va sū́riyaṃ dr̥śé  

### 006
agástiyasya nádbhiyaḥ  
sáptī yunakṣi róhitā  
paṇī́n ní akramīr abhí  
víśvān rājann arādhásaḥ  

### 007
ayám mātā́ ayám pitā́  
ayáṃ jīvā́tur ā́gamat  
idáṃ táva prasárpaṇaṃ  
súbandhav éhi nír ihi  

### 008
yáthā yugáṃ varatráyā  
náhyanti dharúṇāya kám  
evā́ dādhāra te máno  
jīvā́tave ná mr̥tyáve  
átho ariṣṭátātaye  

### 009
yátheyám pr̥thivī́ mahī́  
dādhā́remā́n vánaspátīn  
evā́ dādhāra te máno  
jīvā́tave ná mr̥tyáve  
átho ariṣṭátātaye  

### 010
yamā́d aháṃ vaivasvatā́t  
subándhor mána ā́bharam  
jīvā́tave ná mr̥tyáve  
átho ariṣṭátātaye  

### 011
níag vā́to áva vāti  
níak tapati sū́riyaḥ  
nīcī́nam aghniyā́ duhe  
níag bhavatu te rápaḥ  

### 012
ayám me hásto bhágavān  
ayám me bhágavattaraḥ  
ayám me viśvábheṣajo  
ayáṃ śivā́bhimarśanaḥ  

## 061
### 001
idám itthā́ raúdaraṃ gūrtávacā  
bráhma krátvā śáciyām antár ājaú  
krāṇā́ yád asya pitárā maṃhaneṣṭhā́ḥ  
párṣat pakthé áhan ā́ saptá hótr̥̄n  

### 002
sá íd dānā́ya dábhiyāya vanváñ  
cyávānaḥ sū́dair amimīta védim  
tū́rvayāṇo gūrtávacastamaḥ  
kṣódo ná réta itáūti siñcat  

### 003
máno ná yéṣu hávaneṣu tigmáṃ  
vípaḥ śáciyā vanuthó drávantā  
ā́ yáḥ śáryābhis tuvinr̥mṇó asya  
áśrīṇīta · ādíśaṃ gábhastau  

### 004
kr̥ṣṇā́ yád góṣu aruṇī́ṣu sī́dad  
divó nápātā aśvinā huve vām  
vītám me yajñám ā́ gatam me ánnaṃ  
vavanvā́ṃsā ná íṣam ásmr̥tadhrū  

### 005
práthiṣṭa yásya vīrákarmam iṣṇád  
ánuṣṭhitaṃ nú náriyo ápauhat  
púnas tád ā́ vr̥hati yát kanā́yā  
duhitúr ā́ ánubhr̥tam anarvā́  

### 006
madhyā́ yát kártvam ábhavad abhī́ke  
kā́maṃ kr̥ṇvāné pitári yuvatyā́m  
manānág réto jahatur viyántā  
sā́nau níṣiktaṃ sukr̥tásya yónau  

### 007
pitā́ yát svā́ṃ duhitáram adhiṣkán  
kṣmayā́ rétaḥ saṃjagmānó ní ṣiñcat  
suādhíyo 'janayan bráhma devā́  
vā́stoṣ pátiṃ vratapā́ṃ nír atakṣan  

### 008
sá īṃ vŕ̥ṣā ná phénam asyad ājaú  
smád ā́ párā aid ápa dabhrácetāḥ  
sárat padā́ ná dákṣiṇā parāvŕ̥ṅ  
ná tā́ nú me pr̥śaníyo jagr̥bhre  

### 009
makṣū́ ná váhniḥ prajā́yā upabdír  
agníṃ ná nagná úpa sīdad ū́dhaḥ  
sánitā idhmáṃ sánitotá vā́jaṃ  
sá dhartā́ jajñe sáhasā yavīyút  

### 010
makṣū́ kanā́yāḥ sakhiyáṃ návagvā  
r̥táṃ vádanta r̥táyuktim agman  
dvibárhaso yá úpa gopám ā́gur  
adakṣiṇā́so ácyutā dudukṣan  

### 011
makṣū́ kanā́yāḥ sakhiyáṃ návīyo  
rā́dho ná réta r̥tám ít turaṇyan  
śúci yát te rékaṇa ā́yajanta  
sabardúghāyāḥ páya usríyāyāḥ  

### 012
paśvā́ yát paścā́ víyutā budhánta  
íti bravīti vaktárī rárāṇaḥ  
vásor vasutvā́ kārávo anehā́  
víśvaṃ viveṣṭi dráviṇam úpa kṣú  

### 013
tád ín nv àsya pariṣádvāno agman  
purū́ sádanto nārṣadám bibhitsan  
ví śúṣṇasya sáṃgrathitam anarvā́  
vidát puruprajātásya gúhā yát  

### 014
bhárgo ha nā́ma utá yásya devā́ḥ  
súvar ṇá yé triṣadhasthé niṣedúḥ  
agnír ha nā́ma utá jātávedāḥ  
śrudhī́ no hotar r̥tásya hótādhrúk  

### 015
utá tyā́ me raúdarāv arcimántā  
nā́satyāv indra gūrtáye yájadhyai  
manuṣvád vr̥ktábarhiṣe rárāṇā  
mandū́ hitáprayasā vikṣú yájyū  

### 016
ayáṃ stutó · rā́jā vandi vedhā́  
apáś ca vípras tarati svásetuḥ  
sá kakṣī́vantaṃ rejayat só agníṃ  
nemíṃ ná cakrám árvato raghudrú  

### 017
sá dvibándhur vaitaraṇó yáṣṭā  
sabardhúṃ dhenúm asúvaṃ duhádhyai  
sáṃ yán mitrā́váruṇā vr̥ñjá ukthaír  
jyáyiṣṭhebhir+ aryamáṇaṃ várūthaiḥ  

### 018
tádbandhuḥ sūrír diví te dhiyaṃdhā́  
nā́bhānédiṣṭho rapati prá vénan  
sā́ no nā́bhiḥ paramā́ asyá vā gha  
aháṃ tát paścā́ katitháś cid āsa  

### 019
iyám me nā́bhir ihá me sadhástham  
imé me devā́ ayám asmi sárvaḥ  
dvijā́ áha prathamajā́ r̥tásya  
idáṃ dhenúr aduhaj jā́yamānā  

### 020
ádhāsu mandró aratír vibhā́vā  
áva syati dvivartanír vaneṣā́ṭ  
ūrdhuvā́ yác chráyaṇir ná śíśur dán  
makṣū́ sthiráṃ śevr̥dháṃ sūta mātā́  

### 021
ádhā gā́va úpamātiṃ kanā́yā  
ánu śvāntásya kásya cit páreyuḥ  
śrudhí tváṃ sudraviṇo nas tuváṃ yāḷ  
āśvaghnásya vāvr̥dhe sūnŕ̥tābhiḥ  

### 022
ádha tuvám indara+ viddhí asmā́n  
mahó rāyé nr̥pate vájrabāhuḥ  
rákṣā ca no maghónaḥ pāhí sūrī́n  
anehásas te harivo abhíṣṭau  

### 023
ádha yád rājānā gáviṣṭau  
sárat saraṇyúḥ kāráve jaraṇyúḥ  
vípraḥ préṣṭhaḥ sá hí eṣām babhū́va  
párā ca vákṣad utá parṣad enān  

### 024
ádhā nú asya jéniyasya puṣṭaú  
vŕ̥thā rébhanta īmahe tád ū nú  
saraṇyúr asya sūnúr áśvo  
vípraś ca asi śrávasaś ca sātaú  

### 025
yuvór yádi · sakhiyā́ya asmé  
śárdhāya stómaṃ jujuṣé námasvān  
viśvátra yásminn ā́ gíraḥ samīcī́ḥ  
pūrvī́va gātúr dā́śat sūnŕ̥tāyai  

### 026
sá gr̥ṇānó adbhír devávān  
íti subándhur námasā suuktaíḥ  
várdhad ukthaír vácobhir ā́ hí nūnáṃ  
ví ádhvaiti páyasa usríyāyāḥ  

### 027
tá ū ṣú ṇo mahó yajatrā  
bhūtá devāsa ūtáye sajóṣāḥ  
yé vā́jām̐ ánayatā viyánto  
yé sthā́ nicetā́ro ámūrāḥ  

## 062
### 001
yé yajñéna dákṣiṇayā sámaktā  
índrasya sakhyám amr̥tatvám ānaśá  
tébhyo bhadrám aṅgiraso vo astu  
práti gr̥bhṇīta mānaváṃ sumedhasaḥ  

### 002
yá udā́jan pitáro gomáyaṃ vásu  
r̥ténā́bhindan parivatsaré valám  
dīrghāyutvám aṅgiraso vo astu  
práti gr̥bhṇīta mānaváṃ sumedhasaḥ  

### 003
yá r̥téna sū́ryam ā́rohayan diví  
áprathayan pr̥thivī́m mātáraṃ ví  
suprajāstvám aṅgiraso vo astu  
práti gr̥bhṇīta mānaváṃ sumedhasaḥ  

### 004
ayáṃ nā́bhā vadati valgú vo gr̥hé  
dévaputrā r̥ṣayas tác chr̥ṇotana  
subrahmaṇyám aṅgiraso vo astu  
práti gr̥bhṇīta mānaváṃ sumedhasaḥ  

### 005
vírūpāsa íd ŕ̥ṣayas  
tá íd gambhīrávepasaḥ  
té áṅgirasaḥ sūnávas  
té agnéḥ pári jajñire  

### 006
yé agnéḥ pári jajñiré  
vírūpāso divás pári  
návagvo nú dáśagvo áṅgirastamo  
sácā devéṣu maṃhate  

### 007
índreṇa yujā́ níḥ sr̥janta vāgháto  
vrajáṃ gómantam aśvínam  
sahásram me dádato aṣṭakarṇíyaḥ  
śrávo devéṣu akrata  

### 008
prá nūnáṃ jāyatām ayám  
mánus tókmeva rohatu  
yáḥ sahásraṃ śatā́śuvaṃ  
sadyó dānā́ya máṃhate  

### 009
ná tám aśnoti káś caná  
divá 'va° sā́nu ārábham  
sāvarṇiyásya dákṣiṇā  
ví síndhur iva paprathe  

### 010
utá dāsā́ parivíṣe  
smáddiṣṭī góparīṇasā  
yádus turváś ca māmahe  

### 011
sahasradā́ grāmaṇī́r mā́ riṣan mánuḥ  
sū́ryeṇāsya yátamānaitu dákṣiṇā  
sā́varṇer devā́ḥ prá tirantu ā́yur  
yásminn áśrāntā ásanāma vā́jam  

## 063
### 001
parāváto yé dídhiṣanta ā́piyam  
mánuprītāso jánimā vivásvataḥ  
yayā́ter yé nahuṣíyasya barhíṣi  
devā́ ā́sate té ádhi bruvantu naḥ  

### 002
víśvā hí vo namasíyāni vándiyā  
nā́māni devā utá yajñíyāni vaḥ  
yé sthá jātā́ áditer adbhiyás pári  
yé pr̥thivyā́s té ma ihá śrutā hávam  

### 003
yébhyo mātā́ mádhumat pínvate páyaḥ  
pīyū́ṣaṃ dyaúr áditir ádribarhāḥ  
uktháśuṣmān vr̥ṣabharā́n suápnasas  
tā́m̐ ādityā́m̐ ánu madā suastáye  

### 004
nr̥cákṣaso ánimiṣanto arháṇā  
br̥hád devā́so amr̥tatvám ānaśuḥ  
jyotī́rathā áhimāyā ánāgaso  
divó varṣmā́ṇaṃ vasate suastáye  

### 005
samrā́jo yé suvŕ̥dho yajñám āyayúr  
áparihvr̥tā dadhiré diví kṣáyam  
tā́m̐ ā́ vivāsa námasā suvr̥ktíbhir  
mahó ādityā́m̐ áditiṃ suastáye  

### 006
kó va stómaṃ rādhati yáṃ jújoṣatha  
víśve devāso manuṣo yáti ṣṭhána  
kó vo 'dhvaráṃ tuvijātā áraṃ karad  
yó naḥ párṣad áti áṃhaḥ suastáye  

### 007
yébhyo hótrām prathamā́m āyejé mánuḥ  
sámiddhāgnir mánasā saptá hótr̥bhiḥ  
tá ādityā ábhayaṃ śárma yachata  
sugā́ naḥ karta supáthā suastáye  

### 008
yá ī́śire bhúvanasya prácetaso  
víśvasya sthātúr jágataś ca mántavaḥ  
té naḥ kr̥tā́d ákr̥tād énasas pári  
adyā́ devāsaḥ pipr̥tā suastáye  

### 009
bháreṣu índraṃ suhávaṃ havāmahe  
aṃhomúcaṃ sukŕ̥taṃ daíviyaṃ jánam  
agním mitráṃ váruṇaṃ sātáye bhágaṃ  
dyā́vāpr̥thivī́ marútaḥ suastáye  

### 010
sutrā́māṇam pr̥thivī́ṃ dyā́m anehásaṃ  
suśármāṇam áditiṃ supráṇītim  
daívīṃ nā́vaṃ suaritrā́m ánāgasam  
ásravantīm ā́ ruhemā suastáye  

### 011
víśve yajatrā ádhi vocatotáye  
trā́yadhvaṃ no durévāyā abhihrútaḥ  
satyáyā vo deváhūtyā huvema  
śr̥ṇvató devā ávase suastáye  

### 012
ápā́mīvām ápa víśvām ánāhutim  
ápā́rātiṃ durvidátrām aghāyatáḥ  
āré devā dvéṣo asmád yuyotana  
urú ṇaḥ śárma yachatā suastáye  

### 013
áriṣṭaḥ sá mártio° víśva edhate  
prá prajā́bhir jāyate dhármaṇas pári  
yám ādityāso náyathā sunītíbhir  
áti víśvāni duritā́ suastáye  

### 014
yáṃ devāso ávatha vā́jasātau  
yáṃ śū́rasātā maruto hité dháne  
prātaryā́vāṇaṃ rátham indra sānasím  
áriṣyantam ā́ ruhemā suastáye  

### 015
suastí naḥ · pathíyāsu dhánvasu  
suastí apsú vr̥jáne súvarvati  
suastí naḥ putrakr̥théṣu yóniṣu  
suastí rāyé maruto dadhātana  

### 016
suastír íd dhí prápathe śráyiṣṭhā+  
rékṇasvatī abhí yā́ vāmám éti  
sā́ no amā́ só áraṇe ní pātu  
suāveśā́ bhavatu devágopā  

### 017
evā́ platéḥ sūnúr avīvr̥dhad vo  
víśva ādityā adite manīṣī́  
īśānā́so náro ámartiyena  
ástāvi jáno diviyó gáyena  

## 064
### 001
kathā́ devā́nāṃ katamásya yā́mani  
sumántu nā́ma śr̥ṇvatā́m manāmahe  
kó mr̥̄ḷāti+ katamó no máyas karat  
katamá ūtī́ abhí ā́ vavartati  

### 002
kratūyánti krátavo hr̥tsú dhītáyo  
vénanti venā́ḥ patáyanti ā́ díśaḥ  
ná marḍitā́ vidyate anyá ebhiyo  
devéṣu me ádhi kā́mā ayaṃsata  

### 003
nárā vā śáṃsam pūṣáṇam ágohiyam  
agníṃ devéddham abhí arcase girā́  
sū́ryāmā́sā candrámasā yamáṃ diví  
tritáṃ vā́tam uṣásam aktúm aśvínā  

### 004
kathā́ kavís tuvīrávān káyā girā́  
bŕ̥haspátir vāvr̥dhate suvr̥ktíbhiḥ  
ajá ékapāt suhávebhir ŕ̥kvabhir  
áhiḥ śr̥ṇotu budhníyo hávīmani  

### 005
dákṣasya vā adite jánmani vraté  
rā́jānā mitrā́váruṇā́ vivāsasi  
átūrtapanthāḥ pururátho aryamā́  
saptáhotā víṣurūpeṣu jánmasu  

### 006
té no árvanto havanaśrúto hávaṃ  
víśve śr̥ṇvantu vājíno mitádravaḥ  
sahasrasā́ medhásātāv iva tmánā  
mahó yé dhánaṃ samithéṣu jabhriré  

### 007
prá vo vāyúṃ rathayújam púraṃdhiṃ  
stómaiḥ kr̥ṇudhvaṃ sakhiyā́ya pūṣáṇam  
té hí devásya savitúḥ sávīmani  
krátuṃ sácante sacítaḥ sácetasaḥ  

### 008
tríḥ saptá sasrā́ nadíyo mahī́r apó  
vánaspátīn párvatām̐ agním ūtáye  
kr̥śā́num ástr̥̄n tiṣíyaṃ sadhástha ā́  
rudráṃ rudréṣu rudríyaṃ havāmahe  

### 009
sárasvatī saráyuḥ síndhur ūrmíbhir  
mahó mahī́r ávasā́ yantu vákṣaṇīḥ  
devī́r ā́po mātáraḥ sūdayitnúvo  
ghr̥távat páyo mádhuman no arcata  

### 010
utá mātā́ br̥haddivā́ śr̥ṇotu nas  
tváṣṭā devébhir jánibhiḥ pitā́ vácaḥ  
r̥bhukṣā́ vā́jo ráthaspátir bhágo  
raṇváḥ śáṃsaḥ śaśamānásya pātu naḥ  

### 011
raṇváḥ sáṃdr̥ṣṭau pitumā́m̐ iva kṣáyo  
bhadrā́ rudrā́ṇām marútām úpastutiḥ  
góbhiḥ ṣiyāma yaśáso jáneṣu ā́  
sádā devāsa íḷayā sacemahi  

### 012
yā́m me dhíyam máruta índra dévā  
ádadāta varuṇa mitra yūyám  
tā́m pīpayata páyaseva dhenúṃ  
kuvíd gíro ádhi ráthe váhātha  

### 013
kuvíd aṅgá práti yáthā cid asyá naḥ  
sajātíyasya maruto búbodhatha  
nā́bhā yátra prathamáṃ saṃnásāmahe  
tátra jāmitvám áditir dadhātu naḥ  

### 014
té hí dyā́vāpr̥thivī́ mātárā mahī́  
devī́ devā́ñ jánmanā yajñíye itáḥ  
ubhé bibhr̥ta ubháyam bhárīmabhiḥ  
purū́ rétāṃsi pitŕ̥bhiś ca siñcataḥ  

### 015
ví ṣā́ hótrā víśvam aśnoti vā́riyam  
bŕ̥haspátir arámatiḥ pánīyasī  
grā́vā yátra madhuṣúd ucyáte br̥hád  
ávīvaśanta matíbhir manīṣíṇaḥ  

### 016
evā́ kavís tuvīrávām̐ r̥tajñā́  
draviṇasyúr dráviṇasaś cakānáḥ  
ukthébhir átra matíbhiś ca vípro  
ápīpayad gáyo divyā́ni jánma  

### 017
evā́ platéḥ sūnúr avīvr̥dhad vo  
víśva ādityā adite manīṣī́  
īśānā́so náro ámartiyena  
ástāvi jáno diviyó gáyena  

## 065
### 001
agnír índro váruṇo mitró aryamā́  
vāyúḥ pūṣā́ sárasvatī sajóṣasaḥ  
ādityā́ víṣṇur marútaḥ súvar br̥hát  
sómo rudró áditir bráhmaṇas pátiḥ  

### 002
indraagnī́ vr̥trahátyeṣu sátpatī  
mithó hinvānā́ tanúvā sámokasā  
antárikṣam máhi ā́ paprur ójasā  
sómo ghr̥taśrī́r mahimā́nam īráyan  

### 003
téṣāṃ hí mahnā́ mahatā́m anarváṇāṃ  
stómām̐ íyarmi r̥tajñā́ r̥tāvŕ̥dhām  
yé apsavám arṇaváṃ citrárādhasas  
té no rāsantām maháye sumitriyā́ḥ  

### 004
súvarṇaram antárikṣāṇi rocanā́  
dyā́vābhū́mī pr̥thivī́ṃ skambhur ójasā  
pr̥kṣā́ iva maháyantaḥ surātáyo  
devā́ stavante mánuṣāya sūráyaḥ  

### 005
mitrā́ya śikṣa váruṇāya dāśúṣe  
yā́ samrā́jā mánasā ná prayúchataḥ  
yáyor dhā́ma dhármaṇā rócate br̥hád  
yáyor ubhé ródasī nā́dhasī vŕ̥tau  

### 006
yā́ gaúr vartanímpariéti niṣkr̥tám  
páyo dúhānā vratanī́r avārátaḥ  
sā́ prabruvāṇā́ váruṇāya dāśúṣe  
devébhyo dāśad dhavíṣā vivásvate  

### 007
divákṣaso agnijihvā́ r̥tāvŕ̥dha  
r̥tásya yóniṃ vimr̥śánta āsate  
dyā́ṃ skabhitvī́ apá ā́ cakrur ójasā  
yajñáṃ janitvī́ tanúvī ní māmr̥juḥ  

### 008
parikṣítā pitárā pūrvajā́varī  
r̥tásya yónā kṣayataḥ sámokasā  
dyā́vāpr̥thivī́ váruṇāya sávrate  
ghr̥távat páyo mahiṣā́ya pinvataḥ  

### 009
parjányāvā́tā vr̥ṣabhā́ purīṣíṇā  
indravāyū́ váruṇo mitró aryamā́  
devā́m̐ ādityā́m̐ áditiṃ havāmahe  
yé pā́rthivāso diviyā́so apsú yé  

### 010
tváṣṭāraṃ vāyúm r̥bhavo yá óhate  
daívyā hótārā uṣásaṃ suastáye  
bŕ̥haspátiṃ vr̥trakhādáṃ sumedhásam  
indriyáṃ sómaṃ dhanasā́ u īmahe  

### 011
bráhma gā́m áśvaṃ janáyanta óṣadhīr  
vánaspátīn pr̥thivī́m párvatām̐ apáḥ  
sū́ryaṃ diví roháyantaḥ sudā́nava  
ā́ryā vratā́ visr̥jánto ádhi kṣámi  

### 012
bhujyúm áṃhasaḥ pipr̥tho nír aśvinā  
śyā́vam putráṃ vadhrimatyā́ ajinvatam  
kamadyúvaṃ vimadā́yohathur yuváṃ  
viṣṇāpúvaṃ víśvakāyā́va sr̥jathaḥ  

### 013
pā́vīravī tanyatúr ékapād ajó  
divó dhartā́ síndhur ā́paḥ samudríyaḥ  
víśve devā́saḥ śr̥ṇavan vácāṃsi me  
sárasvatī sahá dhībhíḥ púraṃdhiyā  

### 014
víśve devā́ḥ sahá dhībhíḥ púraṃdhiyā  
mánor yájatrā amŕ̥tā r̥tajñã́ḥ  
rātiṣā́co abhiṣā́caḥ suvarvídaḥ  
súvar gíro bráhma sūktáṃ juṣerata  

### 015
devā́n vásiṣṭho amŕ̥tān vavande  
yé víśvā bhúvanā abhí pratasthúḥ  
té no rāsantām urugāyám adyá  
yūyám pāta suastíbhiḥ sádā naḥ  

## 066
### 001
devā́n huve br̥hácchravasaḥ suastáye  
jyotiṣkŕ̥to adhvarásya prácetasaḥ  
yé vāvr̥dhúḥ prataráṃ viśvávedasa  
índrajyeṣṭhāso amŕ̥tā r̥tāvŕ̥dhaḥ  

### 002
índraprasūtā váruṇapraśiṣṭā  
yé sū́ryasya jyótiṣo bhāgám ānaśúḥ  
marúdgaṇe vr̥jáne mánma dhīmahi  
mā́ghone yajñáṃ janayanta sūráyaḥ  

### 003
índro vásubhiḥ pári pātu no gáyam  
ādityaír no áditiḥ śárma yachatu  
rudró rudrébhir devó mr̥̄ḷayāti+ nas  
tváṣṭā no gnā́bhiḥ suvitā́ya jinvatu  

### 004
áditir dyā́vāpr̥thivī́ r̥tám mahád  
índrāvíṣṇū · marútaḥ súvar br̥hát  
devā́m̐ ādityā́m̐ ávase havāmahe  
vásūn rudrā́n savitā́raṃ sudáṃsasam  

### 005
sárasvān dhībhír váruṇo dhr̥távrataḥ  
pūṣā́ víṣṇur mahimā́ vāyúr aśvínā  
brahmakŕ̥to amŕ̥tā viśvávedasaḥ  
śárma no yaṃsan trivárūtham áṃhasaḥ  

### 006
vŕ̥ṣā yajñó vŕ̥ṣaṇaḥ santu yajñíyā  
vŕ̥ṣaṇo devā́ vŕ̥ṣaṇo haviṣkŕ̥taḥ  
vŕ̥ṣaṇā dyā́vāpr̥thivī́ r̥tā́varī  
vŕ̥ṣā parjányo vŕ̥ṣaṇo vr̥ṣastúbhaḥ  

### 007
agnī́ṣómā vŕ̥ṣaṇā vā́jasātaye  
purupraśastā́ vŕ̥ṣaṇā úpa bruve  
yā́v ījiré vŕ̥ṣaṇo devayajyáyā  
tā́ naḥ śárma trivárūthaṃ ví yaṃsataḥ  

### 008
dhr̥távratāḥ kṣatríyā yajñaniṣkŕ̥to  
br̥haddivā́ adhvarā́ṇām abhiśríyaḥ  
agníhotāra r̥tasā́po adrúho  
apó asr̥jann ánu vr̥tratū́riye  

### 009
dyā́vāpr̥thivī́ janayann abhí vratā́  
ā́pa óṣadhīr vanínāni yajñíyā  
antárikṣaṃ súvar ā́ paprur ūtáye  
váśaṃ devā́sas tanúvī ní māmr̥juḥ  

### 010
dhartā́ro divá r̥bhávaḥ suhástā  
vātāparjanyā́ mahiṣásya tanyatóḥ  
ā́pa óṣadhīḥ prá tirantu no gíro  
bhágo rātír vājíno yantu me hávam  

### 011
samudráḥ síndhū rájo antárikṣam  
ajá ékapāt tanayitnúr arṇaváḥ  
áhir budhníyaḥ śr̥ṇavad vácāṃsi me  
víśve devā́sa utá sūráyo máma  

### 012
siyā́ma vo mánavo devávītaye  
prā́ñcaṃ no yajñám prá ṇayata sādhuyā́  
ā́dityā rúdrā vásavaḥ súdānava  
imā́ bráhma śasyámānāni jinvata  

### 013
daívyā hótārā prathamā́ puróhita  
r̥tásya pánthām ánu emi sādhuyā́  
kṣétrasya pátim prátiveśam īmahe  
víśvān devā́m̐ amŕ̥tām̐ áprayuchataḥ  

### 014
vásiṣṭhāsaḥ pitr̥vád vā́cam akrata  
devā́m̐ ī́ḷānā r̥ṣivát suastáye  
prītā́ iva jñātáyaḥ kā́mam étiya  
asmé devāso áva dhūnutā vásu  

### 015
devā́n vásiṣṭho amŕ̥tān vavande  
yé víśvā bhúvanā abhí pratasthúḥ  
té no rāsantām urugāyám adyá  
yūyám pāta suastíbhiḥ sádā naḥ  

## 067
### 001
imā́ṃ dhíyaṃ saptáśīrṣṇīm pitā́ na  
r̥táprajātām br̥hatī́m avindat  
turī́yaṃ svij janayad viśvájanyo  
ayā́siya ukthám índrāya śáṃsan  

### 002
r̥táṃ śáṃsanta r̥jú dī́dhiyānā  
divás putrā́so ásurasya vīrā́ḥ  
vípram padám áṅgiraso dádhānā  
yajñásya dhā́ma prathamám mananta  

### 003
haṃsaír iva sákhibhir vā́vadadbhir  
aśmanmáyāni náhanā viásyan  
bŕ̥haspátir abhikánikradad gā́  
utá prā́staud úc ca vidvā́m̐ agāyat  

### 004
avó duvā́bhyām pará ékayā gā́  
gúhā tíṣṭhantīr ánr̥tasya sétau  
bŕ̥haspátis támasi jyótir ichánn  
úd usrā́ ā́kar ví hí tisrá ā́vaḥ  

### 005
vibhídyā púraṃ śayáthem ápācīṃ  
nís trī́ṇi sākám udadhér akr̥ntat  
bŕ̥haspátir uṣásaṃ sū́riyaṃ gā́m  
arkáṃ viveda stanáyann iva dyaúḥ  

### 006
índro valáṃ rakṣitā́raṃ dúghānāṃ  
karéṇeva ví cakartā ráveṇa  
svédāñjibhir āśíram ichámāno  
árodayat paṇím ā́ gā́ amuṣṇāt  

### 007
sá īṃ satyébhiḥ sákhibhiḥ śucádbhir  
gódhāyasaṃ ví dhanasaír adardaḥ  
bráhmaṇas pátir vŕ̥ṣabhir varā́hair  
gharmásvedebhir dráviṇaṃ ví ānaṭ  

### 008
té satyéna mánasā gópatiṃ gā́  
iyānā́sa iṣaṇayanta dhībhíḥ  
bŕ̥haspátir mithóavadyapebhir  
úd usríyā asr̥jata svayúgbhiḥ  

### 009
táṃ vardháyanto matíbhiḥ śivā́bhiḥ  
siṃhám iva nā́nadataṃ sadhásthe  
bŕ̥haspátiṃ vŕ̥ṣaṇaṃ śū́rasātau  
bháre-bhare ánu madema jiṣṇúm  

### 010
yadā́ vā́jam ásanad viśvárūpam  
ā́ dyā́m árukṣad úttarāṇi sádma  
bŕ̥haspátiṃ vŕ̥ṣaṇaṃ vardháyanto  
nā́nā sánto bíbhrato jyótir āsā́  

### 011
satyā́m āśíṣaṃ kr̥ṇutā vayodhaí  
kīríṃ cid dhí ávatha svébhir évaiḥ  
paścā́ mŕ̥dho ápa bhavantu víśvās  
tád rodasī śr̥ṇutaṃ viśvaminvé  

### 012
índro mahnā́ maható arṇavásya  
ví mūrdhā́nam abhinad arbudásya  
áhann áhim áriṇāt saptá síndhūn  
devaír dyāvāpr̥thivī prā́vataṃ naḥ  

## 068
### 001
udaprúto ná váyo rákṣamāṇā  
vā́vadato abhríyasyeva ghóṣāḥ  
giribhrájo ná ūrmáyo mádanto  
bŕ̥haspátim abhí arkā́ anāvan  

### 002
sáṃ góbhir āṅgirasó nákṣamāṇo  
bhága ivéd aryamáṇaṃ nināya  
jáne mitró ná dámpatī anakti  
bŕ̥haspate vājáyāśū́m̐r ivājaú  

### 003
sādhuaryā́ atithínīr iṣirā́  
spārhā́ḥ suvárṇā anavadyárūpāḥ  
bŕ̥haspátiḥ párvatebhyo vitū́ryā  
nír gā́ ūpe yávam iva sthivíbhyaḥ  

### 004
āpruṣāyán mádhuna rtásya yónim  
avakṣipánn arká ulkā́m iva dyóḥ  
bŕ̥haspátir uddhárann áśmano gā́  
bhū́myā udnéva ví tvácam bibheda  

### 005
ápa jyótiṣā támo antárikṣād  
udnáḥ śī́pālam iva vā́ta ājat  
bŕ̥haspátir anumŕ̥śyā valásya  
abhrám iva vā́ta ā́ cakra ā́ gā́ḥ  

### 006
yadā́ valásya pī́yato jásum bhéd  
bŕ̥haspátir agnitápobhir arkaíḥ  
dadbhír ná jihvā́ páriviṣṭam ā́dad  
āvír nidhī́m̐r akr̥ṇod usríyāṇām  

### 007
bŕ̥haspátir ámata hí tyád āsāṃ  
nā́ma svarī́ṇāṃ sádane gúhā yát  
āṇḍéva bhittvā́ śakunásya gárbham  
úd usríyāḥ párvatasya tmánājat  

### 008
áśnā́pinaddham mádhu páry apaśyan  
mátsyaṃ ná dīná udáni kṣiyántam  
níṣ ṭáj jabhāra camasáṃ ná vr̥kṣā́d  
bŕ̥haspátir viravéṇā vikŕ̥tya  

### 009
sóṣā́m avindat sá súvaḥ só agníṃ  
só arkéṇa ví babādhe támāṃsi  
bŕ̥haspátir góvapuṣo valásya  
nír majjā́naṃ ná párvaṇo jabhāra  

### 010
himéva parṇā́ muṣitā́ vánāni  
bŕ̥haspátinākr̥payad való gā́ḥ  
anānukr̥tyám apunáś cakāra  
yā́t sū́ryāmā́sā mithá uccárātaḥ  

### 011
abhí śyāváṃ ná kŕ̥śanebhir áśvaṃ  
nákṣatrebhiḥ pitáro dyā́m apiṃśan  
rā́tryāṃ támo ádadhur jyótir áhan  
bŕ̥haspátir bhinád ádriṃ vidád gā́ḥ  

### 012
idám akarma námo abhriyā́ya  
yáḥ pūrvī́r · ánu ānónavīti  
bŕ̥haspátiḥ sá hí góbhiḥ só áśvaiḥ  
sá vīrébhiḥ sá nŕ̥bhir no váyo dhāt  

## 069
### 001
bhadrā́ agnér vadhriaśvásya saṃdŕ̥śo  
vāmī́ práṇītiḥ suráṇā úpetayaḥ  
yád īṃ sumitrā́ víśo ágra indháte  
ghr̥ténā́huto jarate dávidyutat  

### 002
ghr̥tám agnér vadhriaśvásya várdhanaṃ  
ghr̥tám ánnaṃ ghr̥tám u asya médanam  
ghr̥ténā́huta urviyā́ ví paprathe  
sū́rya iva rocate sarpírāsutiḥ  

### 003
yát te mánur yád ánīkaṃ sumitráḥ  
samīdhé agne tád idáṃ návīyaḥ  
sá revác choca sá gíro juṣasva  
sá vā́jaṃ darṣi sá ihá śrávo dhāḥ  

### 004
yáṃ tvā pū́rvam īḷitó vadhriaśváḥ  
samīdhé agne sá idáṃ juṣasva  
sá na stipā́ utá bhavā tanūpā́  
dātráṃ rakṣasva yád idáṃ te asmé  

### 005
bhávā dyumnī́ vādhriaśvotá gopā́  
mā́ tvā tārīd abhímātir jánānām  
śū́ra 'va° dhr̥ṣṇúś cyávanaḥ sumitráḥ  
prá nú vocaṃ vā́dhriaśvasya nā́ma  

### 006
sám ajríyā parvatíyā vásūni  
dā́sā vr̥trā́ṇi ā́riyā jigetha  
śū́ra 'va° dhr̥ṣṇúś cyávano jánānāṃ  
tuvám agne pr̥tanāyū́m̐r abhí ṣyāḥ  

### 007
dīrghátantur br̥hádukṣāyám agníḥ  
sahásrastarīḥ śatánītha ŕ̥bhvā  
dyumā́n dyumátsu nŕ̥bhir mr̥jyámānaḥ  
sumitréṣu dīdayo devayátsu  

### 008
tuvé dhenúḥ sudúghā jātavedo  
asaścáteva samanā́ sabardhúk  
tuváṃ nŕ̥bhir dákṣiṇāvadbhir agne  
sumitrébhir idhyase devayádbhiḥ  

### 009
devā́ś cit te amŕ̥tā jātavedo  
mahimā́naṃ vādhriaśva prá vocan  
yát sampŕ̥cham mā́nuṣīr víśa ā́yan  
tuváṃ nŕ̥bhir ajayas tvā́vr̥dhebhiḥ  

### 010
pitéva putrám abibhar upásthe  
tuvā́m agne vadhriaśváḥ saparyán  
juṣāṇó asya samídhaṃ yaviṣṭha  
utá pū́rvām̐ avanor vrā́dhataś cit  

### 011
śáśvad agnír vadhriaśvásya śátrūn  
nŕ̥bhir jigāya sutásomavadbhiḥ  
sámanaṃ cid adahaś citrabhāno  
áva vrā́dhantam abhinad vr̥dháś cit  

### 012
ayám agnír vadhriaśvásya vr̥trahā́  
sanakā́t préddho námasopavākíyaḥ  
sá no ájāmīm̐r utá vā víjāmīn  
abhí tiṣṭha śárdhato vādhriaśva  

## 070
### 001
imā́m me agne samídhaṃ juṣasva  
iḷás padé práti haryā ghr̥tā́cīm  
várṣman pr̥thivyā́ḥ sudinatvé áhnām  
ūrdhvó bhava sukrato devayajyā́  

### 002
ā́ devā́nām agrayā́vehá yātu  
nárāśáṃso viśvárūpebhir áśvaiḥ  
r̥tásya pathā́ námasā miyédho  
devébhiyo devátamaḥ suṣūdat  

### 003
śaśvattamám īḷate dūtíyāya  
havíṣmanto manuṣíyāso agním  
váhiṣṭhair áśvaiḥ suvŕ̥tā ráthena  
ā́ devā́n vakṣi ní ṣadehá hótā  

### 004
ví prathatāṃ devájuṣṭaṃ tiraścā́  
dīrgháṃ drāghmā́ surabhí bhūtu asmé  
áheḷatā mánasā deva barhir  
índrajyeṣṭhām̐ uśató yakṣi devā́n  

### 005
divó vā sā́nu spr̥śátā várīyaḥ  
pr̥thivyā́ vā mā́trayā ví śrayadhvam  
uśatī́r dvāro mahinā́ mahádbhir  
deváṃ ráthaṃ rathayúr dhārayadhvam  

### 006
devī́ divó duhitárā suśilpé  
uṣā́sānáktā sadatāṃ ní yónau  
ā́ vāṃ devā́sa uśatī uśánta  
uraú sīdantu subhage upásthe  

### 007
ūrdhvó grā́vā br̥hád agníḥ sámiddhaḥ  
priyā́ dhā́māni áditer upásthe  
puróhitāv r̥tvijā yajñé asmín  
vidúṣṭarā dráviṇam ā́ yajethām  

### 008
tísro devīr barhír idáṃ várīya  
ā́ sīdata cakr̥mā́ vaḥ siyonám  
manuṣvád yajñáṃ súdhitā havī́ṃṣi  
íḷā devī́ ghr̥tápadī juṣanta  

### 009
déva tvaṣṭar yád dha cārutvám ā́naḍ  
yád áṅgirasām ábhavaḥ sacābhū́ḥ  
sá devā́nām pā́tha úpa prá vidvā́m̐  
uśán yakṣi draviṇodaḥ surátnaḥ  

### 010
vánaspate raśanáyā niyū́yā  
devā́nām pā́tha úpa vakṣi vidvā́n  
svádāti deváḥ kr̥ṇávad dhavī́ṃṣi  
ávatāṃ dyā́vāpr̥thivī́ hávam me  

### 011
ā́gne vaha váruṇam iṣṭáye na  
índraṃ divó marúto antárikṣāt  
sī́dantu barhír víśva ā́ yájatrāḥ  
svā́hā devā́ amŕ̥tā mādayantām  

## 071
### 001
bŕ̥haspate prathamáṃ vācó ágraṃ  
yát praírata nāmadhéyaṃ dádhānāḥ  
yád eṣāṃ śréṣṭhaṃ yád ariprám ā́sīt  
preṇā́ tád eṣāṃ níhitaṃ gúhāvíḥ  

### 002
sáktum iva títaünā punánto  
yátra dhī́rā mánasā vā́cam ákrata  
átrā sákhāyaḥ sakhiyā́ni jānate  
bhadraíṣāṃ lakṣmī́r níhitā́dhi vācí  

### 003
yajñéna vācáḥ padavī́yam āyan  
tā́m ánv avindann ŕ̥ṣiṣu práviṣṭām  
tā́m ābhŕ̥tyā ví adadhuḥ purutrā́  
tā́ṃ saptá rebhā́ abhí sáṃ navante  

### 004
utá tvaḥ páśyan ná dadarśa vā́cam  
utá tvaḥ śr̥ṇván ná śr̥ṇoti enām  
utó tuvasmai tanúvaṃ ví sasre  
jāyéva pátya uśatī́ suvā́sāḥ  

### 005
utá tvaṃ sakhyé sthirápītam āhur  
naínaṃ hinvanti ápi vā́jineṣu  
ádhenuvā carati māyáyaiṣá  
vā́caṃ śuśruvā́m̐ aphalā́m apuṣpā́m  

### 006
yás tityā́ja sacivídaṃ sákhāyaṃ  
ná tásya vācí ápi bhāgó asti  
yád īṃ śr̥ṇóti álakaṃ śr̥ṇoti  
nahí pravéda sukr̥tásya pánthām  

### 007
akṣaṇvántaḥ kárṇavantaḥ sákhāyo  
manojavéṣu ásamā babhūvuḥ  
ādaghnā́sa upakakṣā́sa u tve  
hradā́ iva snā́tvā u tve dadr̥śre  

### 008
hr̥dā́ taṣṭéṣu mánaso javéṣu  
yád brāhmaṇā́ḥ saṃyájante sákhāyaḥ  
átrā́ha tvaṃ ví jahur vediyā́bhir  
óhabrahmāṇo ví caranti u tve  

### 009
imé yé nā́rvā́ṅ ná paráś cáranti  
ná brāhmaṇā́so ná sutékarāsaḥ  
tá eté vā́cam abhipádya pāpáyā  
sirī́s tántraṃ tanvate áprajajñayaḥ  

### 010
sárve nandanti yaśásā́gatena  
sabhāsāhéna sákhiyā sákhāyaḥ  
kilbiṣaspŕ̥t pituṣáṇir hí eṣām  
áraṃ hitó bhávati vā́jināya  

### 011
r̥cā́ṃ tuvaḥ póṣam āste pupuṣvā́n  
gāyatráṃ tvo gāyati śákvarīṣu  
brahmā́ tuvo vádati jātavidyā́ṃ  
yajñásya mā́trāṃ ví mimīta u tvaḥ  

## 072
### 001
devā́nāṃ nú vayáṃ jā́nā  
prá vocāma vipanyáyā  
ukthéṣu śasyámāneṣu  
yáḥ páśyād úttare yugé  

### 002
bráhmaṇas pátir etā́  
sáṃ karmā́ra ivādhamat  
devā́nām pūrviyé yugé  
ásataḥ sád ajāyata  

### 003
devā́nāṃ yugé prathamé  
ásataḥ sád ajāyata  
tád ā́śā ánv ajāyanta  
tád uttānápadas pári  

### 004
bhū́r jajña uttānápado  
bhuvá ā́śā ajāyanta  
áditer dákṣo 'jāyata°  
dákṣād u áditiḥ pári  

### 005
áditir hí ájaniṣṭa  
dákṣa yā́ duhitā́ táva  
tā́ṃ devā́ ánv ajāyanta  
bhadrā́ amŕ̥tabandhavaḥ  

### 006
yád devā adáḥ salilé  
súsaṃrabdhā átiṣṭhata  
átrā vo nŕ̥tyatām iva  
tīvró reṇúr ápāyata  

### 007
yád devā yátayo yathā  
bhúvanāni ápinvata  
átrā samudrá ā́ gūḷhám  
ā́ sū́ryam ajabhartana  

### 008
aṣṭaú putrā́so áditer  
yé jātā́s tanúvas pári  
devā́m̐ úpa praít saptábhiḥ  
párā mārtāṇḍám āsiyat  

### 009
saptábhiḥ putraír áditir  
úpa praít pūrviyáṃ yugám  
prajā́yai mr̥tyáve tuvat  
púnar mārtāṇḍám ā́bharat  

## 073
### 001
jániṣṭhā ugráḥ sáhase turā́ya  
mandrá ójiṣṭho bahulā́bhimānaḥ  
ávardhann índram marútaś cid átra  
mātā́ yád vīráṃ dadhánad dhániṣṭhā  

### 002
druhó níṣattā pr̥śanī́ cid évaiḥ  
purū́ śáṃsena vāvr̥dhuṣ ṭá índram  
abhī́vr̥teva tā́ mahāpadéna  
dhvāntā́t prapitvā́d úd aranta gárbhāḥ  

### 003
r̥ṣvā́ te pā́dā prá yáj jígāsi  
ávardhan vā́jā utá yé cid átra  
tuvám indra sālāvr̥kā́n sahásram  
āsán dadhiṣe aśvínā́ vavr̥tyāḥ  

### 004
samanā́ tū́rṇir úpa yāsi yajñám  
ā́ nā́satiyā sakhiyā́ya vakṣi  
vasā́vyām indra dhārayaḥ sahásrā  
aśvínā śūra dadatur maghā́ni  

### 005
mándamāna r̥tā́d ádhi prajā́yai  
sákhibhir índra iṣirébhir ártham  
ā́bhir hí māyā́ úpa dásyum ā́gān  
míhaḥ prá tamrā́ avapat támāṃsi  

### 006
sánāmānā cid dhvasayo ní asmā  
ávāhann índra uṣáso yáthā́naḥ  
r̥ṣvaír agachaḥ sákhibhir níkāmaiḥ  
sākám pratiṣṭhā́ hŕ̥diyā jaghantha  

### 007
tuváṃ jaghantha námucim makhasyúṃ  
dā́saṃ kr̥ṇvāná ŕ̥ṣaye vímāyam  
tuváṃ cakartha mánave siyonā́n  
pathó devatrā́ áñjaseva yā́nān  

### 008
tuvám etā́ni papriṣe ví nā́ma  
ī́śāna indra dadhiṣe gábhastau  
ánu tvā devā́ḥ śávasā madanti  
upáribudhnān vanínaś cakartha  

### 009
cakráṃ yád asya apsú ā́ níṣattam  
utó tád asmai mádhu íc cachadyāt  
pr̥thiviyā́m átiṣitaṃ yád ū́dhaḥ  
páyo góṣu ádadhā óṣadhīṣu  

### 010
áśvād iyāya íti yád vádanti  
ójaso jātám utá manya enam  
manyór iyāya harmiyéṣu tasthau  
yátaḥ prajajñá índro asya veda  

### 011
váyaḥ suparṇā́ úpa sedur índram  
priyámedhā ŕ̥ṣayo nā́dhamānāḥ  
ápa dhvāntám ūrṇuhí pūrdhí cákṣur  
mumugdhí asmā́n nidháyeva baddhā́n  

## 074
### 001
vásūnãṃ vā carkr̥ṣe íyakṣan  
dhiyā́ vā · yajñaír vā ródasīyoḥ  
árvanto vā yé rayimántaḥ sātaú  
vanúṃ vā yé suśrúṇaṃ suśrúto dhúḥ  

### 002
háva eṣām ásuro nakṣata dyā́ṃ  
śravasyatā́ mánasā niṃsata kṣā́m  
cákṣāṇā yátra suvitā́ya devā́  
dyaúr ná vā́rebhiḥ kr̥ṇávanta suvaíḥ  

### 003
iyám eṣām · amŕ̥tānã́ṃ gī́ḥ  
sarvátātā yé kr̥páṇanta rátnam  
dhíyaṃ ca yajñáṃ ca sā́dhantas  
té no dhāntu vasavíyam ásāmi  

### 004
ā́ tát ta indra āyávaḥ pananta  
abhí yá ūrváṃ gómantaṃ títr̥tsān  
sakr̥tsúvaṃ yé puruputrā́m mahī́ṃ  
sahásradhārām br̥hatī́ṃ dúdukṣan  

### 005
śácīva índram ávase kr̥ṇudhvam  
ánānataṃ damáyantam pr̥tanyū́n  
r̥bhukṣáṇam maghávānaṃ suvr̥ktím  
bhártā yó vájraṃ náriyam purukṣúḥ  

### 006
yád vāvā́na purutámam purāṣā́ḷ  
ā́ vr̥trahā́ índro nā́māni aprāḥ  
áceti prāsáhas pátis túviṣmān  
yád īm uśmási kártave kárat tát  

## 075
### 001
prá sú va āpo mahimā́nam uttamáṃ  
kārúr vocāti sádane vivásvataḥ  
prá saptá-sapta trẽdhā́ hí cakramúḥ  
prá sŕ̥tvarīṇām áti síndhur ójasā  

### 002
prá te 'radad váruṇo yā́tave patháḥ  
síndho yád vā́jām̐ abhí ádravas tuvám  
bhū́myā ádhi pravátā yāsi sā́nunā  
yád eṣām ágraṃ jágatām irajyási  

### 003
diví svanó yatate bhū́miyopári  
anantáṃ śúṣmam úd iyarti bhānúnā  
abhrā́d iva prá stanayanti vr̥ṣṭáyaḥ  
síndhur yád éti vr̥ṣabhó ná róruvat  

### 004
abhí tvā sindho śíśum ín ná mātáro  
vāśrā́ arṣanti páyaseva dhenávaḥ  
rā́jeva yúdhvā nayasi tvám ít sícau  
yád āsām ágram pravátām ínakṣasi  

### 005
imám me gaṅge yamune sarasvati  
śútudri stómaṃ sacatā páruṣṇi ā́  
asikniyā́ marudvr̥dhe vitástayā  
ā́rjīkīye śr̥ṇuhi ā́ suṣómayā  

### 006
tr̥ṣṭā́mayā prathamáṃ yā́tave sajū́ḥ  
susártuvā rasáyā śvetiyā́ tiyā́  
tuváṃ sindho kúbhayā gomatī́ṃ krúmum  
mehatnuvā́ saráthaṃ yā́bhir ī́yase  

### 007
ŕ̥jīti énī rúśatī mahitvā́  
pári jráyāṃsi bharate rájāṃsi  
ádabdhā síndhur apásām apástamā  
áśvā ná citrā́ vápuṣīva darśatā́  

### 008
suáśvā síndhuḥ suráthā suvā́sā  
hiraṇyáyī súkr̥tā vājínīvatī  
ū́rṇāvatī yuvatíḥ sīlámāvatī  
utā́dhi vaste subhágā madhuvŕ̥dham  

### 009
sukháṃ ráthaṃ yuyuje síndhur aśvínaṃ  
téna vā́jaṃ saniṣad asmín ājaú  
mahā́n hí asya mahimā́ panasyáte  
ádabdhasya sváyaśaso virapśínaḥ  

## 076
### 001
ā́ va r̥ñjasa ūrjã́ṃ víuṣṭiṣu  
índram marúto ródasī anaktana  
ubhé yáthā no áhanī sacābhúvā  
sádaḥ-sado varivasyā́ta udbhídā  

### 002
tád u śráyiṣṭhaṃ+ sávanaṃ sunotana  
átyo ná hástayato ádriḥ sotári  
vidád dhí aryó abhíbhūti paúṃsiyam  
mahó rāyé cit tarute yád árvataḥ  

### 003
tád íd dhí asya sávanaṃ vivér apó  
yáthā purā́ mánave gātúm áśret  
góarṇasi tvāṣṭaré áśvanirṇiji  
prém adhvaréṣu adhvarā́m̐ aśiśrayuḥ  

### 004
ápa hata rakṣáso bhaṅgurā́vata  
skabhāyáta nírr̥tiṃ sédhatā́matim  
ā́ no rayíṃ sárvavīraṃ sunotana  
devāvíyam bharata ślókam adrayaḥ  

### 005
diváś cid ā́ vo ámavattarebhiyo  
vibhvánā cid āśúapastarebhiyaḥ  
vāyóś cid ā́ sómarabhastarebhiyo  
agnéś cid arca pitukŕ̥ttarebhiyaḥ  

### 006
bhurántu no yaśásaḥ sótu ándhaso  
grā́vāṇo vācā́ divítā divítmatā  
náro yátra duhaté kā́miyam mádhu  
āghoṣáyanto abhíto mithastúraḥ  

### 007
sunvánti sómaṃ rathirā́so ádrayo  
nír asya rásaṃ gavíṣo duhanti té  
duhánti ū́dhar upasécanāya káṃ  
náro havyā́ ná marjayanta āsábhiḥ  

### 008
eté naraḥ suápaso abhūtana  
yá índrāya sunuthá sómam adrayaḥ  
vāmáṃ-vāmaṃ vo diviyā́ya dhā́mane  
vásu-vasu vaḥ pā́rthivāya sunvaté  

## 077
### 001
abhraprúṣo ná vācā́ pruṣā vásu  
havíṣmanto ná yajñā́ vijānúṣaḥ  
sumā́rutaṃ ná brahmā́ṇam arháse  
gaṇám astoṣi eṣāṃ ná śobháse  

### 002
śriyé máryāso añjī́m̐r akr̥ṇvata  
sumā́rutaṃ ná pūrvī́r áti kṣápaḥ  
divás putrā́sa étā ná yetira  
ādityā́sas té akrā́ ná vāvr̥dhuḥ  

### 003
prá yé diváḥ pr̥thivyā́ ná barháṇā  
tmánā riricré abhrā́n ná sū́riyaḥ  
pā́jasvanto ná vīrā́ḥ panasyávo  
riśā́daso ná máryā abhídyavaḥ  

### 004
yuṣmā́kam budhné apā́ṃ ná yā́mani  
vithuryáti ná mahī́ śratharyáti  
viśvápsur yajñó arvā́g ayáṃ sú vaḥ  
práyasvanto ná satrā́ca ā́ gata  

### 005
yūyáṃ dhūrṣú prayújo ná raśmíbhir  
jyótiṣmanto ná bhāsā́ víuṣṭiṣu  
śyenā́so ná sváyaśaso riśā́dasaḥ  
pravā́so ná prásitāsaḥ pariprúṣaḥ  

### 006
prá yád váhadhve marutaḥ parākā́d  
yūyám maháḥ saṃváraṇasya vásvaḥ  
vidānā́so vasavo rā́dhiyasya  
ārā́c cid dvéṣaḥ sanutár yuyota  

### 007
yá udŕ̥ci · yajñé adhvareṣṭhā́  
marúdbhiyo ná mā́nuṣo dádāśat  
revát sá váyo dadhate suvī́raṃ  
sá devā́nām ápi gopīthé astu  

### 008
té hí yajñéṣu yajñíyāsa ū́mā  
āditiyéna nā́mnā śámbhaviṣṭhāḥ  
té no avantu rathatū́r manīṣā́m  
maháś ca yā́man adhvaré cakānā́ḥ  

## 078
### 001
víprāso ná mánmabhiḥ suādhíyo  
devāvíyo ná yajñaíḥ suápnasaḥ  
rā́jāno ná citrā́ḥ susaṃdŕ̥śaḥ  
kṣitīnã́ṃ ná máryā arepásaḥ  

### 002
agnír ná yé bhrā́jasā rukmávakṣaso  
vā́tāso ná svayújaḥ sadyáūtayaḥ  
prajñātā́ro ná jyáyiṣṭhāḥ+ sunītáyaḥ  
suśármāṇo ná sómā r̥táṃ yaté  

### 003
vā́tāso ná yé dhúnayo jigatnávo  
agnīnã́ṃ ná jihvā́ virokíṇaḥ  
vármaṇvanto ná yodhā́ḥ śímīvantaḥ  
pitr̥̄ṇã́ṃ ná śáṃsāḥ surātáyaḥ  

### 004
ráthānãṃ ná yè 'rā́ḥ sánābhayo  
jigīvā́ṃso ná śū́rā abhídyavaḥ  
vareyávo ná máryā ghr̥taprúṣo  
abhisvartā́ro arkáṃ ná suṣṭúbhaḥ  

### 005
áśvāso ná yé jyáyiṣṭhāsa+ āśávo  
didhiṣávo ná rathíyaḥ sudā́navaḥ  
ā́po ná nimnaír udábhir jigatnávo  
viśvárūpā áṅgiraso ná sā́mabhiḥ  

### 006
grā́vāṇo ná sūráyaḥ síndhumātara  
ādardirā́so ádrayo ná viśváhā  
śiśū́lā ná krīḷáyaḥ sumātáro  
mahāgrāmó ná yā́mann utá tviṣā́  

### 007
uṣásāṃ ná ketávo adhvaraśríyaḥ  
śubhaṃyávo ná añjíbhir ví aśvitan  
síndhavo ná yayíyo bhrā́jadr̥ṣṭayaḥ  
parāváto ná yójanāni mamire  

### 008
subhāgā́n no devāḥ kr̥ṇutā surátnān  
asmā́n stotr̥̄́n maruto vāvr̥dhānā́ḥ  
ádhi stotrásya sakhiyásya gāta  
sanā́d dhí vo ratnadhéyāni sánti  

## 079
### 001
ápaśyam asya maható mahitvám  
ámartiyasya mártiyāsu vikṣú  
nā́nā hánū víbhr̥te sám bharete  
ásinvatī bápsatī bhū́ri attaḥ  

### 002
gúhā śíro níhitam ŕ̥dhag akṣī́  
ásinvann atti jihváyā vánāni  
átrāṇi asmai paḍbhíḥ sám bharanti  
uttānáhastā námasā́dhi vikṣú  

### 003
prá mātúḥ prataráṃ gúhiyam ichán  
kumāró ná vīrúdhaḥ sarpad urvī́ḥ  
sasáṃ ná pakvám avidac chucántaṃ  
ririhvā́ṃsaṃ ripá upásthe antáḥ  

### 004
tád vām r̥táṃ rodasī prá bravīmi  
jā́yamāno mātárā gárbho atti  
nā́háṃ devásya mártiyaś ciketa  
agnír aṅgá vícetāḥ sá prácetāḥ  

### 005
yó asmā ánnaṃ tr̥ṣú ādádhāti  
ā́jiyair ghr̥taír juhóti púṣyati  
tásmai sahásram akṣábhir ví cakṣe  
ágne viśvátaḥ pratiáṅṅ asi tvám  

### 006
kíṃ devéṣu tyája énaś cakartha  
ágne pr̥chā́mi nú tuvā́m ávidvān  
ákrīḷan krī́ḷan hárir áttave 'dán  
ví parvaśáś cakarta gā́m ivāsíḥ  

### 007
víṣūco áśvān yuyuje vanejā́  
ŕ̥jītibhī raśanā́bhir gr̥bhītā́n  
cakṣadé mitró vásubhiḥ sújātaḥ  
sám ānr̥dhe párvabhir vāvr̥dhānáḥ  

## 080
### 001
agníḥ sáptiṃ vājambharáṃ dadāti  
agnír vīráṃ śrútiyaṃ karmaniṣṭhā́m  
agnī́ ródasī ví carat samañjánn  
agnír nā́rīṃ vīrákukṣim púraṃdhim  

### 002
agnér ápnasaḥ samíd astu bhadrā́  
agnír mahī́ ródasī ā́ viveśa  
agnír ékaṃ · codayat samátsu  
agnír vr̥trā́ṇi dayate purū́ṇi  

### 003
agnír ha tyáṃ járataḥ kárṇam āva  
agnír adbhyó nír adahaj járūtham  
agnír átriṃ gharmá uruṣyad antár  
agnír nr̥médham prajáyāsr̥jat sám  

### 004
agnír dãd dráviṇaṃ vīrápeśā  
agnír ŕ̥ṣiṃ yáḥ sahásrā sanóti  
agnír diví haviyám ā́ tatāna  
agnér dhā́māni víbhr̥tā purutrā́  

### 005
agním ukthaír ŕ̥ṣayo ví hvayante  
agníṃ náro yā́mani bādhitā́saḥ  
agníṃ váyo antárikṣe pátanto  
agníḥ sahásrā pári yāti gónām  

### 006
agníṃ víśa īḷate mā́nuṣīr yā́  
agním mánuṣo náhuṣo ví jātā́ḥ  
agnír gā́ndharvīm pathíyām r̥tásya  
agnér gávyūtir ghr̥tá ā́ níṣattā  

### 007
agnáye bráhma r̥bhávas tatakṣur  
agním mahā́m avocāmā suvr̥ktím  
ágne prā́va jaritā́raṃ yaviṣṭha  
ágne máhi dráviṇam ā́ yajasva  

## 081
### 001
yá imā́ víśvā bhúvanāni júhvad  
ŕ̥ṣir hótā ní ásīdat pitā́ naḥ  
sá āśíṣā dráviṇam ichámānaḥ  
prathamachád ávarām̐ ā́ viveśa  

### 002
kíṃ svid āsīd adhiṣṭhā́nam  
ārámbhaṇaṃ katamát svit kathā́sīt  
yáto bhū́miṃ janáyan viśvákarmā  
ví dyā́m aúrṇon mahinā́ viśvácakṣāḥ  

### 003
viśvátaścakṣur utá viśvátomukho  
viśvátobāhur utá viśvátaspāt  
sám bāhúbhyāṃ dhámati sám pátatrair  
dyā́vābhū́mī janáyan devá ékaḥ  

### 004
kíṃ svid vánaṃ ká u sá vr̥kṣá āsa  
yáto dyā́vāpr̥thivī́ niṣṭatakṣúḥ  
mánīṣiṇo mánasā pr̥chátéd u tád  
yád adhyátiṣṭhad bhúvanāni dhāráyan  

### 005
yā́ te dhā́māni paramā́ṇi yā́vamā́  
yā́ madhyamā́ viśvakarmann utémā́  
śíkṣā sákhibhyo havíṣi svadhāvaḥ  
svayáṃ yajasva tanúvaṃ vr̥dhānáḥ  

### 006
víśvakarman havíṣā vāvr̥dhānáḥ  
svayáṃ yajasva pr̥thivī́m utá dyā́m  
múhyantu anyé abhíto jánāsa  
ihā́smā́kam maghávā sūrír astu  

### 007
vācás pátiṃ viśvákarmāṇam ūtáye  
manojúvaṃ vā́je adyā́ huvema  
sá no víśvāni hávanāni joṣad  
viśváśambhūr ávase sādhúkarmā  

## 082
### 001
cákṣuṣaḥ pitā́ mánasā hí dhī́ro  
ghr̥tám ene ajanan nánnamāne  
yadéd ántā ádadr̥hanta pū́rva  
ā́d íd dyā́vāpr̥thivī́ aprathetām  

### 002
viśvákarmā vímanā ā́d víhāyā  
dhātā́ vidhātā́ paramótá saṃdŕ̥k  
téṣām iṣṭā́ni sám iṣā́ madanti  
yátrā saptarṣī́n pará ékam āhúḥ  

### 003
yó naḥ pitā́ janitā́ yó vidhātā́  
dhā́māni véda bhúvanāni víśvā  
yó devā́nāṃ nāmadhā́ éka evá  
táṃ sampraśnám bhúvanā yanti anyā́  

### 004
tá ā́yajanta dráviṇaṃ sám asmā  
ŕ̥ṣayaḥ pū́rve jaritā́ro ná bhūnā́  
asū́rte sū́rte rájasi niṣatté  
yé bhūtā́ni samákr̥ṇvann imā́ni  

### 005
paró divā́ pará enā́ pr̥thivyā́  
paró devébhir ásurair yád ásti  
káṃ svid gárbham prathamáṃ dadhra ā́po  
yátra devā́ḥ samápaśyanta víśve  

### 006
tám íd gárbham prathamáṃ dadhra ā́po  
yátra devā́ḥ samágachanta víśve  
ajásya nā́bhāv ádhi ékam árpitaṃ  
yásmin víśvāni bhúvanāni tasthúḥ  

### 007
ná táṃ vidātha yá imā́ jajā́na  
anyád yuṣmā́kam ántaram babhūva  
nīhāréṇa prā́vr̥tā jálpiyā ca  
asutŕ̥pa ukthaśā́saś caranti  

## 083
### 001
yás te manyo ávidhad vajra sāyaka  
sáha ójaḥ puṣyati víśvam ānuṣák  
sāhyā́ma dā́sam ā́riyaṃ tváyā yujā́  
sáhaskr̥tena sáhasā sáhasvatā  

### 002
manyúr índro manyúr evā́sa devó  
manyúr hótā váruṇo jātávedāḥ  
manyúṃ víśa īḷate mā́nuṣīr yā́ḥ  
pāhí no manyo tápasā sajóṣāḥ  

### 003
abhī́hi manyo tavásas távīyān  
tápasā yujā́ ví jahi śátrūn  
amitrahā́ vr̥trahā́ dasyuhā́ ca  
víśvā vásūni ā́ bharā tuváṃ naḥ  

### 004
tuváṃ hí manyo abhíbhūtiyojāḥ  
svayambhū́r bhā́mo abhimātiṣāháḥ  
viśvácarṣaṇiḥ sáhuriḥ sáhāvān  
asmā́su ójaḥ pŕ̥tanāsu dhehi  

### 005
abhāgáḥ sánn ápa páreto asmi  
táva krátvā taviṣásya pracetaḥ  
táṃ tvā manyo akratúr jihīḷāháṃ  
suvā́ tanū́r baladéyāya méhi  

### 006
ayáṃ te asmi úpa méhi arvā́ṅ  
pratīcīnáḥ sahure viśvadhāyaḥ  
mányo vajrinn abhí mā́m ā́ vavr̥tsva  
hánāva dásyūm̐r utá bodhi āpéḥ  

### 007
abhí préhi dakṣiṇató bhavā me  
ádhā vr̥trā́ṇi jaṅghanāva bhū́ri  
juhómi te dharúṇam mádhvo ágram  
ubhā́ upāṃśú prathamā́ pibāva  

## 084
### 001
tváyā manyo sarátham ārujánto  
hárṣamāṇāso dhr̥ṣitā́ marutvaḥ  
tigméṣava ā́yudhā saṃśíśānā  
abhí prá yantu náro agnírūpāḥ  

### 002
agnír 'va° manyo tviṣitáḥ sahasva  
senānī́r naḥ sahure hūtá edhi  
hatvā́ya śátrūn ví bhajasva véda  
ójo mímāno ví mŕ̥dho nudasva  

### 003
sáhasva manyo abhímātim asmé  
ruján mr̥ṇán pramr̥ṇán préhi śátrūn  
ugráṃ te pā́jo nanú ā́ rurudhre  
vaśī́ váśaṃ nayasa ekaja tvám  

### 004
éko bahūnā́m asi manyav īḷitó  
víśaṃ-viśaṃ yudháye sáṃ śiśādhi  
ákr̥ttaruk · tuváyā yujā́ vayáṃ  
dyumántaṃ ghóṣaṃ vijayā́ya kr̥ṇmahe  

### 005
vijeṣakŕ̥d índra ivānavabravó  
asmā́kam manyo adhipā́ bhavehá  
priyáṃ te nā́ma sahure gr̥ṇīmasi  
vidmā́ tám útsaṃ yáta ābabhū́tha  

### 006
ā́bhūtiyā sahajā́ vajra sāyaka  
sáho bibharṣi abhibhūta úttaram  
krátvā no manyo sahá medī́ edhi  
mahādhanásya puruhūta saṃsŕ̥ji  

### 007
sáṃsr̥ṣṭaṃ dhánam ubháyaṃ samā́kr̥tam  
asmábhyaṃ dattāṃ váruṇaś ca manyúḥ  
bhíyaṃ dádhānā hŕ̥dayeṣu śátravaḥ  
párājitāso ápa ní layantām  

## 085
### 001
satyénóttabhitā bhū́miḥ  
sū́ryeṇa úttabhitā dyaúḥ  
r̥ténādityā́s tiṣṭhanti  
diví sómo ádhi śritáḥ  

### 002
sómenādityā́ balínaḥ  
sómena pr̥thivī́ mahī́  
átho nákṣatrāṇām eṣā́m  
upásthe sóma ā́hitaḥ  

### 003
sómam manyate papivā́n  
yát sampiṃṣánti óṣadhim  
sómaṃ yám brahmā́ṇo vidúr  
ná tásyāśnāti káś caná  

### 004
āchádvidhānair gupitó  
bā́rhataiḥ soma rakṣitáḥ  
grā́vṇām íc chr̥ṇván tiṣṭhasi  
ná te aśnāti pā́rthivaḥ  

### 005
yát tvā deva prapíbanti  
táta ā́ pyāyase púnaḥ  
vāyúḥ sómasya rakṣitā́  
sámānām mā́sa ā́kr̥tiḥ  

### 006
raíbhī āsīd anudéyī  
nārāśaṃsī́ niócanī  
sūryā́yā bhadrám íd vā́so  
gā́thayaiti páriṣkr̥tam  

### 007
cíttir ā upabárhaṇaṃ  
cákṣur ā abhiáñjanam  
diyaúr bhū́miḥ kóśa āsīd  
yád áyāt sūriyā́ pátim  

### 008
stómā āsan pratidháyaḥ  
kurī́raṃ chánda opaśáḥ  
sūryā́yā aśvínā varā́  
agnír āsīt purogaváḥ  

### 009
sómo vadhūyúr abhavad  
aśvínāstām ubhā́ varā́  
sūryā́ṃ yát pátye śáṃsantīm  
mánasā savitā́dadāt  

### 010
máno asyā ána āsīd  
diyaúr āsīd utá chadíḥ  
śukrā́v anaḍvā́hāv āstāṃ  
yád áyāt sūriyā́ gr̥hám  

### 011
r̥ksāmā́bhyām abhíhitau  
gā́vau te sāmanā́v itaḥ  
śrótraṃ te cakré āstāṃ  
diví pánthāś carācāráḥ  

### 012
śúcī te cakré yātiyā́  
viyānó ákṣa ā́hataḥ  
áno manasmáyaṃ sūryā́  
ā́rohat prayatī́ pátim  

### 013
sūryā́yā vahatúḥ prā́gāt  
savitā́ yám avā́sr̥jat  
aghā́su hanyante gā́vo  
árjunyoḥ pári uhyate  

### 014
yád aśvinā pr̥chámānāv áyātaṃ  
tricakréṇa vahatúṃ sūriyā́yāḥ  
víśve devā́ ánu tád vām ajānan  
putráḥ pitárāv avr̥ṇīta pūṣā́  

### 015
yád áyātaṃ śubhas patī  
vareyáṃ sūriyā́m úpa  
kuvaíkaṃ cakráṃ vām āsīt  
kúva deṣṭrā́ya tasthathuḥ  

### 016
duvé te cakré sūriye  
brahmā́ṇa r̥tuthā́ viduḥ  
áthaíkaṃ cakráṃ yád gúhā  
tád addhātáya íd viduḥ  

### 017
sūriyā́yai devébhiyo  
mitrā́ya váruṇāya ca  
yé bhūtásya prácetasa  
idáṃ tébhyo 'karaṃ námaḥ  

### 018
pūrvāparáṃ carato māyáyaitaú  
śíśū krī́ḷantau pári yāto adhvarám  
víśvāni anyó bhúvanābhicáṣṭa  
r̥tū́m̐r anyó vidádhaj jāyate púnaḥ  

### 019
návo-navo bhavati jā́yamāno  
áhnāṃ ketúr uṣásām eti ágram  
bhāgáṃ devébhyo ví dadhāti āyán  
prá candrámās tirate dīrghám ā́yuḥ  

### 020
sukiṃśukáṃ śalmalíṃ viśvárūpaṃ  
híraṇyavarṇaṃ suvŕ̥taṃ sucakrám  
ā́ roha sūrye amŕ̥tasya lokáṃ  
siyonám pátye vahatúṃ kr̥ṇuṣva  

### 021
úd īrṣvā́taḥ pátivatī hí eṣā́  
viśvā́vasuṃ námasā gīrbhír īḷe  
anyā́m icha pitr̥ṣádaṃ víaktāṃ  
sá te bhāgó janúṣā tásya viddhi  

### 022
úd īrṣvā́to viśvāvaso  
námaseḷā mahe tuvā  
anyā́m icha prapharvíyaṃ  
sáṃ jāyā́m pátiyā sr̥ja  

### 023
anr̥kṣarā́ r̥jávaḥ santu pánthā  
yébhiḥ sákhāyo yánti no vareyám  
sám aryamā́ sám bhágo no ninīyāt  
sáṃ jāspatyáṃ suyámam astu devāḥ  

### 024
prá tvā muñcāmi váruṇasya pā́śād  
yéna tvā́badhnāt savitā́ suśévaḥ  
r̥tásya yónau sukr̥tásya loké  
áriṣṭāṃ tvā sahá pátyā dadhāmi  

### 025
prétó muñcā́mi nā́mútaḥ  
subaddhā́m amútas karam  
yátheyám indra mīḍhuvaḥ  
suputrā́ subhágā́sati  

### 026
pūṣā́ tvetó nayatu hastagŕ̥hya  
aśvínā tvā prá vahatāṃ ráthena  
gr̥hā́n gacha gr̥hápatnī yáthā́so  
vaśínī tváṃ vidátham ā́ vadāsi  

### 027
ihá priyám prajáyā te sám r̥dhyatām  
asmín gr̥hé gā́rhapatyāya jāgr̥hi  
enā́ pátyā tanúvaṃ sáṃ sr̥jasva  
ádhā jívrī vidátham ā́ vadāthaḥ  

### 028
nīlalohitám bhavati  
kr̥tyā́saktír ví ajyate  
édhante asyā jñātáyaḥ  
pátir bandhéṣu badhyate  

### 029
párā dehi śāmulíyam  
brahmábhyo ví bhajā vásu  
kr̥tyaíṣā́ padvátī bhūtvī́  
ā́ jāyā́ viśate pátim  

### 030
aśrīrā́ tanū́r bhavati  
rúśatī pāpáyāmuyā́  
pátir yád vadhvò vā́sasā  
svám áṅgam abhidhítsate  

### 031
yé vadhvàś candráṃ vahatúṃ  
yákṣmā yánti jánād ánu  
púnas tā́n yajñíyā devā́  
náyantu yáta ā́gatāḥ  

### 032
mā́ vidan paripanthíno  
yá āsī́danti dámpatī  
sugébhir durgám átītām  
ápa drāntu árātayaḥ  

### 033
sumaṅgalī́r iyáṃ vadhū́r  
imā́ṃ saméta páśyata  
saúbhāgyam asyai dattvā́ya  
áthā́staṃ ví páretana  

### 034
tr̥ṣṭám etát káṭukam etád  
apāṣṭhávad viṣávan naítád áttave  
sūriyā́ṃ yó brahmā́ vidyā́t  
sá íd vā́dhūyam arhati  

### 035
āśásanaṃ viśásanam  
átho adhivikártanam  
sūryā́yāḥ paśya rūpā́ṇi  
tā́ni brahmā́ tú śundhati  

### 036
gr̥bhṇā́mi te saubhagatvā́ya hástam  
máyā pátyā jarádaṣṭir yáthā́saḥ  
bhágo aryamā́ savitā́ púraṃdhir  
máhyaṃ tvādur gā́rhapatyāya devā́ḥ  

### 037
tā́m pūṣañ chivátamām érayasva  
yásyām bī́jam manuṣíyā vápanti  
yā́ na ūrū́ uśatī́ viśráyāte  
yásyām uśántaḥ prahárāma śépam  

### 038
túbhyam ágre páry avahan  
sūryā́ṃ vahatúnā sahá  
púnaḥ pátibhyo jāyā́ṃ  
dā́ agne prajáyā sahá  

### 039
púnaḥ pátnīm agnír adād  
ā́yuṣā sahá várcasā  
dīrghā́yur asyā yáḥ pátir  
jī́vāti śarádaḥ śatám  

### 040
sómaḥ prathamó vivide  
gandharvó vivida úttaraḥ  
tr̥tī́yo agníṣ ṭe pátis  
turī́yas te manuṣyajā́ḥ  

### 041
sómo dadad gandharvā́ya  
gandharvó dadad agnáye  
rayíṃ ca putrā́ṃś ca adād  
agnír máhyam átho imā́m  

### 042
ihaívá stam mā́ ví yauṣṭaṃ  
víśvam ā́yur ví aśnutam  
krī́ḷantau putraír náptr̥bhir  
módamānau suvé gr̥hé  

### 043
ā́ naḥ prajā́ṃ janayatu prajā́patir  
ājarasā́ya sám anaktu aryamā́  
ádurmaṅgalīḥ patilokám ā́ viśa  
śáṃ no bhava dvipáde śáṃ cátuṣpade  

### 044
ághoracakṣur ápatighnī edhi  
śivā́ paśúbhyaḥ sumánāḥ suvárcāḥ  
vīrasū́r · devákāmā siyonā́  
śáṃ no bhava dvipáde śáṃ cátuṣpade  

### 045
imā́ṃ tvám indra mīḍhuvaḥ  
suputrā́ṃ subhágāṃ kr̥ṇu  
dáśāsyām putrā́n ā́ dhehi  
pátim ekādaśáṃ kr̥dhi  

### 046
samrā́jñī śváśure bhava  
samrā́jñī śvaśruvā́m bhava  
nánāndari samrā́jñī bhava  
samrā́jñī ádhi devŕ̥ṣu  

### 047
sám añjantu víśve devā́ḥ  
sám ā́po hŕ̥dayāni nau  
sám mātaríśvā sáṃ dhātā́  
sám u déṣṭrī dadhātu nau  

## 086
### 001
ví hí sótor ásr̥kṣata  
néndraṃ devám amaṃsata  
yátrā́madad vr̥ṣā́kapir  
aryáḥ puṣṭéṣu mátsakhā  
víśvasmād índra úttaraḥ  

### 002
párā hí indra dhā́vasi  
vr̥ṣā́kaper áti vyáthiḥ  
ná ū áha prá vindasi  
anyátra sómapītaye  
víśvasmād índra úttaraḥ  

### 003
kím ayáṃ tvā́ṃ vr̥ṣā́kapiś  
cakā́ra hárito mr̥gáḥ  
yásmā irasyásī́d u nú  
aryó vā puṣṭimád vásu  
víśvasmād índra úttaraḥ  

### 004
yám imáṃ tváṃ vr̥ṣā́kapim  
priyám indrābhirákṣasi  
śuvā́ nú asya jambhiṣad  
ápi kárṇe varāhayúr  
víśvasmād índra úttaraḥ  

### 005
priyā́ taṣṭā́ni me kapír  
víaktā ví adūduṣat  
śíro nú asya rāviṣaṃ  
ná sugáṃ duṣkŕ̥te bhuvaṃ  
víśvasmād índra úttaraḥ  

### 006
ná mát strī́ subhasáttarā  
ná suyā́śutarā bhuvat  
ná mát práticyavīyasī  
ná sákthi údyamīyasī  
víśvasmād índra úttaraḥ  

### 007
uvé amba sulābhike  
yáthevāṅgá bhaviṣyáti  
bhasán me amba sákthi me  
śíro me vī́va hr̥ṣyati  
víśvasmād índra úttaraḥ  

### 008
kíṃ subāho suaṅgure  
pŕ̥thuṣṭo pŕ̥thujāghane  
kíṃ śūrapatni nas tuvám  
abhy àmīṣi vr̥ṣā́kapiṃ  
víśvasmād índra úttaraḥ  

### 009
avī́rām iva mā́m ayáṃ  
śarā́rur abhí manyate  
utā́hám asmi vīríṇī  
índrapatnī marútsakhā  
víśvasmād índra úttaraḥ  

### 010
saṃhotráṃ sma purā́ nā́rī  
sámanaṃ vā́va gachati  
vedhā́ r̥tásya vīríṇī  
índrapatnī mahīyate  
víśvasmād índra úttaraḥ  

### 011
indrāṇī́m āsú nā́riṣu  
subhágām ahám aśravam  
nahy àsyā aparáṃ caná  
jarásā márate pátir  
víśvasmād índra úttaraḥ  

### 012
nā́hám indrāṇi rāraṇa  
sákhyur vr̥ṣā́kaper r̥té  
yásyedám ápiyaṃ havíḥ  
priyáṃ devéṣu gáchati  
víśvasmād índra úttaraḥ  

### 013
vŕ̥ṣākapāyi révati  
súputra ā́d u súsnuṣe  
ghásat ta índra ukṣáṇaḥ  
priyáṃ kācitkaráṃ havír  
víśvasmād índra úttaraḥ  

### 014
ukṣṇó hí me páñcadaśa  
sākám pácanti viṃśatím  
utā́hám admi pī́va íd  
ubhā́ kukṣī́ pr̥ṇanti me  
víśvasmād índra úttaraḥ  

### 015
vr̥ṣabhó ná tigmáśr̥ṅgo  
antár yūthéṣu róruvat  
manthás ta indra śáṃ hr̥dé  
yáṃ te sunóti bhāvayúr  
víśvasmād índra úttaraḥ  

### 016
ná séśe yásya rámbate  
antarā́ sakthíyā kápr̥t  
séd īśe yásya romaśáṃ  
niṣedúṣo vijŕ̥mbhate  
víśvasmād índra úttaraḥ  

### 017
ná séśe yásya romaśáṃ  
niṣedúṣo vijŕ̥mbhate  
séd īśe yásya rámbate  
antarā́ sakthíyā kápr̥d  
víśvasmād índra úttaraḥ  

### 018
ayám indra vr̥ṣā́kapiḥ  
párasvantaṃ hatáṃ vidat  
asíṃ sūnā́ṃ návaṃ carúm  
ā́d édhasyā́na ā́citaṃ  
víśvasmād índra úttaraḥ  

### 019
ayám emi vicā́kaśad  
vicinván dā́sam ā́riyam  
píbāmi pākasútvano  
abhí dhī́ram acākaśaṃ  
víśvasmād índra úttaraḥ  

### 020
dhánva ca yát kr̥ntátraṃ ca  
káti svit tā́ ví yójanā  
nédīyaso vr̥ṣākape  
ástam éhi gr̥hā́m̐ úpa  
víśvasmād índra úttaraḥ  

### 021
púnar éhi vr̥ṣākape  
suvitā́ kalpayāvahai  
yá eṣá svapnanáṃśano  
ástam éṣi pathā́ púnar  
víśvasmād índra úttaraḥ  

### 022
yád údañco vr̥ṣākape  
gr̥hám indrā́jagantana  
kúva syá pulvaghó mr̥gáḥ  
kám agañ janayópano  
víśvasmād índra úttaraḥ  

### 023
párśur ha nā́ma mānavī́  
sākáṃ sasūva viṃśatím  
bhadrám bhala tyásyā abhūd  
yásyā udáram ā́mayad  
víśvasmād índra úttaraḥ  

## 087
### 001
rakṣoháṇaṃ vājínam ā́ jigharmi  
mitrám práthiṣṭham úpa yāmi śárma  
śíśāno agníḥ krátubhiḥ sámiddhaḥ  
sá no dívā sá riṣáḥ pātu náktam  

### 002
áyodaṃṣṭro arcíṣā yātudhā́nān  
úpa spr̥śa jātavedaḥ sámiddhaḥ  
ā́ jihváyā mū́radevān rabhasva  
kravyā́do vr̥ktvī́ ápi dhatsva āsán  

### 003
ubhóbhayāvinn úpa dhehi dáṃṣṭrā  
hiṃsráḥ śíśāno ávaram páraṃ ca  
utā́ntárikṣe pári yāhi rājañ  
jámbhaiḥ sáṃ dhehi abhí yātudhā́nān  

### 004
yajñaír íṣūḥ saṃnámamāno agne  
vācā́ śalyā́m̐ aśánibhir dihānáḥ  
tā́bhir vidhya hŕ̥daye yātudhā́nān  
pratīcó bāhū́n práti bhaṅdhi eṣām  

### 005
ágne tvácaṃ yātudhā́nasya bhindhi  
hiṃsrā́śánir hárasā hantu enam  
prá párvāṇi jātavedaḥ śr̥ṇīhi  
kravyā́t kraviṣṇúr ví cinotu vr̥kṇám  

### 006
yátredā́nīm páśyasi jātavedas  
tíṣṭhantam agna utá vā cárantam  
yád vāntárikṣe pathíbhiḥ pátantaṃ  
tám ástā vidhya śáruvā śíśānaḥ  

### 007
utā́labdhaṃ spr̥ṇuhi jātaveda  
ālebhānā́d r̥ṣṭíbhir yātudhā́nāt  
ágne pū́rvo ní jahi śóśucāna  
āmā́daḥ kṣvíṅkās tám adantu énīḥ  

### 008
ihá prá brūhi yatamáḥ só agne  
yó yātudhā́no yá idáṃ kr̥ṇóti  
tám ā́ rabhasva samídhā yaviṣṭha  
nr̥cákṣasaś cákṣuṣe randhayainam  

### 009
tīkṣṇénāgne cákṣuṣā rakṣa yajñám  
prā́ñcaṃ vásubhyaḥ prá ṇaya pracetaḥ  
hiṃsráṃ rákṣāṃsi abhí śóśucānam  
mā́ tvā dabhan yātudhā́nā nr̥cakṣaḥ  

### 010
nr̥cákṣā rákṣaḥ pári paśya vikṣú  
tásya trī́ṇi práti śr̥ṇīhi ágrā  
tásyāgne pr̥ṣṭī́r hárasā śr̥ṇīhi  
tredhā́ mū́laṃ yātudhā́nasya vr̥śca  

### 011
trír yātudhā́naḥ prásitiṃ ta etu  
r̥táṃ yó agne ánr̥tena hánti  
tám arcíṣā sphūrjáyañ jātavedaḥ  
samakṣám enaṃ gr̥ṇaté ní vr̥ṅdhi  

### 012
tád agne cákṣuḥ práti dhehi rebhé  
śaphārújaṃ yéna páśyasi yātudhā́nam  
atharvaváj jyótiṣā daíviyena  
satyáṃ dhū́rvantam acítaṃ ní oṣa  

### 013
yád agne adyá mithunā́ śápāto  
yád vācás tr̥ṣṭáṃ janáyanta rebhā́ḥ  
manyór mánasaḥ śaravyā̀ jā́yate yā́  
táyā vidhya hŕ̥daye yātudhā́nān  

### 014
párā śr̥ṇīhi tápasā yātudhā́nān  
párāgne rákṣo hárasā śr̥ṇīhi  
párārcíṣā mū́radevāñ chr̥ṇīhi  
párāsutŕ̥po abhí śóśucānaḥ  

### 015
párādyá devā́ vr̥jináṃ śr̥ṇantu  
pratyág enaṃ śapáthā yantu tr̥ṣṭā́ḥ  
vācā́stenaṃ śárava rchantu márman  
víśvasyaitu prásitiṃ yātudhā́naḥ  

### 016
yáḥ paúruṣeyeṇa kravíṣā samaṅkté  
yó áśvyena paśúnā yātudhā́naḥ  
yó aghnyā́yā bhárati kṣīrám agne  
téṣāṃ śīrṣā́ṇi hárasā́pi vr̥śca  

### 017
saṃvatsarī́ṇam páya usríyāyās  
tásya mā́śīd yātudhā́no nr̥cakṣaḥ  
pīyū́ṣam agne yatamás títr̥psāt  
tám pratyáñcam arcíṣā vidhya márman  

### 018
viṣáṃ gávāṃ yātudhā́nāḥ pibantu  
ā́ vr̥ścyantām áditaye durévāḥ  
párainān deváḥ savitā́ dadātu  
párā bhāgám óṣadhīnāṃ jayantām  

### 019
sanā́d agne mr̥ṇasi yātudhā́nān  
ná tvā rákṣāṃsi pŕ̥tanāsu jigyuḥ  
ánu daha sahámūrān kravyā́do  
mā́ te hetyā́ mukṣata daíviyāyāḥ  

### 020
tuváṃ no agne adharā́d údaktāt  
tuvám paścā́d utá rakṣā purástāt  
práti té te ajárāsas tápiṣṭhā  
agháśaṃsaṃ śóśucato dahantu  

### 021
paścā́t purástād adharā́d údaktāt  
kavíḥ kā́vyena pári pāhi rājan  
sákhe sákhāyam ajáro jarimṇé  
ágne mártām̐ ámartiyas tuváṃ naḥ  

### 022
pári tvāgne púraṃ vayáṃ  
vípraṃ sahasya dhīmahi  
dhr̥ṣádvarṇaṃ divé-dive  
hantā́ram bhaṅgurā́vatām  

### 023
viṣéṇa bhaṅgurā́vataḥ  
práti ṣma rakṣáso daha  
ágne tigména śocíṣā  
tápuragrābhir r̥ṣṭíbhiḥ  

### 024
práty agne mithunā́ daha  
yātudhā́nā kimīdínā  
sáṃ tvā śiśāmi jāgr̥hi  
ádabdhaṃ vipra mánmabhiḥ  

### 025
práty agne hárasā háraḥ  
śr̥ṇīhí viśvátaḥ práti  
yātudhā́nasya rakṣáso  
bálaṃ ví ruja vīríyam  

## 088
### 001
havíṣ pã́ntam ajáraṃ suvarvídi  
divispŕ̥śi ā́hutaṃ júṣṭam agnaú  
tásya bhármaṇe bhúvanāya devā́  
dhármaṇe káṃ svadháyā paprathanta  

### 002
gīrṇám bhúvanaṃ támasā́pagūḷham  
āvíḥ súvar abhavaj jāté agnaú  
tásya devā́ḥ pr̥thivī́ dyaúr utā́po  
áraṇayann óṣadhīḥ sakhyé asya  

### 003
devébhir nú iṣitó yajñíyebhir  
agníṃ stoṣāṇi ajáram br̥hántam  
yó bhānúnā pr̥thivī́ṃ dyā́m utémā́m  
ātatā́na ródasī antárikṣam  

### 004
yó hótā́sīt prathamó devájuṣṭo  
yáṃ samā́ñjann ā́jiyenā vr̥ṇānā́ḥ  
sá patatrí itvaráṃ sthā́ jágad yác  
chvātrám agnír akr̥ṇoj jātávedāḥ  

### 005
yáj jātavedo bhúvanasya mūrdhánn  
átiṣṭho agne sahá rocanéna  
táṃ tvāhema matíbhir gīrbhír ukthaíḥ  
sá yajñíyo abhavo rodasiprā́ḥ  

### 006
mūrdhā́ bhuvó bhavati náktam agnís  
tátaḥ sū́ryo jāyate prātár udyán  
māyā́m ū tú yajñíyānām etā́m  
ápo yát tū́rṇiś cárati prajānán  

### 007
dr̥śéniyo yó mahinā́ sámiddho  
árocata divíyonir vibhā́vā  
tásminn agnaú sūktavākéna devā́  
havír víśva ā́juhavus tanūpā́ḥ  

### 008
sūktavākám prathamám ā́d íd agním  
ā́d íd dhavír ajanayanta devā́ḥ  
sá eṣāṃ yajñó abhavat tanūpā́s  
táṃ dyaúr veda tám pr̥thivī́ tám ā́paḥ  

### 009
yáṃ devā́so ájanayanta agníṃ  
yásminn ā́juhavur bhúvanāni víśvā  
só arcíṣā pr̥thivī́ṃ dyā́m utémā́m  
r̥jūyámāno atapan mahitvā́  

### 010
stómena hí diví devā́so agním  
ájījanañ cháktibhī rodasiprā́m  
tám ū akr̥ṇvan trẽdhā́ bhuvé káṃ  
sá óṣadhīḥ pacati viśvárūpāḥ  

### 011
yadéd enam ádadhur yajñíyāso  
diví devā́ḥ sū́riyam āditeyám  
yadā́ cariṣṇū́ mithunā́v ábhūtām  
ā́d ít prā́paśyan bhúvanāni víśvā  

### 012
víśvasmā agním bhúvanāya devā́  
vaiśvānaráṃ ketúm áhnām akr̥ṇvan  
ā́ yás tatā́na uṣáso vibhātī́r  
ápo ūrṇoti támo arcíṣā yán  

### 013
vaiśvānaráṃ kaváyo yajñíyāso  
agníṃ devā́ ajanayann ajuryám  
nákṣatram pratnám áminac cariṣṇú  
yakṣásyā́dhyakṣaṃ taviṣám br̥hántam  

### 014
vaiśvānaráṃ viśváhā dīdivā́ṃsam  
mántrair agníṃ kavím áchā vadāmaḥ  
yó mahimnā́ paribabhū́va urvī́  
utā́vástād utá deváḥ parástāt  

### 015
duvé srutī́ aśr̥ṇavam pitr̥̄ṇā́m  
aháṃ devā́nām utá mártiyānām  
tā́bhyām idáṃ víśvam éjat sám eti  
yád antarā́ pitáram mātáraṃ ca  

### 016
duvé samīcī́ bibhr̥taś cárantaṃ  
śīrṣató jātám mánasā vímr̥ṣṭam  
sá pratyáṅ víśvā bhúvanāni tasthāv  
áprayuchan taráṇir bhrā́jamānaḥ  

### 017
yátrā vádete ávaraḥ páraś ca  
yajñaníyoḥ kataró nau ví veda  
ā́ śekur ít sadhamā́daṃ sákhāyo  
nákṣanta yajñáṃ ká idáṃ ví vocat  

### 018
káti agnáyaḥ káti sū́riyāsaḥ  
káti uṣā́saḥ káti u svid ā́paḥ  
nópaspíjaṃ vaḥ pitaro vadāmi  
pr̥chā́mi vaḥ kavayo vidmáne kám  

### 019
yāvanmātrám uṣáso ná prátīkaṃ  
suparṇíyo vásate mātariśvaḥ  
tā́vad dadhāti úpa yajñám āyán  
brāhmaṇó hótur ávaro niṣī́dan  

## 089
### 001
índraṃ stavā nŕ̥tamaṃ yásya mahnā́  
vibabādhé rocanā́ ví jmó ántān  
ā́ yáḥ papraú carṣaṇīdhŕ̥d várobhiḥ  
prá síndhubhyo riricānó mahitvā́  

### 002
sá sū́riyaḥ pári urū́ várāṃsi  
éndro vavr̥tyād ráthiyeva cakrā́  
átiṣṭhantam apasíyaṃ ná sárgaṃ  
kr̥ṣṇā́ támāṃsi tvíṣiyā jaghāna  

### 003
samānám asmā ánapāvr̥d arca  
kṣmayā́ divó ásamam bráhma návyam  
ví yáḥ pr̥ṣṭhéva jánimāni aryá  
índraś cikā́ya ná sákhāyam īṣé  

### 004
índrāya gíro ániśitasargā  
apáḥ prérayaṃ ságarasya budhnā́t  
yó ákṣeṇeva cakríyā śácībhir  
víṣvak tastámbha pr̥thivī́m utá dyā́m  

### 005
ā́pāntamanyus tr̥pálaprabharmā  
dhúniḥ śímīvāñ chárumām̐ r̥jīṣī́  
sómo víśvāni atasā́ vánāni  
nā́rvā́g índram pratimā́nāni debhuḥ  

### 006
ná yásya dyā́vāpr̥thivī́ ná dhánva  
nā́ntárikṣaṃ nā́drayaḥ sómo akṣāḥ  
yád asya manyúr adhinīyámānaḥ  
śr̥ṇā́ti vīḷú rujáti sthirā́ṇi  

### 007
jaghā́na vr̥tráṃ svádhitir váneva  
rurója púro áradan ná síndhūn  
bibhéda giríṃ návam ín ná kumbhám  
ā́ gā́ índro akr̥ṇuta svayúgbhiḥ  

### 008
tuváṃ ha tyád r̥ṇayā́ indra dhī́ro  
asír ná párva vr̥jinā́ śr̥ṇāsi  
prá yé mitrásya váruṇasya dhā́ma  
yújaṃ ná jánā minánti mitrám  

### 009
prá yé mitrám prā́ryamáṇaṃ durévāḥ  
prá saṃgíraḥ prá váruṇam minánti  
ní amítreṣu vadhám indra túmraṃ  
vŕ̥ṣan vŕ̥ṣāṇam aruṣáṃ śiśīhi  

### 010
índro divá índra īśe pr̥thivyā́  
índro apā́m índra ít párvatānām  
índro vr̥dhā́m índra ín médhirāṇām  
índraḥ kṣéme yóge háviya índraḥ  

### 011
prā́ktúbhya índraḥ prá vr̥dhó áhabhyaḥ  
prā́ntárikṣāt prá samudrásya dhāséḥ  
prá vā́tasya práthasaḥ prá jmó ántāt  
prá síndhubhyo ririce prá kṣitíbhyaḥ  

### 012
prá śóśucatyā uṣáso ná ketúr  
asinvā́ te vartatām indra hetíḥ  
áśmeva vidhya divá ā́ sr̥jānás  
tápiṣṭhena héṣasā dróghamitrān  

### 013
ánv áha mā́sā ánu íd vánāni  
ánu óṣadhīr ánu párvatāsaḥ  
ánu índraṃ ródasī vāvaśāné  
ánv ā́po ajihata jā́yamānam  

### 014
kárhi svit sā́ ta indra cetiyā́sad  
aghásya yád bhinádo rákṣa éṣat  
mitrakrúvo yác chásane ná gā́vaḥ  
pr̥thivyā́ āpŕ̥g amuyā́ śáyante  

### 015
śatrūyánto abhí yé nas tatasré  
máhi vrā́dhanta ogaṇā́sa indra  
andhénāmítrās támasā sacantāṃ  
sujyotíṣo aktávas tā́m̐ abhí ṣyuḥ  

### 016
purū́ṇi hí tvā sávanā jánānām  
bráhmāṇi mándan gr̥ṇatā́m ŕ̥ṣīṇām  
imā́m āghóṣann ávasā sáhūtiṃ  
tiró víśvām̐ árcato yāhi arvā́ṅ  

### 017
evā́ te vayám indra bhuñjatīnā́ṃ  
vidyā́ma · sumatīnā́ṃ návānām  
vidyā́ma vástor ávasā gr̥ṇánto  
viśvā́mitrā utá ta indra nūnám  

### 018
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 090
### 001
sahásraśīrṣā púruṣaḥ  
sahasrākṣáḥ sahásrapāt  
sá bhū́miṃ viśváto vr̥tvā́  
áty atiṣṭhad daśāṅgulám  

### 002
púruṣa evédáṃ sárvaṃ  
yád bhūtáṃ yác ca bháviyam  
utā́mr̥tatvásyéśāno  
yád ánnenātiróhati  

### 003
etā́vān asya mahimā́  
áto jyā́yāṃś ca pū́ruṣaḥ  
pā́do 'sya víśvā bhūtā́ni  
tripā́d asyāmŕ̥taṃ diví  

### 004
tripā́d ūrdhvá úd ait púruṣaḥ  
pā́do 'syehā́bhavat púnaḥ  
táto víṣvaṅ ví akrāmat  
sāśanānaśané abhí  

### 005
tásmād virā́ḷ ajāyata  
virā́jo ádhi pū́ruṣaḥ  
sá jātó áty aricyata  
paścā́d bhū́mim átho puráḥ  

### 006
yát púruṣeṇa havíṣā  
devā́ yajñám átanvata  
vasantó asyāsīd ā́jyaṃ  
grīṣmá idhmáḥ śarád dhavíḥ  

### 007
táṃ yajñám barhíṣi praúkṣan  
púruṣaṃ jātám agratáḥ  
téna devā́ ayajanta  
sādhiyā́ ŕ̥ṣayaś ca yé  

### 008
tásmād yajñā́t sarvahútaḥ  
sámbhr̥tam pr̥ṣadājiyám  
paśū́n tā́ṃś cakre vāyavyā̀n  
āraṇyā́n grāmiyā́ś ca yé  

### 009
tásmād yajñā́t sarvahúta  
ŕ̥caḥ sā́māni jajñire  
chándāṃsi jajñire tásmād  
yájus tásmād ajāyata  

### 010
tásmād áśvā ajāyanta  
yé ké ca ubhayā́dataḥ  
gā́vo ha jajñire tásmāt  
tásmāj jātā́ ajāváyaḥ  

### 011
yát púruṣaṃ ví ádadhuḥ  
katidhā́ ví akalpayan  
múkhaṃ kím asya kaú bāhū́  
kā́ ūrū́ pā́dā ucyete  

### 012
brāhmaṇò 'sya múkham āsīd  
bāhū́ rājaníyaḥ kr̥táḥ  
ūrū́ tád asya yád vaíśyaḥ  
padbhyā́ṃ śūdró ajāyata  

### 013
candrámā mánaso jātáś  
cákṣoḥ sū́ryo ajāyata  
múkhād índraś ca agníś ca  
prāṇā́d vāyúr ajāyata  

### 014
nā́bhyā āsīd antárikṣaṃ  
śīrṣṇó dyaúḥ sám avartata  
padbhyā́m bhū́mir díśaḥ śrótrāt  
táthā lokā́m̐ akalpayan  

### 015
saptā́syāsan paridháyas  
tríḥ saptá samídhaḥ kr̥tā́ḥ  
devā́ yád yajñáṃ tanvānā́  
ábadhnan púruṣam paśúm  

### 016
yajñéna yajñám ayajanta devā́s  
tā́ni dhármāṇi prathamā́ni āsan  
té ha nā́kam mahimā́naḥ sacanta  
yátra pū́rve sādhiyā́ḥ sánti devā́ḥ  

## 091
### 001
sáṃ jāgr̥vádbhir járamāṇa idhyate  
dáme dámūnā iṣáyann iḷás padé  
víśvasya hótā havíṣo váreṇiyo  
vibhúr vibhā́vā suṣákhā sakhīyaté  

### 002
sá darśataśrī́r átithir gr̥hé-gr̥he  
váne-vane śiśriye takvavī́r iva  
jánaṃ-janaṃ jániyo nā́ti manyate  
víśa ā́ kṣeti viśíyo víśaṃ-viśam  

### 003
sudákṣo dákṣaiḥ krátunāsi sukrátur  
ágne kavíḥ kā́viyenāsi viśvavít  
vásur vásūnāṃ kṣayasi tvám éka íd  
dyā́vā ca yā́ni pr̥thivī́ ca púṣyataḥ  

### 004
prajānánn agne táva yónim r̥tvíyam  
íḷāyās padé ghr̥távantam ā́sadaḥ  
ā́ te cikitra uṣásām ivétayo  
arepásaḥ sū́riyasyeva raśmáyaḥ  

### 005
táva śríyo varṣíyasyeva vidyútaś  
citrā́ś cikitra uṣásāṃ ná ketávaḥ  
yád óṣadhīr abhísr̥ṣṭo vánāni ca  
pári svayáṃ cinuṣé ánnam āsíye  

### 006
tám óṣadhīr dadhire gárbham r̥tvíyaṃ  
tám ā́po agníṃ janayanta mātáraḥ  
tám ít samānáṃ vanínaś ca vīrúdho  
antárvatīś ca súvate ca viśváhā  

### 007
vā́topadhūta iṣitó váśām̐ ánu  
tr̥ṣú yád ánnā véviṣad vitíṣṭhase  
ā́ te yatante rathíyo yáthā pŕ̥thak  
chárdhāṃsi agne ajárāṇi dhákṣataḥ  

### 008
medhākāráṃ vidáthasya prasā́dhanam  
agníṃ hótāram paribhū́tamam matím  
tám íd árbhe havíṣi ā́ samānám ít  
tám ín mahé vr̥ṇate nā́niyáṃ tuvát  

### 009
tuvā́m íd átra vr̥ṇate tuvāyávo  
hótāram agne vidátheṣu vedhásaḥ  
yád devayánto dádhati práyāṃsi te  
havíṣmanto mánavo vr̥ktábarhiṣaḥ  

### 010
távāgne hotráṃ táva potrám r̥tvíyaṃ  
táva neṣṭráṃ tuvám agníd r̥tāyatáḥ  
táva praśāstráṃ tuvám adhvarīyasi  
brahmā́ cā́si gr̥hápatiś ca no dáme  

### 011
yás túbhyam agne amŕ̥tāya mártiyaḥ  
samídhā dā́śad utá vā havíṣkr̥ti  
tásya hótā bhavasi yā́si dūtíyam  
úpa brūṣe yájasi adhvarīyási  

### 012
imā́ asmai matáyo vā́co asmád ā́m̐  
ŕ̥co gíraḥ suṣṭutáyaḥ sám agmata  
vasūyávo vásave jātávedase  
vr̥ddhā́su cid várdhano yā́su cākánat  

### 013
imā́m pratnā́ya suṣṭutíṃ návīyasīṃ  
vocéyam asmā uśaté śr̥ṇótu naḥ  
bhūyā́ ántarā hr̥dí asya nispŕ̥śe  
jāyéva pátya uśatī́ suvā́sāḥ  

### 014
yásminn áśvāsa r̥ṣabhā́sa ukṣáṇo  
vaśā́ meṣā́ avasr̥ṣṭā́sa ā́hutāḥ  
kīlālapé sómapr̥ṣṭhāya vedháse  
hr̥dā́ matíṃ janaye cā́rum agnáye  

### 015
áhāvi agne havír āsíye te  
srucī́va ghr̥táṃ camúvīva sómaḥ  
vājasániṃ rayím asmé suvī́ram  
praśastáṃ dhehi yaśásam br̥hántam  

## 092
### 001
yajñásya vo rathíyaṃ viśpátiṃ viśā́ṃ  
hótāram aktór átithiṃ vibhā́vasum  
śócañ chúṣkāsu háriṇīṣu járbhurad  
vŕ̥ṣā ketúr yajató dyā́m aśāyata  

### 002
imám añjaspā́m ubháye akr̥ṇvata  
dharmā́ṇam agníṃ vidáthasya sā́dhanam  
aktúṃ ná yahvám uṣásaḥ puróhitaṃ  
tánūnápātam aruṣásya niṃsate  

### 003
báḷ asya nīthā́ ví paṇéś ca manmahe  
vayā́ asya práhutā āsur áttave  
yadā́ ghorā́so amr̥tatvám ā́śata  
ā́d íj jánasya daíviyasya carkiran  

### 004
r̥tásya hí prásitir dyaúr urú vyáco  
námo mahī́ arámatiḥ pánīyasī  
índro mitró váruṇaḥ sáṃ cikitrire  
átho bhágaḥ savitā́ pūtádakṣasaḥ  

### 005
prá rudréṇa yayínā yanti síndhavas  
tiró mahī́m arámatiṃ dadhanvire  
yébhiḥ párijmā pariyánn urú jráyo  
ví róruvaj jaṭháre víśvam ukṣáte  

### 006
krāṇā́ rudrā́ marúto viśvákr̥ṣṭayo  
diváḥ śyenā́so ásurasya nīḷáyaḥ  
tébhiś caṣṭe váruṇo mitró aryamā́  
índro devébhir arvaśébhir árvaśaḥ  

### 007
índre bhújaṃ śaśamānā́sa āśata  
sū́ro dŕ̥śīke vŕ̥ṣaṇaś ca paúṃsiye  
prá yé nú asya arháṇā tatakṣiré  
yújaṃ vájraṃ nr̥ṣádaneṣu kārávaḥ  

### 008
sū́raś cid ā́ haríto asya rīramad  
índrād ā́ káś cid bhayate távīyasaḥ  
bhīmásya vŕ̥ṣṇo jaṭhárād abhiśváso  
divé-dive sáhuri stann ábādhitaḥ  

### 009
stómaṃ vo adyá rudarā́ya+ śíkvase  
kṣayádvīrāya námasā didiṣṭana  
yébhiḥ śiváḥ suávām̐ evayā́vabhir  
diváḥ síṣakti sváyaśā níkāmabhiḥ  

### 010
té hí prajā́yā ábharanta ví śrávo  
bŕ̥haspátir vr̥ṣabháḥ sómajāmayaḥ  
yajñaír átharvā prathamó ví dhārayad  
devā́ dákṣair bhŕ̥gavaḥ sáṃ cikitrire  

### 011
té hí dyā́vāpr̥thivī́ bhū́riretasā  
nárāśáṃsaś cáturaṅgo yamó 'ditiḥ  
devás tváṣṭā draviṇodā́ r̥bhukṣáṇaḥ  
prá rodasī́ marúto víṣṇur arhire  

### 012
utá syá na uśíjām urviyā́ kavír  
áhiḥ śr̥ṇotu budhníyo hávīmani  
sū́ryāmā́sā vicárantā divikṣítā  
dhiyā́ śamīnahuṣī asyá bodhatam  

### 013
prá naḥ pūṣā́ caráthaṃ viśvádeviyo  
apā́ṃ nápād avatu vāyúr iṣṭáye  
ātmā́naṃ vásyo abhí vā́tam arcata  
tád aśvinā suhavā yā́mani śrutam  

### 014
viśā́m āsā́m ábhayānām adhikṣítaṃ  
gīrbhír u · sváyaśasaṃ gr̥ṇīmasi  
gnā́bhir víśvābhir áditim anarváṇam  
aktór yúvānaṃ nr̥máṇā ádhā pátim  

### 015
rébhad átra janúṣā pū́rvo áṅgirā  
grā́vāṇa ūrdhvā́ abhí cakṣur adhvarám  
yébhir víhāyā ábhavad vicakṣaṇáḥ  
pā́thaḥ sumékaṃ svádhitir vánanvati  

## 093
### 001
máhi dyāvāpr̥thivī bhūtam urvī́  
nā́rī yahvī́ ná ródasī sádaṃ naḥ  
tébhir naḥ pātaṃ sáhyasa  
ebhír naḥ pātaṃ śūṣáṇi  

### 002
yajñé-yajñe sá mártiyo  
devā́n saparyati  
yáḥ sumnaír dīrghaśrúttama  
āvívāsati enān  

### 003
víśveṣām irajyavo  
devā́nāṃ vā́r maháḥ  
víśve hí viśvámahaso  
víśve yajñéṣu yajñíyāḥ  

### 004
té ghā rā́jāno amŕ̥tasya mandrā́  
aryamā́ mitró váruṇaḥ párijmā  
kád rudró nr̥̄ṇã́ṃ+ stutó  
marútaḥ pūṣáṇo bhágaḥ  

### 005
utá no náktam apã́ṃ vr̥ṣaṇvasū  
sū́ryāmā́sā sádanāya sadhaníyā  
sácā yát sā́di eṣãm  
áhir budhnéṣu budhníyaḥ  

### 006
utá no devā́v aśvínā śubhás pátī  
dhā́mabhir mitrā́váruṇā uruṣyatām  
maháḥ sá rāyá éṣate  
áti dhánveva duritā́  

### 007
utá no rudrā́ cin mr̥̄ḷatām+ aśvínā  
víśve devā́so ráthaspátir bhágaḥ  
r̥bhúr vā́ja r̥bhukṣaṇaḥ  
párijmā viśvavedasaḥ  

### 008
r̥bhúr r̥bhukṣā́ r̥bhúr vidható máda  
ā́ te hárī jūjuvānásya vājínā  
duṣṭáraṃ yásya sā́ma cid  
ŕ̥dhag yajñó ná mā́nuṣaḥ  

### 009
kr̥dhī́ no · áhrayo deva savitaḥ  
sá ca stuṣe maghónãm  
sahó na índro váhnibhir ní eṣãṃ  
carṣaṇīnā́ṃ cakráṃ raśmíṃ ná yoyuve  

### 010
aíṣu dyāvāpr̥thivī dhãtam mahád  
asmé vīréṣu viśvácarṣaṇi śrávaḥ  
pr̥kṣáṃ vā́jasya sātáye  
pr̥kṣáṃ rāyótá turváṇe  

### 011
etáṃ śáṃsam indrāsmayúṣ  
ṭváṃ kū́cit sántaṃ sahasāvann abhíṣṭaye  
sádā pāhi abhíṣṭaye  
medátāṃ vedátā vaso  

### 012
etám me stómaṃ tanā́ ná sū́rye  
dyutádyāmānaṃ vāvr̥dhanta nr̥̄ṇã́m+  
saṃvánanaṃ ná áśviyaṃ  
táṣṭeva ánapacyutam  

### 013
vāvárta yéṣāṃ rãyā́  
yuktā́ eṣāṃ hiraṇyáyī  
nemádhitā ná paúṃsiyā  
vŕ̥thā iva viṣṭáantā  

### 014
prá tád duḥśī́me pŕ̥thavāne vené  
prá rāmé vocam ásure maghávatsu  
yé yuktvā́ya páñca śatā́ asmayú  
pathā́ viśrā́vi eṣãm  

### 015
ádhī́n nú átra saptatíṃ ca saptá ca  
sadyó didiṣṭa tā́nuvaḥ  
sadyó didiṣṭa pārthiyáḥ  
sadyó didiṣṭa māyaváḥ  

## 094
### 001
praíté vadantu prá vayáṃ vadāma  
grā́vabhyo vā́caṃ vadatā vádadbhyaḥ  
yád adrayaḥ parvatāḥ sākám āśávaḥ  
ślókaṃ ghóṣam bhárathéndrāya somínaḥ  

### 002
eté vadanti śatávat sahásravad  
abhí krandanti háritebhir āsábhiḥ  
viṣṭvī́ grā́vāṇaḥ sukŕ̥taḥ sukr̥tyáyā  
hótuś cit pū́rve havirádyam āśata  

### 003
eté vadanti ávidann anā́ mádhu  
ní ūṅkhayante ádhi pakvá ā́miṣi  
vr̥kṣásya śā́khām aruṇásya bápsatas  
té sū́bharvā vr̥ṣabhā́ḥ prém arāviṣuḥ  

### 004
br̥hád vadanti madiréṇa mandínā  
índraṃ króśanto avidann anā́ mádhu  
saṃrábhyā dhī́rāḥ svásr̥bhir anartiṣur  
āghoṣáyantaḥ pr̥thivī́m upabdíbhiḥ  

### 005
suparṇā́ vā́cam akrata úpa dyávi  
ākharé kŕ̥ṣṇā iṣirā́ anartiṣuḥ  
níaṅ ní yanti úparasya niṣkr̥tám  
purū́ réto dadhire sūriyaśvítaḥ  

### 006
ugrā́ iva praváhantaḥ samā́yamuḥ  
sākáṃ yuktā́ vŕ̥ṣaṇo bíbhrato dhúraḥ  
yác chvasánto jagrasānā́ árāviṣuḥ  
śr̥ṇvá eṣām prothátho árvatām iva  

### 007
dáśāvanibhyo dáśakakṣiyebhiyo  
dáśayoktrebhyo dáśayojanebhiyaḥ  
dáśābhīśubhyo arcatājárebhiyo  
dáśa dhúro dáśa yuktā́ váhadbhiyaḥ  

### 008
té ádrayo dáśayantrāsa āśávas  
téṣām ādhā́nam pári eti haryatám  
tá ū sutásya somiyásya ándhaso  
aṃśóḥ pīyū́ṣam prathamásya bhejire  

### 009
té somā́do hárī índrasya niṃsate  
aṃśúṃ duhánto ádhi āsate gávi  
tébhir dugdhám papivā́n somiyám mádhu  
índro vardhate práthate vr̥ṣāyáte  

### 010
vŕ̥ṣā vo aṃśúr ná kílā riṣāthana  
íḷāvantaḥ sádam ít sthana ā́śitāḥ  
raivatyéva máhasā cā́rava sthana  
yásya grāvāṇo ájuṣadhvam adhvarám  

### 011
tr̥dilā́ · átr̥dilāso ádrayo  
aśramaṇā́ áśr̥thitā ámr̥tyavaḥ  
anāturā́ ajárā sthā́maviṣṇavaḥ  
supīváso átr̥ṣitā átr̥ṣṇajaḥ  

### 012
dhruvā́ evá vaḥ pitáro yugé-yuge  
kṣémakāmāsaḥ sádaso ná yuñjate  
ajuryā́so hariṣā́co harídrava  
ā́ dyā́ṃ ráveṇa pr̥thivī́m aśuśravuḥ  

### 013
tád íd vadanti ádrayo vimócane  
yā́mann añjaspā́ iva ghéd upabdíbhiḥ  
vápanto bī́jam iva dhāniyākŕ̥taḥ  
pr̥ñcánti sómaṃ ná minanti bápsataḥ  

### 014
suté adhvaré ádhi vā́cam akrata  
ā́ krīḷáyo ná mātáraṃ tudántaḥ  
ví ṣū́ muñcā suṣuvúṣo manīṣā́ṃ  
ví vartantām ádrayaś cā́yamānāḥ  

## 095
### 001
hayé jā́ye mánasā tíṣṭha ghore  
vácāṃsi miśrā́ kr̥ṇavāvahai nú  
ná nau mántrā ánuditāsa eté  
máyas karan páratare canā́han  

### 002
kím etā́ vācā́ kr̥ṇavā távāhám  
prā́kramiṣam uṣásām agriyéva  
púrūravaḥ púnar ástam párehi  
durāpanā́ vā́ta ivāhám asmi  

### 003
íṣur ná śriyá iṣudhér  
asanā́ goṣā́ḥ śatasā́ ná ráṃhiḥ  
avī́re krátau ví davidyutan ná  
úrā ná māyúṃ citayanta dhúnayaḥ  

### 004
sā́ vásu dádhatī śváśurāya  
váya úṣo yádi váṣṭy ántigr̥hāt  
ástaṃ nanakṣe yásmiñ cākán  
dívā náktaṃ śnathitā́ vaitaséna  

### 005
tríḥ sma mā́hnaḥ śnathayo vaitaséna  
utá sma me áviyatyai pr̥ṇāsi  
púrūravo ánu te kétam āyaṃ  
rā́jā me vīra tanúvas tád āsīḥ  

### 006
yā́ sujūrṇíḥ śráyaṇiḥ+ sumnáāpir  
hradécakṣur ná granthínī caraṇyúḥ  
tā́ añjáyo aruṇáyo ná sasruḥ  
śriyé gā́vo ná dhenávo 'navanta  

### 007
sám asmiñ jā́yamāna āsata gnā́  
utém avardhan nadíyaḥ svágūrtāḥ  
mahé yát tvā purūravo ráṇāya  
ávardhayan dasyuhátyāya devā́ḥ  

### 008
sácā yád āsu jáhatīṣu átkam  
ámānuṣīṣu mā́nuṣo niṣéve  
ápa sma mát tarásantī ná bhujyús  
tā́ atrasan rathaspŕ̥śo ná áśvāḥ  

### 009
yád āsu márto amŕ̥tāsu nispŕ̥k  
sáṃ kṣoṇī́bhiḥ · krátubhir ná pr̥ṅkté  
tā́ ātáyo ná tanvàḥ śumbhata svā́  
áśvāso ná krīḷáyo dándaśānāḥ  

### 010
vidyún ná · yā́ pátantī dávidyod  
bhárantī me ápiyā kā́miyāni  
jániṣṭo apó náriyaḥ sújātaḥ  
prá úrváśī tirata dīrghám ā́yuḥ  

### 011
jajñiṣá itthā́ gõpī́thiyāya hí  
dadhā́tha tát purūravo ma ójaḥ  
áśāsaṃ tvā vidúṣī sásmin áhan  
ná ma ā́śr̥ṇoḥ kím abhúg vadāsi  

### 012
kadā́ sūnúḥ pitáraṃ jātá ichāc  
cakrán ná áśru vartayad vijānán  
kó dámpatī sámanasā ví yūyod  
ádha yád agníḥ śváśureṣu dī́dayat  

### 013
práti bravāṇi vartáyate áśru  
cakrán ná krandad ādhíye śivā́yai  
prá tát te · hinavā yát te asmé  
párehi ástaṃ nahí mūra mā́paḥ  

### 014
sudevó adyá prapáted ánāvr̥t  
parāvátam paramā́ṃ gántavā́ u  
ádhā śáyīta nírr̥ter upásthe  
ádhainaṃ vŕ̥kā rabhasā́so adyúḥ  

### 015
púrūravo mā́ mr̥thā mā́ prá papto  
mā́ tvā vŕ̥kāso áśivāsa u kṣan  
ná vaí straíṇāni sakhiyā́ni santi  
sālāvr̥kā́ṇāṃ hŕ̥dayāni etā́  

### 016
yád vírūpā ácaram mártiyeṣu  
ávasaṃ rā́trīḥ śarádaś cátasraḥ  
ghr̥tásya stokáṃ sakŕ̥d áhna āśnāṃ  
tā́d evédáṃ tātr̥pāṇā́ carāmi  

### 017
antarikṣaprā́ṃ rájaso vimā́nīm  
úpa śikṣāmi urváśīṃ vásiṣṭhaḥ  
úpa tvā rātíḥ sukr̥tásya tíṣṭhān  
ní vartasva hŕ̥dayaṃ tapyate me  

### 018
íti tvā devā́ imá āhur aiḷa  
yáthem etád bhávasi mr̥tyúbandhuḥ  
prajā́ te devā́n havíṣā yajāti  
suvargá u tvám ápi mādayāse  

## 096
### 001
prá te mahé vidáthe śaṃsiṣaṃ hárī  
prá te vanve vanúṣo haryatám mádam  
ghr̥táṃ ná yó háribhiś cā́ru sécata  
ā́ tvā viśantu hárivarpasaṃ gíraḥ  

### 002
háriṃ hí yónim abhí yé samásvaran  
hinvánto hárī diviyáṃ yáthā sádaḥ  
ā́ yám pr̥ṇánti háribhir ná dhenáva  
índrāya śūṣáṃ hárivantam arcata  

### 003
só asya vájro hárito yá āyasó  
hárir níkāmo hárir ā́ gábhastiyoḥ  
dyumnī́ suśipró hárimanyusāyaka  
índre ní rūpā́ háritā mimikṣire  

### 004
diví ná ketúr ádhi dhāyi haryató  
vivyácad vájro hárito ná ráṃhiyā  
tudád áhiṃ háriśipro yá āyasáḥ  
sahásraśokā abhavad dharimbharáḥ  

### 005
tuváṃ-tuvam aharyathā úpastutaḥ  
pū́rvebhir indra harikeśa yájvabhiḥ  
tuváṃ haryasi táva víśvam ukthíyam  
ásāmi rā́dho harijāta haryatám  

### 006
tā́ vajríṇam mandínaṃ stómiyam máda  
índraṃ ráthe vahato haryatā́ hárī  
purū́ṇi asmai sávanāni háryata  
índrāya sómā hárayo dadhanvire  

### 007
áraṃ kā́māya hárayo dadhanvire  
sthirā́ya hinvan hárayo hárī turā́  
árvadbhir yó háribhir jóṣam ī́yate  
só asya kā́maṃ hárivantam ānaśe  

### 008
háriśmaśārur hárikeśa āyasás  
turaspéye yó haripā́ ávardhata  
árvadbhir yó háribhir vājínīvasur  
áti víśvā duritā́ pā́riṣad dhárī  

### 009
srúveva yásya háriṇī vipetátuḥ  
śípre vā́jāya háriṇī dávidhvataḥ  
prá yát kr̥té camasé mármr̥jad dhárī  
pītvā́ mádasya haryatásya ándhasaḥ  

### 010
utá sma sádma haryatásya pastíyor  
átyo ná vā́jaṃ hárivām̐ acikradat  
mahī́ cid dhí dhiṣáṇā́haryad ójasā  
br̥hád váyo dadhiṣe haryatáś cid ā́  

### 011
ā́ ródasī háryamāṇo mahitvā́  
návyaṃ-navyaṃ haryasi mánma nú priyám  
prá pastíyam asura haryatáṃ gór  
āvíṣ kr̥dhi háraye sū́riyāya  

### 012
ā́ tvā haryántam prayújo jánānāṃ  
ráthe vahantu háriśipram indra  
píbā yáthā prátibhr̥tasya mádhvo  
háryan yajñáṃ sadhamā́de dáśoṇim  

### 013
ápāḥ pū́rveṣāṃ harivaḥ sutā́nām  
átho idáṃ sávanaṃ kévalaṃ te  
mamaddhí sómam mádhumantam indra  
satrā́ vr̥ṣañ jaṭhára ā́ vr̥ṣasva  

## 097
### 001
yā́ óṣadhīḥ pū́rvā jātā́  
devébhyas triyugám purā́  
mánai nú babhrū́ṇām aháṃ  
śatáṃ dhā́māni saptá ca  

### 002
śatáṃ vo amba dhā́māni  
sahásram utá vo rúhaḥ  
ádhā śatakratvo yūyám  
imám me agadáṃ kr̥ta  

### 003
óṣadhīḥ práti modadhvam  
púṣpavatīḥ prasū́varīḥ  
áśvā iva sajítvarīr  
vīrúdhaḥ pārayiṣṇúvaḥ  

### 004
óṣadhīr íti mātaras  
tád vo devīr úpa bruve  
sanéyam áśvaṃ gā́ṃ vā́sa  
ātmā́naṃ táva pūruṣa  

### 005
aśvatthé vo niṣádanam  
parṇé vo vasatíṣ kr̥tā́  
gobhā́ja ít kílāsatha  
yát sanávatha pū́ruṣam  

### 006
yátraúṣadhīḥ samágmata  
rā́jānaḥ sámitāv iva  
vípraḥ sá ucyate bhiṣág  
rakṣohā́mīvacā́tanaḥ  

### 007
aśvāvatī́ṃ somāvatī́m  
ūrjáyantīm údojasam  
ā́vitsi sárvā óṣadhīr  
asmā́ ariṣṭátātaye  

### 008
úc chúṣmā óṣadhīnãṃ  
gā́vo goṣṭhā́d iverat   
dhánaṃ saniṣyántīnãm  
ātmā́naṃ táva pūruṣa  

### 009
íṣkr̥tir nā́ma vo mātā́  
átho yūyáṃ stha níṣkr̥tīḥ  
sīrā́ḥ patatríṇī sthana  
yád āmáyati níṣ kr̥tha  

### 010
áti víśvāḥ pariṣṭhã́  
stená 'va° vrajám akramuḥ  
óṣadhīḥ prá acucyavur  
yát kíṃ ca tanúvo rápaḥ  

### 011
yád imā́ vājáyann ahám  
óṣadhīr hásta ādadhé  
ātmā́ yákṣmasya naśyati  
purā́ jīvagŕ̥bho yathā  

### 012
yásyauṣadhīḥ prasárpatha  
áṅgam-aṅgam páruṣ-paruḥ  
táto yákṣmaṃ ví bādhadhva  
ugró madhyamaśī́r iva  

### 013
sākáṃ yakṣma prá pata  
cā́ṣeṇa kikidīvínā  
sākáṃ vā́tasya dhrā́jiyā  
sākáṃ naśya nihā́kayā  

### 014
anyā́ vo anyā́m avatu  
anyā́nyásyā úpāvata  
tā́ḥ sárvāḥ saṃvidānā́  
idám me prā́vatā vácaḥ  

### 015
yā́ḥ phalínīr yā́ aphalā́  
apuṣpā́ yā́ś ca puṣpíṇīḥ  
bŕ̥haspátiprasūtās  
tā́ no muñcantu áṃhasaḥ  

### 016
muñcántu mā śapathíyād  
átho varuṇíyād utá  
átho yamásya páḍbīśāt  
sárvasmād devakilbiṣā́t  

### 017
avapátantīr avadan  
divá óṣadhayas pári  
yáṃ jīvám aśnávāmahai  
ná sá riṣyāti pū́ruṣaḥ  

### 018
yā́ óṣadhīḥ sómarājñīr  
bahvī́ḥ śatávicakṣaṇāḥ  
tā́sāṃ tvám asi uttamā́  
áraṃ kā́māya śáṃ hr̥dé  

### 019
yā́ óṣadhīḥ sómarājñīr  
víṣṭhitāḥ pr̥thivī́m ánu  
bŕ̥haspátiprasūtā  
asyaí sáṃ datta vīríyam  

### 020
mā́ vo riṣat khanitā́  
yásmai cāháṃ khánāmi vaḥ  
dvipác cátuṣpad asmā́kaṃ  
sárvam astu anāturám  

### 021
yā́ś cedám upaśr̥ṇvánti  
yā́ś ca dūrám párāgatāḥ  
sárvāḥ saṃgátya vīrudho  
asyaí sáṃ datta vīríyam  

### 022
óṣadhayaḥ sáṃ vadante  
sómena sahá rā́jañā  
yásmai kr̥ṇóti brāhmaṇás  
táṃ rājan pārayāmasi  

### 023
tvám uttamā́si oṣadhe  
táva vr̥kṣā́ úpastayaḥ  
úpastir astu sò 'smā́kaṃ  
yó asmā́m̐ abhidā́sati  

## 098
### 001
bŕ̥haspate práti me devátām ihi  
mitró vā yád váruṇo vā́si pūṣā́  
ādityaír vā yád vásubhir marútvān  
sá parjányaṃ śáṃtanave vr̥ṣāya  

### 002
ā́ devó dūtó ajiráś cikitvā́n  
tuvád devāpe abhí mā́m agachat  
pratīcīnáḥ práti mā́m ā́ vavr̥tsva  
dádhāmi te dyumátīṃ vā́cam āsán  

### 003
asmé dhehi dyumátīṃ vā́cam āsán  
bŕ̥haspate anamīvā́m iṣirā́m  
yáyā vr̥ṣṭíṃ śáṃtanave vánāva  
divó drapsó mádhumām̐ ā́ viveśa  

### 004
ā́ no drapsā́ mádhumanto viśantu  
índra dehi ádhirathaṃ sahásram  
ní ṣīda hotrám r̥tuthā́ yajasva  
devā́n devāpe havíṣā saparya  

### 005
ārṣṭiṣeṇó hotrám ŕ̥ṣir niṣī́dan  
devā́pir devasumatíṃ cikitvā́n  
sá úttarasmād ádharaṃ samudrám  
apó divyā́ asr̥jad varṣíyā abhí  

### 006
asmín samudré ádhi úttarasminn  
ā́po devébhir nívr̥tā atiṣṭhan  
tā́ adravann ārṣṭiṣeṇéna sr̥ṣṭā́  
devā́pinā préṣitā mr̥kṣíṇīṣu  

### 007
yád devā́piḥ śáṃtanave puróhito  
hotrā́ya vr̥táḥ kr̥páyann ádīdhet  
devaśrútaṃ vr̥ṣṭivániṃ rárāṇo  
bŕ̥haspátir vā́cam asmā ayachat  

### 008
yáṃ tvā devā́piḥ śuśucānó agna  
ārṣṭiṣeṇó manuṣíyaḥ samīdhé  
víśvebhir devaír anumadyámānaḥ  
prá parjányam īrayā vr̥ṣṭimántam  

### 009
tuvā́m pū́rva ŕ̥ṣayo gīrbhír āyan  
tvā́m adhvaréṣu puruhūta víśve  
sahásrāṇi ádhirathāni asmé  
ā́ no yajñáṃ rohidaśvópa yāhi  

### 010
etā́ni agne navatír náva tvé  
ā́hutāni ádhirathā sahásrā  
tébhir vardhasva tanvàḥ śūra pūrvī́r  
divó no vr̥ṣṭím iṣitó rirīhi  

### 011
etā́ni agne navatíṃ sahásrā  
sám prá yacha vŕ̥ṣṇa índrāya bhāgám  
vidvā́n pathá r̥tuśó devayā́nān  
ápy aulānáṃ diví devéṣu dhehi  

### 012
ágne bā́dhasva ví mŕ̥dho ví durgáhā  
ápā́mīvām ápa rákṣāṃsi sedha  
asmā́t samudrā́d br̥ható divó no  
apā́m bhūmā́nam úpa naḥ sr̥jehá  

## 099
### 001
káṃ naś citrám iṣaṇyasi cikitvā́n  
pr̥thugmā́naṃ · vāśráṃ vāvr̥dhádhyai  
kát tásya dā́tu śávaso víuṣṭau  
tákṣad vájraṃ vr̥tratúram ápinvat  

### 002
sá hí dyutā́ vidyútā véti sā́ma  
pr̥thúṃ yónim asuratvā́ sasāda  
sá sánīḷebhiḥ prasahānó asya  
bhrā́tur ná r̥té saptáthasya māyā́ḥ  

### 003
sá vā́jaṃ yā́tā ápaduṣpadā yán  
súvarṣātā pári ṣadat saniṣyán  
anarvā́ yác chatádurasya védo  
ghnáñ chiśnádevām̐ abhí várpasā bhū́t  

### 004
sá yahvíyo avánīr góṣu árvā  
ā́ juhoti pradhaníyāsu sásriḥ  
apā́do yátra yújyāso arathā́  
droṇíaśvāsa ī́rate ghr̥táṃ vā́ḥ  

### 005
sá rudrébhir áśastavāra ŕ̥bhvā  
hitvī́ gáyam āréavadya ā́gāt  
vamrásya manye mithunā́ vívavrī  
ánnam abhī́tyārodayan muṣāyán  

### 006
sá íd dā́saṃ tuvīrávam pátir dán  
ṣaḷakṣáṃ · triśīrṣā́ṇaṃ damanyat  
asyá tritó nú ójasā vr̥dhānó  
vipā́ varāhám áyoagrayā han  

### 007
sá drúhvaṇe mánuṣa ūrdhvasāná  
ā́ sāviṣad arśasānā́ya śárum  
sá nŕ̥tamo náhuṣo 'smát sújātaḥ  
púro abhinad árhan dasyuhátye  

### 008
só abhríyo ná yávasa udanyán  
kṣáyāya gātúṃ vidán no asmé  
úpa yát sī́dad índuṃ śárīraiḥ  
śyenó áyoapāṣṭir hanti dásyūn  

### 009
sá vrā́dhataḥ śavasānébhir asya  
kútsāya śúṣṇaṃ kr̥páṇe párādāt  
ayáṃ kavím anayac chasyámānam  
átkaṃ yó asya sánitotá nr̥̄ṇā́m+  

### 010
ayáṃ daśasyán náriyebhir asya  
dasmó devébhir váruṇo ná māyī́  
ayáṃ kanī́na r̥tupā́ avedi  
ámimīta aráruṃ yáś cátuṣpāt  

### 011
asyá stómebhir auśijá r̥jíśvā  
vrajáṃ darayad vr̥ṣabhéṇa píproḥ  
sútvā yád · yajató dīdáyad gī́ḥ  
púra iyānó abhí várpasā bhū́t  

### 012
evā́ mahó asura vakṣáthāya  
vamrakáḥ paḍbhír úpa sarpad índram  
sá iyānáḥ karati svastím asmā  
íṣam ū́rjaṃ sukṣitíṃ víśvam ā́bhāḥ  

## 100
### 001
índra dŕ̥hya maghavan tvā́vad íd bhujá  
ihá stutáḥ sutapā́ bodhi no vr̥dhé  
devébhir naḥ savitā́ prā́vatu śrutám  
ā́ sarvátātim áditiṃ vr̥ṇīmahe  

### 002
bhárāya sú bharata bhāgám r̥tvíyam  
prá vāyáve śucipé krandádiṣṭaye  
gaurásya yáḥ páyasaḥ pītím ānaśá  
ā́ sarvátātim áditiṃ vr̥ṇīmahe  

### 003
ā́ no deváḥ savitā́ sāviṣad váya  
r̥jūyaté yájamānāya sunvaté  
yáthā devā́n pratibhū́ṣema pākavád  
ā́ sarvátātim áditiṃ vr̥ṇīmahe  

### 004
índro asmé sumánā astu viśváhā  
rā́jā sómaḥ suvitásyā́dhi etu naḥ  
yáthā-yathā mitrádhitāni saṃdadhúr  
ā́ sarvátātim áditiṃ vr̥ṇīmahe  

### 005
índra ukthéna śávasā párur dadhe  
bŕ̥haspate pratarītā́si ā́yuṣaḥ  
yajñó mánuḥ prámatir naḥ pitā́ hí kam  
ā́ sarvátātim áditiṃ vr̥ṇīmahe  

### 006
índrasya nú súkr̥taṃ daíviyaṃ sáho  
agnír gr̥hé jaritā́ médhiraḥ kavíḥ  
yajñáś ca bhūd vidáthe cā́rur ántama  
ā́ sarvátātim áditiṃ vr̥ṇīmahe  

### 007
ná vo gúhā cakr̥ma bhū́ri duṣkr̥táṃ  
nā́víṣṭiyaṃ vasavo devahéḷanam  
mā́kir no devā ánr̥tasya várpasa  
ā́ sarvátātim áditiṃ vr̥ṇīmahe  

### 008
ápā́mīvāṃ savitā́ sāviṣan níag  
várīya íd ápa sedhantu ádrayaḥ  
grā́vā yátra madhuṣúd ucyáte br̥hád  
ā́ sarvátātim áditiṃ vr̥ṇīmahe  

### 009
ūrdhvó grā́vā vasavo astu sotári  
víśvā dvéṣāṃsi sanutár yuyota  
sá no deváḥ savitā́ pāyúr ī́ḍiya  
ā́ sarvátātim áditiṃ vr̥ṇīmahe  

### 010
ū́rjaṃ gāvo yávase pī́vo attana  
r̥tásya yā́ḥ sádane kóśe aṅgdhuvé  
tanū́r evá tanúvo astu bheṣajám  
ā́ sarvátātim áditiṃ vr̥ṇīmahe  

### 011
kratuprā́vā jaritā́ śáśvatām áva  
índra íd bhadrā́ prámatiḥ sutā́vatām  
pūrṇám ū́dhar diviyáṃ yásya siktáya  
ā́ sarvátātim áditiṃ vr̥ṇīmahe  

### 012
citrás te bhānúḥ kratuprā́ abhiṣṭíḥ  
sánti spŕ̥dho jaraṇiprā́ ádhr̥ṣṭāḥ  
rájiṣṭhayā rájiyā paśvá ā́ gós  
tū́tūrṣati pári ágraṃ duvasyúḥ  

## 101
### 001
úd budhyadhvaṃ sámanasaḥ sakhāyaḥ  
sám agním indhvam bahávaḥ sánīḷāḥ  
dadhikrā́m agním uṣásaṃ ca devī́m  
índrāvato ávase ní hvaye vaḥ  

### 002
mandrā́ kr̥ṇudhvaṃ dhíya ā́ tanudhvaṃ  
nā́vam aritrapáraṇīṃ kr̥ṇudhvam  
íṣkr̥ṇudhvam ā́yudhā́raṃ kr̥ṇudhvam  
prā́ñcaṃ yajñám prá ṇayatā sakhāyaḥ  

### 003
yunákta sī́rā ví yugā́ tanudhvaṃ  
kr̥té yónau · vapatehá bī́jam  
girā́ ca śruṣṭíḥ sábharā ásan no  
nédīya ít sr̥ṇíyaḥ pakvám éyāt  

### 004
sī́rā yuñjanti kaváyo  
yugā́ ví tanvate pŕ̥thak  
dhī́rā devéṣu sumnayā́  

### 005
nír āhāvā́n kr̥ṇotana  
sáṃ varatrā́ dadhātana  
siñcā́mahā avatám udríṇaṃ vayáṃ  
suṣékam ánupakṣitam  

### 006
íṣkr̥tāhāvam avatáṃ  
suvaratráṃ suṣecanám  
udríṇaṃ siñce ákṣitam  

### 007
priṇītá° áśvān hitáṃ jayātha  
suastivā́haṃ rátham ít kr̥ṇudhvam  
dróṇāhāvam avatám áśmacakram  
áṃsatrakośaṃ siñcatā nr̥pā́ṇam  

### 008
vrajáṃ kr̥ṇudhvaṃ sá hí vo nr̥pā́ṇo  
várma sīvyadhvam bahulā́ pr̥thū́ni  
púraḥ kr̥ṇudhvam ā́yasīr ádhr̥ṣṭā  
mā́ vaḥ susroc camasó dŕ̥ṃhatā tám  

### 009
ā́ vo dhíyaṃ yajñíyāṃ varta ūtáye  
dévā devī́ṃ yajatā́ṃ yajñíyām ihá  
sā́ no duhīyad yávaseva gatvī́  
sahásradhārā páyasā mahī́ gaúḥ  

### 010
ā́ tū́ ṣiñca hárim īṃ drór upásthe  
vā́śībhis takṣata aśmanmáyībhiḥ  
pári ṣvajadhvaṃ dáśa kakṣíyābhir  
ubhé dhúrau práti váhniṃ yunakta  

### 011
ubhé dhúrau váhnir āpíbdamāno  
antár yóneva carati dvijā́niḥ  
vánaspátiṃ vána ā́sthāpayadhvaṃ  
ní ṣū́ dadhidhvam ákhananta útsam  

### 012
kápr̥n naraḥ kapr̥thám úd dadhātana  
codáyata khudáta vā́jasātaye  
niṣṭigríyaḥ putrám ā́ cyāvayotáya  
índraṃ sabā́dha ihá sómapītaye  

## 102
### 001
prá te rátham mithūkŕ̥tam  
índro avatu dhr̥ṣṇuyā́  
asmínn ājaú puruhūta śravā́yiye  
dhanabhakṣéṣu no ava  

### 002
út sma vā́to vahati vā́so asyā  
ádhirathaṃ yád ájayat sahásram  
rathī́r abhūn mudgalā́nī gáviṣṭau  
bháre kr̥táṃ ví aced indrasenā́  

### 003
antár yacha jíghāṃsato  
vájram indrābhidā́sataḥ  
dā́sasya vā maghavann ā́riyasya vā  
sanutár yavayā vadhám  

### 004
udnó hradám apibaj járhr̥ṣāṇaḥ  
kū́ṭaṃ sma tr̥ṃhád abhímātim eti  
prá muṣkábhāraḥ śráva ichámāno  
ajirám bāhū́ abharat síṣāsan  

### 005
ní akrandayann upayánta enam  
ámehayan vr̥ṣabhám mádhya ājéḥ  
téna sū́bharvaṃ śatávat sahásraṃ  
gávām múdgalaḥ pradháne jigāya  

### 006
kakárdave vr̥ṣabhó yuktá āsīd  
ávāvacīt sā́rathir asya keśī́  
dúdher yuktásya drávataḥ sahā́nasa  
r̥chánti ṣmā niṣpádo mudgalā́nīm  

### 007
utá pradhím úd ahann asya vidvā́n  
úpāyunag váṃsagam átra śíkṣan  
índra úd āvat pátim ághniyānām  
áraṃhata pádiyābhiḥ kakúdmān  

### 008
śunám aṣṭrāví acarat kapardī́  
varatrā́yāṃ dā́ru ānáhyamānaḥ  
nr̥mṇā́ni kr̥ṇván baháve jánāya  
gā́ḥ paspaśānás táviṣīr adhatta  

### 009
imáṃ tám paśya vr̥ṣabhásya yúñjaṃ  
kā́ṣṭhāyā mádhye drughaṇáṃ śáyānam  
yéna jigā́ya śatávat sahásraṃ  
gávām múdgalaḥ pr̥tanā́jiyeṣu  

### 010
āré aghā́ kó nú itthā́ dadarśa  
yáṃ yuñjánti tám u ā́ sthāpayanti  
nā́smai tŕ̥ṇaṃ nódakám ā́ bharanti  
úttaro dhuró vahati pradédiśat  

### 011
parivr̥ktéva pativídyam ānaṭ  
pī́piyānā kū́cakreṇeva siñcán  
eṣaiṣíyā cid rathíyā jayema  
sumaṅgálaṃ sínavad astu sātám  

### 012
tuváṃ víśvasya jágataś  
cákṣur indrāsi cákṣuṣaḥ  
vŕ̥ṣā yád ājíṃ vŕ̥ṣaṇā síṣāsasi  
codáyan vádhriṇā yujā́  

## 103
### 001
āśúḥ śíśāno vr̥ṣabhó ná bhīmó  
ghanāghanáḥ kṣóbhaṇaś carṣaṇīnā́m  
saṃkrándano 'nimiṣá ekavīráḥ  
śatáṃ sénā ajayat sākám índraḥ  

### 002
saṃkrándanenānimiṣéṇa jiṣṇúnā  
yutkāréṇa duścyavanéna dhr̥ṣṇúnā  
tád índreṇa jayata tát sahadhvaṃ  
yúdho nara íṣuhastena vŕ̥ṣṇā  

### 003
sá íṣuhastaiḥ sá niṣaṅgíbhir vaśī́  
sáṃsraṣṭā sá yúdha índro gaṇéna  
saṃsr̥ṣṭajít somapā́ bāhuśardhī́  
ugrádhanvā prátihitābhir ástā  

### 004
bŕ̥haspate pári dīyā ráthena  
rakṣohā́mítrām̐ apabā́dhamānaḥ  
prabhañján sénāḥ pramr̥ṇó yudhā́ jáyann  
asmā́kam edhi avitā́ ráthānām  

### 005
balavijñāyá stháviraḥ právīraḥ  
sáhasvān vājī́ sáhamāna ugráḥ  
abhívīro abhísatvā sahojā́  
jaítram indra rátham ā́ tiṣṭha govít  

### 006
gotrabhídaṃ govídaṃ vájrabāhuṃ  
jáyantam ájma pramr̥ṇántam ójasā  
imáṃ sajātā ánu vīrayadhvam  
índraṃ sakhāyo ánu sáṃ rabhadhvam  

### 007
abhí gotrā́ṇi sáhasā gā́hamāno  
adayó vīráḥ śatámanyur índraḥ  
duścyavanáḥ pr̥tanāṣā́ḷ ayudhyó  
asmā́kaṃ sénā avatu prá yutsú  

### 008
índra āsāṃ nayitā́+ bŕ̥haspátir  
dákṣiṇā yajñáḥ purá etu sómaḥ  
devasenā́nām abhibhañjatīnā́ṃ  
jáyantīnām marúto yantu ágram  

### 009
índrasya vŕ̥ṣṇo váruṇasya rā́jña  
ādityā́nām marútāṃ śárdha ugrám  
mahā́manasām bhuvanacyavā́nāṃ  
ghóṣo devā́nāṃ jáyatām úd asthāt  

### 010
úd dharṣaya maghavann ā́yudhāni  
út sátvanām māmakā́nām mánāṃsi  
úd vr̥trahan vājínāṃ vā́jināni  
úd ráthānāṃ jáyatāṃ yantu ghóṣāḥ  

### 011
asmā́kam índraḥ sámr̥teṣu dhvajéṣu  
asmā́kaṃ yā́ íṣavas tā́ jayantu  
asmā́kaṃ vīrā́ úttare bhavantu  
asmā́m̐ u devā avatā háveṣu  

### 012
amī́ṣāṃ cittám pratilobháyantī  
gr̥hāṇā́ṅgānu apuve párehi  
abhí préhi nír daha hr̥tsú śókair  
andhénāmítrās támasā sacantām  

### 013
prá itā jáyatā nara  
índro vaḥ śárma yachatu  
ugrā́ vaḥ santu bāhávo  
anādhr̥ṣyā́ yáthā́satha  

## 104
### 001
ásāvi sómaḥ puruhūta túbhyaṃ  
háribhyāṃ yajñám úpa yāhi tū́yam  
túbhyaṃ gíro vípravīrā iyānā́  
dadhanvirá indra píbā sutásya  

### 002
apsú dhūtásya harivaḥ píbehá  
nŕ̥bhiḥ sutásya jaṭháram pr̥ṇasva  
mimikṣúr yám ádraya indra túbhyaṃ  
tébhir vardhasva mádam ukthavāhaḥ  

### 003
prógrā́m pītíṃ vŕ̥ṣṇa iyarmi satyā́m  
prayaí sutásya hariaśva túbhyam  
índra dhénābhir ihá mādayasva  
dhībhír víśvābhiḥ śáciyā gr̥ṇānáḥ  

### 004
ūtī́ śacīvas táva vīríyeṇa  
váyo dádhānā uśíja r̥tajñā́ḥ  
prajā́vad indra mánuṣo duroṇé  
tasthúr gr̥ṇántaḥ sadhamā́diyāsaḥ  

### 005
práṇītibhiṣ ṭe hariaśva suṣṭóḥ  
suṣumnásya pururúco jánāsaḥ  
máṃhiṣṭhām ūtíṃ vitíre dádhānā  
stotā́ra indra táva sūnŕ̥tābhiḥ  

### 006
úpa bráhmāṇi harivo háribhyāṃ  
sómasya yāhi pītáye sutásya  
índra tvā yajñáḥ kṣámamāṇam ānaḍ  
dāśvā́m̐ asi adhvarásya praketáḥ  

### 007
sahásravājam abhimātiṣā́haṃ  
sutéraṇam maghávānaṃ suvr̥ktím  
úpa bhūṣanti gíro ápratītam  
índraṃ namasyā́ jaritúḥ pananta  

### 008
saptā́po devī́ḥ suráṇā ámr̥ktā  
yā́bhiḥ síndhum átara indra pūrbhít  
navatíṃ srotyā́ náva ca srávantīr  
devébhyo gātúm mánuṣe ca vindaḥ  

### 009
apó mahī́r abhíśaster amuñco  
ájāgar āsu ádhi devá ékaḥ  
índra yā́s tváṃ vr̥tratū́rye cakártha  
tā́bhir viśvā́yus tanúvam pupuṣyāḥ  

### 010
vīréṇiyaḥ krátur índraḥ suśastír  
utā́pi dhénā puruhūtám īṭṭe  
ā́rdayad vr̥trám ákr̥ṇod ulokáṃ†  
sasāhé śakráḥ pŕ̥tanā abhiṣṭíḥ  

### 011
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 105
### 001
kadā́ vaso · stotráṃ háryate ā́  
áva śmaśā́ rudhad† vā́ḥ  
dīrgháṃ sutáṃ vātā́pyāya  

### 002
hárī yásya suyújā vívratā vér  
árvantā ánu śépā  
ubhā́ rajī́ ná keśínā pátir dán  

### 003
ápa yór índraḥ pā́paja  
ā́ márto ná śaśramāṇó bibhīvā́n  
śubhé yád yuyujé táviṣīvān  

### 004
sácāyór índraś cárkr̥ṣa  
ā́m̐ upānasáḥ saparyán  
nadáyor vívratayoḥ śū́ra índraḥ  

### 005
ádhi yás tasthaú kéśavantā  
vyácasvantā ná puṣṭiyaí  
vanóti śíprābhyāṃ śipríṇīvān  

### 006
prā́staud r̥ṣvaújā r̥ṣvébhis  
tatákṣa śū́raḥ śávasā  
r̥bhúr ná krátubhir mātaríśvā  

### 007
vájraṃ yáś cakré suhánāya dásyave  
hirīmaśó hírīmān  
árutahanur ádbhutaṃ ná rájaḥ  

### 008
áva no vr̥jinā́ śiśīhy  
r̥cā́ vanema anŕ̥caḥ  
nā́brahmā yajñá ŕ̥dhag jóṣati tvé  

### 009
ūrdhvā́ yát te tretínī bhū́d  
yajñásya dhūrṣú sádman  
sajū́r nā́vaṃ sváyaśasaṃ sácāyóḥ  

### 010
śriyé te pŕ̥śnir upasécanī bhūc  
chriyé dárvir arepā́ḥ  
yáyā suvé pā́tare siñcáse út  

### 011
śatáṃ vā yád asuriya práti tvā  
sumitrá itthā́ astaud  
durmitrá itthā́ astaut  
ā́vo yád dasyuhátye kutsaputrám  
prā́vo yád dasyuhátye kutsavatsám  

## 106
### 001
ubhā́ u nūnáṃ tád íd arthayethe  
ví tanvāthe dhíyo vástrāpáseva  
sadhrīcīnā́ yā́tave prém ajīgaḥ  
sudíneva pŕ̥kṣa ā́ taṃsayethe  

### 002
uṣṭā́reva phárvareṣu śrayethe  
prāyogéva śvā́triyā śā́sur éthaḥ  
dūtéva hí ṣṭhó yaśásā jáneṣu  
mā́pa sthātam mahiṣévāvapā́nāt  

### 003
sākaṃyújā śakunásyeva pakṣā́  
paśvéva citrā́ yájur ā́ gamiṣṭam  
agnír iva devayór dīdivā́ṃsā  
párijmāneva yajathaḥ purutrā́  

### 004
āpī́ vo asmé pitáreva putrā́  
ugréva rucā́ nr̥pátīva turyaí  
íryeva puṣṭyaí kiráṇeva bhujyaí  
śruṣṭīvā́neva hávam ā́ gamiṣṭam  

### 005
váṃsageva pūṣaríyā śimbā́tā  
mitréva rtā́ śatárā śā́tapantā  
vā́jevoccā́ váyasā gharmiyeṣṭhā́  
méṣeveṣā́ saparíyā púrīṣā  

### 006
sr̥ṇíyeva jarbhárī turphárītū  
naitośéva turphárī parpharī́kā  
udanyajéva jémanā maderū́  
tā́ me jarā́yu ajáram marā́yu  

### 007
pajréva cárcaraṃ jā́ram marā́yu  
kṣádmevā́rtheṣu tartarītha ugrā  
r̥bhū́ nā́pat kharamajrā́ kharájrur  
vāyúr ná parpharat kṣayad rayīṇā́m  

### 008
gharméva mádhu jaṭháre sanérū  
bhágevitā turphárī phā́rivā́ram  
pataréva cacarā́ candránirṇiṅ  
mánar̥ṅgā mananíyā ná jágmī  

### 009
br̥hánteva gambháreṣu pratiṣṭhā́m  
pā́deva gādháṃ tárate vidāthaḥ  
kárṇeva śā́sur ánu hí smárātho  
áṃśeva no bhajataṃ citrám ápnaḥ  

### 010
āraṅgaréva mádhu érayethe  
sāraghéva gávi nīcī́nabāre  
kīnā́reva svédam āsiṣvidānā́  
kṣā́mevorjā́ sūyavasā́t sacethe  

### 011
r̥dhyā́ma stómaṃ sanuyā́ma vā́jam  
ā́ no mántraṃ saráthehópa yātam  
yáśo ná pakvám mádhu góṣu antár  
ā́ bhūtā́ṃśo aśvínoḥ kā́mam aprāḥ  

## 107
### 001
āvír abhūn máhi mā́ghonam eṣāṃ  
víśvaṃ jīváṃ támaso nír amoci  
máhi jyótiḥ pitŕ̥bhir dattám ā́gād  
urúḥ pánthā dákṣiṇāyā adarśi  

### 002
uccā́ diví dákṣiṇāvanto asthur  
yé aśvadā́ḥ sahá té sū́riyeṇa  
hiraṇyadā́ amr̥tatvám bhajante  
vāsodā́ḥ soma prá tiranta ā́yuḥ  

### 003
daívī pūrtír dákṣiṇā devayajyā́  
ná kavāríbhyo nahí té pr̥ṇánti  
áthā náraḥ práyatadakṣiṇāso  
avadyabhiyā́ bahávaḥ pr̥ṇanti  

### 004
śatádhāraṃ vāyúm arkáṃ suvarvídaṃ  
nr̥cákṣasas té abhí cakṣate havíḥ  
yé pr̥ṇánti prá ca yáchanti saṃgamé  
té dákṣiṇāṃ duhate saptámātaram  

### 005
dákṣiṇāvān prathamó hūtá eti  
dákṣiṇāvān grāmaṇī́r ágram eti  
tám evá manye nr̥pátiṃ jánānāṃ  
yáḥ prathamó dákṣiṇām āvivā́ya  

### 006
tám evá ŕ̥ṣiṃ tám u brahmā́ṇam āhur  
yajñaníyaṃ sāmagā́m ukthaśā́sam  
sá śukrásya tanúvo veda tisró  
yáḥ prathamó dákṣiṇayā rarā́dha  

### 007
dákṣiṇā́śvaṃ dákṣiṇā gā́ṃ dadāti  
dákṣiṇā candrám utá yád dhíraṇyam  
dákṣiṇā́nnaṃ vanute yó na ātmā́  
dákṣiṇāṃ várma kr̥ṇute vijānán  

### 008
ná bhojā́ mamrur ná niarthám īyur  
ná riṣyanti ná vyathante ha bhojā́ḥ  
idáṃ yád víśvam bhúvanaṃ súvaś ca  
etát sárvaṃ dákṣiṇaibhyo dadāti  

### 009
bhojā́ jigyuḥ surabhíṃ yónim ágre  
bhojā́ jigyur vadhúvaṃ yā́ suvā́sāḥ  
bhojā́ jigyur antaḥpéyaṃ súrāyā  
bhojā́ jigyur yé áhūtāḥ prayánti  

### 010
bhojā́ya áśvaṃ sám mr̥janti āśúm  
bhojā́yāste kaníyā śúmbhamānā  
bhojásyedám puṣkaríṇīva véśma  
páriṣkr̥taṃ devamānéva citrám  

### 011
bhojám áśvāḥ suṣṭhuvā́ho vahanti  
suvŕ̥d rátho vartate dákṣiṇāyāḥ  
bhojáṃ devāso avatā bháreṣu  
bhojáḥ śátrūn samanīkéṣu jétā  

## 108
### 001
kím ichántī sarámā prédám ānaḍ  
dūré hí ádhvā jáguriḥ parācaíḥ  
kā́sméhitiḥ kā́ páritakmiyāsīt  
katháṃ rasā́yā ataraḥ páyāṃsi  

### 002
índrasya dūtī́r iṣitā́ carāmi  
mahá ichántī paṇayo nidhī́n vaḥ  
atiṣkádo bhiyásā tán na āvat  
táthā rasā́yā ataram páyāṃsi  

### 003
kīdŕ̥ṅṅ índraḥ sarame kā́ dr̥śīkā́  
yásyedáṃ dūtī́r ásaraḥ parākā́t  
ā́ ca gáchān mitrám enā dadhāma  
áthā gávāṃ gópatir no bhavāti  

### 004
nā́háṃ táṃ veda dábhiyaṃ dábhat sá  
yásyedáṃ dūtī́r ásaram parākā́t  
ná táṃ gūhanti sraváto gabhīrā́  
hatā́ índreṇa paṇayaḥ śayadhve  

### 005
imā́ gā́vaḥ sarame yā́ aĩ́chaḥ  
pári divó 'ntān° subhage pátantī  
kás ta enā áva sr̥jād áyudhvī  
utā́smā́kam ā́yudhā santi tigmā́  

### 006
aseniyā́ vaḥ paṇayo vácāṃsi  
aniṣavyā́s tanúvaḥ santu pāpī́ḥ  
ádhr̥ṣṭo va étavā́ astu pánthā  
bŕ̥haspátir va ubhayā́ ná mr̥̄ḷāt+  

### 007
ayáṃ nidhíḥ sarame ádribudhno  
góbhir áśvebhir vásubhir nír̥ṣṭaḥ  
rákṣanti tám paṇáyo yé sugopā́  
réku padám álakam ā́ jagantha  

### 008
éhá gamann ŕ̥ṣayaḥ sómaśitā  
ayā́siyo áṅgiraso návagvāḥ  
tá etám ūrváṃ ví bhajanta gónām  
áthaitád vácaḥ paṇáyo vámann ít  

### 009
evā́ ca tváṃ sarama ājagántha  
prábādhitā sáhasā daíviyena  
svásāraṃ tvā kr̥ṇavai mā́ púnar gā  
ápa te gávāṃ subhage bhajāma  

### 010
nā́háṃ veda bhrātr̥tváṃ nó svasr̥tvám  
índro vidur áṅgirasaś ca ghorā́ḥ  
gókāmā me achadayan yád ā́yam  
ápā́ta ita paṇayo várīyaḥ  

### 011
dũrám ita paṇayo várīya  
úd gā́vo yantu minatī́r r̥téna  
bŕ̥haspátir yā́ ávindan nígūḷhāḥ  
sómo grā́vāṇa ŕ̥ṣayaś ca víprāḥ  

## 109
### 001
té avadan prathamā́ brahmakilbiṣé  
ákūpāraḥ saliló mātaríśvā  
vīḷúharās tápa ugró mayobhū́r  
ā́po devī́ḥ prathamajā́ r̥téna  

### 002
sómo rā́jā prathamó brahmajāyā́m  
púnaḥ prā́yachad áhr̥ṇīyamānaḥ  
anvartitā́ váruṇo mitrá āsīd  
agnír hótā hastagŕ̥hyā́ nināya  

### 003
hástenaivá grāhíya ādhír asyā  
brahmajāyéyám íti céd ávocan  
ná dūtā́ya prahíye tastha eṣā́  
táthā rāṣṭráṃ gupitáṃ kṣatríyasya  

### 004
devā́ etásyām avadanta pū́rve  
saptarṣáyas tápase yé niṣedúḥ  
bhīmā́ jāyā́ brāhmaṇásyópanītā  
durdhā́ṃ dadhāti paramé víoman  

### 005
brahmacārī́ carati véviṣad víṣaḥ  
sá devā́nām bhavati ékam áṅgam  
téna jāyā́m ánv avindad bŕ̥haspátiḥ  
sómena nītā́ṃ juhúvaṃ ná devāḥ  

### 006
púnar vaí devā́ adaduḥ  
púnar manuṣíyā utá  
rā́jānaḥ satyáṃ kr̥ṇvānā́  
brahmajāyā́m púnar daduḥ  

### 007
punardā́ya brahmajāyā́ṃ  
kr̥tvī́ devaír nikilbiṣám  
ū́rjam pr̥thivyā́ bhaktvā́ya  
urugāyám úpāsate  

## 110
### 001
sámiddho adyá mánuṣo duroṇé  
devó devā́n yajasi jātavedaḥ  
ā́ ca váha mitramahaś cikitvā́n  
tuváṃ dūtáḥ kavír asi prácetāḥ  

### 002
tánūnapāt pathá r̥tásya yā́nān  
mádhvā samañján svadayā sujihva  
mánmāni dhībhír utá yajñám r̥ndhán  
devatrā́ ca kr̥ṇuhi adhvaráṃ naḥ  

### 003
ājúhvāna ī́ḍiyo vándiyaś ca  
ā́ yāhi agne vásubhiḥ sajóṣāḥ  
tuváṃ devā́nām asi yahva hótā  
sá enān yakṣi iṣitó yájīyān  

### 004
prācī́nam barhíḥ pradíśā pr̥thivyā́  
vástor asyā́ vr̥jyate ágre áhnām  
ví u prathate vitaráṃ várīyo  
devébhiyo áditaye siyonám  

### 005
vyácasvatīr urviyā́ ví śrayantām  
pátibhyo ná jánayaḥ śúmbhamānāḥ  
dévīr dvāro br̥hatīr viśvaminvā  
devébhiyo bhavata suprāyaṇā́ḥ  

### 006
ā́ suṣváyantī yajaté úpāke  
uṣā́sānáktā sadatāṃ ní yónau  
divyé yóṣaṇe br̥hatī́ surukmé  
ádhi śríyaṃ śukrapíśaṃ dádhāne  

### 007
daívyā hótārā prathamā́ suvā́cā  
mímānā yajñám mánuṣo yájadhyai  
pracodáyantā vidátheṣu kārū́  
prācī́naṃ jyótiḥ pradíśā diśántā  

### 008
ā́ no yajñám bhā́ratī tū́yam etu  
íḷā manuṣvád ihá cetáyantī  
tisró devī́r barhír édáṃ siyonáṃ  
sárasvatī suápasaḥ sadantu  

### 009
yá imé dyā́vāpr̥thivī́ jánitrī  
rūpaír ápiṃśad bhúvanāni víśvā  
tám adyá hotar iṣitó yájīyān  
deváṃ tváṣṭāram ihá yakṣi vidvā́n  

### 010
upā́vasr̥ja tmániyā samañján  
devā́nām pā́tha r̥tuthā́ havī́ṃṣi  
vánaspátiḥ śamitā́ devó agníḥ  
svádantu havyám mádhunā ghr̥téna  

### 011
sadyó jātó ví amimīta yajñám  
agnír devā́nām abhavat purogā́ḥ  
asyá hótuḥ pradíśy r̥tásya vācí  
svā́hākr̥taṃ havír adantu devā́ḥ  

## 111
### 001
mánīṣiṇaḥ prá bharadhvam manīṣā́ṃ  
yáthā-yathā matáyaḥ sánti nr̥̄ṇā́m+  
índraṃ satyaír érayāmā kr̥tébhiḥ  
sá hí vīró girvaṇasyúr vídānaḥ  

### 002
r̥tásya hí sádaso dhītír ádyaut  
sáṃ gārṣṭeyó vr̥ṣabhó góbhir ānaṭ  
úd atiṣṭhat taviṣéṇā ráveṇa  
mahā́nti cit sáṃ vivyācā rájāṃsi  

### 003
índraḥ kíla śrútiyā asyá veda  
sá hí jiṣṇúḥ pathikŕ̥t sū́riyāya  
ā́n ménāṃ kr̥ṇván ácyuto bhúvad góḥ  
pátir diváḥ sanajā́ ápratītaḥ  

### 004
índro mahnā́ maható arṇavásya  
vratā́minād áṅgirobhir gr̥ṇānáḥ  
purū́ṇi cin ní tatānā rájāṃsi  
dādhā́ra yó dharúṇaṃ satyátātā  

### 005
índro diváḥ pratimā́nam pr̥thivyā́  
víśvā veda sávanā hánti śúṣṇam  
mahī́ṃ cid dyā́m ā́tanot sū́riyeṇa  
cāskámbha cit kámbhanena skábhīyān  

### 006
vájreṇa hí vr̥trahā́ vr̥trám ástar  
ádevasya śū́śuvānasya māyā́ḥ  
ví dhr̥ṣṇo átra dhr̥ṣatā́ jaghantha  
áthābhavo maghavan bāhúojāḥ  

### 007
sácanta yád uṣásaḥ sū́riyeṇa  
citrā́m asya ketávo rā́m avindan  
ā́ yán nákṣatraṃ dádr̥śe divó ná  
púnar yató nákir addhā́ nú veda  

### 008
dūráṃ kíla prathamā́ jagmur āsām  
índrasya yā́ḥ prasavé sasrúr ā́paḥ  
kúva svid ágraṃ kúva budhná āsām  
ā́po mádhyaṃ kúva vo nūnám ántaḥ  

### 009
sr̥jáḥ síndhūm̐r áhinā jagrasānā́m̐  
ā́d íd etā́ḥ prá vivijre javéna  
múmukṣamāṇā utá yā́ mumucré  
ádhéd etā́ ná ramante nítiktāḥ  

### 010
sadhrī́cīḥ síndhum uśatī́r ivāyan  
sanā́j jārá āritáḥ pūrbhíd āsām  
ástam ā́ te · pā́rthivā vásūni  
asmé jagmuḥ sūnŕ̥tā indra pūrvī́ḥ  

## 112
### 001
índra píba pratikāmáṃ sutásya  
prātaḥsāvás táva hí pūrvápītiḥ  
hárṣasva · hántave śūra śátrūn  
ukthébhiṣ ṭe vīríyā prá bravāma  

### 002
yás te rátho · mánaso jávīyān  
éndra téna somapéyāya yāhi  
tū́yam ā́ te hárayaḥ prá dravantu  
yébhir yā́si vŕ̥ṣabhir mándamānaḥ  

### 003
háritvatā várcasā sū́riyasya  
śréṣṭhai rūpaís tanúvaṃ sparśayasva  
asmā́bhir indra sákhibhir huvānáḥ  
sadhrīcīnó mādayasvā niṣádya  

### 004
yásya tyát te mahimā́nam mádeṣu  
imé mahī́ ródasī nā́viviktām  
tád óka ā́ háribhir indra yuktaíḥ  
priyébhir yāhi priyám ánnam ácha  

### 005
yásya śáśvat papivā́m̐ indra śátrūn  
anānukr̥tyā́ ráṇiyā cakártha  
sá te púraṃdhiṃ táviṣīm iyarti  
sá te mádāya sutá indra sómaḥ  

### 006
idáṃ te pā́traṃ sánavittam indra  
píbā sómam enā́ śatakrato  
pūrṇá āhāvó madirásya mádhvo  
yáṃ víśva íd abhiháryanti devā́ḥ  

### 007
ví hí tvā́m indra purudhā́ jánāso  
hitáprayaso vr̥ṣabha hváyante  
asmā́kaṃ te · mádhumattamāni  
imā́ bhuvan sávanā téṣu harya  

### 008
prá ta indra pūrviyā́ṇi prá nūnáṃ  
vīríyā vocam prathamā́ kr̥tā́ni  
satīnámanyur aśrathāyo ádriṃ  
suvedanā́m akr̥ṇor bráhmaṇe gā́m  

### 009
ní ṣú sīda gaṇapate gaṇéṣu  
tuvā́m āhur vípratamaṃ kavīnā́m  
ná r̥té tvát kriyate kíṃ canā́ré  
mahā́m arkám maghavañ citrám arca  

### 010
abhikhyā́ no maghavan nā́dhamānān  
sákhe bodhí vasupate sákhīnām  
ráṇaṃ kr̥dhi raṇakr̥t satyaśuṣma  
ábhakte cid ā́ bhajā rāyé asmā́n  

## 113
### 001
tám asya dyā́vāpr̥thivī́ sácetasā  
víśvebhir devaír ánu śúṣmam āvatām  
yád aít kr̥ṇvānó mahimā́nam indriyám  
pītvī́ sómasya krátumām̐ avardhata  

### 002
tám asya víṣṇur mahimā́nam ójasā  
aṃśúṃ dadhanvā́n mádhuno ví rapśate  
devébhir índro maghávā sayā́vabhir  
vr̥tráṃ jaghanvā́m̐ abhavad váreṇiyaḥ  

### 003
vr̥tréṇa yád áhinā bíbhrad ā́yudhā  
samásthithā yudháye śáṃsam āvíde  
víśve te átra marútaḥ sahá tmánā  
ávardhann ugra mahimā́nam indriyám  

### 004
jajñāná evá ví abādhata spŕ̥dhaḥ  
prā́paśyad vīró abhí paúṃsiyaṃ ráṇam  
ávr̥ścad ádrim áva sasyádaḥ sr̥jad  
ástabhnān nā́kaṃ suapasyáyā pr̥thúm  

### 005
ā́d índraḥ satrā́ táviṣīr apatyata  
várīyo dyā́vāpr̥thivī́ abādhata  
ávābharad dhr̥ṣitó vájram āyasáṃ  
śévam mitrā́ya váruṇāya dāśúṣe  

### 006
índrasyā́tra táviṣībhyo virapśína  
r̥ghāyató araṃhayanta manyáve  
vr̥tráṃ yád ugró ví ávr̥ścad ójasā  
apó bíbhrataṃ támasā párīvr̥tam  

### 007
yā́ vīríyāṇi prathamā́ni kártuvā  
mahitvébhir yátamānau samīyátuḥ  
dhvāntáṃ támo · áva dadhvase hatá  
índro mahnā́ pūrváhūtāv apatyata  

### 008
víśve devā́so ádha vŕ̥ṣṇiyāni te  
ávardhayan sómavatyā vacasyáyā  
raddháṃ vr̥trám áhim índrasya hánmanā  
agnír ná jámbhais tr̥ṣú ánnam āvayat  

### 009
bhū́ri dákṣebhir vacanébhir ŕ̥kvabhiḥ  
sakhiyébhiḥ sakhiyā́ni prá vocata  
índro dhúniṃ ca cúmuriṃ ca dambháyañ  
chraddhāmanasyā́ śr̥ṇute dabhī́taye  

### 010
tuvám purū́ṇi ā́ bharā suáśvyā  
yébhir máṃsai nivácanāni śáṃsan  
sugébhir víśvā duritā́ tarema  
vidó ṣú ṇa urviyā́ gādhám adyá  

## 114
### 001
gharmā́ sámantā trivŕ̥taṃ ví āpatus  
táyor júṣṭim mātaríśvā jagāma  
divás páyo dídhiṣāṇā aveṣan  
vidúr devā́ḥ sahásāmānam arkám  

### 002
tisró deṣṭrā́ya nírr̥tīr úpāsate  
dīrghaśrúto ví hí jānánti váhnayaḥ  
tā́sāṃ ní cikyuḥ kaváyo nidā́nam  
páreṣu yā́ gúhiyeṣu vratéṣu  

### 003
cátuṣkapardā yuvatíḥ supéśā  
ghr̥tápratīkā vayúnāni vaste  
tásyāṃ suparṇā́ vŕ̥ṣaṇā ní ṣedatur  
yátra devā́ dadhiré bhāgadhéyam  

### 004
ékaḥ suparṇáḥ sá samudrám ā́ viveśa  
sá idáṃ víśvam bhúvanaṃ ví caṣṭe  
tám pā́kena mánasāpaśyam ántitas  
tám mātā́ reḷhi sá u reḷhi mātáram  

### 005
suparṇáṃ víprāḥ kaváyo vácobhir  
ékaṃ sántam bahudhā́ kalpayanti  
chándāṃsi ca dádhato adhvaréṣu  
gráhān sómasya mimate duvā́daśa  

### 006
ṣaṭtriṃśā́ṃś ca catúraḥ kalpáyantaś  
chándāṃsi ca dádhata āduvādaśám  
yajñáṃ vimā́ya kaváyo manīṣá  
r̥ksāmā́bhyām prá ráthaṃ vartayanti  

### 007
cáturdaśānyé mahimā́no asya  
táṃ dhī́rā vācā́ prá ṇayanti saptá  
ā́pnānaṃ tīrtháṃ ká ihá prá vocad  
yéna pathā́ prapíbante sutásya  

### 008
sahasradhā́ pañcadaśā́ni ukthā́  
yā́vad dyā́vāpr̥thivī́ tā́vad ít tát  
sahasradhā́ mahimā́naḥ sahásraṃ  
yā́vad bráhma víṣṭhitaṃ tā́vatī vā́k  

### 009
káś chándasāṃ yógam ā́ veda dhī́raḥ  
kó dhíṣṇiyām práti vā́cam papāda  
kám r̥tvíjām aṣṭamáṃ śū́ram āhur  
hárī índrasya ní cikāya káḥ svit  

### 010
bhū́myā ántam pári éke caranti  
ráthasya dhūrṣú yuktā́so asthuḥ  
śrámasya dāyáṃ ví bhajanti ebhiyo  
yadā́ yamó bhávati harmiyé hitáḥ  

## 115
### 001
citrá íc chíśos táruṇasya vakṣátho  
ná yó mātárāv apiéti dhā́tave  
anūdhā́ yádi jī́janad ádhā ca nú  
vavákṣa sadyó máhi dūtíyaṃ cáran  

### 002
agnír ha nā́ma dhāyi dánn apástamaḥ  
sáṃ yó vánā yuváte bhásmanā datā́  
abhipramúrā juhúvā suadhvará  
inó ná próthamāno yávase vŕ̥ṣā  

### 003
táṃ vo víṃ ná druṣádaṃ devám ándhasa  
índum próthantam pravápantam arṇavám  
āsā́ váhniṃ ná śocíṣā virapśínam  
máhivrataṃ ná sarájantam ádhvanaḥ  

### 004
ví yásya te jrayasānásya ajara  
dhákṣor ná vā́tāḥ pári sánti ácyutāḥ  
ā́ raṇvā́so yúyudhayo ná satvanáṃ  
tritáṃ naśanta prá śiṣánta iṣṭáye  

### 005
sá íd agníḥ káṇvatamaḥ káṇvasakhā  
aryáḥ párasya ántarasya táruṣaḥ  
agníḥ pātu gr̥ṇató agníḥ sūrī́n  
agnír dadātu téṣãm ávo naḥ  

### 006
vājíntamāya sáhyase supitriya  
tr̥ṣú cyávāno ánu jātávedase  
anudré cid yó dhr̥ṣatā́ váraṃ saté  
mahíntamāya dhánvanéd aviṣyaté  

### 007
evá agnír mártiaiḥ° sahá sūríbhir  
vásu ṣṭave sáhasaḥ sūnáro nŕ̥bhiḥ  
mitrā́so ná yé súdhitā r̥tāyávo  
dyā́vo ná dyumnaír abhí sánti mā́nuṣān  

### 008
ū́rjo napāt sahasāvann íti tvā  
upastutásya vandate vŕ̥ṣā vā́k  
tuvā́ṃ stoṣāma tuváyā suvī́rā  
drā́ghīya ā́yuḥ prataráṃ dádhānāḥ  

### 009
íti tvāgne vr̥ṣṭihávyasya putrā́  
upastutā́sa ŕ̥ṣayo avocan  
tā́ṃś ca pāhí · gr̥ṇatáś ca sūrī́n  
váṣaḍ váṣaḷ íty ūrdhvā́so anakṣan  
námo náma íty ūrdhvā́so anakṣan  

## 116
### 001
píbā sómam mahatá indriyā́ya  
píbā vr̥trā́ya hántave śaviṣṭha  
píba rāyé śávase hūyámānaḥ  
píba mádhvas tr̥pád indrā́ vr̥ṣasva  

### 002
asyá piba kṣumátaḥ prásthitasya  
índra sómasya váram ā́ sutásya  
suastidā́ mánasā mādayasva  
arvācīnó reváte saúbhagāya  

### 003
mamáttu tvā diviyáḥ sóma indra  
mamáttu yáḥ sūyáte pā́rthiveṣu  
mamáttu yéna várivaś cakártha  
mamáttu yéna niriṇā́si śátrūn  

### 004
ā́ dvibárhā aminó yātu índro  
vŕ̥ṣā háribhyām páriṣiktam ándhaḥ  
gávy ā́ sutásya prábhr̥tasya mádhvaḥ  
satrā́ khédām aruśahā́ vr̥ṣasva  

### 005
ní tigmā́ni bhrāśáyan bhrā́śiyāni  
áva sthirā́ tanuhi yātujū́nām  
ugrā́ya te sáho bálaṃ dadāmi  
pratī́tyā śátrūn vigadéṣu vr̥śca  

### 006
ví aryá indra tanuhi śrávāṃsi  
ója sthiréva dhánvano 'bhímātīḥ  
asmadríag vāvr̥dhānáḥ sáhobhir  
ánibhr̥ṣṭas tanúvaṃ vāvr̥dhasva  

### 007
idáṃ havír maghavan túbhya° rātám  
práti samrāḷ áhr̥ṇāno gr̥bhāya  
túbhyaṃ sutó maghavan túbhya° pakvó  
addhí indra píba ca prásthitasya  

### 008
addhī́d indra prásthitemā́ havī́ṃṣi  
cáno dadhiṣva pacatótá sómam  
práyasvantaḥ práti haryāmasi tvā  
satyā́ḥ santu yájamānasya kā́māḥ  

### 009
préndrāgníbhyāṃ suvacasyā́m iyarmi  
síndhāv iva prérayaṃ nā́vam arkaíḥ  
áyā iva pári caranti devā́  
yé asmábhyaṃ dhanadā́ udbhídaś ca  

## 117
### 001
ná vā́ u devā́ḥ kṣúdham íd vadháṃ dadur  
utā́śitam úpa gachanti mr̥tyávaḥ  
utó rayíḥ pr̥ṇató nópa dasyati  
utā́pr̥ṇan marḍitā́raṃ ná vindate  

### 002
yá ādhrā́ya cakamānā́ya pitvó  
ánnavān sán raphitā́yopajagmúṣe  
sthirám mánaḥ kr̥ṇuté sévate purā́  
utó cit sá marḍitā́raṃ ná vindate  

### 003
sá íd bhojó yó gr̥háve dádāti  
ánnakāmāya cárate kr̥śā́ya  
áram asmai bhavati yā́mahūtā  
utā́parī́ṣu kr̥ṇute sákhāyam  

### 004
ná sá sákhā yó ná dádāti sákhye  
sacābhúve sácamānāya pitváḥ  
ápāsmāt préyān ná tád óko asti  
pr̥ṇántam anyám áraṇaṃ cid ichet  

### 005
pr̥ṇīyā́d ín nā́dhamānāya távyān  
drā́ghīyāṃsam ánu paśyeta pánthām  
ó hí vártante ráthiyeva cakrā́  
anyám-anyam úpa tiṣṭhanta rā́yaḥ  

### 006
mógham ánnaṃ vindate ápracetāḥ  
satyám bravīmi vadhá ít sá tásya  
nā́ryamáṇam púṣyati nó sákhāyaṃ  
kévalāgho bhavati kevalādī́  

### 007
kr̥ṣánn ít phā́la ā́śitaṃ kr̥ṇoti  
yánn ádhvānam ápa vr̥ṅkte carítraiḥ  
vádan brahmā́ ávadato vánīyān  
pr̥ṇánn āpír ápr̥ṇantam abhí ṣyāt  

### 008
ékapād bhū́yo dvipádo ví cakrame  
dvipā́t tripā́dam abhí eti paścā́t  
cátuṣpād eti dvipádām abhisvaré  
sampáśyan paṅktī́r upatíṣṭhamānaḥ  

### 009
samaú cid dhástau ná samáṃ viviṣṭaḥ  
sammātárā cin ná samáṃ duhāte  
yamáyoś cin ná samā́ vīríyāṇi  
jñātī́ cit sántau ná samám pr̥ṇītaḥ  

## 118
### 001
ágne háṃsi ní atríṇaṃ  
dī́diyan mártiyeṣu ā́  
suvé kṣáye śucivrata  

### 002
út tiṣṭhasi súāhuto  
ghr̥tā́ni práti modase  
yát tvā srúcaḥ samásthiran  

### 003
sá ā́huto ví rocate  
agnír īḷéniyo girā́  
srucā́ prátīkam ajyate  

### 004
ghr̥ténāgníḥ sám ajyate  
mádhupratīka ā́hutaḥ  
rócamāno vibhā́vasuḥ  

### 005
járamāṇaḥ sám idhyase  
devébhyo havyavāhana  
táṃ tvā havanta mártiyāḥ  

### 006
tám martiā° ámartiyaṃ  
ghr̥ténāgníṃ saparyata  
ádābhiyaṃ gr̥hápatim  

### 007
ádābhiyena śocíṣā  
ágne rákṣas tuváṃ daha  
gopā́ r̥tásya dīdihi  

### 008
sá tvám agne prátīkena  
práty oṣa yātudhāníyaḥ  
urukṣáyeṣu dī́diyat  

### 009
táṃ tvā gīrbhír urukṣáyā  
havyavā́haṃ sám īdhire  
yájiṣṭham mā́nuṣe jáne  

## 119
### 001
íti vā́ íti me máno  
gā́m áśvaṃ sanuyām íti  
kuvít sómasyā́pām íti  

### 002
prá vā́tā iva dódhata  
ún mā pītā́ ayaṃsata  
kuvít sómasyā́pām íti  

### 003
ún mā pītā́ ayaṃsata  
rátham áśvā ivāśávaḥ  
kuvít sómasyā́pām íti  

### 004
úpa mā matír asthita  
vāśrā́ putrám iva priyám  
kuvít sómasyā́pām íti  

### 005
aháṃ táṣṭeva vandhúram  
páry acāmi hr̥dā́ matím  
kuvít sómasyā́pām íti  

### 006
nahí me akṣipác caná  
áchāntsuḥ páñca kr̥ṣṭáyaḥ  
kuvít sómasyā́pām íti  

### 007
nahí me ródasī ubhé  
anyám pakṣáṃ caná práti  
kuvít sómasyā́pām íti  

### 008
abhí dyā́m mahinā́ bhuvam  
abhī́mā́m pr̥thivī́m mahī́m  
kuvít sómasyā́pām íti  

### 009
hántāhám pr̥thivī́m imā́ṃ  
ní dadhānīhá vehá vā  
kuvít sómasyā́pām íti  

### 010
oṣám ít pr̥thivī́m aháṃ  
jaṅghánānīhá vehá vā  
kuvít sómasyā́pām íti  

### 011
diví me anyáḥ pakṣó  
adhó anyám acīkr̥ṣam  
kuvít sómasyā́pām íti  

### 012
ahám asmi mahāmahó  
abhinabhyám údīṣitaḥ  
kuvít sómasyā́pām íti  

### 013
gr̥hó yāmi áraṃkr̥to  
devébhyo havyavā́hanaḥ  
kuvít sómasyā́pām íti  

## 120
### 001
tád íd āsa bhúvaneṣu jyáyiṣṭhaṃ+  
yáto jajñá · ugrás tveṣánr̥mṇaḥ  
sadyó jajñānó ní riṇāti śátrūn  
ánu yáṃ víśve mádanti ū́māḥ  

### 002
vāvr̥dhānáḥ śávasā bhū́riojāḥ  
śátrur dāsā́ya bhiyásaṃ dadhāti  
ávianac ca vianác ca sásni  
sáṃ te navanta prábhr̥tā mádeṣu  

### 003
tuvé krátum ápi vr̥ñjanti víśve  
duvír yád eté trír bhávanti ū́māḥ  
svādóḥ svā́dīyaḥ svādúnā sr̥jā sám  
adáḥ sú mádhu mádhunābhí yodhīḥ  

### 004
íti cid dhí tvā dhánā jáyantam  
máde-made anumádanti víprāḥ  
ójīyo dhr̥ṣṇo sthirám ā́ tanuṣva  
mā́ tvā dabhan yātudhā́nā durévāḥ  

### 005
tváyā vayáṃ śāśadmahe ráṇeṣu  
prapáśyanto yudhéniyāni bhū́ri  
codáyāmi ta ā́yudhā vácobhiḥ  
sáṃ te śiśāmi bráhmaṇā váyāṃsi  

### 006
stuṣéyiyam puruvárpasam ŕ̥bhvam  
inátamam āptiyám āptiyā́nām  
ā́ darṣate śávasā saptá dā́nūn  
prá sākṣate pratimā́nāni bhū́ri  

### 007
ní tád dadhiṣe ávaram páraṃ ca  
yásminn ā́vitha ávasā duroṇé  
ā́ mātárā sthāpayase jigatnū́  
áta inoṣi kárvarā purū́ṇi  

### 008
imā́ bráhma br̥háddivo vivakti  
índrāya śūṣám agriyáḥ suarṣā́ḥ  
mahó gotrásya kṣayati svarā́jo  
dúraś ca víśvā avr̥ṇod ápa svā́ḥ  

### 009
evā́ mahā́n br̥háddivo átharvā  
ávocat svā́ṃ tanúvam índram evá  
svásāro mātaríbhvarīr ariprā́  
hinvánti ca śávasā vardháyanti ca  

## 121
### 001
hiraṇyagarbháḥ sám avartatā́gre  
bhūtásya jātáḥ pátir éka āsīt  
sá dādhāra pr̥thivī́ṃ dyā́m utémā́ṃ  
kásmai devā́ya havíṣā vidhema  

### 002
yá ātmadā́ baladā́ yásya víśva  
upā́sate praśíṣaṃ yásya devā́ḥ  
yásya chāyā́ ámŕ̥taṃ yásya mr̥tyúḥ  
kásmai devā́ya havíṣā vidhema  

### 003
yáḥ prāṇató nimiṣató mahitvā́  
éka íd rā́jā jágato babhū́va  
yá ī́śe asyá dvipádaś cátuṣpadaḥ  
kásmai devā́ya havíṣā vidhema  

### 004
yásya imé himávanto mahitvā́  
yásya samudráṃ rasáyā sahā́húḥ  
yásya imā́ḥ pradíśo yásya bāhū́  
kásmai devā́ya havíṣā vidhema  

### 005
yéna dyaúr ugrā́ pr̥thivī́ ca dr̥̄ḷhā́+  
yéna súva stabhitáṃ yéna nā́kaḥ  
yó antárikṣe rájaso vimā́naḥ  
kásmai devā́ya havíṣā vidhema  

### 006
yáṃ krándasī ávasā tastabhāné  
abhy aíkṣetām mánasā réjamāne  
yátrā́dhi sū́ra údito vibhā́ti  
kásmai devā́ya havíṣā vidhema  

### 007
ā́po ha yád br̥hatī́r víśvam ā́yan  
gárbhaṃ dádhānā janáyantīr agním  
táto devā́nāṃ sám avartatā́sur ékaḥ  
kásmai devā́ya havíṣā vidhema  

### 008
yáś cid ā́po mahinā́ paryápaśyad  
dákṣaṃ dádhānā janáyantīr yajñám  
yó devéṣv ádhi devá éka ā́sīt  
kásmai devā́ya havíṣā vidhema  

### 009
mā́ no hiṃsīj janitā́ yáḥ pr̥thivyā́  
yó vā dívaṃ satyádharmā jajā́na  
yáś cāpáś candrā́ br̥hatī́r jajā́na  
kásmai devā́ya havíṣā vidhema  

### 010
prájāpate ná tvád etā́ni anyó  
víśvā jātā́ni pári tā́ babhūva  
yátkāmās te juhumás tán no astu  
vayáṃ siyāma pátayo rayīṇā́m  

## 122
### 001
vásuṃ ná citrámahasaṃ gr̥ṇīṣe  
vāmáṃ śévam átithim adviṣeṇyám  
sá rāsate śurúdho viśvádhāyaso  
agnír hótā gr̥hápatiḥ suvī́ryam  

### 002
juṣāṇó agne práti harya me váco  
víśvāni vidvā́n vayúnāni sukrato  
ghŕ̥tanirṇig bráhmaṇe gātúm éraya  
táva devā́ ajanayann ánu vratám  

### 003
saptá dhā́māni pariyánn ámartiyo  
dā́śad dāśúṣe sukŕ̥te māmahasva  
suvī́reṇa rayíṇāgne suābhúvā  
yás ta ā́naṭ samídhā táṃ juṣasva  

### 004
yajñásya ketúm prathamám puróhitaṃ  
havíṣmanta īḷate saptá vājínam  
śr̥ṇvántam agníṃ ghr̥tápr̥ṣṭham ukṣáṇam  
pr̥ṇántaṃ devám pr̥ṇaté suvī́riyam  

### 005
tuváṃ dūtáḥ · prathamó váreṇyaḥ  
sá hūyámāno amŕ̥tāya matsva  
tvā́m marjayan marúto dāśúṣo gr̥hé  
tuvā́ṃ stómebhir bhŕ̥gavo ví rurucuḥ  

### 006
íṣaṃ duhán sudúghāṃ viśvádhāyasaṃ  
yajñapríye yájamānāya sukrato  
ágne ghr̥tásnus trír r̥tā́ni dī́diyad  
vartír yajñám pariyán sukratūyase  

### 007
tuvā́m íd asyā́ uṣáso víuṣṭiṣu  
dūtáṃ kr̥ṇvānā́ ayajanta mā́nuṣāḥ  
tvā́ṃ devā́ mahayā́yiyāya vāvr̥dhur  
ā́jiyam agne nimr̥jánto adhvaré  

### 008
ní tvā vásiṣṭhā ahuvanta vājínaṃ  
gr̥ṇánto agne vidátheṣu vedhásaḥ  
rāyás póṣaṃ yájamāneṣu dhāraya  
yūyám pāta suastíbhiḥ sádā naḥ  

## 123
### 001
ayáṃ venáś codayat pŕ̥śnigarbhā  
jyótirjarāyū rájaso vimā́ne  
imám apā́ṃ saṃgamé sū́riyasya  
śíśuṃ ná víprā matíbhī rihanti  

### 002
samudrā́d ūrmím úd iyarti venó  
nabhojā́ḥ pr̥ṣṭháṃ haryatásya darśi  
r̥tásya sā́nāv ádhi viṣṭápi bhrā́ṭ  
samānáṃ yónim abhy ànūṣata vrā́ḥ  

### 003
samānám pūrvī́r abhí vāvaśānā́s  
tíṣṭhan vatsásya mātáraḥ sánīḷāḥ  
r̥tásya sā́nāv ádhi cakramāṇā́  
rihánti mádhvo amŕ̥tasya vā́ṇīḥ  

### 004
jānánto rūpám akr̥panta víprā  
mr̥gásya ghóṣam mahiṣásya hí gmán  
r̥téna yánto ádhi síndhum asthur  
vidád gandharvó amŕ̥tāni nā́ma  

### 005
apsarā́ jārám upasiṣmiyāṇā́  
yóṣā bibharti paramé víoman  
cárat priyásya yóniṣu priyáḥ sán  
sī́dat pakṣé hiraṇyáye sá venáḥ  

### 006
nā́ke suparṇám úpa yát pátantaṃ  
hr̥dā́ vénanto abhy ácakṣata tvā  
híraṇyapakṣaṃ váruṇasya dūtáṃ  
yamásya yónau śakunám bhuraṇyúm  

### 007
ūrdhvó gandharvó ádhi nā́ke asthāt  
pratyáṅ citrā́ bíbhrad asyā́yudhāni  
vásāno átkaṃ surabhíṃ dr̥śé káṃ  
súvar ṇá nā́ma janata priyā́ṇi  

### 008
drapsáḥ samudrám abhí yáj jígāti  
páśyan gŕ̥dhrasya cákṣasā vídharman  
bhānúḥ śukréṇa śocíṣā cakānás  
tr̥tī́ye cakre rájasi priyā́ṇi  

## 124
### 001
imáṃ no agna úpa yajñám éhi  
páñcayāmaṃ trivŕ̥taṃ saptátantum  
áso havyavā́ḷ utá naḥ purogā́  
jyóg evá dīrgháṃ táma ā́śayiṣṭhāḥ  

### 002
ádevād deváḥ pracátā gúhā yán  
prapáśyamāno amr̥tatvám emi  
śiváṃ yát sántam áśivo jáhāmi  
suvā́t sakhyā́d áraṇīṃ nā́bhim emi  

### 003
páśyann anyásyā átithiṃ vayā́yā  
r̥tásya dhā́ma ví mime purū́ṇi  
śáṃsāmi pitré ásurāya śévam  
ayajñiyā́d yajñíyam bhāgám emi  

### 004
bahvī́ḥ sámā akaram antár asminn  
índraṃ vr̥ṇānáḥ pitáraṃ jahāmi  
agníḥ sómo váruṇas té cyavante  
paryā́vard rāṣṭráṃ tád avāmi āyán  

### 005
nírmāyā u tyé ásurā abhūvan  
tuváṃ ca mā varuṇa kāmáyāse  
r̥téna rājann ánr̥taṃ viviñcán  
máma rāṣṭrásya ádhipatyam éhi  

### 006
idáṃ súvar idám íd āsa vāmám  
ayám prakāśá urú antárikṣam  
hánāva vr̥tráṃ niréhi soma  
havíṣ ṭvā sántaṃ havíṣā yajāma  

### 007
kavíḥ kavitvā́ diví rūpám ā́sajad  
áprabhūtī váruṇo nír apáḥ sr̥jat  
kṣémaṃ kr̥ṇvānā́ jánayo ná síndhavas  
tā́ asya várṇaṃ śúcayo bharibhrati  

### 008
tā́ asya jyéṣṭham indriyáṃ sacante  
tā́ īm ā́ kṣeti svadháyā mádantīḥ  
tā́ īṃ víśo ná rā́jānaṃ vr̥ṇānā́  
bībhatsúvo ápa vr̥trā́d atiṣṭhan  

### 009
bībhatsū́nāṃ sayújaṃ haṃsám āhur  
apā́ṃ divyā́nāṃ sakhiyé cárantam  
anuṣṭúbham ánu carcūryámāṇam  
índraṃ ní cikyuḥ kaváyo manīṣā́  

## 125
### 001
aháṃ rudrébhir vásubhiś carāmi  
ahám ādityaír utá viśvádevaiḥ  
ahám mitrā́váruṇobhā́ bibharmi  
ahám indrāgnī́ ahám aśvínobhā́  

### 002
aháṃ sómam āhanásam bibharmi  
aháṃ tváṣṭāram utá pūṣáṇam bhágam  
aháṃ dadhāmi dráviṇaṃ havíṣmate  
suprāvíye yájamānāya sunvaté  

### 003
aháṃ rā́ṣṭrī saṃgámanī vásūnāṃ  
cikitúṣī prathamā́ yajñíyānām  
tā́m mā devā́ ví adadhuḥ purutrā́  
bhū́riṣṭhātrām bhū́ri āveśáyantīm  

### 004
máyā só ánnam atti yó vipáśyati  
yáḥ prā́ṇiti yá īṃ śr̥ṇóti uktám  
amantávo mā́ṃ tá úpa kṣiyanti  
śrudhí śruta śraddhiváṃ te vadāmi  

### 005
ahám evá svayám idáṃ vadāmi  
júṣṭaṃ devébhir utá mā́nuṣebhiḥ  
yáṃ kāmáye táṃ-tam ugráṃ kr̥ṇomi  
tám brahmā́ṇaṃ tám ŕ̥ṣiṃ táṃ sumedhā́m  

### 006
aháṃ rudrā́ya dhánur ā́ tanomi  
brahmadvíṣe śárave hántavā́ u  
aháṃ jánāya samádaṃ kr̥ṇomi  
aháṃ dyā́vāpr̥thivī́ ā́ viveśa  

### 007
aháṃ suve pitáram asya mūrdhán  
máma yónir apsú antáḥ samudré  
táto ví tiṣṭhe bhúvanā́nu víśvā  
utā́mū́ṃ dyā́ṃ varṣmáṇópa spr̥śāmi  

### 008
ahám evá vā́ta iva prá vāmi  
ārábhamāṇā bhúvanāni víśvā  
paró divā́ pará enā́ pr̥thivyā́  
etā́vatī mahinā́ sám babhūva  

## 126
### 001
ná tám áṃho ná duritáṃ  
dévāso aṣṭa mártiyam  
sajóṣaso yám aryamā́  
mitró náyanti váruṇo áti dvíṣaḥ  

### 002
tád dhí vayáṃ vr̥ṇīmáhe  
váruṇa mítra áryaman  
yénā nír áṃhaso yūyám  
pāthá nethā́ ca mártiyam áti dvíṣaḥ  

### 003
té nūnáṃ no 'yám ūtáye  
váruṇo mitró aryamā́  
náyiṣṭhā u no neṣáṇi  
párṣiṣṭhā u naḥ parṣáṇi áti dvíṣaḥ  

### 004
yūyáṃ víśvam pári pātha  
váruṇo mitró aryamā́  
yuṣmā́kaṃ śármaṇi priyé  
siyā́ma supraṇītayo áti dvíṣaḥ  

### 005
ādityā́so áti srídho  
váruṇo mitró aryamā́  
ugrám marúdbhī rudráṃ huvema  
índram agníṃ suastáye áti dvíṣaḥ  

### 006
nétāra ū ṣú ṇas tiró  
váruṇo mitró aryamā́  
áti víśvāni duritā́  
rā́jānaś carṣaṇīnã́m áti dvíṣaḥ  

### 007
śunám asmábhyam ūtáye  
váruṇo mitró aryamā́  
śárma yachantu saprátha  
ādityā́so yád ī́mahe áti dvíṣaḥ  

### 008
yáthā ha tyád vasavo gauríyaṃ cit  
padí ṣitā́m ámuñcatā yajatrāḥ  
evó ṣú asmán muñcatā ví áṃhaḥ  
prá tāri agne prataráṃ na ā́yuḥ  

## 127
### 001
rā́trī ví akhyad āyatī́  
purutrā́ devī́ akṣábhiḥ  
víśvā ádhi śríyo 'dhita  

### 002
órú aprā ámartiyā  
niváto devī́ udvátaḥ  
jyótiṣā bādhate támaḥ  

### 003
nír u svásāram askr̥ta  
uṣásaṃ devī́ āyatī́  
ápéd u hāsate támaḥ  

### 004
sā́ no adyá yásyā vayáṃ  
ní te yā́mann ávikṣmahi  
vr̥kṣé ná vasatíṃ váyaḥ  

### 005
ní grā́māso avikṣata  
ní padvánto ní pakṣíṇaḥ  
ní śyenā́saś cid arthínaḥ  

### 006
yāváyā vr̥kíyaṃ vŕ̥kaṃ  
yaváya stenám ūrmiye  
áthā naḥ sutárā bhava  

### 007
úpa mā pépiśat támaḥ  
kr̥ṣṇáṃ víaktam asthita  
úṣa r̥ṇéva yātaya  

### 008
úpa te gā́ ivā́karaṃ  
vr̥ṇīṣvá duhitar divaḥ  
rā́tri stómaṃ ná jigyúṣe  

## 128
### 001
mámāgne várco vihavéṣu astu  
vayáṃ tvéndhānās tanúvam puṣema  
máhyaṃ namantām pradíśaś cátasras  
tváyā́dhyakṣeṇa pŕ̥tanā jayema  

### 002
máma devā́ vihavé santu sárva  
índravanto marúto víṣṇur agníḥ  
mámāntárikṣam urúlokam astu  
máhyaṃ vā́taḥ pavatāṃ kā́me asmín  

### 003
máyi devā́ dráviṇam ā́ yajantām  
máyy āśī́r astu máyi deváhūtiḥ  
daívyā hótāro vanuṣanta pū́rve  
áriṣṭāḥ syāma tanúvā suvī́rāḥ  

### 004
máhyaṃ yajantu máma yā́ni havyā́  
ā́kūtiḥ satyā́ mánaso me astu  
éno mā́ ní gāṃ katamác canā́háṃ  
víśve devāso ádhi vocatā naḥ  

### 005
dévīḥ ṣaḷ urvīr urú naḥ kr̥ṇota  
víśve devāsa ihá vīrayadhvam  
mā́ hāsmahi prajáyā mā́ tanū́bhir  
mā́ radhāma dviṣaté soma rājan  

### 006
ágne manyúm pratinudán páreṣām  
ádabdho gopā́ḥ pári pāhi nas tvám  
pratyáñco yantu nigútaḥ púnas té  
amaíṣāṃ cittám prabúdhāṃ ví neśat  

### 007
dhātā́ dhātr̥̄ṇā́m bhúvanasya yás pátir  
deváṃ trātā́ram abhimātiṣāhám  
imáṃ yajñám aśvínobhā́ bŕ̥haspátir  
devā́ḥ pāntu yájamānaṃ niarthā́t  

### 008
uruvyácā no mahiṣáḥ śárma yaṃsad  
asmín háve puruhūtáḥ purukṣúḥ  
sá naḥ prajā́yai hariaśva mr̥̄ḷaya+  
índra mā́ no rīriṣo mā́ párā dāḥ  

### 009
yé naḥ sapátnā ápa té bhavantu  
indrāgníbhyām áva bādhāmahe tā́n  
vásavo rudrā́ ādityā́ uparispŕ̥śam mā  
ugráṃ céttāram adhirājám akran  

## 129
### 001
nā́sad āsīn nó sád āsīt tadā́nīṃ  
nā́sīd rájo nó víomā paró yát  
kím ā́varīvaḥ kúha kásya śármann  
ámbhaḥ kím āsīd gáhanaṃ gabhīrám  

### 002
ná mr̥tyúr āsīd amŕ̥taṃ ná tárhi  
ná rā́triyā áhna āsīt praketáḥ  
ā́nīd avātáṃ svadháyā tád ékaṃ  
tásmād dhānyán ná paráḥ kíṃ canā́sa  

### 003
táma āsīt támasā gūḷhám ágre  
apraketáṃ saliláṃ sárvam ā idám  
tuchyénābhú ápihitaṃ yád ā́sīt  
tápasas tán mahinā́jāyataíkam  

### 004
kā́mas tád ágre sám avartatā́dhi  
mánaso rétaḥ prathamáṃ yád ā́sīt  
sató bándhum ásati nír avindan  
hr̥dí pratī́ṣyā kaváyo manīṣā́  

### 005
tiraścī́no vítato raśmír eṣām  
adháḥ svid āsī́3d upári svid āsī3t  
retodhā́ āsan mahimā́na āsan  
svadhā́ avástāt práyatiḥ parástāt  

### 006
kó addhā́ veda ká ihá prá vocat  
kúta ā́jātā kúta iyáṃ vísr̥ṣṭiḥ  
arvā́g devā́ asyá visárjanena  
áthā kó veda yáta ābabhū́va  

### 007
iyáṃ vísr̥ṣṭir yáta ābabhū́va  
yádi vā dadhé yádi vā ná  
yó asyā́dhyakṣaḥ paramé víoman  
só aṅgá veda yádi vā ná véda  

## 130
### 001
yó yajñó · viśvátas tántubhis tatá  
ékaśataṃ devakarmébhir ā́yataḥ  
imé vayanti pitáro yá āyayúḥ  
prá vayā́pa vayéti āsate taté  

### 002
púmām̐ enaṃ tanuta út kr̥ṇatti  
púmān ví tatne ádhi nā́ke asmín  
imé mayū́khā úpa sedur ū sádaḥ  
sā́māni cakrus tásarāṇi ótave  

### 003
kā́sīt pramā́ pratimā́ kíṃ nidā́nam  
ā́jyaṃ kím āsīt paridhíḥ ká āsīt  
chándaḥ kím āsīt práügaṃ kím uktháṃ  
yád devā́ devám áyajanta víśve  

### 004
agnér gāyatrī́ abhavat sayúgvā  
uṣṇíhayā savitā́ sám babhūva  
anuṣṭúbhā sóma ukthaír máhasvān  
bŕ̥haspáter br̥hatī́ vā́cam āvat  

### 005
virā́ṇ mitrā́váruṇayor abhiśrī́r  
índrasya triṣṭúb ihá bhāgó áhnaḥ  
víśvān devā́ñ jágatī ā́ viveśa  
téna cākl̥pra ŕ̥ṣayo manuṣyā̀ḥ  

### 006
cākl̥pré téna ŕ̥ṣayo manuṣyā̀  
yajñé jāté pitáro naḥ purāṇé  
páśyan manye mánasā cákṣasā tā́n  
yá imáṃ yajñám áyajanta pū́rve  

### 007
sahástomāḥ saháchandasa āvŕ̥taḥ  
sahápramā ŕ̥ṣayaḥ saptá daíviyāḥ  
pū́rveṣām pánthām anudŕ̥śya dhī́rā  
anvā́lebhire rathíyo ná raśmī́n  

## 131
### 001
ápa prā́ca indra víśvām̐ amítrān  
ápā́pāco abhibhūte nudasva  
ápódīco ápa śūrādharā́ca  
uraú yáthā táva śárman mádema  

### 002
kuvíd aṅgá yávamanto yávaṃ cid  
yáthā dā́nti anupūrváṃ viyū́ya  
ihéhaiṣāṃ kr̥ṇuhi bhójanāni  
yé barhíṣo námovr̥ktiṃ ná jagmúḥ  

### 003
nahí sthū́ri r̥tuthā́ yātám ásti  
nótá śrávo vivide saṃgaméṣu  
gavyánta índraṃ sakhiyā́ya víprā  
aśvāyánto vŕ̥ṣaṇaṃ vājáyantaḥ  

### 004
yuváṃ surā́mam aśvinā  
námucāv āsuré sácā  
vipipānā́ śubhas patī  
índraṃ kármasu āvatam  

### 005
putrám iva pitárāv aśvínobhā  
índrāváthuḥ kā́viyair daṃsánābhiḥ  
yát surā́maṃ ví ápibaḥ śácībhiḥ  
sárasvatī tvā maghavann abhiṣṇak  

### 006
índraḥ sutrā́mā suávām̐ ávobhiḥ  
sumr̥̄ḷīkó+ bhavatu viśvávedāḥ  
bā́dhatāṃ dvéṣo ábhayaṃ kr̥ṇotu  
suvī́riyasya pátayaḥ siyāma  

### 007
tásya vayáṃ sumataú yajñíyasya  
ápi bhadré saumanasé siyāma  
sá sutrā́mā suávām̐ índro asmé  
ārā́c cid dvéṣaḥ sanutár yuyotu  

## 132
### 001
ījānám íd diyaúr gūrtā́vasur  
ījānám bhū́mir abhí prabhūṣáṇi  
ījānáṃ devā́v aśvínāv  
abhí sumnaír avardhatām  

### 002
tā́ vām mitrāvaruṇā dhārayátkṣitī  
suṣumnā́ iṣitatvátā yajāmasi  
yuvóḥ krāṇā́ya sakhiyaír  
abhí ṣiyāma rakṣásaḥ  

### 003
ádhā cin nú yád dídhiṣāmahe vām  
abhí priyáṃ rékaṇaḥ pátyamānāḥ  
dadvā́m̐ vā yát púṣyati rékṇaḥ  
sám ū āran nákir asya maghā́ni  

### 004
asā́v anyó asura sūyata dyaús  
tuváṃ víśveṣāṃ varuṇāsi rā́jā  
mūrdhā́ ráthasya cākan  
naítā́vatā énasā antakadhrúk  

### 005
asmín sú etác chákapūta éno  
hité mitré nígatān hanti vīrā́n  
avór vā yád dhā́t tanū́ṣu  
ávaḥ priyā́su yajñíyāsu árvā  

### 006
yuvór hí mātā́ áditir vicetasā  
diyaúr ná bhū́miḥ páyasā pupūtáni  
áva priyā́ didiṣṭana  
sū́ro ninikta raśmíbhiḥ  

### 007
yuváṃ hí · apnarā́jāv ásīdataṃ  
tíṣṭhad ráthaṃ ná dhūrṣádaṃ vanarṣádam  
tā́ naḥ kaṇūkayántīr  
nr̥médhas tatre áṃhasaḥ  
sumédhas tatre áṃhasaḥ  

## 133
### 001
pró ṣú asmai purorathám  
índrāya śūṣám arcata  
abhī́ke cid ulokakŕ̥t†  
saṃgé samátsu vr̥trahā́  
asmā́kam bodhi coditā́  
nábhantām anyakéṣãṃ  
jiyākā́ ádhi dhánvasu  

### 002
tuváṃ síndhūm̐r ávāsr̥jo  
adharā́co áhann áhim  
aśatrúr indra jajñiṣe  
víśvam puṣyasi vā́riyaṃ  
táṃ tvā pári ṣvajāmahe  
nábhantām anyakéṣãṃ  
jiyākā́ ádhi dhánvasu  

### 003
ví ṣú víśvā árātayo  
aryó naśanta no dhíyaḥ  
ástāsi śátrave vadháṃ  
yó na indra jíghāṃsati  
yā́ te rātír dadír vásu  
nábhantām anyakéṣãṃ  
jiyākā́ ádhi dhánvasu  

### 004
yó na indrābhíto jáno  
vr̥kāyúr ādídeśati  
adhaspadáṃ tám īṃ kr̥dhi  
vibādhó asi sāsahír  
nábhantām anyakéṣãṃ  
jiyākā́ ádhi dhánvasu  

### 005
yó na indrābhidā́sati  
sánābhir yáś ca níṣṭiyaḥ  
áva tásya bálaṃ tira  
mahī́va dyaúr ádha tmánā  
nábhantām anyakéṣãṃ  
jiyākā́ ádhi dhánvasu  

### 006
vayám indra tuvāyávaḥ  
sakhitvám ā́ rabhāmahe  
r̥tásya naḥ pathā́ naya  
áti víśvāni duritā́  
nábhantām anyakéṣãṃ  
jiyākā́ ádhi dhánvasu  

### 007
asmábhyaṃ sú tuvám indra tā́ṃ śikṣa  
yā́ dóhate práti váraṃ jaritré  
áchidraüdhnī pīpáyad yáthā naḥ  
sahásradhārā páyasā mahī́ gaúḥ  

## 134
### 001
ubhé yád indra ródasī  
āpaprā́tha uṣā́ iva  
mahā́ntaṃ tvā mahī́nãṃ  
samrā́jaṃ carṣaṇīnã́ṃ  
devī́ jánitry ajījanad  
bhadrā́ jánitry ajījanat  

### 002
áva sma durhaṇāyató  
mártasya tanuhi sthirám  
adhaspadáṃ tám īṃ kr̥dhi  
yó asmā́m̐ ādídeśati  
devī́ jánitry ajījanad  
bhadrā́ jánitry ajījanat  

### 003
áva tyā́ br̥hatī́r íṣo  
viśváścandrā amitrahan  
śácībhiḥ śakra dhūnuhi  
índra víśvābhir ūtíbhir  
devī́ jánitry ajījanad  
bhadrā́ jánitry ajījanat  

### 004
áva yát tváṃ śatakratav  
índra víśvāni dhūnuṣé  
rayíṃ ná sunvaté sácā  
sahasríṇībhir ūtíbhir  
devī́ jánitry ajījanad  
bhadrā́ jánitry ajījanat  

### 005
áva svédā ivābhíto  
víṣvak patantu didyávaḥ  
dū́rvāyā iva tántavo  
ví asmád etu durmatír  
devī́ jánitry ajījanad  
bhadrā́ jánitry ajījanat  

### 006
dīrgháṃ hí aṅkuśáṃ yathā  
śáktim bíbharṣi mantumaḥ  
pū́rveṇa maghavan padā́  
ajó vayā́ṃ yáthā yamo  
devī́ jánitry ajījanad  
bhadrā́ jánitry ajījanat  

### 007
nákir devā minīmasi  
nákir ā́ yopayāmasi  
mantraśrútyaṃ carāmasi  
pakṣébhir apikakṣébhir  
átrābhí sáṃ rabhāmahe  

## 135
### 001
yásmin vr̥kṣé supalāśé  
devaíḥ sampíbate yamáḥ  
átrā no viśpátiḥ pitā́  
purāṇā́m̐ ánu venati  

### 002
purāṇā́m̐ anuvénantaṃ  
cárantam pāpáyāmuyā́  
asūyánn abhy àcākaśaṃ  
tásmā aspr̥hayam púnaḥ  

### 003
yáṃ kumāra návaṃ rátham  
acakrám mánasā́kr̥ṇoḥ  
ékeṣaṃ viśvátaḥ prā́ñcam  
ápaśyann ádhi tiṣṭhasi  

### 004
yáṃ kumāra prā́vartayo  
ráthaṃ víprebhiyas pári  
táṃ sā́mā́nu prā́vartata  
sám itó nāví ā́hitam  

### 005
káḥ kumārám ajanayad  
ráthaṃ kó nír avartayat  
káḥ svit tád adyá no brūyād  
anudéyī yáthā́bhavat  

### 006
yáthā́bhavad anudéyī  
táto ágram ajāyata  
purástād budhná ā́tataḥ  
paścā́n niráyaṇaṃ kr̥tám  

### 007
idáṃ yamásya sā́danaṃ  
devamānáṃ yád ucyáte  
iyám asya dhamyate nāḷī́r  
ayáṃ gīrbhíḥ páriṣkr̥taḥ  

## 136
### 001
keśī́ agníṃ keśī́ viṣáṃ  
keśī́ bibharti ródasī  
keśī́ víśvaṃ súvar dr̥śé  
keśī́dáṃ jyótir ucyate  

### 002
múnayo vā́taraśanāḥ  
piśáṅgā vasate málā  
vā́tasyā́nu dhrā́jiṃ yanti  
yád devā́so ávikṣata  

### 003
únmaditā maúneyena  
vā́tām̐ ā́ tasthimā vayám  
śárīréd asmā́kaṃ yūyám  
mártāso abhí paśyatha  

### 004
antárikṣeṇa patati  
víśvā rūpā́vacā́kaśat  
múnir devásya-devasya  
saúkr̥tyāya sákhā hitáḥ  

### 005
vā́tasyā́śvo vāyóḥ sákhā  
átho devéṣito múniḥ  
ubhaú samudrā́v ā́ kṣeti  
yáś ca pū́rva utā́paraḥ  

### 006
apsarásāṃ gandharvā́ṇām  
mr̥gā́ṇāṃ cáraṇe cáran  
keśī́ kétasya vidvā́n  
sákhā svādúr madíntamaḥ  

### 007
vāyúr asmā úpāmanthat  
pináṣṭi smā kunannamā́  
keśī́ viṣásya pā́treṇa  
yád rudréṇā́pibat sahá  

## 137
### 001
utá devā ávahitaṃ  
dévā ún nayathā púnaḥ  
utā́gaś cakrúṣaṃ devā  
dévā jīváyathā púnaḥ  

### 002
duvā́v imaú vā́tau vāta  
ā́ síndhor ā́ parāvátaḥ  
dákṣaṃ te anyá ā́ vātu  
párānyó vātu yád rápaḥ  

### 003
ā́ vāta vāhi bheṣajáṃ  
ví vāta vāhi yád rápaḥ  
tuváṃ hí viśvábheṣajo  
devā́nāṃ dūtá ī́yase  

### 004
ā́ tvāgamaṃ śáṃtātibhir  
átho ariṣṭátātibhiḥ  
dákṣaṃ te bhadrám ā́bhārṣam  
párā yákṣmaṃ suvāmi te  

### 005
trā́yantām ihá devā́s  
trā́yatām marútāṃ gaṇáḥ  
trā́yantāṃ víśvā bhūtā́ni  
yáthāyám arapā́ ásat  

### 006
ā́pa íd vā́ u bheṣajī́r  
ā́po amīvacā́tanīḥ  
ā́paḥ sárvasya bheṣajī́s  
tā́s te kr̥ṇvantu bheṣajám  

### 007
hástābhyāṃ dáśaśākhābhyāṃ  
jihvā́ vācáḥ purogavī́  
anāmayitnúbhyāṃ tuvā  
tā́bhyāṃ tvópa spr̥śāmasi  

## 138
### 001
táva tyá indra sakhiyéṣu váhnaya  
r̥tám manvānā́ ví adardirur valám  
yátrā daśasyánn uṣáso riṇánn apáḥ  
kútsāya mánmann ahíyaś ca daṃsáyaḥ  

### 002
ávāsr̥jaḥ prasúvaḥ śvañcáyo girī́n  
úd āja usrā́ ápibo mádhu priyám  
ávardhayo vaníno asya dáṃsasā  
śuśóca sū́rya r̥tájātayā girā́  

### 003
ví sū́ryo mádhye amucad ráthaṃ divó  
vidád dāsā́ya pratimā́nam ā́riyaḥ  
dr̥̄ḷhā́ni+ pípror ásurasya māyína  
índro ví āsyac cakr̥vā́m̐ r̥jíśvanā  

### 004
ánādhr̥ṣṭāni dhr̥ṣitó ví āsiyan  
nidhī́m̐r ádevām̐ amr̥ṇad ayā́siyaḥ  
māséva sū́ryo vásu púryam ā́ dade  
gr̥ṇānáḥ śátrūm̐r aśr̥ṇād virúkmatā  

### 005
áyuddhaseno vibhúvā vibhindatā́  
dā́śad vr̥trahā́ tújiyāni tejate  
índrasya vájrād abibhed abhiśnáthaḥ  
prā́krāmac chundhyū́r ájahād uṣā́ ánaḥ  

### 006
etā́ tiyā́ te śrútiyāni kévalā  
yád éka ékam ákr̥ṇor ayajñám  
māsā́ṃ vidhā́nam adadhā ádhi dyávi  
tváyā víbhinnam bharati pradhím pitā́  

## 139
### 001
sū́ryaraśmir hárikeśaḥ purástāt  
savitā́ jyótir úd ayām̐ ájasram  
tásya pūṣā́ prasavé yāti vidvā́n  
sampáśyan víśvā bhúvanāni gopā́ḥ  

### 002
nr̥cákṣā eṣá divó mádhya āsta  
āpaprivā́n ródasī antárikṣam  
sá viśvā́cīr abhí caṣṭe ghr̥tā́cīr  
antarā́ pū́rvam áparaṃ ca ketúm  

### 003
rāyó budhnáḥ saṃgámano vásūnāṃ  
víśvā rūpā́ abhí caṣṭe śácībhiḥ  
devá iva savitā́ satyádharmā  
índro ná tasthau samaré dhánānām  

### 004
viśvā́vasuṃ soma gandharvám ā́po  
dadr̥śúṣīs tád r̥ténā ví āyan  
tád anvávaid índro rārahāṇá āsām  
pári sū́ryasya paridhī́m̐r apaśyat  

### 005
viśvā́vasur abhí tán no gr̥ṇātu  
divyó gandharvó rájaso vimā́naḥ  
yád vā ghā satyám utá yán ná vidmá  
dhíyo hinvānó dhíya ín no avyāḥ  

### 006
sásnim avindac cáraṇe nadī́nām  
ápāvr̥ṇod dúro áśmavrajānām  
prā́sāṃ gandharvó amŕ̥tāni vocad  
índro dákṣam pári jānād ahī́nām  

## 140
### 001
ágne táva śrávo váyo  
máhi bhrājante arcáyo vibhāvaso  
bŕ̥hadbhāno śávasā vā́jam ukthíyaṃ  
dádhāsi dāśúṣe kave  

### 002
pavākávarcāḥ+ śukrávarcā ánūnavarcā  
úd iyarṣi bhānúnā  
putró mātárā vicárann úpāvasi  
pr̥ṇákṣi ródasī ubhé  

### 003
ū́rjo napāj jātavedaḥ suśastíbhir  
mándasva dhītíbhir hitáḥ  
tuvé íṣaḥ sáṃ dadhur bhū́rivarpasaś  
citrótayo vāmájātāḥ  

### 004
irajyánn agne prathayasva jantúbhir  
asmé rā́yo amartiya  
sá darśatásya vápuṣo ví rājasi  
pr̥ṇákṣi sānasíṃ krátum  

### 005
iṣkartā́ram adhvarásya prácetasaṃ  
kṣáyantaṃ rā́dhaso maháḥ  
rātíṃ vāmásya subhágām mahī́m íṣaṃ  
dádhāsi sānasíṃ rayím  

### 006
r̥tā́vānam mahiṣáṃ viśvádarśatam  
agníṃ sumnā́ya dadhire puró jánāḥ  
śrútkarṇaṃ sapráthastamaṃ tuvā girā́  
daíviyam mā́nuṣā yugā́  

## 141
### 001
ágne áchā vadehá naḥ  
pratyáṅ naḥ sumánā bhava  
prá no yacha viśas pate  
dhanadā́ asi nas tuvám  

### 002
prá no yachatu aryamā́  
prá bhágaḥ prá bŕ̥haspátiḥ  
prá devā́ḥ prótá sūnŕ̥tā  
rāyó devī́ dadātu naḥ  

### 003
sómaṃ rā́jānam ávase  
agníṃ gīrbhír havāmahe  
ādityā́n víṣṇuṃ sū́riyam  
brahmā́ṇaṃ ca bŕ̥haspátim  

### 004
indravāyū́ bŕ̥haspátiṃ  
suhávehá havāmahe  
yáthā naḥ sárva íj jánaḥ  
sáṃgatyāṃ sumánā ásat  

### 005
aryamáṇam bŕ̥haspátim  
índraṃ dā́nāya codaya  
vā́taṃ víṣṇuṃ sárasvatīṃ  
savitā́raṃ ca vājínam  

### 006
tuváṃ no agne agníbhir  
bráhma yajñáṃ ca vardhaya  
tuváṃ no devátātaye  
rāyó dā́nāya codaya  

## 142
### 001
ayám agne jaritā́ tvé abhūd ápi  
sáhasaḥ sūno nahí anyád ásti ā́piyam  
bhadráṃ hí śárma trivárūtham ásti ta  
āré híṃsānām ápa didyúm ā́ kr̥dhi  

### 002
pravát te agne jánimā pitūyatáḥ  
sācī́va víśvā bhúvanā ní r̥ñjase  
prá sáptayaḥ prá saniṣanta no dhíyaḥ  
puráś caranti paśupā́ iva tmánā  

### 003
utá vā́ u pári vr̥ṇakṣi bápsad  
bahór agna úlapasya svadhāvaḥ  
utá khilyā́ urvárāṇām bhavanti  
mā́ te hetíṃ táviṣīṃ cukrudhāma  

### 004
yád udváto niváto yā́si bápsat  
pŕ̥thag eṣi pragardhínīva sénā  
yadā́ te vā́to anuvā́ti śocír  
vápteva śmáśru vapasi prá bhū́ma  

### 005
práti asya śráyaṇayo+ dadr̥śra  
ékaṃ niyā́nam bahávo ráthāsaḥ  
bāhū́ yád agne anumármr̥jāno  
níaṅṅ uttānā́m anuéṣi bhū́mim  

### 006
út te śúṣmā jihatām út te arcír  
út te agne śaśamānásya vā́jāḥ  
úc chvañcasva ní nama várdhamāna  
ā́ tvādyá víśve vásavaḥ sadantu  

### 007
apā́m idáṃ niáyanaṃ  
samudrásya nivéśanam  
anyáṃ kr̥ṇuṣvetáḥ pánthāṃ  
téna yāhi váśām̐ ánu  

### 008
ā́yane te parā́yaṇe  
dū́rvā rohantu puṣpíṇīḥ  
hradā́ś ca puṇḍárīkāṇi  
samudrásya gr̥hā́ imé  

## 143
### 001
tyáṃ cid átrim r̥tajúram  
ártham áśvaṃ ná yā́tave  
kakṣī́vantaṃ yádī púnā  
ráthaṃ ná kr̥ṇuthó návam  

### 002
tyáṃ cid áśvaṃ ná vājínam  
areṇávo yám átnata  
dr̥̄ḷháṃ+ granthíṃ ná ví ṣyatam  
átriṃ yáviṣṭham ā́ rájaḥ  

### 003
nárā dáṃsiṣṭhāv átraye  
śúbhrā síṣāsataṃ dhíyaḥ  
áthā hí vāṃ divó narā  
púna stómo ná viśáse  

### 004
cité tád vāṃ surādhasā  
rātíḥ sumatír aśvinā  
ā́ yán naḥ sádane pr̥thaú  
sámane párṣatho narā  

### 005
yuvám bhujyúṃ samudrá ā́  
rájasaḥ pārá īṅkhitám  
yātám áchā patatríbhir  
nā́satyā sātáye kr̥tam  

### 006
ā́ vāṃ sumnaíḥ śaṃyū́ iva  
máṃhiṣṭhā víśvavedasā  
sám asmé bhūṣataṃ narā  
útsaṃ ná pipyúṣīr íṣaḥ  

## 144
### 001
ayáṃ hí te ámartiya  
índur átyo ná pátyate  
dákṣo viśvā́yur vedháse  

### 002
ayám asmā́su kā́viya  
r̥bhúr vájro dã́svate  
ayám bibharti ūrdhvákr̥śanam mádam  
r̥bhúr ná kŕ̥tviyam mádam  

### 003
ghŕ̥ṣuḥ śyenā́ya kŕ̥tvana  
āsú suā́su váṃsagaḥ  
áva dīdhed ahīśúvaḥ  

### 004
yáṃ suparṇáḥ parāvátaḥ  
śyenásya putrá ā́bharat  
śatácakraṃ yò 'hyò vartaníḥ  

### 005
yáṃ te śyenáś cā́rum avr̥kám padā́bharad  
aruṇám mānám ándhasaḥ  
enā́ váyo ví tāri ā́yu° jīvása  
enā́ jāgāra bandhútā  

### 006
evā́ tád índra índunā  
devéṣu cid dhārayāte máhi tyájaḥ  
krátvā váyo ví tāri ā́yu° sukrato  
krátvāyám asmád ā́ sutáḥ  

## 145
### 001
imā́ṃ khanāmi óṣadhiṃ  
vīrúdham bálavattamām  
yáyā sapátnīm bā́dhate  
yáyā saṃvindáte pátim  

### 002
úttānaparṇe súbhage  
dévajūte sáhasvati  
sapátnīm me párā dhama  
pátim me kévalaṃ kuru  

### 003
úttarā ahám uttara  
úttarā íd úttarābhyaḥ  
áthā sapátnī yā́ máma  
ádharā sā́dharābhiyaḥ  

### 004
nahy àsyā nā́ma gr̥bhṇā́mi  
nó asmín ramate jáne  
párām evá parāvátaṃ  
sapátnīṃ gamayāmasi  

### 005
ahám asmi sáhamānā  
átha tvám asi sāsahíḥ  
ubhé sáhasvatī bhūtvī́  
sapátnīm me sahāvahai  

### 006
úpa te 'dhāṃ sáhamānām  
abhí tvādhāṃ sáhīyasā  
mã́m ánu prá te máno  
vatsáṃ gaúr iva dhāvatu  
pathā́ vā́r iva dhāvatu  

## 146
### 001
áraṇyāni áraṇyāni  
asaú yā́ préva náśyasi  
kathā́ grā́maṃ ná pr̥chasi  
ná tvā bhī́r 'va° vindatī3m̐  

### 002
vr̥ṣāravā́ya vádate  
yád upā́vati ciccikáḥ  
āghāṭíbhir 'va° dhāváyann  
araṇyānír mahīyate  

### 003
utá gā́va ivādanti  
utá véśmeva dr̥śyate  
utó araṇyāníḥ sāyáṃ  
śakaṭī́r iva sarjati  

### 004
gā́m aṅgaíṣá ā́ hvayati  
dā́rv aṅgaíṣó ápāvadhīt  
vásann araṇyānyā́ṃ sāyám  
ákrukṣad íti manyate  

### 005
ná vā́ araṇyānír hanti  
anyáś cén nā́bhigáchati  
svādóḥ phálasya jagdhvā́ya  
yathākā́maṃ ní padyate  

### 006
ā́ñjanagandhiṃ surabhím  
bahvannā́m ákr̥ṣīvalām  
prā́hám mr̥gā́ṇām mātáram  
araṇyāním aśaṃsiṣam  

## 147
### 001
śrát te dadhāmi prathamā́ya manyáve  
áhan yád vr̥tráṃ náriyaṃ vivér apáḥ  
ubhé yát tvā bhávato ródasī ánu  
réjate śúṣmāt pr̥thivī́ cid adrivaḥ  

### 002
tuvám māyā́bhir anavadya māyínaṃ  
śravasyatā́ mánasā vr̥trám ardayaḥ  
tuvā́m ín náro vr̥ṇate gáviṣṭiṣu  
tuvā́ṃ víśvāsu háviyāsu íṣṭiṣu  

### 003
aíṣu cākandhi puruhūta sūríṣu  
vr̥dhā́so yé maghavann ānaśúr maghám  
árcanti toké tánaye páriṣṭiṣu  
medhásātā vājínam áhraye dháne  

### 004
sá ín nú rāyáḥ súbhr̥tasya cākanan  
mádaṃ yó asya ráṃhiyaṃ cíketati  
tuvā́vr̥dho maghavan dāśúadhvaro  
makṣū́ sá vā́jam bharate dhánā nŕ̥bhiḥ  

### 005
tuváṃ śárdhāya mahinā́ gr̥ṇāná  
urú kr̥dhi maghavañ chagdhí rāyáḥ  
tuváṃ no mitró váruṇo ná māyī́  
pitvó ná dasma dayase vibhaktā́  

## 148
### 001
suṣvāṇā́sa indara+ stumási tvā  
sasavā́ṃsaś ca tuvinr̥mṇa vā́jam  
ā́ no bhara suvitáṃ yásya cākán  
tmánā tánā sanuyāma tuvótāḥ  

### 002
r̥ṣvás tuvám indara+ śūra jātó  
dā́sīr víśaḥ · sū́riyeṇa sahyāḥ  
gúhā hitáṃ gúhiyaṃ gūḷhám apsú  
bibhr̥mási prasrávaṇe ná sómam  

### 003
aryó vā gíro abhí arca vidvā́n  
ŕ̥ṣīṇāṃ vípraḥ sumatíṃ cakānáḥ  
té siyāma yé raṇáyanta sómair  
enā́ utá túbhya° rathoḷha bhakṣaíḥ  

### 004
imā́ bráhma indara+ túbhya° śaṃsi  
dã́ nŕ̥bhyo nr̥̄ṇã́ṃ+ śūra śávaḥ  
tébhir bhava sákratur yéṣu cākánn  
utá trāyasva gr̥ṇatá utá stī́n  

### 005
śrudhī́ hávam indara+ śūra pŕ̥thyā  
utá stavase veniyásya arkaíḥ  
ā́ yás te yóniṃ ghr̥távantam ásvār  
ūrmír ná nímnaír dravayanta vákvāḥ  

## 149
### 001
savitā́ yantraíḥ pr̥thivī́m aramṇād  
askambhané savitā́ dyā́m adr̥ṃhat  
áśvam 'vādhukṣad° dhúnim antárikṣam  
atū́rte baddháṃ savitā́ samudrám  

### 002
yátrā samudrá skabhitó ví aúnad  
ápāṃ napāt savitā́ tásya veda  
áto bhū́r áta ā útthitaṃ rájo  
áto dyā́vāpr̥thivī́ aprathetām  

### 003
paścédám anyád abhavad yájatram  
ámartiyasya bhúvanasya bhūnā́  
suparṇó aṅgá savitúr garútmān  
pū́rvo jātáḥ sá u asyā́nu dhárma  

### 004
gā́va 'va° grā́maṃ yū́yudhir 'va° áśvān  
vāśréva vatsáṃ sumánā dúhānā  
pátir 'va° jāyā́m abhí no ní etu  
dhartā́ diváḥ savitā́ viśvávāraḥ  

### 005
híraṇyastūpaḥ savitar yáthā tvā  
āṅgirasó juhuvé vā́je asmín  
evā́ tvā́rcann ávase vándamānaḥ  
sómasyevāṃśúm práti jāgarāhám  

## 150
### 001
sámiddhaś cit sám idhyase  
devébhyo havyavāhana  
ādityaí rudraír vásubhir na ā́ gahi  
mr̥̄ḷīkā́ya+ na ā́ gahi  

### 002
imáṃ yajñám idáṃ váco  
jujuṣāṇá upā́gahi  
mártāsas tvā samidhāna havāmahe  
mr̥̄ḷīkā́ya+ havāmahe  

### 003
tuvā́m u jātávedasaṃ  
viśvávāraṃ gr̥ṇe dhiyā́  
ágne devā́m̐ ā́ vaha naḥ priyávratān  
mr̥̄ḷīkā́ya+ priyávratān  

### 004
agnír devó devā́nām abhavat puróhito  
agním manuṣyā̀ ŕ̥ṣayaḥ sám īdhire  
agním mahó dhánasātāv aháṃ huve  
mr̥̄ḷīkáṃ+ dhánasātaye  

### 005
agnír átrim bharádvājaṃ gáviṣṭhiram  
prā́van naḥ káṇvaṃ trasádasyum āhavé  
agníṃ vásiṣṭho havate puróhito  
mr̥̄ḷīkā́ya+ puróhitaḥ  

## 151
### 001
śraddháyāgníḥ sám idhyate  
śraddháyā hūyate havíḥ  
śraddhā́m bhágasya mūrdháni  
vácasā́ vedayāmasi  

### 002
priyáṃ śraddhe dádataḥ  
priyáṃ śraddhe dídāsataḥ  
priyám bhojéṣu yájvasu  
idám ma uditáṃ kr̥dhi  

### 003
yáthā devā́ ásureṣu  
śraddhā́m ugréṣu cakriré  
evám bhojéṣu yájvasu  
asmā́kam uditáṃ kr̥dhi  

### 004
śraddhā́ṃ devā́ yájamānā  
vāyúgopā úpāsate  
śraddhā́ṃ hr̥dayyàyā́kūtyā  
śraddháyā vindate vásu  

### 005
śraddhā́m prātár havāmahe  
śraddhā́m madhyáṃdinam pári  
śraddhā́ṃ sū́ryasya nimrúci  
śráddhe śrád dhāpayehá naḥ  

## 152
### 001
śāsá itthā́ mahā́m̐ asi  
amitrakhādó ádbhutaḥ  
ná yásya hanyáte sákhā  
ná jī́yate kádā caná  

### 002
suastidā́ viśás pátir  
vr̥trahā́ vimr̥dhó vaśī́  
vŕ̥ṣéndraḥ purá etu naḥ  
somapā́ abhayaṃkaráḥ  

### 003
ví rákṣo ví mŕ̥dho jahi  
ví vr̥trásya hánū ruja  
ví manyúm indra vr̥trahann  
amítrasyābhidā́sataḥ  

### 004
ví na indra mŕ̥dho jahi  
nīcā́ yacha pr̥tanyatáḥ  
yó asmā́m̐ abhidā́sati  
ádharaṃ gamayā támaḥ  

### 005
ápendra dviṣató máno  
ápa jíjyāsato vadhám  
ví manyóḥ śárma yacha  
várīyo yavayā vadhám  

## 153
### 001
īṅkháyantīr apasyúva  
índraṃ jātám úpāsate  
bhejānā́saḥ suvī́riyam  

### 002
tuvám indra bálād ádhi  
sáhaso jātá ójasaḥ  
tuváṃ vr̥ṣan vŕ̥ṣéd asi  

### 003
tuvám indrāsi vr̥trahā́  
ví antárikṣam atiraḥ  
úd dyā́m astabhnā ójasā  

### 004
tuvám indra sajóṣasam  
arkám bibharṣi bāhuvóḥ  
vájraṃ śíśāna ójasā  

### 005
tuvám indrābhibhū́r asi  
víśvā jātā́ni ójasā  
sá víśvā bhúva ā́bhavaḥ  

## 154
### 001
sóma ékebhyaḥ pavate  
ghr̥tám éka úpāsate  
yébhyo mádhu pradhā́vati  
tā́ṃś cid evā́pi gachatāt  

### 002
tápasā yé anādhr̥ṣyā́s  
tápasā yé súvar yayúḥ  
tápo yé cakriré máhas  
tā́ṃś cid evā́pi gachatāt  

### 003
yé yúdhyante pradháneṣu  
śū́rāso yé tanūtyájaḥ  
yé vā sahásradakṣiṇās  
tā́ṃś cid evā́pi gachatāt  

### 004
yé cit pū́rva r̥tasā́pa  
r̥tā́vāna r̥tāvŕ̥dhaḥ  
pitr̥̄́n tápasvato yama  
tā́ṃś cid evā́pi gachatāt  

### 005
sahásraṇīthāḥ kaváyo  
yé gopāyánti sū́riyam  
ŕ̥ṣīn tápasvato yama  
tapojā́m̐ ápi gachatāt  

## 155
### 001
árāyi kā́ṇe víkaṭe  
giríṃ gacha sadānuve  
śirímbiṭhasya sátvabhis  
tébhiṣ ṭvā cātayāmasi  

### 002
cattó itáś cattā́mútaḥ  
sárvā bhrūṇā́ni ārúṣī  
arāyyàm brahmaṇas pate  
tī́kṣṇaśr̥ṇgodr̥ṣánn ihi  

### 003
adó yád dā́ru plávate  
síndhoḥ pāré apūruṣám  
tád ā́ rabhasva durhaṇo  
téna gacha parastarám  

### 004
yád dha prā́cīr ájaganta  
úro maṇḍūradhāṇikīḥ  
hatā́ índrasya śátravaḥ  
sárve budbudáyāśavaḥ  

### 005
párīmé gā́m aneṣata  
pári agním ahr̥ṣata  
devéṣu akrata śrávaḥ  
ká imā́m̐ ā́ dadharṣati  

## 156
### 001
agníṃ hinvantu no dhíyaḥ  
sáptim āśúm ivājíṣu  
téna jeṣma dhánaṃ-dhanam  

### 002
yáyā gā́ ākárāmahe  
sénayāgne távotiyā́  
tā́ṃ no hinva magháttaye  

### 003
ā́gne sthūráṃ rayím bhara  
pr̥thúṃ gómantam aśvínam  
aṅdhí kháṃ vartáyā paṇím  

### 004
ágne nákṣatram ajáram  
ā́ sū́ryaṃ rohayo diví  
dádhaj jyótir jánebhiyaḥ  

### 005
ágne ketúr viśā́m asi  
préṣṭhaḥ śréṣṭha upasthasát  
bódhā stotré váyo dádhat  

## 157
### 001
imā́ nú kam bhúvanā sīṣadhāma  
índraś ca víśve ca devā́ḥ  

### 002
yajñáṃ ca nas tanúvaṃ ca prajā́ṃ ca  
ādityaír índraḥ sahá cīkl̥pāti  

### 003
ādityaír índraḥ ságaṇo marúdbhir  
asmā́kam bhūtu avitā́ tanū́nām  

### 004
hatvā́ya devā́ ásurān yád ā́yan  
devā́ devatvám abhirákṣamāṇāḥ  

### 005
pratyáñcam arkám anayañ chácībhir  
ā́d ít svadhā́m iṣirā́m páry apaśyan  

## 158
### 001
sū́riyo no divás pātu  
vã́to antárikṣã́t  
agnír naḥ pā́rthivebhiyaḥ  

### 002
jóṣā savitar yásya te  
háraḥ śatáṃ savā́m̐ árhati  
pāhí no didyútaḥ pátantyāḥ  

### 003
cákṣur no deváḥ savitā́  
cákṣur na utá párvataḥ  
cákṣur dhātā́ dadhātu naḥ  

### 004
cákṣur no dhehi cákṣuṣe  
cákṣur vikhyaí tanū́bhiyaḥ  
sáṃ cedáṃ ví ca paśyema  

### 005
susaṃdŕ̥śaṃ tuvā vayám  
práti paśyema sūriya  
ví paśyema nr̥cákṣasaḥ  

## 159
### 001
úd asaú sū́riyo agād  
úd ayám māmakó bhágaḥ  
aháṃ tád vidvalā́ pátim  
abhy àsākṣi viṣāsahíḥ  

### 002
aháṃ ketúr ahám mūrdhā́  
ahám ugrā́ vivā́canī  
máméd ánu krátum pátiḥ  
sehānā́yā upā́caret  

### 003
máma putrā́ḥ śatruháṇo  
átho me duhitā́ virā́ṭ  
utā́hám asmi saṃjayā́  
pátyau me ślóka uttamáḥ  

### 004
yénéndro havíṣā kr̥tvī́  
ábhavad dyumnī́ uttamáḥ  
idáṃ tád akri devā  
asapatnā́ kílābhuvam  

### 005
asapatnā́ sapatnaghnī́  
jáyanti abhibhū́varī  
ā́vr̥kṣam anyā́sāṃ várco  
rā́dho ástheyasām iva  

### 006
sám ajaiṣam imā́ aháṃ  
sapátnīr abhibhū́varī  
yáthāhám asyá vīrásya  
virā́jāni jánasya ca  

## 160
### 001
tīvrásyābhívayaso asyá pāhi  
sarvarathā́ ví hárī ihá muñca  
índra mā́ tvā yájamānāso anyé  
ní rīraman túbhyam imé sutā́saḥ  

### 002
túbhyaṃ sutā́s túbhyam u sótuvāsas  
tuvā́ṃ gíraḥ śvā́triyā ā́ hvayanti  
índredám adyá sávanaṃ juṣāṇó  
víśvasya vidvā́m̐ ihá pāhi sómam  

### 003
yá uśatā́ mánasā sómam asmai  
sarvahr̥dā́ devákāmaḥ sunóti  
ná gā́ índras tásya párā dadāti  
praśastám íc cā́rum asmai kr̥ṇoti  

### 004
ánuspaṣṭo bhavati eṣó asya  
yó asmai revā́n ná sunóti sómam  
nír aratnaú maghávā táṃ dadhāti  
brahmadvíṣo hanti ánānudiṣṭaḥ  

### 005
aśvāyánto gavyánto vājáyanto  
hávāmahe tvā úpagantavā́ u  
ābhū́ṣantas te sumataú návāyāṃ  
vayám indra tvā śunáṃ huvema  

## 161
### 001
muñcā́mi tvā havíṣā jī́vanāya kám  
ajñātayakṣmā́d utá rājayakṣmā́t  
grā́hir jagrā́ha yádi vaitád enaṃ  
tásyā indrāgnī prá mumuktam enam  

### 002
yádi kṣitā́yur yádi vā páreto  
yádi mr̥tyór antikáṃ nī́ta evá  
tám ā́ harāmi nírr̥ter upásthād  
áspārṣam enaṃ śatáśāradāya  

### 003
sahasrākṣéṇa śatáśāradena  
śatā́yuṣā havíṣā́hārṣam enam  
śatáṃ yáthemáṃ śarádo náyāti  
índro víśvasya duritásya pārám  

### 004
śatáṃ jīva śarádo várdhamānaḥ  
śatáṃ hemantā́ñ chatám ū vasantā́n  
śatám indrāgnī́ savitā́ bŕ̥haspátiḥ  
śatā́yuṣā havíṣemám púnar duḥ  

### 005
ā́hārṣaṃ tvā́vidaṃ tuvā  
púnar ā́gāḥ punarnava  
sárvāṅga sárvaṃ te cákṣuḥ  
sárvam ā́yuś ca te 'vidam  

## 162
### 001
bráhmaṇāgníḥ saṃvidānó  
rakṣohā́ bādhatām itáḥ  
ámīvā yás te gárbhaṃ  
durṇā́mā yónim āśáye  

### 002
yás te gárbham ámīvā  
durṇā́mā yónim āśáye  
agníṣ ṭám bráhmaṇā sahá  
níṣ kravyā́dam anīnaśat  

### 003
yás te hánti patáyantaṃ  
niṣatsnúṃ yáḥ sarīsr̥pám  
jātáṃ yás te jíghāṃsati  
tám itó nāśayāmasi  

### 004
yás ta ūrū́ vihárati  
antarā́ dámpatī śáye  
yóniṃ yó antár āréḷhi  
tám itó nāśayāmasi  

### 005
yás tvā bhrā́tā pátir bhūtvā́  
jāró bhūtvā́ nipádyate  
prajā́ṃ yás te jíghāṃsati  
tám itó nāśayāmasi  

### 006
yás tvā svápnena támasā  
mohayitvā́ nipádyate  
prajā́ṃ yás te jíghāṃsati  
tám itó nāśayāmasi  

## 163
### 001
akṣī́bhyāṃ te nā́sikābhyāṃ  
kárṇābhyāṃ chúbukād ádhi  
yákṣmaṃ śīrṣaṇyàm mastíṣkāj  
jihvā́yā ví vr̥hāmi te  

### 002
grīvā́bhyas ta uṣṇíhābhyaḥ  
kī́kasābhyo anūkíyāt  
yákṣmaṃ doṣaṇyàm áṃsābhyām  
bāhúbhyāṃ ví vr̥hāmi te  

### 003
āntrébhyas te gúdābhiyo  
vaniṣṭhór hŕ̥dayād ádhi  
yákṣmam mátasnābhyāṃ yaknáḥ  
plāśíbhyo ví vr̥hāmi te  

### 004
ūrúbhyāṃ te aṣṭhīvádbhyām  
pā́rṣṇibhyām prápadābhiyām  
yákṣmaṃ śróṇibhyām bhā́sadād  
bháṃsaso ví vr̥hāmi te  

### 005
méhanād vanaṃkáraṇāl  
lómabhyas te nakhébhiyaḥ  
yákṣmaṃ sárvasmād ātmánas  
tám idáṃ ví vr̥hāmi te  

### 006
áṅgād-aṅgāl lómno-lomno  
jātám párvaṇi-parvaṇi  
yákṣmaṃ sárvasmād ātmánas  
tám idáṃ ví vr̥hāmi te  

## 164
### 001
ápehi manasas pate  
ápa krāma paráś cara  
paró nírr̥tyā ā́ cakṣva  
bahudhā́ jī́vato mánaḥ  

### 002
bhadráṃ vaí váraṃ vr̥ṇate  
bhadráṃ yuñjanti dákṣiṇam  
bhadráṃ vaivasvaté cákṣur  
bahutrā́ jī́vato mánaḥ  

### 003
yád āśásā niḥśásā abhiśásā  
upārimá jā́grato yát svapántaḥ  
agnír víśvāni ápa duṣkr̥tā́ni  
ájuṣṭāni āré asmád dadhātu  

### 004
yád indra brahmaṇas pate  
abhidroháṃ cárāmasi  
prácetā na āṅgirasó  
dviṣatā́m pātu áṃhasaḥ  

### 005
ájaiṣmādyā́sanāma ca  
ábhūmā́nāgaso vayám  
jāgratsvapnáḥ saṃkalpáḥ pāpó  
yáṃ dviṣmás táṃ sá r̥chatu  
yó no dvéṣṭi tám r̥chatu  

## 165
### 001
dévāḥ kapóta iṣitó yád ichán  
dūtó nírr̥tyā idám ājagā́ma  
tásmā arcāma kr̥ṇávāma níṣkr̥tiṃ  
śáṃ no astu dvipáde śáṃ cátuṣpade  

### 002
śiváḥ kapóta iṣitó no astu  
anāgā́ devāḥ śakunó gr̥héṣu  
agnír hí vípro juṣátāṃ havír naḥ  
pári hetíḥ pakṣíṇī no vr̥ṇaktu  

### 003
hetíḥ pakṣíṇī ná dabhāti asmā́n  
āṣṭryā́m padáṃ kr̥ṇute agnidhā́ne  
śáṃ no góbhyaś ca púruṣebhyaś cāstu  
mā́ no hiṃsīd ihá devāḥ kapótaḥ  

### 004
yád úlūko vádati moghám etád  
yát kapótaḥ padám agnaú kr̥ṇóti  
yásya dūtáḥ práhita eṣá etát  
tásmai yamā́ya námo astu mr̥tyáve  

### 005
r̥cā́ kapótaṃ nudata praṇódam  
íṣam mádantaḥ pári gā́ṃ nayadhvam  
saṃyopáyanto duritā́ni víśvā  
hitvā́ na ū́rjam prá patāt pátiṣṭhaḥ  

## 166
### 001
r̥ṣabhám mā samānā́nāṃ  
sapátnānāṃ viṣāsahím  
hantā́raṃ śátrūṇāṃ kr̥dhi  
virā́jaṃ gópatiṃ gávām  

### 002
ahám asmi sapatnahā́  
índra 'vā́riṣṭo° ákṣataḥ  
adháḥ sapátnā me padór  
imé sárve abhíṣṭhitāḥ  

### 003
átraivá vó 'pi nahyāmi  
ubhé ā́rtnī iva jyáyā  
vā́cas pate ní ṣedhemā́n  
yáthā mád ádharaṃ vádān  

### 004
abhibhū́r ahám ā́gamaṃ  
viśvákarmeṇa dhā́manā  
ā́ vaś cittám ā́ vo vratám  
ā́ vo 'háṃ sámitiṃ dade  

### 005
yogakṣemáṃ va ādā́ya  
ahám bhūyāsam uttamá  
ā́ vo mūrdhā́nam akramīm  
adhaspadā́n ma úd vadata  
maṇḍū́kā iva udakā́n  
maṇḍū́kā udakā́d iva  

## 167
### 001
túbhyedám indra pári ṣicyate mádhu  
tuváṃ sutásya kaláśasya rājasi  
tuváṃ rayím puruvī́rām u nas kr̥dhi  
tuváṃ tápaḥ paritápyājayaḥ súvaḥ  

### 002
suarjítam máhi mandānám ándhaso  
hávāmahe pári śakráṃ sutā́m̐ úpa  
imáṃ no yajñám ihá bodhi ā́ gahi  
spŕ̥dho jáyantam maghávānam īmahe  

### 003
sómasya rā́jño váruṇasya dhármaṇi  
bŕ̥haspáter ánumatyā u śármaṇi  
távāhám adyá maghavann úpastutau  
dhā́tar vídhātaḥ kaláśām̐ abhakṣayam  

### 004
prásūto bhakṣám akaraṃ carā́v ápi  
stómaṃ cemám prathamáḥ sūrír ún mr̥je  
suté sāténa yádi ā́gamaṃ vãm  
práti viśvāmitrajamadagnī dáme  

## 168
### 001
vā́tasya nú mahimā́naṃ ráthasya  
rujánn eti stanáyann asya ghóṣaḥ  
divispŕ̥g yāti aruṇā́ni kr̥ṇvánn  
utó eti pr̥thivyā́ reṇúm ásyan  

### 002
sám prérate ánu vā́tasya viṣṭhā́  
aínaṃ gachanti sámanaṃ ná yóṣāḥ  
tā́bhiḥ sayúk saráthaṃ devá īyate  
asyá víśvasya bhúvanasya rā́jā  

### 003
antárikṣe pathíbhir ī́yamāno  
ná ní viśate katamác canā́haḥ  
apā́ṃ sákhā prathamajā́ r̥tā́vā  
kúva svij jātáḥ kúta ā́ babhūva  

### 004
ātmā́ devā́nām bhúvanasya gárbho  
yathāvaśáṃ carati devá eṣáḥ  
ghóṣā íd asya śr̥ṇvire ná rūpáṃ  
tásmai vā́tāya havíṣā vidhema  

## 169
### 001
mayobhū́r vā́to abhí vātu usrā́  
ū́rjasvatīr óṣadhīr ā́ riśantām  
pī́vasvatīr jīvádhanyāḥ pibantu  
avasā́ya padváte rudra mr̥̄ḷa+  

### 002
yā́ḥ sárūpā vírūpā ékarūpā  
yā́sām agnír íṣṭyā nā́māni véda  
yā́ áṅgirasas tápasehá cakrús  
tā́bhyaḥ parjanya máhi śárma yacha  

### 003
yā́ devéṣu tanúvam aírayanta  
yā́sāṃ sómo víśvā rūpā́ṇi véda  
tā́ asmábhyam páyasā pínvamānāḥ  
prajā́vatīr indra goṣṭhé rirīhi  

### 004
prajā́patir máhyam etā́ rárāṇo  
víśvair devaíḥ pitŕ̥bhiḥ saṃvidānáḥ  
śivā́ḥ satī́r úpa no goṣṭhám ā́kas  
tā́sāṃ vayám prajáyā sáṃ sadema  

## 170
### 001
vibhrā́ḍ br̥hát pibatu somiyám mádhu  
ā́yur dádhad yajñápatāv ávihrutam  
vā́tajūto yó abhirákṣati tmánā  
prajā́ḥ pupoṣa purudhā́ ví rājati  

### 002
vibhrā́ḍ br̥hát súbhr̥taṃ vājasā́tamaṃ  
dhárman divó dharúṇe satyám árpitam  
amitrahā́ vr̥trahā́ dasyuhántamaṃ  
jyótir jajñe asurahā́ sapatnahā́  

### 003
idáṃ śréṣṭhaṃ jyótiṣāṃ jyótir uttamáṃ  
viśvajíd · dhanajíd ucyate br̥hát  
viśvabhrā́ḍ bhrājó máhi sū́riyo dr̥śá  
urú paprathe sáha ójo ácyutam  

### 004
vibhrā́jañ jyótiṣā súvar  
ágacho rocanáṃ diváḥ  
yénemā́ víśvā bhúvanāni ā́bhr̥tā  
viśvákarmaṇā viśvádeviyāvatā  

## 171
### 001
tuváṃ tyám iṭáto rátham  
índra prā́vaḥ sutā́vataḥ  
áśr̥ṇoḥ somíno hávam  

### 002
tuvám makhásya dódhataḥ  
śíro áva tvacó bharaḥ  
ágachaḥ somíno gr̥hám  

### 003
tuváṃ tyám indra mártiyam  
āstrabudhnā́ya veniyám  
múhuḥ śrathnā manasyáve  

### 004
tuváṃ tyám indra sū́riyam  
paścā́ sántam purás kr̥dhi  
devā́nāṃ cit tiró váśam  

## 172
### 001
ā́ yāhi vánasā sahá  
gā́vaḥ sacanta vartaníṃ yád ū́dhabhiḥ  

### 002
ā́ yāhi vásviyā dhiyā́  
máṃhiṣṭho jārayánmakhaḥ sudā́nubhiḥ  

### 003
pitubhŕ̥to ná tántum ít  
sudā́navaḥ práti dadhmo yájāmasi  

### 004
uṣā́ ápa svásus támaḥ  
sáṃ vartayati vartaníṃ sujātátā  

## 173
### 001
ā́ tvāhārṣam antár edhi  
dhruvás tiṣṭhā́vicācaliḥ  
víśas tvā sárvā vāñchantu  
mā́ tvád rāṣṭrám ádhi bhraśat  

### 002
ihaívaídhi mā́pa cyoṣṭhāḥ  
párvata 'vā́vicācaliḥ°  
índra 'vehá° dhruvás tiṣṭha  
ihá rāṣṭrám u dhāraya  

### 003
imám índro adīdharad  
dhruváṃ dhruvéṇa havíṣā  
tásmai sómo ádhi bravat  
tásmā u bráhmaṇas pátiḥ  

### 004
dhruvā́ dyaúr dhruvā́ pr̥thivī́  
dhruvā́saḥ párvatā imé  
dhruváṃ víśvam idáṃ jágad  
dhruvó rā́jā viśā́m ayám  

### 005
dhruváṃ te rā́jā váruṇo  
dhruváṃ devó bŕ̥haspátiḥ  
dhruváṃ ta índraś cāgníś ca  
rāṣṭráṃ dhārayatāṃ dhruvám  

### 006
dhruváṃ dhruvéṇa havíṣā  
abhí sómam mr̥śāmasi  
átho ta índraḥ kévalīr  
víśo balihŕ̥tas karat  

## 174
### 001
abhīvarténa havíṣā  
yénéndro abhivāvr̥té  
ténāsmā́n brahmaṇas pate  
abhí rāṣṭrā́ya vartaya  

### 002
abhivŕ̥tya sapátnān  
abhí yā́ no árātayaḥ  
abhí pr̥tanyántaṃ tiṣṭha  
abhí yó na irasyáti  

### 003
abhí tvā deváḥ savitā́  
abhí sómo avīvr̥tat  
abhí tvā víśvā bhūtā́ni  
abhīvartó yáthā́sasi  

### 004
yénéndro havíṣā kr̥tvī́  
ábhavad dyumnī́ uttamáḥ  
idáṃ tád akri devā  
asapatnáḥ kílābhuvam  

### 005
asapatnáḥ sapatnahā́  
abhírāṣṭro viṣāsahíḥ  
yáthāhám eṣām bhūtā́nāṃ  
virā́jāni jánasya ca  

## 175
### 001
prá vo grāvāṇaḥ savitā́  
deváḥ suvatu dhármaṇā  
dhūrṣú yujyadhvaṃ sunutá  

### 002
grā́vāṇo ápa duchúnām  
ápa sedhata durmatím  
usrā́ḥ kartana bheṣajám  

### 003
grā́vāṇa úpareṣu ā́  
mahīyánte sajóṣasaḥ  
vŕ̥ṣṇe dádhato vŕ̥ṣṇiyam  

### 004
grā́vāṇaḥ savitā́ nú vo  
deváḥ suvatu dhármaṇā  
yájamānāya sunvaté  

## 176
### 001
prá sūnáva r̥bhūṇã́m  
br̥hán navanta vr̥jánā  
kṣā́mā yé viśvádhāyaso  
áśnan dhenúṃ ná mātáram  

### 002
prá deváṃ deviyā́ dhiyā́  
bháratā jātávedasam  
havyā́ no vakṣad ānuṣák  

### 003
ayám u ṣyá prá devayúr  
hótā yajñā́ya nīyate  
rátho ná yór abhī́vr̥to  
ghŕ̥ṇīvāñ cetati tmánā  

### 004
ayám agnír uruṣyati  
amŕ̥tād iva jánmanaḥ  
sáhasaś cid sáhīyān  
devó jīvā́tave kr̥táḥ  

## 177
### 001
pataṃgám aktám ásurasya māyáyā  
hr̥dā́ paśyanti mánasā vipaścítaḥ  
samudré antáḥ kaváyo ví cakṣate  
márīcīnām padám ichanti vedhásaḥ  

### 002
pataṃgó vā́cam mánasā bibharti  
tā́ṃ gandharvó avadad gárbhe antáḥ  
tā́ṃ dyótamānāṃ svaríyam manīṣā́m  
r̥tásya padé kaváyo ní pānti  

### 003
ápaśyaṃ gopā́m ánipadyamānam  
ā́ ca párā ca pathíbhiś cárantam  
sá sadhrī́cīḥ sá víṣūcīr vásāna  
ā́ varīvarti bhúvaneṣu antáḥ  

## 178
### 001
tiyám ū ṣú vājínaṃ devájūtaṃ  
sahā́vānaṃ tarutā́raṃ ráthānām  
áriṣṭanemim pr̥tanā́jam āśúṃ  
suastáye tā́rkṣyam ihā́ huvema  

### 002
índrasyeva rātím ājóhuvānāḥ  
suastáye nā́vam ivā́ ruhema  
úrvī ná pŕ̥thvī báhule gábhīre  
mā́ vām étau mā́ páretau riṣāma  

### 003
sadyáś cid yáḥ śávasā páñca kr̥ṣṭī́ḥ  
sū́rya iva jyótiṣāpás tatā́na  
sahasrasā́ḥ śatasā́ asya ráṃhir  
ná smā varante yuvatíṃ ná śáryām  

## 179
### 001
út tiṣṭhatā́va paśyata  
índrasya bhāgám r̥tvíyam  
yádi śrātó juhótana  
yády áśrāto mamattána  

### 002
śrātáṃ havír ó ṣú indra prá yāhi  
jagā́ma sū́ro ádhvano vímadhyam  
pári tvāsate nidhíbhiḥ sákhāyaḥ  
kulapā́ ná vrājápatiṃ cárantam  

### 003
śrātám manya ū́dhani śrātám agnaú  
súśrātam manye tád r̥táṃ návīyaḥ  
mā́dhyaṃdinasya sávanasya dadhnáḥ  
píbendra vajrin purukr̥j juṣāṇáḥ  

## 180
### 001
prá sasāhiṣe puruhūta śátrūñ  
jyéṣṭhas te śúṣma ihá rātír astu  
índrā́ bhara dákṣiṇenā vásūni  
pátiḥ síndhūnām asi revátīnām  

### 002
mr̥gó ná bhīmáḥ kucaró giriṣṭhā́ḥ  
parāváta ā́ jaganthā párasyāḥ  
sr̥káṃ saṃśā́ya pavím indra tigmáṃ  
ví śátrūn tāḷhi ví mŕ̥dho nudasva  

### 003
índra kṣatrám · abhí vāmám ójo  
ájāyathā vr̥ṣabha carṣaṇīnā́m  
ápānudo jánam amitrayántam  
urúṃ devébhyo akr̥ṇor ulokám†  

## 181
### 001
práthaś ca yásya sapráthaś ca nā́ma  
ā́nuṣṭubhasya havíṣo havír yát  
dhātúr dyútānāt savitúś ca víṣṇo  
rathaṃtarám ā́ jabhārā vásiṣṭhaḥ  

### 002
ávindan té átihitaṃ yád ā́sīd  
yajñásya dhā́ma paramáṃ gúhā yát  
dhātúr dyútānāt savitúś ca víṣṇor  
bharádvājo br̥hád ā́ cakre agnéḥ  

### 003
té avindan mánasā dī́dhiyānā  
yáju ṣkannám prathamáṃ devayā́nam  
dhātúr dyútānāt savitúś ca víṣṇor  
ā́ sū́riyād abharan gharmám eté  

## 182
### 001
bŕ̥haspátir nayatu durgáhā tiráḥ  
púnar neṣad agháśaṃsāya mánma  
kṣipád áśastim ápa durmatíṃ hann  
áthā karad yájamānāya śáṃ yóḥ  

### 002
nárāśáṃso no avatu prayājé  
śáṃ no astu anuyājó háveṣu  
kṣipád áśastim ápa durmatíṃ hann  
áthā karad yájamānāya śáṃ yóḥ  

### 003
tápurmūrdhā tapatu rakṣáso yé  
brahmadvíṣaḥ śárave hántavā́ u  
kṣipád áśastim ápa durmatíṃ hann  
áthā karad yájamānāya śáṃ yóḥ  

## 183
### 001
ápaśyaṃ tvā mánasā cékitānaṃ  
tápaso jātáṃ tápaso víbhūtam  
ihá prajā́m ihá rayíṃ rárāṇaḥ  
prá jāyasva prajáyā putrakāma  

### 002
ápaśyaṃ tvā mánasā dī́dhiyānāṃ  
svā́yāṃ tanū́ ŕ̥tviye nā́dhamānām  
úpa mā́m uccā́ yuvatír babhūyāḥ  
prá jāyasva prajáyā putrakāme  

### 003
aháṃ gárbham adadhām óṣadhīṣu  
aháṃ víśveṣu bhúvaneṣu antáḥ  
ahám prajā́ ajanayam pr̥thivyā́m  
aháṃ jánibhyo aparī́ṣu putrā́n  

## 184
### 001
víṣṇur yóniṃ kalpayatu  
tváṣṭā rūpā́ṇi piṃśatu  
ā́ siñcatu prajā́patir  
dhātā́ gárbhaṃ dadhātu te  

### 002
gárbhaṃ dhehi sinīvāli  
gárbhaṃ dhehi sarasvati  
gárbhaṃ te aśvínau devā́v  
ā́ dhattām púṣkarasrajā  

### 003
hiraṇyáyī aráṇī  
yáṃ nirmánthato aśvínā  
táṃ te gárbhaṃ havāmahe  
daśamé māsí sū́tave  

## 185
### 001
máhi trīṇā́m ávo astu  
dyukṣám mitrásya aryamṇáḥ  
durādhárṣaṃ váruṇasya  

### 002
nahí téṣām amā́ caná  
ná ádhvasu vāraṇéṣu  
ī́śe ripúr agháśaṃsaḥ  

### 003
yásmai putrā́so áditeḥ  
prá jīváse mártiyāya  
jyótir yáchanti ájasram  

## 186
### 001
vā́ta ā́ vātu bheṣajáṃ  
śambhú mayobhú no hr̥dé  
prá ṇa ā́yūṃṣi tāriṣat  

### 002
utá vāta pitā́si na  
utá bhrā́totá naḥ sákhā  
sá no jīvā́tave kr̥dhi  

### 003
yád adó vāta te gr̥hé  
amŕ̥tasya nidhír hitáḥ  
táto no dehi jīváse  

## 187
### 001
prā́gnáye vā́cam īraya  
vr̥ṣabhā́ya kṣitīnã́m  
sá naḥ parṣad áti dvíṣaḥ  

### 002
yáḥ párasyāḥ parāvátas  
tiró dhánvātirócate  
sá naḥ parṣad áti dvíṣaḥ  

### 003
yó rákṣāṃsi nijū́rvati  
vŕ̥ṣā śukréṇa śocíṣā  
sá naḥ parṣad áti dvíṣaḥ  

### 004
yó víśvābhí vipáśyati  
bhúvanā sáṃ ca páśyati  
sá naḥ parṣad áti dvíṣaḥ  

### 005
yó asyá pāré rájasaḥ  
śukró agnír ájāyata  
sá naḥ parṣad áti dvíṣaḥ  

## 188
### 001
prá nūnáṃ jātávedasam  
áśvaṃ hinota vājínam  
idáṃ no barhír āsáde  

### 002
asyá prá jātávedaso  
vípravīrasya mīḷhúṣaḥ  
mahī́m iyarmi suṣṭutím  

### 003
yā́ rúco jātávedaso  
devatrā́ havyavā́hanīḥ  
tā́bhir no yajñám invatu  

## 189
### 001
ā́yáṃ gaúḥ pŕ̥śnir akramīd  
ásadan mātáram puráḥ  
pitáraṃ ca prayán súvaḥ  

### 002
antáś carati rocanā́  
asyá prāṇā́d apānatī́  
ví akhyan mahiṣó dívam  

### 003
triṃśád dhā́ma ví rājati  
vā́k pataṃgā́ya dhīyate  
práti vástor áha dyúbhiḥ  

## 190
### 001
r̥táṃ ca satyáṃ cābhī́ddhāt  
tápasó 'dhi ajāyata  
táto rā́trī ajāyata  
tátaḥ samudró arṇaváḥ  

### 002
samudrā́d arṇavā́d ádhi  
saṃvatsaró ajāyata  
ahorātrā́ṇi vidádhad  
víśvasya miṣató vaśī́  

### 003
sūryācandramásau dhātā́  
yathāpūrvám akalpayat  
dívaṃ ca pr̥thivī́ṃ ca  
antárikṣam átho súvaḥ  

## 191
### 001
sáṃ-sam íd yuvase vr̥ṣann  
ágne víśvāni aryá ā́  
iḷás padé sám idhyase  
sá no vásūni ā́ bhara  

### 002
sáṃ gachadhvaṃ sáṃ vadadhvaṃ  
sáṃ vo mánāṃsi jānatām  
devā́ bhāgáṃ yáthā pū́rve  
saṃjānānā́ upā́sate  

### 003
samānó mántraḥ sámitiḥ samānī́  
samānám mánaḥ sahá cittám eṣām  
samānám mántram abhí mantraye vaḥ  
samānéna vo havíṣā juhomi  

### 004
samānī́ va ā́kūtiḥ  
samānā́ hŕ̥dayāni vaḥ  
samānám astu vo máno  
yáthā vaḥ súsahā́sati  
