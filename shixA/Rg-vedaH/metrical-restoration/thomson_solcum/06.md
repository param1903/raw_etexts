## 001
### 001
tuváṃ hí agne prathamó manóta  
asyā́ dhiyó ábhavo dasma hótā  
tváṃ sīṃ vr̥ṣann akr̥ṇor duṣṭárītu  
sáho víśvasmai sáhase sáhadhyai  

### 002
ádhā hótā ní asīdo yájīyān  
iḷás padá iṣáyann ī́ḍiyaḥ sán  
táṃ tvā náraḥ prathamáṃ devayánto  
mahó rāyé citáyanto ánu gman  

### 003
vr̥téva yántam bahúbhir vasavyaìs  
tuvé rayíṃ jāgr̥vā́ṃso ánu gman  
rúśantam agníṃ darśatám br̥hántaṃ  
vapā́vantaṃ viśváhā dīdivā́ṃsam  

### 004
padáṃ devásya námasā viántaḥ  
śravasyávaḥ śráva āpann ámr̥ktam  
nā́māni cid dadhire yajñíyāni  
bhadrā́yāṃ te raṇayanta sáṃdr̥ṣṭau  

### 005
tuvā́ṃ vardhanti kṣitáyaḥ pr̥thivyā́ṃ  
tuvā́ṃ rā́ya ubháyāso jánānām  
tuváṃ trātā́ taraṇe cétiyo bhūḥ  
pitā́ mātā́ sádam ín mā́nuṣāṇām  

### 006
saparyéṇyaḥ sá priyó vikṣú agnír  
hótā mandró ní ṣasādā yájīyān  
táṃ tvā vayáṃ dáma ā́ dīdivā́ṃsam  
úpa jñubā́dho námasā sadema  

### 007
táṃ tvā vayáṃ sudhíyo návyam agne  
sumnāyáva īmahe devayántaḥ  
tuváṃ víśo anayo dī́diyāno  
divó agne br̥hatā́ rocanéna  

### 008
viśā́ṃ kavíṃ viśpátiṃ śáśvatīnāṃ  
nitóśanaṃ vr̥ṣabháṃ carṣaṇīnā́m  
prétīṣaṇim iṣáyantam pavākáṃ+  
rā́jantam agníṃ yajatáṃ rayīṇā́m  

### 009
só agna īje śaśamé ca márto  
yás ta ā́naṭ samídhā havyádātim  
yá ā́hutim pári védā námobhir  
víśvét sá vāmā́ dadhate tuvótaḥ  

### 010
asmā́ u te máhi mahé vidhema  
námobhir agne samídhotá havyaíḥ  
védī sūno sahaso gīrbhír ukthaír  
ā́ te bhadrā́yāṃ sumataú yatema  

### 011
ā́ yás tatántha ródasī ví bhāsā́  
śrávobhiś ca śravasíyas tárutraḥ  
br̥hádbhir vā́jai sthávirebhir asmé  
revádbhir agne vitaráṃ ví bhāhi  

### 012
nr̥vád vaso sádam íd dhehi asmé  
bhū́ri tokā́ya tánayāya paśváḥ  
pūrvī́r íṣo br̥hatī́r āréaghā  
asmé bhadrā́ sauśravasā́ni santu  

### 013
purū́ṇi agne purudhā́ tuvāyā́  
vásūni rājan vasútā te aśyām  
purū́ṇi hí tvé puruvāra sánti  
ágne vásu vidhaté rā́jani tvé  

## 002
### 001
tuváṃ hí kṣaítavad yáśo  
ágne mitró ná pátyase  
tuváṃ vicarṣaṇe śrávo  
váso puṣṭíṃ ná puṣyasi  

### 002
tuvā́ṃ hí ṣmā carṣaṇáyo  
yajñébhir gīrbhír ī́ḷate  
tvā́ṃ vājī́ yāti avr̥kó  
rajastū́r viśvácarṣaṇiḥ  

### 003
sajóṣas tvā divó náro  
yajñásya ketúm indhate  
yád dha syá mā́nuṣo jánaḥ  
sumnāyúr juhvé adhvaré  

### 004
ŕ̥dhad yás te sudā́nave  
dhiyā́ mártaḥ śaśámate  
ūtī́ ṣá br̥ható divó  
dviṣó áṃho ná tarati  

### 005
samídhā yás ta ā́hutiṃ  
níśitim mártiyo náśat  
vayā́vantaṃ sá puṣyati  
kṣáyam agne śatā́yuṣam  

### 006
tveṣás te dhūmá r̥ṇvati  
diví ṣáñ chukrá ā́tataḥ  
sū́ro ná hí dyutā́ tuváṃ  
kr̥pā́ pavāka+ rócase  

### 007
ádhā hí vikṣú ī́ḍiyo  
ási priyó no átithiḥ  
raṇváḥ purī́va jū́riyaḥ  
sūnúr ná trayayā́yiyaḥ  

### 008
krátvā hí dróṇe ajyáse  
ágne vājī́ ná kŕ̥tviyaḥ  
párijmeva svadhā́ gáyo  
átyo ná hvāriyáḥ śíśuḥ  

### 009
tuváṃ tiyā́ cid ácyutā  
ágne paśúr ná yávase  
dhā́mā ha yát te ajara  
vánā vr̥ścánti śíkvasaḥ  

### 010
véṣi hí adhvarīyatā́m  
ágne hótā dáme viśā́m  
samŕ̥dho viśpate kr̥ṇu  
juṣásva havyám aṅgiraḥ  

### 011
áchā no mitramaho deva devā́n  
ágne vócaḥ sumatíṃ ródasīyoḥ  
vīhí suastíṃ sukṣitíṃ divó nr̥̄́n  
dviṣó áṃhāṃsi duritā́ tarema  
tā́ tarema távā́vasā tarema  

## 003
### 001
ágne sá kṣeṣad r̥tapā́ r̥tejā́  
urú jyótir naśate devayúṣ ṭe  
yáṃ tvám mitréṇa váruṇaḥ sajóṣā  
déva pā́si tyájasā mártam áṃhaḥ  

### 002
ījé yajñébhiḥ śaśamé śámībhir  
r̥dhádvārāya agnáye dadāśa  
evā́ caná táṃ yaśásām ájuṣṭir  
nā́ṃho mártaṃ naśate ná prádr̥ptiḥ  

### 003
sū́ro ná yásya dr̥śatír arepā́  
bhīmā́ yád éti śucatás ta ā́ dhī́ḥ  
héṣasvataḥ śurúdho nā́yám aktóḥ  
kútrā cid raṇvó vasatír vanejā́ḥ  

### 004
tigmáṃ cid éma máhi várpo asya  
bhásad áśvo ná yamasāná āsā́  
vijéhamānaḥ paraśúr ná jihvā́ṃ  
dravír ná drāvayati dā́ru dhákṣat  

### 005
sá íd ásteva práti dhād asiṣyáñ  
chíśīta téjo áyaso ná dhā́rām  
citrádhrajatir aratír yó aktór  
vér ná druṣádvā raghupátmajaṃhāḥ  

### 006
sá īṃ rebhó ná práti vasta usrā́ḥ  
śocíṣā rārapīti mitrámahāḥ  
náktaṃ yá īm aruṣó yó dívā nr̥̄́n  
ámartiyo aruṣó yó dívā nr̥̄́n  

### 007
divó ná yásya vidható návīnod  
vŕ̥ṣā rukṣá · óṣadhīṣu nūnot  
ghŕ̥ṇā ná yó dhrájasā pátmanā yánn  
ā́ ródasī vásunādáṃ supátnī  

### 008
dhā́yobhir vā yó yújiyebhir arkaír  
vidyún ná davidyot suvébhiḥ śúṣmaiḥ  
śárdho vā yó marútãṃ tatákṣa  
r̥bhúr ná tveṣó rabhasānó adyaut  

## 004
### 001
yáthā hotar mánuṣo devátātā  
yajñébhiḥ sūno sahaso yájāsi  
evā́ no adyá samanā́ samānā́n  
uśánn agna uśató yakṣi devā́n  

### 002
sá no vibhā́vā cakṣáṇir ná vástor  
agnír vandā́ru védiyaś cáno dhāt  
viśvā́yur yó amŕ̥to mártiyeṣu  
uṣarbhúd bhū́d átithir jātávedāḥ  

### 003
dyā́vo ná yásya panáyanti ábhvam  
bhā́sāṃsi vaste sū́riyo ná śukráḥ  
ví yá inóti ajáraḥ pavākó+  
áśnasya cic chiśnathat pūrviyā́ṇi  

### 004
vadmā́ hí sūno ási admasádvā  
cakré agnír janúṣā ájma ánnam  
sá tuváṃ na ūrjasana ū́rjaṃ dhā  
rā́jeva jer avr̥ké kṣeṣi antáḥ  

### 005
nítikti yó vāraṇám ánnam átti  
vāyúr ná rā́ṣṭrī áti eti aktū́n  
turyā́ma yás ta ādíśām árātīr  
átyo ná hrútaḥ pátataḥ parihrút  

### 006
ā́ sū́riyo ná bhānumádbhir arkaír  
ágne tatántha ródasī ví bhāsā́  
citró nayat pári támāṃsi aktáḥ  
śocíṣā pátmann auśijó ná dī́yan  

### 007
tuvā́ṃ hí mandrátamam arkaśokaír  
vavr̥máhe máhi naḥ śróṣi agne  
índraṃ ná tvā · śávasā devátā  
vāyúm pr̥ṇanti rā́dhasā nŕ̥tamāḥ  

### 008
nū́ no agne avr̥kébhiḥ suastí  
véṣi rāyáḥ pathíbhiḥ párṣi áṃhaḥ  
tā́ sūríbhyo gr̥ṇaté rāsi sumnám  
mádema · śatáhimāḥ suvī́rāḥ  

## 005
### 001
huvé vaḥ sūnúṃ sáhaso yúvānam  
ádroghavācam matíbhir yáviṣṭham  
yá ínvati dráviṇāni prácetā  
viśvávārāṇi puruvā́ro adhrúk  

### 002
tuvé vásūni purvaṇīka hotar  
doṣā́ vástor érire yajñíyāsaḥ  
kṣā́meva víśvā bhúvanāni yásmin  
sáṃ saúbhagāni dadhiré pavāké+  

### 003
tuváṃ vikṣú pradívaḥ sīda āsú  
krátvā rathī́r abhavo vā́riyāṇām  
áta inoṣi vidhaté cikitvo  
ví ānuṣág jātavedo vásūni  

### 004
yó naḥ sánutyo abhidā́sad agne  
yó ántaro mitramaho vanuṣyā́t  
tám ajárebhir vŕ̥ṣabhis táva svaís  
tápā tapiṣṭha tápasā tápasvān  

### 005
yás te yajñéna samídhā yá ukthaír  
arkébhiḥ sūno sahaso dádāśat  
sá mártiyeṣu amr̥ta prácetā  
rāyā́ dyumnéna śrávasā ví bhāti  

### 006
sá tát kr̥dhi iṣitás tū́yam agne  
spŕ̥dho bādhasva sáhasā sáhasvān  
yác chasyáse dyúbhir aktó vácobhis  
táj juṣasva jaritúr ghóṣi mánma  

### 007
aśyā́ma táṃ kā́mam agne távotī́  
aśyā́ma rayíṃ rayivaḥ suvī́ram  
aśyā́ma vā́jam abhí vājáyanto  
aśyā́ma dyumnám ajarājáraṃ te  

## 006
### 001
prá návyasā sáhasaḥ sūnúm áchā  
yajñéna gātúm áva ichámānaḥ  
vr̥ścádvanaṃ kr̥ṣṇáyāmaṃ rúśantaṃ  
vītī́ hótāraṃ diviyáṃ jigāti  

### 002
sá śvitānás tanyatū́ rocanasthā́  
ajárebhir nā́nadadbhir yáviṣṭhaḥ  
yáḥ pavākáḥ+ purutámaḥ purū́ṇi  
pr̥thū́ni agnír anuyā́ti bhárvan  

### 003
ví te víṣvag vā́tajūtāso agne  
bhā́māsaḥ śuce śúcayaś caranti  
tuvimrakṣā́so diviyā́ návagvā  
vánā vananti dhr̥ṣatā́ rujántaḥ  

### 004
yé te śukrā́saḥ śúcayaḥ śuciṣmaḥ  
kṣã́ṃ vápanti víṣitāso áśvāḥ  
ádha bhramás ta urviyā́ ví bhāti  
yātáyamāno ádhi sā́nu pŕ̥śneḥ  

### 005
ádha jihvā́ pāpatīti prá vŕ̥ṣṇo  
goṣuyúdho ná aśániḥ sr̥jānā́  
śū́rasyeva prásitiḥ kṣātír agnér  
durvártur bhīmó dayate vánāni  

### 006
ā́ bhānúnā pā́rthivāni jráyāṃsi  
mahás todásya dhr̥ṣatā́ tatantha  
sá bādhasva ápa bhayā́ sáhobhi  
spŕ̥dho vanuṣyán vanúṣo ní jūrva  

### 007
sá citra citráṃ citáyantam asmé  
cítrakṣatra citrátamaṃ vayodhā́m  
candráṃ rayím puruvī́ram br̥hántaṃ  
cándra candrā́bhir gr̥ṇaté yuvasva  

## 007
### 001
mūrdhā́naṃ divó aratím pr̥thivyā́  
vaiśvānarám r̥tá ā́ jātám agním  
kavíṃ samrā́jam átithiṃ jánānām  
āsánn ā́ pā́traṃ janayanta devā́ḥ  

### 002
nā́bhiṃ yajñā́nāṃ sádanaṃ rayīṇā́m  
mahā́m āhāvám abhí sáṃ navanta  
vaiśvānaráṃ rathíyam adhvarā́ṇāṃ  
yajñásya ketúṃ janayanta devā́ḥ  

### 003
tuvád vípro jāyate vājī́ agne  
tuvád vīrā́so abhimātiṣā́haḥ  
vaíśvānara tuvám asmā́su dhehi  
vásūni rājan spr̥hayā́yiyāṇi  

### 004
tuvā́ṃ víśve amr̥ta jā́yamānaṃ  
śíśuṃ ná devā́ abhí sáṃ navante  
táva krátubhir amr̥tatvám āyan  
vaíśvānara yát pitarór+ ádīdeḥ  

### 005
vaíśvānara táva tā́ni vratā́ni  
mahā́ni agne nákir ā́ dadharṣa  
yáj jā́yamānaḥ pitarór+ upásthe  
ávindaḥ ketúṃ vayúneṣu áhnām  

### 006
vaiśvānarásya vímitāni cákṣasā  
sā́nūni divó amŕ̥tasya ketúnā  
tásyéd u víśvā bhúvanā́dhi mūrdháni  
vayā́ iva ruruhuḥ saptá visrúhaḥ  

### 007
ví yó rájāṃsi ámimīta sukrátur  
vaiśvānaró ví divó rocanā́ kavíḥ  
pári yó víśvā bhúvanāni paprathé  
ádabdho gopā́ amŕ̥tasya rakṣitā́  

## 008
### 001
pr̥kṣásya vŕ̥ṣṇo aruṣásya nū́ sáhaḥ  
prá nú vocaṃ vidáthā jātávedasaḥ  
vaiśvānarā́ya matír návyasī śúciḥ  
sóma iva pavate cā́rur agnáye  

### 002
sá jā́yamānaḥ paramé víomani  
vratā́ni agnír vratapā́ arakṣata  
ví antárikṣam amimīta sukrátur  
vaiśvānaró mahinā́ nā́kam aspr̥śat  

### 003
ví astabhnād ródasī mitró ádbhuto  
antarvā́vad akr̥ṇoj jyótiṣā támaḥ  
ví cármaṇīva dhiṣáṇe avartayad  
vaiśvānaró víśvam adhatta vŕ̥ṣṇiyam  

### 004
apā́m upásthe mahiṣā́ agr̥bhṇata  
víśo rā́jānam úpa tasthur r̥gmíyam  
ā́ dūtó agním abharad vivásvato  
vaiśvānarám mātaríśvā parāvátaḥ  

### 005
yugé-yuge vidathíyaṃ gr̥ṇádbhiyo  
ágne rayíṃ yaśásaṃ dhehi návyasīm  
pavyéva rājann agháśaṃsam ajara  
nīcā́ ní vr̥śca vanínaṃ ná téjasā  

### 006
asmā́kam agne maghávatsu dhāraya  
ánāmi kṣatrám ajáraṃ suvī́riyam  
vayáṃ jayema śatínaṃ sahasríṇaṃ  
vaíśvānara vā́jam agne távotíbhiḥ  

### 007
ádabdhebhis táva gopā́bhir iṣṭe  
asmā́kam pāhi triṣadhastha sūrī́n  
rákṣā ca no dadúṣāṃ śárdho agne  
vaíśvānara prá ca tārī stávānaḥ  

## 009
### 001
áhaś ca kr̥ṣṇám áhar árjunaṃ ca  
ví vartete rájasī vediyā́bhiḥ  
vaiśvānaró jā́yamāno ná rā́jā  
ávātiraj jyótiṣāgnís támāṃsi  

### 002
nā́háṃ tántuṃ ná ví jānāmi ótuṃ  
ná yáṃ váyanti samaré 'tamānāḥ  
kásya svit putrá ihá váktuvāni  
paró vadāti ávareṇa pitrā́  

### 003
sá ít tántuṃ sá ví jānāti ótuṃ  
sá váktuvāni r̥tuthā́ vadāti  
yá īṃ cíketad amŕ̥tasya gopā́  
aváś cáran paró anyéna páśyan  

### 004
ayáṃ hótā prathamáḥ páśyatemám  
idáṃ jyótir amŕ̥tam mártiyeṣu  
ayáṃ sá jajñe dhruvá ā́ níṣatto  
ámartiyas tanúvā várdhamānaḥ  

### 005
dhruváṃ jyótir níhitaṃ dr̥śáye kám  
máno jáviṣṭham patáyatsu antáḥ  
víśve devā́ḥ sámanasaḥ sáketā  
ékaṃ krátum abhí ví yanti sādhú  

### 006
ví me kárṇā patayato ví cákṣur  
vī́dáṃ jyótir hŕ̥daya ā́hitaṃ yát  
ví me mánaś carati dūráādhīḥ  
kíṃ svid vakṣyā́mi kím u nū́ maniṣye  

### 007
víśve devā́ anamasyan bhiyānā́s  
tuvā́m agne támasi tasthivā́ṃsam  
vaiśvānaré avatu ūtáye no  
ámartiyo avatu ūtáye naḥ  

## 010
### 001
puró vo mandráṃ diviyáṃ suvr̥ktím  
prayatí yajñé agním adhvaré dadhidhvam  
purá ukthébhiḥ sá hí no vibhā́vā  
suadhvarā́ karati jātávedāḥ  

### 002
tám u dyumaḥ puruaṇīka hotar  
ágne agníbhir mánuṣa idhānáḥ  
stómaṃ yám asmai mamáteva śūṣáṃ  
ghr̥táṃ ná śúci matáyaḥ pavante  

### 003
pīpā́ya sá śrávasā mártiyeṣu  
yó agnáye dadā́śa vípra ukthaíḥ  
citrā́bhis tám ūtíbhiś citráśocir  
vrajásya sātā́ gómato dadhāti  

### 004
ā́ yáḥ papraú · jā́yamāna urvī́  
dūredŕ̥śā bhãsā́ kr̥ṣṇáadhvā  
ádha bahú cit táma ū́rmiyāyās  
tiráḥ śocíṣā dadr̥śe pavākáḥ+  

### 005
nū́ naś citrám puruvā́jābhir ūtī́  
ágne rayím maghávadbhyaś ca dhehi  
yé rā́dhasā śrávasā cā́ti anyā́n  
suvī́ryebhiś ca abhí sánti jánān  

### 006
imáṃ yajñáṃ cáno dhā agna uśán  
yáṃ ta āsānó juhuté havíṣmān  
bharádvājeṣu dadhiṣe suvr̥ktím  
ávīr vā́jasya gádhiyasya sātaú  

### 007
ví dvéṣāṃsi inuhí vardháyéḷām  
mádema · śatáhimāḥ suvī́rāḥ  

## 011
### 001
yájasva hotar iṣitó yájīyān  
ágne bā́dho marútāṃ ná práyukti  
ā́ no mitrā́váruṇā nā́satiyā  
dyā́vā hotrā́ya pr̥thivī́ vavr̥tyāḥ  

### 002
tuváṃ hótā mandrátamo no adhrúg  
antár devó vidáthā mártiyeṣu  
pavākáyā+ juhúvā váhnir āsā́  
ágne yájasva tanúvaṃ táva svā́m  

### 003
dhániyā cid dhí tvé dhiṣáṇā váṣṭi  
prá devā́ñ jánma gr̥ṇaté yájadhyai  
vépiṣṭho áṅgirasāṃ yád dha vípro  
mádhu chandó bhánati rebhá iṣṭaú  

### 004
ádidyutat sú ápāko vibhā́vā  
ágne yájasva ródasī urūcī́  
āyúṃ ná yáṃ námasā rātáhavyā  
añjánti suprayásam páñca jánāḥ  

### 005
vr̥ñjé ha yán námasā barhír agnā́v  
áyāmi srúg ghr̥távatī suvr̥ktíḥ  
ámyakṣi sádma sádane pr̥thivyā́  
áśrāyi yajñáḥ sū́riye ná cákṣuḥ  

### 006
daśasyā́ naḥ puruaṇīka hotar  
devébhir agne agníbhir idhānáḥ  
rāyáḥ sūno sahaso vāvasānā́  
áti srasema vr̥jánaṃ ná áṃhaḥ  

## 012
### 001
mádhye hótā duroṇé barhíṣo rā́ḷ  
agnís todásya ródasī yájadhyai  
ayáṃ sá sūnúḥ sáhasa r̥tā́vā  
dūrā́t sū́ryo ná śocíṣā tatāna  

### 002
ā́ yásmin tvé sú ápāke yajatra  
yákṣad rājan sarvátāteva nú dyaúḥ  
triṣadhásthas tatarúṣo ná jáṃho  
havyā́ maghā́ni mā́nuṣā yájadhyai  

### 003
téjiṣṭhā yásya aratír vanerā́ṭ  
todó ádhvan ná vr̥dhasānó adyaut  
adroghó ná dravitā́ cetati tmánn  
ámartiyo avartrá óṣadhīṣu  

### 004
sá asmā́kebhir etárī ná śūṣaír  
agní ṣṭave dáma ā́ jātávedāḥ  
drúanno vanván krátuvā ná árvā  
usráḥ pitéva jārayā́yi yajñaíḥ  

### 005
ádha sma asya panayanti bhā́so  
vŕ̥thā yát tákṣad anuyā́ti pr̥thvī́m  
sadyó yáḥ syandró víṣito dhávīyān  
r̥ṇó ná tāyúr áti dhánuvā rāṭ  

### 006
sá tváṃ no arvan nídāyā  
víśvebhir agne agníbhir idhānáḥ  
véṣi rāyó · ví yāsi duchúnā  
mádema · śatáhimāḥ suvī́rāḥ  

## 013
### 001
tuvád víśvā subhaga saúbhagāni  
ágne ví yanti vaníno ná vayā́ḥ  
śruṣṭī́ rayír · vā́jo vr̥tratū́rye  
divó vr̥ṣṭír ī́ḍiyo rītír apā́m  

### 002
tuvám bhágo na ā́ hí rátnam iṣé  
párijmeva kṣayasi dasmávarcāḥ  
ágne mitró ná br̥hatá r̥tásya  
ási kṣattā́ vāmásya deva bhū́reḥ  

### 003
sá sátpatiḥ śávasā hanti vr̥trám  
ágne vípro ví paṇér bharti vā́jam  
yáṃ tvám praceta r̥tajāta rāyā́  
sajóṣā náptrā apã́ṃ hinóṣi  

### 004
yás te sūno sahaso gīrbhír ukthaír  
yajñaír márto níśitiṃ vediyā́naṭ  
víśvaṃ sá deva práti vā́ram agne  
dhatté dhāníyam pátyate vasavyaìḥ  

### 005
tā́ nŕ̥bhya ā́ sauśravasā́ suvī́rā  
ágne sūno sahasaḥ puṣyáse dhāḥ  
kr̥ṇóṣi yác chávasā bhū́ri paśvó  
váyo vŕ̥kāya aráye jásuraye  

### 006
vadmā́ sūno sahaso no víhāyā  
ágne tokáṃ tánayaṃ vājí no dāḥ  
víśvābhir gīrbhír abhí pūrtím aśyām  
mádema · śatáhimāḥ suvī́rāḥ  

## 014
### 001
agnā́ yó mártiyo dúvo  
dhíyaṃ jujóṣa dhītíbhiḥ  
bhásan nú ṣá prá pūrviyá  
íṣaṃ vurīta ávase  

### 002
agnír íd dhí prácetā  
agnír vedhástama ŕ̥ṣiḥ  
agníṃ hótāram īḷate  
yajñéṣu mánuṣo víśaḥ  

### 003
nā́nā hí agne ávase  
spárdhante rā́yo ariyáḥ  
tū́rvanto dásyum āyávo  
vrataíḥ sī́kṣanto avratám  

### 004
agnír apsā́m r̥tīṣáhaṃ  
vīráṃ dadāti sátpatim  
yásya trásanti śávasaḥ  
saṃcákṣi śátravo bhiyā́  

### 005
agnír hí vidmánā nidó  
devó mártam uruṣyáti  
sahā́vā yásya ávr̥to  
rayír vā́jeṣu ávr̥taḥ  

### 006
áchā no mitramaho deva devā́n  
ágne vócaḥ sumatíṃ ródasīyoḥ  
vīhí suastíṃ sukṣitíṃ divó nr̥̄́n  
dviṣó áṃhāṃsi duritā́ tarema  
tā́ tarema távā́vasā tarema  

## 015
### 001
imám ū ṣú vo átithim uṣarbúdhaṃ  
víśvāsāṃ viśā́m pátim r̥ñjase girā́  
vétī́d divó janúṣā kác cid ā́ śúcir  
jiyók cid atti gárbho yád ácyutam  

### 002
mitráṃ ná yáṃ súdhitam bhŕ̥gavo dadhúr  
vánaspátāv ī́ḍiyam ūrdhváśociṣam  
sá tváṃ súprīto vītáhavye adbhuta  
práśastibhir mahayase divé-dive  

### 003
sá tváṃ dákṣasya avr̥kó vr̥dhó bhũr  
aryáḥ párasya ántarasya táruṣaḥ  
rāyáḥ sūno sahaso mártiyeṣu ā́  
chardír yacha vītáhavyāya saprátho  
bharádvājāya sapráthaḥ  

### 004
diyutānáṃ vo átithiṃ súvarṇaram  
agníṃ hótāram mánuṣaḥ suadhvarám  
vípraṃ ná dyukṣávacasaṃ suvr̥ktíbhir  
havyavā́ham aratíṃ devám r̥ñjase  

### 005
pavākáyā+ yáś citáyantiyā kr̥pā́  
kṣā́man rurucá uṣáso ná bhānúnā  
tū́rvan ná yā́mann étaśasya nū́ ráṇa  
ā́ yó ghr̥ṇé ná tatr̥ṣāṇó ajáraḥ  

### 006
agním-agniṃ vaḥ samídhā duvasyata  
priyám-priyaṃ vo átithiṃ gr̥ṇīṣáṇi  
úpa vo gīrbhír amŕ̥taṃ vivāsata  
devó devéṣu vánate hí vā́riyaṃ  
devó devéṣu vánate hí no dúvaḥ  

### 007
sámiddham agníṃ samídhā girā́ gr̥ṇe  
śúcim pavākám+ puró adhvaré dhruvám  
vípraṃ hótāram puruvā́ram adrúhaṃ  
kavíṃ sumnaír īmahe jātávedasam  

### 008
tvā́ṃ dūtám agne amŕ̥taṃ yugé-yuge  
havyavā́haṃ dadhire pāyúm ī́ḍiyam  
devā́saś ca mártiāsaś° ca jā́gr̥viṃ  
vibhúṃ viśpátiṃ námasā ní ṣedire  

### 009
vibhū́ṣann agna ubháyām̐ ánu vratā́  
dūtó devā́nāṃ rájasī sám īyase  
yát te dhītíṃ sumatím āvr̥ṇīmáhe  
ádha smā nas trivárūthaḥ śivó bhava  

### 010
táṃ suprátīkaṃ sudŕ̥śaṃ suáñcam  
ávidvāṃso vidúṣṭaraṃ sapema  
sá yakṣad víśvā vayúnāni vidvā́n  
prá havyám agnír amŕ̥teṣu vocat  

### 011
tám agne pāsi utá tám piparṣi  
yás ta ā́naṭ kaváye śūra dhītím  
yajñásya vā níśitiṃ vóditiṃ vā  
tám ít pr̥ṇakṣi śávasotá rāyā́  

### 012
tuvám agne vanuṣyató ní pāhi  
tuvám u naḥ sahasāvann avadyā́t  
sáṃ tvā dhvasmanvád abhí etu pā́thaḥ  
sáṃ rayí spr̥hayā́yiyaḥ sahasrī́  

### 013
agnír hótā gr̥hápatiḥ sá rā́jā  
víśvā veda jánimā jātávedāḥ  
devā́nãm utá yó mártiyānāṃ  
yájiṣṭhaḥ sá prá yajatām r̥tā́vā  

### 014
ágne yád adyá viśó adhvarasya hotaḥ  
pávākaśoce véṣ ṭuváṃ hí yájvā  
r̥tā́ yajāsi mahinā́ ví yád bhū́r  
havyā́ vaha yaviṣṭha yā́ te adyá  

### 015
abhí práyāṃsi súdhitāni hí khyó  
ní tvā dadhīta ródasī yájadhyai  
ávā no · maghavan vā́jasātāv  
ágne víśvāni duritā́ tarema  
tā́ tarema távā́vasā tarema  

### 016
ágne víśvebhiḥ suanīka devaír  
ū́rṇāvantam prathamáḥ sīda yónim  
kulāyínaṃ ghr̥távantaṃ savitré  
yajñáṃ naya yájamānāya sādhú  

### 017
imám u tyám atharvavád  
agním manthanti vedhásaḥ  
yám aṅkūyántam ā́nayann  
ámūraṃ śyāvíyābhiyaḥ  

### 018
jániṣvā devávītaye  
sarvátātā suastáye  
ā́ devā́n vakṣi amŕ̥tām̐ r̥tāvŕ̥dho  
yajñáṃ devéṣu pispr̥śaḥ  

### 019
vayám u tvā gr̥hapate janānām  
ágne ákarma samídhā br̥hántam  
asthūrí no gā́rhapatyāni santu  
tigména nas téjasā sáṃ śiśādhi  

## 016
### 001
tuvám agne yajñā́nãṃ  
hótā víśveṣãṃ hitáḥ  
devébhir mā́nuṣe jáne  

### 002
sá no mandrā́bhir adhvaré  
jihuvā́bhir yajā maháḥ  
ā́ devā́n vakṣi yákṣi ca  

### 003
vétthā hí vedho ádhvanaḥ  
patháś ca deva áñjasā  
ágne yajñéṣu sukrato  

### 004
tuvā́m īḷe ádha dvitā́  
bharató vājíbhiḥ śunám  
ījé yajñéṣu yajñíyam  

### 005
tvám imā́ vā́riyā purú  
dívodāsāya sunvaté  
bharádvājāya dāśúṣe  

### 006
tuváṃ dūtó ámartiya  
ā́ vahā daíviyaṃ jánam  
śr̥ṇván víprasya suṣṭutím  

### 007
tuvā́m agne suādhíyo  
mártāso devávītaye  
yajñéṣu devám īḷate  

### 008
táva prá yakṣi saṃdŕ̥śam  
utá krátuṃ sudā́navaḥ  
víśve juṣanta kāmínaḥ  

### 009
tuváṃ hótā mánurhito  
váhnir āsā́ vidúṣṭaraḥ  
ágne yákṣi divó víśaḥ  

### 010
ágna ā́ yāhi vītáye  
gr̥ṇānó havyádātaye  
ní hótā satsi barhíṣi  

### 011
táṃ tvā samídbhir aṅgiro  
ghr̥téna vardhayāmasi  
br̥hác chocā yaviṣṭhiya  

### 012
sá naḥ pr̥thú śravā́yiyam  
áchā deva vivāsasi  
br̥hád agne suvī́riyam  

### 013
tvā́m agne púṣkarād ádhi  
átharvā nír amanthata  
mūrdhnó víśvasya vāghátaḥ  

### 014
tám u tvā dadhiáṅṅ ŕ̥ṣiḥ  
putrá īdhe átharvaṇaḥ  
vr̥traháṇam puraṃdarám  

### 015
tám u tvā pāthiyó vŕ̥ṣā  
sám īdhe dasyuhántamam  
dhanaṃjayáṃ ráṇe-raṇe  

### 016
éhi ū ṣú brávāṇi te  
ágna itthétarā gíraḥ  
ebhír vardhāsa índubhiḥ  

### 017
yátra kúva ca te máno  
dákṣaṃ dadhasa úttaram  
tátrā sádaḥ kr̥ṇavase  

### 018
nahí te pūrtám akṣipád  
bhúvan nemānãṃ vaso  
áthā dúvo vanavase  

### 019
ā́gnír agāmi bhā́rato  
vr̥trahā́ purucétanaḥ  
dívodāsasya sátpatiḥ  

### 020
sá hí víśvā́ti pā́rthivā  
rayíṃ dā́śan mahitvanā́  
vanvánn ávāto ástr̥taḥ  

### 021
sá pratnaván návīyasā  
ágne dyumnéna saṃyátā  
br̥hát tatantha bhānúnā  

### 022
prá vaḥ sakhāyo agnáye  
stómaṃ yajñáṃ ca dhr̥ṣṇuyā́  
árca gā́ya ca vedháse  

### 023
sá hí yó mā́nuṣā yugā́  
sī́dad dhótā kavíkratuḥ  
dūtáś ca havyavā́hanaḥ  

### 024
tā́ rā́jānā śúcivratā  
ādityā́n mā́rutaṃ gaṇám  
váso yákṣīhá ródasī  

### 025
vásvī te agne sáṃdr̥ṣṭir  
iṣayaté mártiyāya  
ū́rjo napād amŕ̥tasya  

### 026
krátvā dā́ astu śráyiṣṭho+  
adyá tvā vanván surékṇāḥ  
márta ānāśa suvr̥ktím  

### 027
té te agne tuvā́ūtā  
iṣáyanto víśvam ā́yuḥ  
táranto aryó árātīr  
vanvánto aryó árātīḥ  

### 028
agnís tigména śocíṣā  
yā́sad víśvaṃ ní atríṇam  
agnír no vanate rayím  

### 029
suvī́raṃ rayím ā́ bhara  
jā́tavedo vícarṣaṇe  
jahí rákṣāṃsi sukrato  

### 030
tuváṃ naḥ pāhi áṃhaso  
jā́tavedo aghāyatáḥ  
rákṣā ṇo brahmaṇas kave  

### 031
yó no agne duréva ā́  
márto vadhā́ya dā́śati  
tásmān naḥ pāhi áṃhasaḥ  

### 032
tuváṃ táṃ deva jihváyā  
pári bādhasva duṣkŕ̥tam  
márto yó no jíghāṃsati  

### 033
bharádvājāya sapráthaḥ  
śárma yacha sahantiya  
ágne váreṇiyaṃ vásu  

### 034
agnír vr̥trā́ṇi jaṅghanad  
draviṇasyúr vipanyáyā  
sámiddhaḥ śukrá ā́hutaḥ  

### 035
gárbhe mātúḥ pitúṣ pitā́  
vididyutānó akṣáre  
sī́dann r̥tásya yónim ā́  

### 036
bráhma prajā́vad ā́ bhara  
jā́tavedo vícarṣaṇe  
ágne yád dīdáyad diví  

### 037
úpa tvā raṇvásaṃdr̥śam  
práyasvantaḥ sahaskr̥ta  
ágne sasr̥jmáhe gíraḥ  

### 038
úpa chāyā́m iva ghŕ̥ṇer  
áganma śárma te vayám  
ágne híraṇyasaṃdr̥śaḥ  

### 039
yá ugrá iva śaryahā́  
tigmáśr̥ṅgo ná váṃsagaḥ  
ágne púro rurójitha  

### 040
ā́ yáṃ háste ná khādínaṃ  
śíśuṃ jātáṃ ná bíbhrati  
viśā́m agníṃ suadhvarám  

### 041
prá deváṃ devávītaye  
bháratā vasuvíttamam  
ā́ své yónau ní ṣīdatu  

### 042
ā́ jātáṃ jātávedasi  
priyáṃ śiśīta átithim  
siyoná ā́ gr̥hápatim  

### 043
ágne yukṣvā́ hí yé táva  
áśvāso deva sādhávaḥ  
áraṃ váhanti manyáve  

### 044
áchā no yāhi ā́ vaha  
abhí práyāṃsi vītáye  
ā́ devā́n sómapītaye  

### 045
úd agne bhārata dyumád  
ájasreṇa dávidyutat  
śócā ví bhāhi ajara  

### 046
vītī́ yó devám márto duvasyéd  
agním īḷīta adhvaré havíṣmān  
hótāraṃ satyayájaṃ ródasīyor  
uttānáhasto námasā́ vivāset  

### 047
ā́ te agna r̥cā́ havír  
hr̥dā́ taṣṭám bharāmasi  
té te bhavantu ukṣáṇa  
r̥ṣabhā́so vaśā́ utá  

### 048
agníṃ devā́so agriyám  
indháte vr̥trahántamam  
yénā vásūni ā́bhr̥tā  
tr̥ḷhā́ rákṣāṃsi vājínā  

## 017
### 001
píbā sómam abhí yám ugra tárda  
ūrváṃ gávyam máhi gr̥ṇāná indra  
ví yó dhr̥ṣṇo vádhiṣo vajrahasta  
víśvā vr̥trám amitríyā śávobhiḥ  

### 002
sá īm pāhi yá r̥jīṣī́ tárutro  
yáḥ śípravān vr̥ṣabhó yó matīnā́m  
yó gotrabhíd vajrabhŕ̥d yó hariṣṭhā́ḥ  
sá indra citrā́m̐ abhí tr̥ndhi vā́jān  

### 003
evā́ pāhi pratnáthā mándatu tvā  
śrudhí bráhma vāvr̥dhásvotá gīrbhíḥ  
āvíḥ sū́ryaṃ kr̥ṇuhí pīpihī́ṣo  
jahí śátrūm̐r abhí gā́ indra tr̥ndhi  

### 004
té tvā mádā br̥hád indra svadhāva  
imé pītā́ ukṣayanta dyumántam  
mahā́m ánūnaṃ tavásaṃ víbhūtim  
matsarā́so jarhr̥ṣanta prasā́ham  

### 005
yébhiḥ sū́ryam uṣásam mandasānó  
ávāsayo ápa dr̥̄ḷhā́ni+ dárdrat  
mahā́m ádrim pári gā́ indra sántaṃ  
nutthā́ ácyutaṃ sádasas pári svā́t  

### 006
táva krátvā táva tád daṃsánābhir  
āmā́su pakváṃ śáciyā ní dīdhaḥ  
aúrṇor dúra usríyābhyo ví dr̥̄ḷhā́+  
úd ūrvā́d gā́ asr̥jo áṅgirasvān  

### 007
paprā́tha kṣā́m máhi dáṃso ví urvī́m  
úpa dyā́m r̥ṣvó br̥hád indra stabhāyaḥ  
ádhārayo ródasī deváputre  
pratné mātárā yahvī́ r̥tásya  

### 008
ádha tvā víśve purá indra devā́  
ékaṃ tavásaṃ dadhire bhárāya  
ádevo yád abhí aúhiṣṭa devā́n  
súvarṣātā vr̥ṇata índram átra  

### 009
ádha dyaúś cit te ápa sā́ nú vájrād  
dvitā́namad bhiyásā svásya manyóḥ  
áhiṃ yád índro abhí óhasānaṃ  
ní cid viśvā́yuḥ śayáthe jaghā́na  

### 010
ádha tváṣṭā te mahá ugra vájraṃ  
sahásrabhr̥ṣṭiṃ vavr̥tac chatā́śrim  
níkāmam arámaṇasaṃ yéna  
návantam áhiṃ sám piṇag r̥jīṣin  

### 011
várdhān yáṃ víśve marútaḥ sajóṣāḥ  
pácac chatám mahiṣā́m̐ indra túbhyam  
pūṣā́ víṣṇus trī́ṇi sárāṃsi dhāvan  
vr̥traháṇam madirám aṃśúm asmai  

### 012
ā́ kṣódo máhi vr̥táṃ nadī́nām  
páriṣṭhitam asr̥ja ūrmím apā́m  
tā́sām ánu praváta indra pánthām  
prā́rdayo nī́cīr apásaḥ samudrám  

### 013
evā́ tā́ víśvā cakr̥vā́ṃsam índram  
mahā́m ugrám ajuriyáṃ sahodā́m  
suvī́raṃ tvā suāyudháṃ suvájram  
ā́ bráhma návyam ávase vavr̥tyāt  

### 014
sá no vā́jāya śrávasa iṣé ca  
rāyé dhehi dyumáta indra víprān  
bharádvāje nr̥váta indra sūrī́n  
diví ca smaidhi pā́riye na indra  

### 015
ayā́ vā́jaṃ deváhitaṃ sanema  
mádema · śatáhimāḥ suvī́rāḥ  

## 018
### 001
tám u ṣṭuhi yó abhíbhūtiojā  
vanvánn ávātaḥ puruhūtá índraḥ  
áṣāḷham ugráṃ sáhamānam ābhír  
gīrbhír vardha vr̥ṣabháṃ carṣaṇīnā́m  

### 002
sá yudhmáḥ sátvā khajakŕ̥t samádvā  
tuvimrakṣó nadanumā́m̐ r̥jīṣī́  
br̥hádreṇuś cyávano mā́nuṣīṇām  
ékaḥ kr̥ṣṭīnā́m abhavat sahā́vā  

### 003
tuváṃ ha nú tyád adamāyo dásyūm̐r  
ékaḥ kr̥ṣṭī́r avanor ā́riyāya  
ásti svin nú vīríyaṃ tát ta indra  
ná svid asti tád r̥tuthā́ ví vocaḥ  

### 004
sád íd dhí te tuvijātásya mánye  
sáhaḥ sahiṣṭha turatás turásya  
ugrám ugrásya tavásas távīyo  
áradhrasya radhratúro babhūva  

### 005
tán naḥ pratnáṃ sakhiyám astu yuṣmé  
itthā́ vádadbhir valám áṅgirobhiḥ  
hánn acyutacyud dasma iṣáyantam  
r̥ṇóḥ púro ví dúro asya víśvāḥ  

### 006
sá hí dhībhír háviyo ásti ugrá  
īśānakŕ̥n mahatí vr̥tratū́rye  
sá tokásātā tánaye sá vajrī́  
vitantasā́yyo abhavat samátsu  

### 007
sá majmánā jánima mā́nuṣāṇām  
ámartiyena nā́mnā́ti prá sarsre  
sá dyumnéna sá śávasotá rāyā́  
sá vīríyeṇa nŕ̥tamaḥ sámokāḥ  

### 008
sá yó ná muhé ná míthū jáno bhū́t  
sumántunāmā cúmuriṃ dhúniṃ ca  
vr̥ṇák pípruṃ śámbaraṃ śúṣṇam índraḥ  
purā́ṃ cyautnā́ya śayáthāya nū́ cit  

### 009
udā́vatā tvákṣasā pányasā ca  
vr̥trahátyāya rátham indra tiṣṭha  
dhiṣvá vájraṃ hásta ā́ dakṣiṇatrā́  
abhí prá manda purudatra māyā́ḥ  

### 010
agnír ná śúṣkaṃ vánam indra hetī́  
rákṣo ní dhakṣi aśánir ná bhīmā́  
gambhīráya r̥ṣváyā yó rurója  
ádhvānayad duritā́ dambháyac ca  

### 011
ā́ sahásram pathíbhir indra rāyā́  
túvidyumna tuvivā́jebhir arvā́k  
yāhí sūno sahaso yásya nū́ cid  
ádeva ī́śe puruhūta yótoḥ  

### 012
prá tuvidyumnásya sthávirasya ghŕ̥ṣver  
divó rarapśe mahimā́ pr̥thivyā́ḥ  
nā́sya śátrur ná pratimā́nam asti  
ná pratiṣṭhíḥ purumāyásya sáhyoḥ  

### 013
prá tát te adyā́ káraṇaṃ kr̥tám bhūt  
kútsaṃ yád āyúm atithigvám asmai  
purū́ sahásrā ní śiśā abhí kṣā́m  
út tū́rvayāṇaṃ dhr̥ṣatā́ ninetha  

### 014
ánu tvā́highne ádha deva devā́  
mádan víśve kavítamaṃ kavīnā́m  
káro yátra várivo bādhitā́ya  
divé jánāya tanúve gr̥ṇānáḥ  

### 015
ánu dyā́vāpr̥thivī́ tát ta ójo  
ámartiyā jihata indra devā́ḥ  
kr̥ṣvā́ kr̥tno ákr̥taṃ yát te ásti  
uktháṃ návīyo janayasva yajñaíḥ  

## 019
### 001
mahā́m̐ índro nr̥vád ā́ carṣaṇiprā́  
utá dvibárhā amináḥ sáhobhiḥ  
asmadríag vāvr̥dhe vīríyāya  
urúḥ pr̥thúḥ súkr̥taḥ kartŕ̥bhir bhūt  

### 002
índram evá dhiṣáṇā sātáye dhād  
br̥hántam r̥ṣvám ajáraṃ yúvānam  
áṣāḷhena śávasā śūśuvā́ṃsaṃ  
sadyáś cid yó · vāvr̥dhé ásāmi  

### 003
pr̥thū́ karásnā bahulā́ gábhastī  
asmadríak sám mimīhi śrávāṃsi  
yūthéva paśváḥ paśupā́ dámūnā  
asmā́m̐ indrābhí ā́ vavr̥tsuvājaú  

### 004
táṃ va índraṃ catínam asya śākaír  
ihá nūnáṃ vājayánto huvema  
yáthā cit pū́rve jaritā́ra āsúr  
ánediyā anavadyā́ áriṣṭāḥ  

### 005
dhr̥távrato dhanadā́ḥ sómavr̥ddhaḥ  
sá hí vāmásya vásunaḥ purukṣúḥ  
sáṃ jagmire pathíyā rā́yo asmin  
samudré ná síndhavo yā́damānāḥ  

### 006
śáviṣṭhaṃ na ā́ bhara śūra śáva  
ójiṣṭham ójo abhibhūta ugrám  
víśvā dyumnā́ vŕ̥ṣṇiyā mā́nuṣāṇām  
asmábhyaṃ dā harivo mādayádhyai  

### 007
yás te mádaḥ pr̥tanāṣā́ḷ ámr̥dhra  
índra táṃ na ā́ bhara śūśuvā́ṃsam  
yéna tokásya tánayasya sātaú  
maṃsīmáhi jigīvā́ṃsas tuvótāḥ  

### 008
ā́ no bhara vŕ̥ṣaṇaṃ śúṣmam indra  
dhanaspŕ̥taṃ śūśuvā́ṃsaṃ sudákṣam  
yéna váṃsāma pŕ̥tanāsu śátrūn  
távotíbhir utá jāmī́m̐r ájāmīn  

### 009
ā́ te śúṣmo vr̥ṣabhá etu paścā́d  
ā́ uttarā́d adharā́d ā́ purástāt  
ā́ viśváto abhí sám etu arvā́ṅ  
índra dyumnáṃ súvarvad dhehi asmé  

### 010
nr̥vát ta indra nŕ̥tamābhir ūtī́  
vaṃsīmáhi · vāmáṃ śrómatebhiḥ  
ī́kṣe hí vásva ubháyasya rājan  
dhã́ rátnam máhi sthūrám br̥hántam  

### 011
marútvantaṃ vr̥ṣabháṃ vāvr̥dhānám  
ákavāriṃ diviyáṃ śāsám índram  
viśvāsā́ham ávase nū́tanāya  
ugráṃ sahodā́m ihá táṃ huvema  

### 012
jánaṃ vajrin máhi cin mányamānam  
ebhyó nŕ̥bhyo randhayā yéṣu ásmi  
ádhā hí tvā pr̥thivyā́ṃ śū́rasātau  
hávāmahe tánaye góṣu apsú  

### 013
vayáṃ ta ebhíḥ puruhūta sakhyaíḥ  
śátroḥ-śatror úttara ít siyāma  
ghnánto vr̥trā́ṇi ubháyāni śūra  
rāyā́ madema br̥hatā́ tuvótāḥ  

## 020
### 001
dyaúr ná yá indra abhí bhū́ma aryás  
tasthaú rayíḥ śávasā pr̥tsú jánān  
táṃ naḥ sahásrabharam urvarāsā́ṃ  
daddhí sūno sahaso vr̥tratúram  

### 002
divó ná túbhyam ánu indra satrā́  
asuríyaṃ devébhir dhāyi víśvam  
áhiṃ yád vr̥trám apó vavrivā́ṃsaṃ  
hánn r̥jīṣin · víṣṇunā sacānáḥ  

### 003
tū́rvann ójīyān tavásas távīyān  
kr̥tábrahmā índaro+ vr̥ddhámahāḥ  
rā́jābhavan mádhunaḥ somiyásya  
víśvāsāṃ yát purã́ṃ dartnúm ā́vat  

### 004
śataír apadran paṇáya indrā́tra  
dáśoṇaye kaváye arkásātau  
vadhaíḥ śúṣṇasya aśúṣasya māyā́ḥ  
pitvó ná arirecīt kíṃ caná prá  

### 005
mahó druhó ápa viśvā́yu dhāyi  
vájrasya yát pátane pā́di śúṣṇaḥ  
urú ṣá saráthaṃ sā́rathaye kar  
índraḥ kútsāya sū́riyasya sātaú  

### 006
prá śyenó ná madirám aṃśúm asmai  
śíro dāsásya námucer mathāyán  
prá āvan námīṃ sāpiyáṃ sasántam  
pr̥ṇág rāyā́ sám iṣā́ sáṃ suastí  

### 007
ví pípror áhimāyasya dr̥̄ḷhā́ḥ+  
púro vajriñ chávasā ná dardaḥ  
súdāman tád rékṇo apramr̥ṣyám  
r̥jíśvane dātráṃ dāśúṣe dāḥ  

### 008
sá vetasúṃ dáśamāyaṃ dáśoṇiṃ  
tū́tujim índraḥ suabhiṣṭísumnaḥ  
ā́ túgraṃ śáśvad íbhaṃ dyótanāya  
mātúr ná sīm úpa sr̥jā iyádhyai  

### 009
sá īṃ spŕ̥dho vanate ápratīto  
bíbhrad vájraṃ vr̥traháṇaṃ gábhastau  
tíṣṭhad dhárī ádhi ásteva gárte  
vacoyújā vahata índram r̥ṣvám  

### 010
sanéma te ávasā návya indra  
prá pūráva stavanta enā́ yajñaíḥ  
saptá yát púraḥ śárma śā́radīr dárd  
dhán dã́sīḥ purukútsāya śíkṣan  

### 011
tuváṃ vr̥dhá indara+ pūrviyó bhūr  
varivasyánn uśáne kāviyā́ya  
párā návavāstuvam anudéyam  
mahé pitré dadātha sváṃ nápātam  

### 012
tuváṃ dhúnir indara+ dhúnimatīr  
r̥ṇór apáḥ · sīrā́ ná srávantīḥ  
prá yát samudrám áti śūra párṣi  
pāráyā turváśaṃ yáduṃ suastí  

### 013
táva ha tyád indara+ víśvam ājaú  
sastó dhúnīcúmurī yā́ ha síṣvap  
dīdáyad ít túbhya° sómebhiḥ sunván  
dabhī́tir idhmábhr̥tiḥ pakthí arkaíḥ  

## 021
### 001
imā́ u tvā purutámasya kārór  
háviyaṃ vīra háviyā havante  
dhíyo ratheṣṭhā́m ajáraṃ návīyo  
rayír víbhūtir īyate vacasyā́  

### 002
tám u stuṣa índaraṃ+ yó vídāno  
gírvāhasaṃ · gīrbhír yajñávr̥ddham  
yásya dívam áti mahnā́ pr̥thivyā́ḥ  
purumāyásya riricé mahitvám  

### 003
sá ít támo avayunáṃ tatanvát  
sū́riyeṇa vayúnavac cakāra  
kadā́ te mártā amŕ̥tasya dhā́ma  
íyakṣanto ná minanti svadhāvaḥ  

### 004
yás tā́ cakā́ra sá kúha svid índraḥ  
kám ā́ jánaṃ carati kā́su vikṣú  
kás te yajñó mánase śáṃ várāya  
kó arká indra katamáḥ sá hótā  

### 005
idā́ hí te véviṣataḥ purājā́ḥ  
pratnā́sa āsúḥ purukr̥t sákhāyaḥ  
yé madhyamā́sa utá nū́tanāsa  
utā́vamásya puruhūta bodhi  

### 006
tám pr̥chánto ávarāsaḥ párāṇi  
pratnā́ ta indra śrútiyā́nu yemuḥ  
árcāmasi · vīra brahmavāho  
yā́d evá vidmá tā́t tvā mahā́ntam  

### 007
abhí tvā pā́jo rakṣáso ví tasthe  
máhi jajñānám abhí tát sú tiṣṭha  
táva pratnéna yújiyena sákhyā  
vájreṇa dhr̥ṣṇo ápa tā́ nudasva  

### 008
sá tú śrudhi indara+ nū́tanasya  
brahmaṇyató · vīra kārudhāyaḥ  
tuváṃ hí āpíḥ pradívi pitr̥̄ṇā́ṃ  
śáśvad babhū́tha suháva aíṣṭau  

### 009
prá ūtáye váruṇam mitrám índram  
marútaḥ kr̥ṣva ávase no adyá  
prá pūṣáṇaṃ víṣṇum agním púraṃdhiṃ  
savitā́ram óṣadhīḥ párvatāṃś ca  

### 010
imá u tvā puruśāka prayajyo  
jaritā́ro abhí arcanti arkaíḥ  
śrudhī́ hávam ā́ huvató huvānó  
ná tvā́vām̐ anyó amr̥ta tvád asti  

### 011
nū́ ma ā́ vā́cam úpa yāhi vidvā́n  
víśvebhiḥ sūno sahaso yájatraiḥ  
yé agnijihvā́ r̥tasā́pa āsúr  
yé mánuṃ cakrúr úparaṃ dásāya  

### 012
sá no bodhi puraetā́ sugéṣu  
utá durgéṣu pathikŕ̥d vídānaḥ  
yé áśramāsa urávo váhiṣṭhās  
tébhir na indra abhí vakṣi vā́jam  

## 022
### 001
yá éka íd dháviyaś carṣaṇīnā́m  
índraṃ táṃ gīrbhír abhí arca ābhíḥ  
yáḥ pátyate vr̥ṣabhó vŕ̥ṣṇiyāvān  
satyáḥ sátvā purumāyáḥ sáhasvān  

### 002
tám u naḥ pū́rve pitáro návagvāḥ  
saptá víprāso abhí vājáyantaḥ  
nakṣaddābháṃ táturim parvateṣṭhā́m  
ádroghavācam matíbhiḥ śáviṣṭham  

### 003
tám īmaha índaram+ asya rāyáḥ  
puruvī́rasya nr̥vátaḥ purukṣóḥ  
yó áskr̥dhoyur ajáraḥ súvarvān  
tám ā́ bhara harivo mādayádhyai  

### 004
tán no ví voco yádi te purā́ cij  
jaritā́ra ānaśúḥ sumnám indra  
kás te bhāgáḥ kíṃ váyo dudhra khidvaḥ  
púruhūta purūvaso 'suraghnáḥ  

### 005
tám pr̥chántī vájrahastaṃ ratheṣṭhā́m  
índraṃ vépī vákvarī yásya nū́ gī́ḥ  
tuvigrābháṃ tuvikūrmíṃ rabhodā́m  
gātúm iṣe nákṣate túmram ácha  

### 006
ayā́ ha tyám māyáyā vāvr̥dhānám  
manojúvā svatavaḥ párvatena  
ácyutā cid · vīḷitā́ suojo  
rujó ví dr̥̄ḷhā́+ dhr̥ṣatā́ virapśin  

### 007
táṃ vo dhiyā́ návyasiyā śáviṣṭham  
pratnám pratnavát paritaṃsayádhyai  
sá no vakṣad animānáḥ suváhmā  
índro víśvāni áti durgáhāṇi  

### 008
ā́ jánāya drúhvaṇe pā́rthivāni  
diviyā́ni dīpayo antárikṣā  
tápā vr̥ṣan viśvátaḥ śocíṣā tā́n  
brahmadvíṣe śocaya kṣā́m apáś ca  

### 009
bhúvo jánasya diviyásya rā́jā  
pā́rthivasya jágatas tveṣasaṃdr̥k  
dhiṣvá vájraṃ dákṣiṇa indra háste  
víśvā ajurya dayase ví māyā́ḥ  

### 010
ā́ saṃyátam indara+ ṇaḥ suastíṃ  
śatrutū́ryāya br̥hatī́m ámr̥dhrām  
yáyā dā́sāni ā́riyāṇi vr̥trā́  
káro vajrin sutúkā nā́huṣāṇi  

### 011
sá no niyúdbhiḥ puruhūta vedho  
viśvávārābhir ā́ gahi prayajyo  
ná yā́ ádevo várate ná devá  
ā́bhir yāhi tū́yam ā́ madriadrík  

## 023
### 001
sutá ít tváṃ nímiśla indra sóme  
stóme bráhmaṇi śasyámāna ukthé  
yád vā yuktā́bhyām maghavan háribhyām  
bíbhrad vájram bāhuvór indra yā́si  

### 002
yád vā diví pā́riye súṣvim indra  
vr̥trahátye ávasi śū́rasātau  
yád vā dákṣasya bibhyúṣo ábibhyad  
árandhayaḥ śárdhata indra dásyūn  

### 003
pā́tā sutám índaro+ astu sómam  
praṇenī́r ugró jaritā́ram ūtī́  
kártā vīrā́ya súṣvaye ulokáṃ†  
dā́tā vásu stuvaté kīráye cit  

### 004
gántā íyānti sávanā háribhyām  
babhrír vájram papíḥ sómaṃ dadír gā́ḥ  
kártā vīráṃ náriyaṃ sárvavīraṃ  
śrótā hávaṃ gr̥ṇatá stómavāhāḥ  

### 005
ásmai vayáṃ yád vāvā́na tád viviṣma  
índrāya yó naḥ pradívo ápas káḥ  
suté sóme stumási śáṃsad ukthā́  
índrāya bráhma várdhanaṃ yáthā́sat  

### 006
bráhmāṇi hí cakr̥ṣé várdhanāni  
tā́vat ta indra matíbhir viviṣmaḥ  
suté sóme sutapāḥ śáṃtamāni  
rā́ṇḍyā kriyāsma vákṣaṇāni yajñaíḥ  

### 007
sá no bodhi puroḷā́śaṃ rárāṇaḥ  
píbā tú sómaṃ gór̥jīkam indra  
édám barhír yájamānasya sīda  
urúṃ kr̥dhi tuvāyatá ulokám†  

### 008
sá mandasvā hí ánu jóṣam ugra  
prá tvā yajñā́sa imé aśnuvantu  
prémé hávāsaḥ puruhūtám asmé  
ā́ tveyáṃ dhī́r ávasa indra yamyāḥ  

### 009
táṃ vaḥ sakhāyaḥ sáṃ yáthā sutéṣu  
sómebhir īm pr̥ṇatā bhojám índram  
kuvít tásmā ásati no bhárāya  
ná súṣvim índro ávase mr̥dhāti  

### 010
evéd índraḥ suté astāvi sóme  
bharádvājeṣu kṣáyad ín maghónaḥ  
ásad yáthā jaritrá utá sūrír  
índro rāyó viśvávārasya dātā́  

## 024
### 001
vŕ̥ṣā máda índare+ ślóka ukthā́  
sácā sómeṣu sutapā́ r̥jīṣī́  
arcatríyo maghávā nŕ̥bhya ukthaír  
dyukṣó rā́jā girã́m ákṣitotiḥ  

### 002
táturir vīró náriyo vícetāḥ  
śrótā hávaṃ gr̥ṇatá urvíūtiḥ  
vásuḥ śáṃso narã́ṃ kārúdhāyā  
vājī́ stutó vidáthe dāti vā́jam  

### 003
ákṣo ná · cakríyoḥ śūra br̥hán  
prá te mahnā́ ririce ródasīyoḥ  
vr̥kṣásya nú te puruhūta vayā́  
ví ūtáyo ruruhur indra pūrvī́ḥ  

### 004
śácīvatas te puruśāka śā́kā  
gávām iva srutáyaḥ saṃcáraṇīḥ  
vatsā́nãṃ ná tantáyas ta indra  
dā́manvanto adāmā́naḥ sudāman  

### 005
anyád adyá kárvaram anyád u śvó  
ásac ca sán múhur ācakrír índraḥ  
mitró no átra váruṇaś ca pūṣā́  
aryó váśasya parietā́ asti  

### 006
ví tvád ā́po ná párvatasya pr̥ṣṭhā́d  
ukthébhir indra anayanta yajñaíḥ  
táṃ tvābhíḥ suṣṭutíbhir vājáyanta  
ājíṃ ná jagmur girvāho áśvāḥ  

### 007
ná yáṃ járanti śarádo ná mā́sā  
ná dyā́va índram avakarśáyanti  
vr̥ddhásya cid vardhatām asya tanū́  
stómebhir · ukthaíś ca śasyámānā  

### 008
ná vīḷáve námate ná sthirā́ya  
ná śárdhate dásyujūtāya stavā́n  
ájrā índrasya giráyaś cid r̥ṣvā́  
gambhīré cid bhavati gādhám asmai  

### 009
gambhīréṇa na urúṇā amatrin  
prá íṣó yandhi sutapāvan vā́jān  
sthā́ ū ṣú ūrdhvá ūtī́ áriṣaṇyann  
aktór víuṣṭau páritakmiyāyām  

### 010
sácasva nāyám ávase abhī́ka  
itó vā tám indara+ pāhi riṣáḥ  
amā́ cainam áraṇye pāhi riṣó  
mádema · śatáhimāḥ suvī́rāḥ  

## 025
### 001
yā́ ta ūtír avamā́ yā́ paramā́  
yā́ madhyamā́ indara+ śuṣmin ásti  
tā́bhir ū ṣú vr̥trahátye avīr na  
ebhíś ca vā́jair mahā́n na ugra  

### 002
ā́bhi spŕ̥dho mithatī́r áriṣaṇyann  
amítrasya vyathayā manyúm indra  
ā́bhir víśvā abhiyújo víṣūcīr  
ā́ryāya víśo áva tārīr dā́sīḥ  

### 003
índra jāmáya utá yé 'jāmayo  
arvācīnā́so vanúṣo yuyujré  
tuvám eṣãṃ vithurā́ śávāṃsi  
jahí vŕ̥ṣṇyāni kr̥ṇuhī́ párācaḥ  

### 004
śū́ro vā śū́raṃ vanate śárīrais  
tanūrúcā táruṣi yát kr̥ṇvaíte  
toké vā góṣu tánaye yád apsú  
ví krándasī urvárāsu brávaite  

### 005
nahí tvā śū́ro ná turó ná dhr̥ṣṇúr  
ná tvā yodhó mányamāno yuyódha  
índra nákiṣ ṭvā práti asti eṣāṃ  
víśvā jātā́ni abhí asi tā́ni  

### 006
sá patyata ubháyor nr̥mṇám ayór  
yádī vedhásaḥ samithé hávante  
vr̥tré vā mahó nr̥váti kṣáye vā  
vyácasvantā yádi vitantasaíte  

### 007
ádha smā te carṣaṇáyo yád éjān  
índra trātā́ utá bhavā varūtā́  
asmā́kāso yé nŕ̥tamāso aryá  
índra sūráyo dadhiré puró naḥ  

### 008
ánu te dāyi mahá indriyā́ya  
satrā́ te víśvam ánu vr̥trahátye  
ánu kṣatrám ánu sáho yajatrā́  
índra devébhir ánu te nr̥ṣáhye  

### 009
evā́ na spŕ̥dhaḥ sám ajā samátsu  
índra rārandhí mithatī́r ádevīḥ  
vidyā́ma vástor ávasā gr̥ṇánto  
bharádvājā utá ta indra nūnám  

## 026
### 001
śrudhī́ na indra hváyāmasi tvā  
mahó vā́jasya sātaú vāvr̥ṣāṇā́ḥ  
sáṃ yád víśo áyanta śū́rasātā  
ugráṃ no ávaḥ pā́riye áhan dāḥ  

### 002
tuvā́ṃ vājī́ havate vājineyó  
mahó vā́jasya gádhiyasya sātaú  
tvā́ṃ vr̥tréṣv indra sátpatiṃ tárutraṃ  
tuvā́ṃ caṣṭe muṣṭihā́ góṣu yúdhyan  

### 003
tuváṃ kavíṃ codayo arkásātau  
tuváṃ kútsāya śúṣṇaṃ dāśúṣe vark  
tuváṃ śíro amarmáṇaḥ párāhann  
atithigvā́ya śáṃsiyaṃ kariṣyán  

### 004
tuváṃ rátham prá bharo yodhám r̥ṣvám  
ā́vo yúdhyantaṃ vr̥ṣabháṃ dáśadyum  
tuváṃ túgraṃ vetasáve sácāhan  
tuváṃ tújiṃ gr̥ṇántam indra tūtoḥ  

### 005
tuváṃ tád ukthám indra barháṇā kaḥ  
prá yác chatā́ sahásrā śūra dárṣi  
áva girér dã́saṃ śámbaraṃ han  
prā́vo dívodāsaṃ citrā́bhir ūtī́  

### 006
tuváṃ śraddhā́bhir mandasānáḥ sómair  
dabhī́taye cúmurim indra siṣvap  
tuváṃ rajím píṭhīnase daśasyán  
ṣaṣṭíṃ sahásrā śáciyā sácāhan  

### 007
aháṃ caná tát sūríbhir ānaśyāṃ  
táva jyā́ya indara+ sumnám ójaḥ  
tváyā yát stávante sadhavīra vīrā́s  
trivárūthena náhuṣā śaviṣṭha  

### 008
vayáṃ te asyā́m indra dyumnáhūtau  
sákhāyaḥ syāma mahina práyiṣṭhāḥ+  
prā́tardaniḥ kṣatraśrī́r astu śréṣṭho  
ghané vr̥trā́ṇāṃ sanáye dhánānām  

## 027
### 001
kím asya máde kím u asya pītā́v  
índraḥ kím asya sakhiyé cakāra  
ráṇā vā yé niṣádi kíṃ té asya  
purā́ vividre kím u nū́tanāsaḥ  

### 002
sád asya máde sád u asya pītā́v  
índraḥ sád asya sakhiyé cakāra  
ráṇā vā yé niṣádi sát té asya  
purā́ vividre sád u nū́tanāsaḥ  

### 003
nahí nú te mahimánaḥ samasya  
ná maghavan maghavattvásya vidmá  
ná rā́dhaso-rādhaso nū́tanasya  
índra nákir dadr̥śa indriyáṃ te  

### 004
etát tiyát ta indriyám aceti  
yénā́vadhīr varáśikhasya śéṣaḥ  
vájrasya yát te níhatasya śúṣmāt  
svanā́c cid indra paramó dadā́ra  

### 005
vádhīd índro varáśikhasya śéṣo  
'bhyāvartíne cāyamānā́ya śíkṣan  
vr̥cī́vato yád dhariyūpī́yāyāṃ  
hán pū́rve árdhe bhiyásā́paro dárt  

### 006
triṃśácchataṃ varmíṇa indra sākáṃ  
yavyā́vatyām puruhūta śravasyā́  
vr̥cī́vantaḥ śárave pátyamānāḥ  
pā́trā bhindānā́ niarthā́ni āyan  

### 007
yásya gā́vāv aruṣā́ sūyavasyū́  
antár ū ṣú cárato rérihāṇā  
sá sŕ̥ñjayāya turváśam párādād  
vr̥cī́vato daivavātā́ya śíkṣan  

### 008
dvayā́m̐ agne rathíno viṃśatíṃ gā́  
vadhū́mato maghávā máhya° samrā́ṭ  
abhyāvartī́ cāyamānó dadāti  
dūṇā́śeyáṃ dákṣiṇā pārthavā́nām  

## 028
### 001
ā́ gā́vo agmann utá bhadrám akran  
sī́dantu goṣṭhé raṇáyantu asmé  
prajā́vatīḥ pururū́pā ihá syur  
índrāya pūrvī́r uṣáso dúhānāḥ  

### 002
índro yájvane pr̥ṇaté ca śikṣati  
úpéd dadāti ná suvám muṣāyati  
bhū́yo-bhūyo rayím íd asya vardháyann  
ábhinne khilyé ní dadhāti devayúm  

### 003
ná tā́ naśanti ná dabhāti táskaro  
nā́sām āmitró vyáthir ā́ dadharṣati  
devā́ṃś ca yā́bhir yájate dádāti ca  
jyóg ít tā́bhiḥ sacate gópatiḥ sahá  

### 004
ná tā́ árvā reṇúkakāṭo aśnute  
ná saṃskr̥tatrám úpa yanti tā́ abhí  
urugāyám ábhayaṃ tásya tā́ ánu  
gā́vo mártasya ví caranti yájvanaḥ  

### 005
gā́vo bhágo gā́va índro me achān  
gā́vaḥ sómasya prathamásya bhakṣáḥ  
imā́ yā́ gā́vaḥ sá janāsa índra  
ichā́mī́d dhr̥dā́ mánasā cid índram  

### 006
yūyáṃ gāvo medayathā kr̥śáṃ cid  
aśrīráṃ cit kr̥ṇuthā suprátīkam  
bhadráṃ gr̥háṃ kr̥ṇutha bhadravāco  
br̥hád vo váya ucyate sabhā́su  

### 007
prajā́vatīḥ sūyávasaṃ riśántīḥ  
śuddhā́ apáḥ suprapāṇé píbantīḥ  
mā́ va stená īśata mā́gháśaṃsaḥ  
pári vo hetī́ rudarásya+ vr̥jyāḥ  

### 008
úpedám upapárcanam  
āsú góṣū́pa pr̥cyatām  
úpa rṣabhásya rétasi  
úpendra táva vīríye  

## 029
### 001
índraṃ vo náraḥ sakhiyā́ya sepur  
mahó yántaḥ sumatáye cakānā́ḥ  
mahó hí dātā́ vájrahasto ásti  
mahā́m u raṇvám ávase yajadhvam  

### 002
ā́ yásmin háste náriyā mimikṣúr  
ā́ ráthe · hiraṇyáye ratheṣṭhā́ḥ  
ā́ raśmáyo gábhastiyo sthūráyor  
ā́dhvann áśvāso vŕ̥ṣaṇo yujānā́ḥ  

### 003
śriyé te pā́dā dúva ā́ mimikṣur  
dhr̥ṣṇúr vajrī́ śávasā dákṣiṇāvān  
vásāno átkaṃ surabhíṃ dr̥śé káṃ  
súvar ṇá nr̥tav iṣiró babhūtha  

### 004
sá sóma ā́miślatamaḥ sutó bhūd  
yásmin paktíḥ pacyáte sánti dhānā́ḥ  
índraṃ nára stuvánto brahmakārā́  
ukthā́ śáṃsanto devávātatamāḥ  

### 005
ná te ántaḥ śávaso dhāyi asyá  
ví tú bābadhe ródasī mahitvā́  
ā́ tā́ sūríḥ pr̥ṇati tū́tujāno  
yūthévāpsú samī́jamāna ūtī́  

### 006
evéd índraḥ suháva r̥ṣvó astu  
ūtī́ ánūtī hiriśipráḥ sátvā  
evā́ hí jātó ásamātiojāḥ  
purū́ ca vr̥trā́ hanati ní dásyūn  

## 030
### 001
bhū́ya íd · vāvr̥dhe vīríyāyam̐  
éko ajuryó dayate vásūni  
prá ririce divá índraḥ pr̥thivyā́  
ardhám íd asya práti ródasī ubhé  

### 002
ádhā manye br̥hád asuryàm asya  
yā́ni dādhā́ra nákir ā́ mināti  
divé-dive sū́riyo darśató bhūd  
ví sádmāni urviyā́ sukrátur dhāt  

### 003
adyā́ cin nū́ cit tád ápo nadī́nāṃ  
yád ābhiyo árado gātúm indra  
ní párvatā admasádo ná sedus  
tváyā dr̥̄ḷhā́ni+ sukrato rájāṃsi  

### 004
satyám ít tán ná tvā́vām̐ anyó asti  
índra devó ná mártiyo jiyā́yān  
áhann áhim pariśáyānam árṇo  
ávāsr̥jo apó áchā samudrám  

### 005
tuvám apó · ví dúro víṣūcīr  
índra dr̥̄ḷhám+ arujaḥ párvatasya  
rā́jābhavo jágataś carṣaṇīnā́ṃ  
sākáṃ sū́ryaṃ janáyan dyā́m uṣā́sam  

## 031
### 001
ábhūr éko rayipate rayīṇā́m  
ā́ hástayor adhithā indra kr̥ṣṭī́ḥ  
ví toké apsú tánaye ca sū́re  
ávocanta carṣaṇáyo vívācaḥ  

### 002
tuvád bhiyéndra pā́rthivāni víśvā  
ácyutā cic cyāvayante rájāṃsi  
dyā́vākṣā́mā párvatāso vánāni  
víśvaṃ dr̥̄ḷhám+ bhayate ájman ā́ te  

### 003
tuváṃ kútsena abhí śúṣṇam indra  
aśúṣaṃ yudhya kúyavaṃ gáviṣṭau  
dáśa prapitvé ádha sū́riyasya  
muṣāyáś cakrám ávive rápāṃsi†  

### 004
tuváṃ śatā́ni áva śámbarasya  
púro jaghantha apratī́ni dásyoḥ  
áśikṣo yátra śáciyā śacīvo  
dívodāsāya sunvaté sutakre  
bharádvājāya gr̥ṇaté vásūni  

### 005
sá satyasatvan mahaté ráṇāya  
rátham ā́ tiṣṭha tuvinr̥mṇa bhīmám  
yāhí prapathinn ávasópa madrík  
prá ca śruta śrāvaya carṣaṇíbhyaḥ  

## 032
### 001
ápūrviyā purutámāni asmai  
mahé vīrā́ya taváse turā́ya  
virapśíne vajríṇe śáṃtamāni  
vácāṃsi āsā́ sthávirāya takṣam  

### 002
sá mātárā sū́riyeṇā kavīnā́m  
ávāsayad rujád ádriṃ gr̥ṇānáḥ  
suādhī́bhir ŕ̥kvabhir vāvaśāná  
úd usríyāṇām asr̥jan nidā́nam  

### 003
sá váhnibhir ŕ̥kvabhir góṣu śáśvan  
mitájñubhiḥ purukŕ̥tvā jigāya  
púraḥ purohā́ sákhibhiḥ sakhīyán  
dr̥̄ḷhā́+ ruroja kavíbhiḥ kavíḥ sán  

### 004
sá nīvíyābhir jaritā́ram áchā  
mahó vā́jebhir mahádbhiś ca śúṣmaiḥ  
puruvī́rābhir vr̥ṣabha kṣitīnā́m  
ā́ girvaṇaḥ suvitā́ya prá yāhi  

### 005
sá sárgeṇa śávasā taktó átyair  
apá índro dakṣiṇatás turāṣā́ṭ  
itthā́ sr̥jānā́ ánapāvr̥d árthaṃ  
divé-dive viviṣur apramr̥ṣyám  

## 033
### 001
yá ójiṣṭha indara+ táṃ sú no dā  
mádo vr̥ṣan suabhiṣṭír dã́svān  
saúvaśviyaṃ yó vanávat suáśvo  
vr̥trā́ samátsu sāsáhad amítrān  

### 002
tuvā́ṃ hí indra ávase vívāco  
hávante carṣaṇáyaḥ śū́rasātau  
tuváṃ víprebhir ví paṇī́m̐r aśāyas  
tuvóta ít sánitā vā́jam árvā  

### 003
tuváṃ tā́m̐ indra ubháyām̐ amítrān  
dā́sā vr̥trā́ṇi ā́riyā ca śūra  
vádhīr váneva súdhitebhir átkair  
ā́ pr̥tsú darṣi nr̥̄ṇã́ṃ+ nr̥tama  

### 004
sá tváṃ na indra ákavābhir ūtī́  
sákhā viśvā́yur avitā́ vr̥dhé bhūḥ  
súvarṣātā · yád dhváyāmasi tvā  
yúdhyanto nemádhitā pr̥tsú śūra  

### 005
nūnáṃ na indra aparā́ya ca syā  
bhávā mr̥̄ḷīká+ utá no abhíṣṭau  
itthā́ gr̥ṇánto mahínasya śárman  
diví ṣyāma pā́riye goṣátamāḥ  

## 034
### 001
sáṃ ca tvé jagmúr gíra indra pūrvī́r  
ví ca tvád yanti vibhúvo manīṣā́ḥ  
purā́ nūnáṃ ca stutáye ŕ̥ṣīṇām  
paspr̥dhrá índre ádhi ukthaarkā́  

### 002
puruhūtó yáḥ purugūrtá ŕ̥bhvām̐  
ékaḥ purupraśastó ásti yajñaíḥ  
rátho ná mahé śávase yujānó  
asmā́bhir índro anumā́diyo bhūt  

### 003
ná yáṃ híṃsanti dhītáyo ná vā́ṇīr  
índraṃ nákṣantī́d abhí vardháyantīḥ  
yádi stotā́raḥ śatáṃ yát sahásraṃ  
gr̥ṇánti gírvaṇasaṃ śáṃ tád asmai  

### 004
ásmā etád diví arcéva māsā́  
mimikṣá índre ní ayāmi sómaḥ  
jánaṃ ná dhánvann abhí sáṃ yád ā́paḥ  
satrā́ vāvr̥dhur hávanāni yajñaíḥ  

### 005
ásmā etán máhi āṅgūṣám asmā  
índrāya stotrám matíbhir avāci  
ásad yáthā mahatí vr̥tratū́rya  
índro viśvā́yur avitā́ vr̥dháś ca  

## 035
### 001
kadā́ bhuvan ráthakṣayāṇi bráhma  
kadā́ stotré sahasrapoṣíyaṃ dāḥ  
kadā́ stómaṃ vāsayo asya rāyā́  
kadā́ dhíyaḥ karasi vā́jaratnāḥ  

### 002
kárhi svit tád indara+ yán nŕ̥bhir nr̥̄́n  
vīraír vīrā́n nīḷáyāse jáyājī́n  
tridhā́tu gā́ ádhi jayāsi góṣu  
índra dyumnáṃ súvarvad dhehi asmé  

### 003
kárhi svit tád indara+ yáj jaritré  
viśvápsu bráhma kr̥ṇávaḥ śaviṣṭha  
kadā́ dhíyo ná niyúto yuvāse  
kadā́ gómaghā hávanāni gachāḥ  

### 004
sá gómaghā jaritré áśvaścandrā  
vā́jaśravaso ádhi dhehi pŕ̥kṣaḥ  
pīpihī́ṣaḥ sudúghām indra dhenúm  
bharádvājeṣu surúco rurucyāḥ  

### 005
tám ā́ nūnáṃ vr̥jánam anyáthā cic  
chū́ro yác chakra ví dúro gr̥ṇīṣé  
mā́ nír araṃ śukradúghasya dhenór  
āṅgirasā́n bráhmaṇā vipra jinva  

## 036
### 001
satrā́ mádāsas táva viśvájanyāḥ  
satrā́ rā́yo ádha yé pā́rthivāsaḥ  
satrā́ vā́jānām abhavo vibhaktā́  
yád devéṣu dhāráyathā asuryàm  

### 002
ánu prá yeje jána ójo asya  
satrā́ dadhire ánu vīríyāya  
syūmagŕ̥bhe dúdhaye árvate ca  
krátuṃ vr̥ñjanti ápi vr̥trahátye  

### 003
táṃ sadhrī́cīr ūtáyo vŕ̥ṣṇiyāni  
paúṃsiyāni niyútaḥ saścur índram  
samudráṃ ná síndhava uktháśuṣmā  
uruvyácasaṃ gíra ā́ viśanti  

### 004
sá rāyás khā́m úpa sr̥jā gr̥ṇānáḥ  
puruścandrásya tuvám indra vásvaḥ  
pátir babhūtha ásamo jánānām  
éko víśvasya bhúvanasya rā́jā  

### 005
sá tú śrudhi śrútiyā yó duvoyúr  
diyaúr ná bhū́ma abhí rā́yo aryáḥ  
áso yáthā naḥ śávasā cakānó  
yugé-yuge váyasā cékitānaḥ  

## 037
### 001
arvā́g ráthaṃ viśvávāraṃ ta ugra  
índra yuktā́so hárayo vahantu  
kīríś cid dhí tvā hávate súvarvān  
r̥dhīmáhi sadhamā́das te adyá  

### 002
prá ū dróṇe hárayaḥ kárma agman  
punānā́sa ŕ̥jiyanto abhūvan  
índro no asyá pūrviyáḥ papīyād  
dyukṣó mádasya somiyásya rā́jā  

### 003
āsasrāṇā́saḥ śavasānám ácha  
índraṃ sucakré rathíyāso áśvāḥ  
abhí śráva ŕ̥jiyanto vaheyur  
nū́ cin nú vāyór amŕ̥taṃ ví dasyet  

### 004
váriṣṭho asya dákṣiṇām iyarti  
índro maghónāṃ tuvikūrmítamaḥ  
yáyā vajrivaḥ pariyā́si áṃho  
maghā́ ca dhr̥ṣṇo dáyase ví sūrī́n  

### 005
índro vā́jasya sthávirasya dātā́  
índro gīrbhír vardhatāṃ vr̥ddhámahāḥ  
índro vr̥tráṃ hániṣṭho astu sátvā  
ā́ tā́ sūríḥ pr̥ṇati tū́tujānaḥ  

## 038
### 001
ápād itá úd u naś citrátamo  
mahī́m bharṣad dyumátīm índrahūtim  
pányasīṃ dhītíṃ daíviyasya yā́mañ  
jánasya rātíṃ vanate sudā́nuḥ  

### 002
dūrā́c cid ā́ vasato asya kárṇā  
ghóṣād índrasya tanyati bruvāṇáḥ  
éyám enaṃ deváhūtir vavr̥tyān  
madríag índram iyám r̥cyámānā  

### 003
táṃ vo dhiyā́ paramáyā purājā́m  
ajáram índram abhy ànūṣi arkaíḥ  
bráhmā ca gíro dadhiré sám asmin  
mahā́ṃś ca stómo ádhi vardhad índre  

### 004
várdhād yáṃ yajñá utá sóma índraṃ  
várdhād bráhma gíra ukthā́ ca mánma  
várdhā́hainam uṣáso yā́man aktór  
várdhān mā́sāḥ śarádo dyā́va índram  

### 005
evā́ jajñānáṃ sáhase ásāmi  
vāvr̥dhānáṃ rā́dhase ca śrutā́ya  
mahā́m ugrám ávase vipra nūnám  
ā́ vivāsema vr̥tratū́riyeṣu  

## 039
### 001
mandrásya kavér diviyásya váhner  
vípramanmano vacanásya mádhvaḥ  
ápā nas tásya sacanásya deva  
íṣo yuvasva gr̥ṇaté góagrāḥ  

### 002
ayám uśānáḥ pári ádrim usrā́  
r̥tádhītibhir r̥tayúg yujānáḥ  
rujád árugṇaṃ ví valásya sā́num  
paṇī́m̐r vácobhir abhí yodhad índraḥ  

### 003
ayáṃ dyotayad adyúto ví aktū́n  
doṣā́ vástoḥ śaráda índur indra  
imáṃ ketúm adadhur nū́ cid áhnāṃ  
śúcijanmana uṣásaś cakāra  

### 004
ayáṃ rocayad arúco rucānó  
ayáṃ vāsayad ví r̥téna pūrvī́ḥ  
ayám īyata r̥tayúgbhir áśvaiḥ  
suvarvídā nā́bhinā carṣaṇiprā́ḥ  

### 005
nū́ gr̥ṇānó gr̥ṇaté pratna rājann  
íṣaḥ pinva vasudéyāya pūrvī́ḥ  
apá óṣadhīr aviṣā́ vánāni  
gā́ árvato nr̥̄́n r̥cáse rirīhi  

## 040
### 001
índra píba túbhya° sutó mádāya  
áva sya hárī ví mucā sákhāyā  
utá prá gāya gaṇá ā́ niṣádya  
áthā yajñā́ya gr̥ṇaté váyo dhāḥ  

### 002
ásya piba yásya jajñāná indra  
mádāya krátve ápibo virapśin  
tám u te gā́vo nára ā́po ádrir  
índuṃ sám ahyan pītáye sám asmai  

### 003
sámiddhe agnaú sutá indra sóma  
ā́ tvā vahantu hárayo váhiṣṭhāḥ  
tuvāyatā́ mánasā johavīmi  
índrā́ yāhi suvitā́ya mahé naḥ  

### 004
ā́ yāhi śáśvad uśatā́ yayātha  
índra mahā́ mánasā somapéyam  
úpa bráhmāṇi śr̥ṇava imā́ no  
áthā te yajñás tanúve váyo dhāt  

### 005
yád indra diví pā́riye yád ŕ̥dhag  
yád vā suvé sádane yátra vā́si  
áto no yajñám ávase niyútvān  
sajóṣāḥ pāhi girvaṇo marúdbhiḥ  

## 041
### 001
áheḷamāna úpa yāhi yajñáṃ  
túbhyam pavanta índavaḥ sutā́saḥ  
gā́vo ná vajrin suvám óko ácha  
índrā́ gahi prathamó yajñíyānām  

### 002
yā́ te kākút súkr̥tā yā́ váriṣṭhā  
yáyā śáśvat píbasi mádhva ūrmím  
táyā pāhi prá te adhvaryúr asthāt  
sáṃ te vájro vartatām indra gavyúḥ  

### 003
eṣá drapsó vr̥ṣabhó viśvárūpa  
índrāya vŕ̥ṣṇe sám akāri sómaḥ  
etám piba hariva sthātar ugra  
yásyéśiṣe pradívi yás te ánnam  

### 004
sutáḥ sómo ásutād indra vásyān  
ayáṃ śréyāñ cikitúṣe ráṇāya  
etáṃ titirva úpa yāhi yajñáṃ  
téna víśvās táviṣīr ā́ pr̥ṇasva  

### 005
hváyāmasi tvā índra yāhi arvā́ṅ  
áraṃ te sómas tanúve bhavāti  
śátakrato mādáyasvā sutéṣu  
prā́smā́m̐ ava pŕ̥tanāsu prá vikṣú  

## 042
### 001
práti asmai pípīṣate  
víśvāni vidúṣe bhara  
araṃgamā́ya jágmaye  
ápaścāddaghvane náre  

### 002
ém enam pratiétana  
sómebhiḥ somapā́tamam  
ámatrebhir r̥jīṣíṇam  
índraṃ sutébhir índubhiḥ  

### 003
yádī sutébhir índubhiḥ  
sómebhiḥ pratibhū́ṣatha  
védā víśvasya médhiro  
dhr̥ṣát táṃ-tam íd éṣate  

### 004
asmā́-asmā íd ándhaso  
ádhvaryo prá bharā sutám  
kuvít samasya jéniyasya śárdhato  
abhíśaster avaspárat  

## 043
### 001
yásya tyác chámbaram máde  
dívodāsāya randháyaḥ  
ayáṃ sá sóma indra te sutáḥ píba  

### 002
yásya tīvrasútam mádam  
mádhyam ántaṃ ca rákṣase  
ayáṃ sá sóma indra te sutáḥ píba  

### 003
yásya gā́ antár áśmano  
máde dr̥̄ḷhā́+ avā́sr̥jaḥ  
ayáṃ sá sóma indra te sutáḥ píba  

### 004
yásya mandānó ándhaso  
mā́ghonaṃ dadhiṣé śávaḥ  
ayáṃ sá sóma indra te sutáḥ píba  

## 044
### 001
yó rayivo rayíṃtamo  
yó dyumnaír dyumnávattamaḥ  
sómaḥ sutáḥ sá indra te  
ásti svadhāpate mádaḥ  

### 002
yáḥ śagmás tuviśagma te  
rāyó dāmā́ matīnã́m  
sómaḥ sutáḥ sá indra te  
ásti svadhāpate mádaḥ  

### 003
yéna vr̥ddhó ná śávasā  
turó ná svā́bhir ūtíbhiḥ  
sómaḥ sutáḥ sá indra te  
ásti svadhāpate mádaḥ  

### 004
tiyám u vo áprahaṇaṃ  
gr̥ṇīṣé śávasas pátim  
índraṃ viśvāsā́haṃ náram  
máṃhiṣṭhaṃ viśvácarṣaṇim  

### 005
yáṃ vardháyanti íd gíraḥ  
pátiṃ turásya rā́dhasaḥ  
tám ín nú asya ródasī  
devī́ śúṣmaṃ saparyataḥ  

### 006
tád va ukthásya barháṇā  
índrāyopastr̥ṇīṣáṇi  
vípo ná yásya ūtáyo  
ví yád róhanti sakṣítaḥ  

### 007
ávidad dákṣam mitró návīyān  
papānó devébhyo vásyo acait  
sasavā́n staulā́bhir dhautárībhir  
uruṣyā́ pāyúr abhavat sákhibhyaḥ  

### 008
r̥tásya pathí vedhā́ apāyi  
śriyé mánāṃsi devā́so akran  
dádhāno nā́ma mahó vácobhir  
vápur dr̥śáye venyó ví āvaḥ  

### 009
dyumáttamaṃ · dákṣaṃ dhehi asmé  
sédhā jánānām pūrvī́r árātīḥ  
várṣīyo váyaḥ kr̥ṇuhi śácībhir  
dhánasya sātā́v asmā́m̐ aviḍḍhi  

### 010
índra túbhyam ín maghavann abhūma  
vayáṃ dātré harivo mā́ ví venaḥ  
nákir āpír dadr̥śe martiyatrā́  
kím aṅgá radhracódanaṃ tuvāhuḥ  

### 011
mā́ jásvane vr̥ṣabha no rarīthā  
mā́ te revátaḥ sakhiyé riṣāma  
pūrvī́ṣ ṭa indra niṣṣídho jáneṣu  
jahí ásuṣvīn prá vr̥hā́pr̥ṇataḥ  

### 012
úd abhrā́ṇīva stanáyann iyarti  
índro rā́dhāṃsi áśviyāni gávyā  
tuvám asi pradívaḥ kārúdhāyā  
mā́ tvādāmā́na ā́ dabhan maghónaḥ  

### 013
ádhvaryo vīra prá mahé sutā́nām  
índrāya bhara sá hí asya rā́jā  
yáḥ pūrviyā́bhir utá nū́tanābhir  
gīrbhír vāvr̥dhé gr̥ṇatā́m ŕ̥ṣīṇām  

### 014
asyá máde purú várpāṃsi vidvā́n  
índro vr̥trā́ṇi apratī́ jaghāna  
tám u prá hoṣi mádhumantam asmai  
sómaṃ vīrā́ya śipríṇe píbadhyai  

### 015
pā́tā sutám índaro+ astu sómaṃ  
hántā vr̥tráṃ vájreṇa mandasānáḥ  
gántā yajñám parāvátaś cid áchā  
vásur dhīnā́m avitā́ kārúdhāyāḥ  

### 016
idáṃ tiyát pā́taram+ indrapā́nam  
índrasya priyám amŕ̥tam apāyi  
mátsad yáthā saumanasā́ya deváṃ  
ví asmád dvéṣo yuyávad ví áṃhaḥ  

### 017
enā́ mandānó jahí śūra śátrūñ  
jāmím ájāmim maghavann amítrān  
abhiṣeṇā́m̐ abhí ādédiśānān  
párāca indra prá mr̥ṇā jahī́ ca  

### 018
āsú ṣmā ṇo maghavann indra pr̥tsu  
àsmábhyam máhi várivaḥ sugáṃ kaḥ  
apā́ṃ tokásya tánayasya jeṣá  
índra sūrī́n kr̥ṇuhí smā no ardhám  

### 019
ā́ tvā hárayo vŕ̥ṣaṇo yujānā́  
vŕ̥ṣarathāso vŕ̥ṣaraśmayó 'tyāḥ  
asmatrā́ñco vŕ̥ṣaṇo vajravā́ho  
vŕ̥ṣṇe mádāya suyújo vahantu  

### 020
ā́ te vr̥ṣan vŕ̥ṣaṇo dróṇam asthur  
ghr̥taprúṣo ná ūrmáyo mádantaḥ  
índra prá túbhyaṃ vŕ̥ṣabhiḥ sutā́nāṃ  
vŕ̥ṣṇe bharanti vr̥ṣabhā́ya sómam  

### 021
vŕ̥ṣāsi divó vr̥ṣabháḥ pr̥thivyā́  
vŕ̥ṣā síndhūnāṃ vr̥ṣabhá stíyānām  
vŕ̥ṣṇe ta índur vr̥ṣabha pīpāya  
svādū́ ráso madhupéyo várāya  

### 022
ayáṃ deváḥ sáhasā jā́yamāna  
índreṇa yujā́ paṇím astabhāyat  
ayáṃ suvásya pitúr ā́yudhāni  
índur amuṣṇād áśivasya māyā́ḥ  

### 023
ayám akr̥ṇod uṣásaḥ supátnīr  
ayáṃ sū́rye adadhāj jyótir antáḥ  
ayáṃ tridhā́tu diví rocanéṣu  
tritéṣu vindad amŕ̥taṃ nígūḷham  

### 024
ayáṃ dyā́vāpr̥thivī́ ví ṣkabhāyad  
ayáṃ rátham ayunak saptáraśmim  
ayáṃ góṣu śáciyā pakvám antáḥ  
sómo dādhāra dáśayantram útsam  

## 045
### 001
yá ā́nayat parāvátaḥ  
súnītī turváśaṃ yádum  
índraḥ sá no yúvā sákhā  

### 002
avipré cid váyo dádhad  
anāśúnā cid árvatā  
índro jétā hitáṃ dhánam  

### 003
mahī́r asya práṇītayaḥ  
pūrvī́r utá práśastayaḥ  
nā́sya kṣīyanta ūtáyaḥ  

### 004
sákhāyo bráhmavāhase  
árcata prá ca gāyata  
sá hí naḥ prámatir mahī́  

### 005
tuvám ékasya vr̥trahann  
avitā́ duváyor asi  
utédŕ̥śe yáthā vayám  

### 006
náyasī́d u áti dvíṣaḥ  
kr̥ṇóṣi ukthaśaṃsínaḥ  
nŕ̥bhiḥ suvī́ra ucyase  

### 007
brahmā́ṇam bráhmavāhasaṃ  
gīrbhíḥ sákhāyam r̥gmíyam  
gã́ṃ ná doháse huve  

### 008
yásya víśvāni hástayor  
ūcúr vásūni ní dvitā́  
vīrásya pr̥tanāṣáhaḥ  

### 009
ví dr̥̄ḷhā́ni+ cid adrivo  
jánānãṃ śacīpate  
vr̥há māyā́ anānata  

### 010
tám u tvā satya somapā  
índra vājānã́m pate  
áhūmahi śravasyávaḥ  

### 011
tám u tvā yáḥ purā́sitha  
yó vā nūnáṃ hité dháne  
háviyaḥ sá śrudhī hávam  

### 012
dhībhír árvadbhir árvato  
vā́jām̐ indra śravā́yiyān  
tváyā jeṣma hitáṃ dhánam  

### 013
ábhūr u vīra girvaṇo  
mahā́m̐ indra dháne hité  
bháre vitantasā́yiyaḥ  

### 014
yā́ ta ūtír amitrahan  
makṣū́javastamā́sati  
táyā no hinuhī rátham  

### 015
sá ráthena rathī́tamo  
asmā́kenābhiyúgvanā  
jéṣi jiṣṇo hitáṃ dhánam  

### 016
yá éka ít tám u ṣṭuhi  
kr̥ṣṭīnã́ṃ vícarṣaṇiḥ  
pátir jajñé vŕ̥ṣakratuḥ  

### 017
yó gr̥ṇatā́m íd ā́sitha  
āpír ūtī́ śiváḥ sákhā  
sá tváṃ na indra mr̥̄ḷaya+  

### 018
dhiṣvá vájraṃ gábhastiyo  
rakṣohátyāya vajrivaḥ  
sāsahīṣṭhā́ abhí spŕ̥dhaḥ  

### 019
pratnáṃ rayīṇã́ṃ yújaṃ  
sákhāyaṃ kīricódanam  
bráhmavāhastamaṃ huve  

### 020
sá hí víśvāni pā́rthivām̐  
éko vásūni pátyate  
gírvaṇastamo ádhriguḥ  

### 021
sá no niyúdbhir ā́ pr̥ṇa  
kā́maṃ vā́jebhir aśvíbhiḥ  
gómadbhir gopate dhr̥ṣát  

### 022
tád vo gāya suté sácā  
puruhūtā́ya sátvane  
śáṃ yád gáve ná śākíne  

### 023
ná ghā vásur ní yamate  
dānáṃ vā́jasya gómataḥ  
yát sīm úpa śrávad gíraḥ  

### 024
kuvítsasya prá hí vrajáṃ  
gómantaṃ dasyuhā́ gámat  
śácībhir ápa no varat  

### 025
imā́ u tvā śatakrato  
abhí prá ṇonuvur gíraḥ  
índra vatsáṃ ná mātáraḥ  

### 026
dūṇā́śaṃ sakhiyáṃ táva  
gaúr asi vīra gavyaté  
áśvo aśvāyaté bhava  

### 027
sá mandasvā hí ándhaso  
rā́dhase tanúvā mahé  
ná stotā́raṃ nidé karaḥ  

### 028
imā́ u tvā suté-sute  
nákṣante girvaṇo gíraḥ  
vatsáṃ gā́vo ná dhenávaḥ  

### 029
purūtámam purūṇā́ṃ  
stotr̥̄ṇā́ṃ vívāci  
vā́jebhir vājayatā́m  

### 030
asmā́kam indra bhūtu te  
stómo vā́hiṣṭho ántamaḥ  
asmā́n rāyé mahé hinu  

### 031
ádhi br̥búḥ paṇīnã́ṃ  
várṣiṣṭhe mūrdhán asthãt  
urúḥ kákṣo ná gāṅgiyáḥ  

### 032
yásya vāyór iva dravád  
bhadrā́ rātíḥ sahasríṇī  
sadyó dānā́ya máṃhate  

### 033
tát sú no víśve aryá ā́  
sádā gr̥ṇanti kārávaḥ  
br̥búṃ sahasradā́tamaṃ  
sūríṃ sahasrasā́tamam  

## 046
### 001
tuvā́m íd dhí hávāmahe  
sātā́ vā́jasya kārávaḥ  
tuvā́ṃ vr̥tréṣu indra sátpatiṃ náras  
tuvā́ṃ kā́ṣṭhāsu árvataḥ  

### 002
sá tváṃ naś citra vajrahasta dhr̥ṣṇuyā́  
mahá stavānó adrivaḥ  
gã́m áśvaṃ rathíyam indra sáṃ kira  
satrā́ vā́jaṃ ná jigyúṣe  

### 003
yáḥ satrāhā́ vícarṣaṇir  
índraṃ táṃ hūmahe vayám  
sáhasramuṣka túvinr̥mṇa sátpate  
bhávā samátsu no vr̥dhé  

### 004
bā́dhase jánān vr̥ṣabhéva manyúnā  
ghŕ̥ṣau mīḷhá r̥cīṣama  
asmā́kam bodhi avitā́ mahādhané  
tanū́ṣu apsú sū́riye  

### 005
índra jyéṣṭhaṃ na ā́ bharam̐  
ójiṣṭham pápuri śrávaḥ  
yénemé citra vajrahasta ródasī  
ā́ ubhé suśipra prã́ḥ  

### 006
tuvā́m ugrám ávase carṣaṇīsáhaṃ  
rā́jan devéṣu hūmahe  
víśvā sú no vithurā́ pibdanā́ vaso  
amítrān suṣáhān kr̥dhi  

### 007
yád indra nā́huṣīṣu ā́m̐  
ójo nr̥mṇáṃ ca kr̥ṣṭíṣu  
yád vā páñca kṣitīnā́ṃ dyumnám ā́ bhara  
satrā́ víśvāni paúṃsiyā  

### 008
yád vā tr̥kṣaú maghavan druhyā́v ā́ jáne  
yát pūraú kác ca vŕ̥ṣṇiyam  
asmábhyaṃ tád rirīhi sáṃ nr̥ṣā́hiye  
amítrān pr̥tsú turváṇe  

### 009
índra tridhā́tu śaraṇáṃ  
trivárūthaṃ suastimát  
chardír yacha maghávadbhyaś ca máhya° ca  
yāváyā didyúm ebhiyaḥ  

### 010
yé gavyatā́ mánasā śátrum ādabhúr  
abhipraghnánti dhr̥ṣṇuyā́  
ádha smā no maghavann indra girvaṇas  
tanūpā́ ántamo bhava  

### 011
ádha smā no vr̥dhé bhava  
índra nāyám avā yudhí  
yád antárikṣe patáyanti parṇíno  
didyávas tigmámūrdhānaḥ  

### 012
yátra śū́rāsas tanúvo vitanvaté  
priyā́ śárma pitr̥̄ṇã́m  
ádha smā yacha tanvè táne ca chardír  
acíttaṃ yāváya dvéṣaḥ  

### 013
yád indra sárge árvataś  
codáyāse mahādhané  
asamané ádhvani vr̥jiné pathí  
śyenā́m̐ iva śravasyatáḥ  

### 014
síndhūm̐r iva pravaṇá āśuyā́ yató  
yádi klóśam ánu ṣváṇi  
ā́ yé váyo ná várvr̥tati ā́miṣi  
gr̥bhītā́ bāhuvór gávi  

## 047
### 001
svādúṣ kílāyám mádhumām̐ utā́yáṃ  
tīvráḥ kílāyáṃ rásavām̐ utā́yám  
utó nú asyá papivā́ṃsam índraṃ  
ná káś caná sahata āhavéṣu  

### 002
ayáṃ svādúr ihá mádiṣṭha āsa  
yásya índro vr̥trahátye mamā́da  
purū́ṇi yáś cyautanā́ śámbarasya  
ví navatíṃ náva ca dehíyo hán  

### 003
ayám me pītá úd iyarti vā́cam  
ayám manīṣā́m uśatī́m ajīgaḥ  
ayáṃ ṣáḷ urvī́r amimīta dhī́ro  
ná yā́bhiyo bhúvanaṃ kác canā́ré  

### 004
ayáṃ sá yó varimā́ṇam pr̥thivyā́  
varṣmā́ṇaṃ divó ákr̥ṇod ayáṃ sáḥ  
ayám pīyū́ṣaṃ tisŕ̥ṣu pravátsu  
sómo dādhāra urú antárikṣam  

### 005
ayáṃ vidac citradŕ̥śīkam árṇaḥ  
śukrásadmanām uṣásām ánīke  
ayám mahā́n mahatā́ skámbhanenód  
diyā́m astabhnād vr̥ṣabhó marútvān  

### 006
dhr̥ṣát piba kaláśe sómam indra  
vr̥trahā́ śūra samaré vásūnām  
mā́dhyaṃdine sávana ā́ vr̥ṣasva  
rayisthā́no rayím asmā́su dhehi  

### 007
índra prá ṇaḥ puraetéva paśya  
prá no naya prataráṃ vásyo ácha  
bhávā supāró atipārayó no  
bhávā súnītir utá vāmánītiḥ  

### 008
urúṃ no lokám ánu neṣi vidvā́n  
súvarvaj jyótir ábhayaṃ suastí  
r̥ṣvā́ ta indra sthávirasya bāhū́  
úpa stheyāma śaraṇā́ br̥hántā  

### 009
váriṣṭhe na indara+ vandhúre dhā  
váhiṣṭhayoḥ śatāvan áśvayor ā́  
íṣam ā́ vakṣi iṣã́ṃ várṣiṣṭhām  
mā́ nas tārīn maghavan rā́yo aryáḥ  

### 010
índra mr̥̄ḷá+ máhya° jīvā́tum icha  
codáya dhíyam áyaso ná dhā́rām  
yát kíṃ cāháṃ tvāyúr idáṃ vádāmi  
táj juṣasva kr̥dhí mā devávantam  

### 011
trātā́ram índram avitā́ram índraṃ  
háve-have suhávaṃ śū́ram índram  
hváyāmi śakrám puruhūtám índraṃ  
suastí no maghávā dhātu índraḥ  

### 012
índraḥ sutrā́mā suávām̐ ávobhiḥ  
sumr̥̄ḷīkó+ bhavatu viśvávedāḥ  
bā́dhatāṃ dvéṣo ábhayaṃ kr̥ṇotu  
suvī́riyasya pátayaḥ siyāma  

### 013
tásya vayáṃ sumataú yajñíyasya  
ápi bhadré saumanasé siyāma  
sá sutrā́mā suávām̐ índro asmé  
ārā́c cid dvéṣaḥ sanutár yuyotu  

### 014
áva tvé indra praváto ná ūrmír  
gíro bráhmāṇi niyúto dhavante  
urū́ ná rā́dhaḥ sávanā purū́ṇi  
apó gā́ vajrin yuvase sám índūn  

### 015
ká īṃ stavat káḥ pr̥ṇāt kó yajāte  
yád ugrám ín maghávā viśváhā́vet  
pā́dāv iva prahárann anyám-anyaṃ  
kr̥ṇóti pū́rvam áparaṃ śácībhiḥ  

### 016
śr̥ṇvé vīrá ugrám-ugraṃ damāyánn  
anyám-anyam atinenīyámānaḥ  
edhamānadvíḷ ubháyasya rā́jā  
coṣkūyáte víśa índro manuṣyā̀n  

### 017
párā pū́rveṣāṃ sakhiyā́ vr̥ṇakti  
vitárturāṇo áparebhir eti  
ánānubhūtīr avadhūnuvānáḥ  
pūrvī́r índraḥ śarádas tartarīti  

### 018
rūpáṃ-rūpam prátirūpo babhūva  
tád asya rūpám praticákṣaṇāya  
índro māyā́bhiḥ pururū́pa īyate  
yuktā́ hí asya hárayaḥ śatā́ dáśa  

### 019
yujānó harítā ráthe  
bhū́ri tváṣṭehá rājati  
kó viśvā́hā dviṣatáḥ pákṣa āsata  
utā́sīneṣu sūríṣu  

### 020
agavyūtí kṣétram ā́ganma devā  
urvī́ satī́ bhū́mir aṃhūraṇā́bhūt  
bŕ̥haspate prá cikitsā gáviṣṭāv  
itthā́ saté jaritrá indra pánthām  

### 021
divé-dive sadŕ̥śīr anyám árdhaṃ  
kr̥ṣṇā́ asedhad ápa sádmano jā́ḥ  
áhan dāsā́ vr̥ṣabhó vasnayánta  
udávraje varcínaṃ śámbaraṃ ca  

### 022
prastoká ín nú rā́dhasas ta indra  
dáśa kóśayīr dáśa vājíno 'dāt  
dívodāsād atithigvásya rā́dhaḥ  
śāmbaráṃ vásu práti agrabhīṣma  

### 023
dáśa áśvān dáśa kóśān  
dáśa vástrā́dhibhojanā  
dáśo hiraṇyapiṇḍā́n  
dívodāsād asāniṣam  

### 024
dáśa ráthān práṣṭimataḥ  
śatáṃ gã́ átharvabhyaḥ  
aśvatháḥ pāyáve adāt  

### 025
máhi rā́dho viśvájanyaṃ dádhānān  
bharádvājān sārñjayó abhy àyaṣṭa  

### 026
vánaspate vīḍúaṅgo hí bhūyā́  
asmátsakhā pratáraṇaḥ suvī́raḥ  
góbhiḥ sáṃnaddho asi vīḷáyasva  
āsthātā́ te jayatu jétuvāni  

### 027
divás pr̥thivyā́ḥ pári ója údbhr̥taṃ  
vánaspátibhyaḥ pári ā́bhr̥taṃ sáhaḥ  
apā́m ojmā́nam pári góbhir ā́vr̥tam  
índrasya vájraṃ havíṣā ráthaṃ yaja  

### 028
índrasya vájro marútām ánīkam  
mitrásya gárbho váruṇasya nā́bhiḥ  
sá imā́ṃ no havyádātiṃ juṣāṇó  
déva ratha práti havyā́ gr̥bhāya  

### 029
úpa śvāsaya pr̥thivī́m utá dyā́m  
purutrā́ te manutāṃ víṣṭhitaṃ jágat  
sá dundubhe sajū́r índreṇa devaír  
dūrā́d dávīyo ápa sedha śátrūn  

### 030
ā́ krandaya bálam ójo na ā́ dhā  
ní ṣṭanihi duritā́ bā́dhamānaḥ  
ápa protha dundubhe duchúnā itá  
índrasya muṣṭír asi vīḷáyasva  

### 031
ā́mū́r aja pratiā́vartayemā́ḥ  
ketumád · dundubhír vāvadīti  
sám áśvaparṇāś cáranti no náro  
asmā́kam indra rathíno jayantu  

## 048
### 001
yajñā́-yajñā vo agnáye  
girā́-girā ca dákṣase  
prá-pra vayám amŕ̥taṃ jātávedasam  
priyám mitráṃ ná śaṃsiṣam  

### 002
ūrjó nápātaṃ sá hinā́yám asmayúr  
dā́śema havyádātaye  
bhúvad vā́jeṣu  
bhúvad vr̥dhá utá trātā́ tanū́nãm  

### 003
vŕ̥ṣā hí agne ajáro  
mahā́n vibhā́si arcíṣā  
ájasreṇa śocíṣā śóśucac chuce  
sudītíbhiḥ sú dīdihi  

### 004
mahó devā́n yájasi yákṣi ānuṣák  
táva krátvotá daṃsánā  
arvā́caḥ sīṃ kr̥ṇuhi agne ávase  
rā́sva vā́jotá vaṃsuva  

### 005
yám ā́po ádrayo vánā  
gárbham r̥tásya píprati  
sáhasā yó mathitó jā́yate nŕ̥bhiḥ  
pr̥thivyā́ ádhi sā́navi  

### 006
ā́ yáḥ papraú bhānúnā ródasī ubhé  
dhūména dhāvate diví  
tirás támo dadr̥śa ū́rmiyāsu ā́  
śyāvā́su aruṣó vŕ̥ṣā  
ā́ śyāvā́ aruṣó vŕ̥ṣā  

### 007
br̥hádbhir agne arcíbhiḥ  
śukréṇa deva śocíṣā  
bharádvāje samidhānó yaviṣṭhiya  
reván naḥ śukra dīdihi  
dyumát pavāka+ dīdihi  

### 008
víśvāsãṃ gr̥hápatir viśā́m asi  
tvám agne mā́nuṣīṇãm  
śatám pūrbhír yaviṣṭha pāhi áṃhasaḥ  
sameddhā́raṃ śatáṃ hímā  
stotŕ̥bhyo yé ca dádati  

### 009
tuváṃ naś citrá ūtiyā́  
váso rā́dhāṃsi codaya  
asyá rāyás tuvám agne rathī́r asi  
vidā́ gādháṃ tucé tú naḥ  

### 010
párṣi tokáṃ tánayam partŕ̥bhiṣ ṭuvám  
ádabdhair áprayutvabhiḥ  
ágne héḷāṃsi daíviyā yuyodhi no  
ádevāni hvárāṃsi ca  

### 011
ā́ sakhāyaḥ sabardúghāṃ  
dhenúm ajadhvam úpa návyasā vácaḥ  
sr̥jádhvam ánapasphurām  

### 012
yā́ śárdhāya mā́rutāya svábhānave  
śrávo ámr̥tyu dhúkṣata  
yā́ mr̥̄ḷīké+ marútãṃ turā́ṇãṃ  
yā́ sumnaír evayā́varī  

### 013
bharádvājāya áva dhukṣata dvitā́  
dhenúṃ ca viśvádohasam  
íṣaṃ ca viśvábhojasam  

### 014
táṃ va índraṃ ná sukrátuṃ  
váruṇam iva māyínam  
aryamáṇaṃ ná mandráṃ sr̥prábhojasaṃ  
víṣṇuṃ ná stuṣa ādíśe  

### 015
tveṣáṃ śárdho ná mā́rutaṃ tuviṣváṇi  
anarvā́ṇam pūṣáṇaṃ sáṃ yáthā śatā́  
sáṃ sahásrā kā́riṣac carṣaṇíbhya ā́m̐  
āvír gūḷhā́ vásū karat  
suvédā no vásū karat  

### 016
ā́ mā pūṣann úpa drava  
śáṃsiṣaṃ nú te apikarṇá āghr̥ṇe  
aghā́ aryó árātayaḥ  

### 017
mā́ kākambī́ram úd vr̥ho vánaspátim  
áśastīr ví hí nī́naśaḥ  
mā́ utá sū́ro áha evā́ caná  
grīvā́ ādádhate vẽ́ḥ  

### 018
dŕ̥ter 'va° te avr̥kám astu sakhyám  
áchidrasya dadhanvátaḥ  
súpūrṇasya dadhanvátaḥ  

### 019
paró hí mártiyair ási  
samó devaír utá śriyā́  
abhí khyaḥ pūṣan pŕ̥tanāsu nas tuvám  
ávā nūnáṃ yáthā purā́  

### 020
vāmī́ vāmásya dhūtayaḥ  
práṇītir astu sūnŕ̥tā  
devásya vā maruto mártiyasya vā  
ījānásya prayajyavaḥ  

### 021
sadyáś cid yásya carkr̥tíḥ  
pári dyã́ṃ devó ná éti sū́riyaḥ  
tveṣáṃ śávo dadhire nā́ma yajñíyam  
marúto vr̥traháṃ śávo  
jyáyiṣṭhaṃ+ vr̥traháṃ śávaḥ  

### 022
sakŕ̥d dha dyaúr ajāyata  
sakŕ̥d bhū́mir ajāyata  
pŕ̥śnyā dugdháṃ sakŕ̥t páyas  
tád anyó nā́nu jāyate  

## 049
### 001
stuṣé jánaṃ suvratáṃ návyasībhir  
gīrbhír mitrā́váruṇā sumnayántā  
tá ā́ gamantu tá ihá śruvantu  
sukṣatrā́so váruṇo mitró agníḥ  

### 002
viśó-viśa ī́ḍiyam adhvaréṣu  
ádr̥ptakratum aratíṃ yuvatyóḥ  
diváḥ śíśuṃ sáhasaḥ sūnúm agníṃ  
yajñásya ketúm aruṣáṃ yájadhyai  

### 003
aruṣásya duhitárā vírūpe  
stŕ̥bhir anyā́ pipiśé sū́ro anyā́  
mithastúrā vicárantī pavāké+  
mánma śrutáṃ nakṣata r̥cyámāne  

### 004
prá vāyúm áchā br̥hatī́ manīṣā́  
br̥hádrayiṃ viśvávāraṃ rathaprā́m  
dyutádyāmā niyútaḥ pátyamānaḥ  
kavíḥ kavím iyakṣasi prayajyo  

### 005
sá me vápuś chadayad aśvínor yó  
rátho virúkmān mánasā yujānáḥ  
yéna narā nāsatiyeṣayádhyai  
vartír yāthás tánayāya tmáne ca  

### 006
párjanyavātā vr̥ṣabhā pr̥thivyā́ḥ  
púrīṣāṇi jinvatam ápiyāni  
sátyaśrutaḥ kavayo yásya gīrbhír  
jágata sthātar jágad ā́ kr̥ṇudhvam  

### 007
pā́vīravī kaníyā citráāyuḥ  
sárasvatī vīrápatnī dhíyaṃ dhāt  
gnā́bhir áchidraṃ śaraṇáṃ sajóṣā  
durādhárṣaṃ gr̥ṇaté śárma yaṃsat  

### 008
pathás-pathaḥ páripatiṃ vacasyā́  
kā́mena kr̥tó abhí ānaḷ arkám  
sá no rāsac churúdhaś candráagrā  
dhíyaṃ-dhiyaṃ sīṣadhāti prá pūṣā́  

### 009
prathamabhā́jaṃ yaśásaṃ vayodhā́ṃ  
supāṇíṃ deváṃ sugábhastim ŕ̥bhvam  
hótā yakṣad yajatám pastíyānām  
agnís tváṣṭāraṃ suhávaṃ vibhā́vā  

### 010
bhúvanasya pitáraṃ gīrbhír ābhī́  
rudráṃ dívā vardháyā rudrám aktaú  
br̥hántam r̥ṣvám ajáraṃ suṣumnám  
ŕ̥dhag ghuvema kavíneṣitā́saḥ  

### 011
ā́ yuvānaḥ kavayo yajñiyāso  
máruto gantá gr̥ṇató varasyā́m  
acitráṃ cid dhí jínvathā vr̥dhánta  
itthā́ nákṣanto naro aṅgirasvát  

### 012
prá vīrā́ya prá taváse turā́ya  
ájā yūthéva paśurákṣir ástam  
sá pispr̥śati tanúvi śrutásya  
stŕ̥bhir ná nā́kaṃ vacanásya vípaḥ  

### 013
yó rájāṃsi vimamé pā́rthivāni  
tríś cid víṣṇur mánave bādhitā́ya  
tásya te śármann upadadyámāne  
rāyā́ madema tanúvā tánā ca  

### 014
tán no áhir budhníyo adbhír arkaís  
tát párvatas tát savitā́ cáno dhāt  
tád óṣadhībhir abhí rātiṣā́co  
bhágaḥ púraṃdhir jinvatu prá rāyé  

### 015
nú no rayíṃ rathíyaṃ carṣaṇiprā́m  
puruvī́ram mahá r̥tásya gopā́m  
kṣáyaṃ dāta ajáraṃ yéna jánān  
spŕ̥dho ádevīr abhí ca krámāma†  
víśa ā́devīr abhí aśnávāma  

## 050
### 001
huvé vo devī́m áditiṃ námobhir  
mr̥̄ḷīkā́ya+ váruṇam mitrám agním  
abhikṣadā́m aryamáṇaṃ suśévaṃ  
trātr̥̄́n devā́n savitā́ram bhágaṃ ca  

### 002
sujyótiṣaḥ sūriya dákṣapitr̥̄n  
anāgāstvé sumaho vīhi devā́n  
dvijánmāno yá r̥tasā́paḥ satyā́ḥ  
súvarvanto yajatā́ agnijihvā́ḥ  

### 003
utá dyāvāpr̥thivī kṣatrám urú  
br̥hád rodasī śaraṇáṃ suṣumne  
mahás karatho várivo yáthā no  
asmé kṣáyāya dhiṣaṇe aneháḥ  

### 004
ā́ no rudrásya sūnávo namantām  
adyā́ hūtā́so vásavo ádhr̥ṣṭāḥ  
yád īm árbhe mahatí vā hitā́so  
bādhé marúto áhuvāma devā́n  

### 005
mimyákṣa yéṣu rodasī́ nú devī́  
síṣakti pūṣā́ abhiardhayájvā  
śrutvā́ hávam maruto yád dha yāthá  
bhū́mā rejante ádhvani právikte  

### 006
abhí tyáṃ vīráṃ gírvaṇasam arca  
índram bráhmaṇā jaritar návena  
śrávad íd dhávam úpa ca stávāno  
rā́sad vā́jām̐ úpa mahó gr̥ṇānáḥ  

### 007
omā́nam āpo mānuṣīr ámr̥ktaṃ  
dhā́ta tokā́ya tánayāya śáṃ yóḥ  
yūyáṃ hí ṣṭhā́ bhiṣájo mātŕ̥tamā  
víśvasya sthātúr jágato jánitrīḥ  

### 008
ā́ no deváḥ savitā́ trā́yamāṇo  
híraṇyapāṇir yajató jagamyāt  
yó dátravām̐ uṣáso ná prátīkaṃ  
viūrṇuté dāśúṣe vā́riyāṇi  

### 009
utá tváṃ sūno sahaso no adyá  
ā́ devā́m̐ asmín adhvaré vavr̥tyāḥ  
siyā́m aháṃ te sádam íd rātaú  
táva syām agne ávasā suvī́raḥ  

### 010
utá tyā́ me hávam ā́ jagmiyātaṃ  
nā́satyā dhībhír yuvám aṅgá viprā  
átriṃ ná mahás támaso 'mumuktaṃ  
tū́rvataṃ narā duritā́d abhī́ke  

### 011
té no rāyó dyumáto vā́javato  
dātā́ro bhūta nr̥vátaḥ purukṣóḥ  
daśasyánto diviyā́ḥ pā́rthivāso  
gójātā ápyā mr̥̄ḷátā+ ca devāḥ  

### 012
té no rudráḥ sárasvatī sajóṣā  
mīḷhúṣmanto víṣṇur mr̥̄ḷantu+ vāyúḥ  
r̥bhukṣā́ vā́jo daíviyo vidhātā́  
parjányāvā́tā pipyatām íṣaṃ naḥ  

### 013
utá syá deváḥ savitā́ bhágo no  
apā́ṃ nápād avatu dā́nu pápriḥ  
tváṣṭā devébhir jánibhiḥ sajóṣā  
diyaúr devébhiḥ pr̥thivī́ samudraíḥ  

### 014
utá no áhir budhníyaḥ śr̥ṇotu  
ajá ékapāt pr̥thivī́ samudráḥ  
víśve devā́ r̥tāvŕ̥dho huvānā́  
stutā́ mántrāḥ kaviśastā́ avantu  

### 015
evā́ nápāto máma tásya dhībhír  
bharádvājā abhí arcanti arkaíḥ  
gnã́ hutā́so vásavo ádhr̥ṣṭā  
víśve stutā́so bhũtā yajatrāḥ  

## 051
### 001
úd u tyác cákṣur máhi mitráyor ā́m̐  
éti priyáṃ váruṇayor ádabdham  
r̥tásya śúci darśatám ánīkaṃ  
rukmó ná divá úditā ví adyaut  

### 002
véda yás trī́ṇi vidáthāni eṣāṃ  
devā́nāṃ jánma sanutár ā́ ca vípraḥ  
r̥jú márteṣu vr̥jinā́ ca páśyann  
abhí caṣṭe · sū́ro aryá évān  

### 003
stuṣá u vo mahá r̥tásya gopā́n  
áditim mitráṃ váruṇaṃ sujātā́n  
aryamáṇam bhágam ádabdhadhītīn  
áchā voce sadhaníyaḥ pavākā́n+  

### 004
riśā́dasaḥ · sátpatīm̐r ádabdhān  
mahó rā́jñaḥ suvasanásya dātr̥̄́n  
yū́naḥ sukṣatrā́n kṣáyato divó nr̥̄́n  
ādityā́n yāmi áditiṃ duvoyú  

### 005
díyauṣ pítaḥ pŕ̥thivi mā́tar ádhrug  
ágne bhrātar vasavo mr̥̄ḷátā+ naḥ  
víśva ādityā adite sajóṣā  
asmábhyaṃ śárma bahuláṃ ví yanta  

### 006
mā́ no vŕ̥kāya vr̥kíye samasmā  
aghāyaté rīradhatā yajatrāḥ  
yūyáṃ hí ṣṭhā́ rathíyo nas tanū́nāṃ  
yūyáṃ dákṣasya vácaso babhūvá  

### 007
mā́ va éno anyákr̥tam bhujema  
mā́ tát karma vasavo yác cáyadhve  
víśvasya hí kṣáyatha viśvadevāḥ  
svayáṃ ripús tanúvaṃ rīriṣīṣṭa  

### 008
náma íd ugráṃ náma ā́ vivāse  
námo dādhāra pr̥thivī́m utá dyā́m  
námo devébhyo náma īśa eṣāṃ  
kr̥táṃ cid éno námasā́ vivāse  

### 009
r̥tásya vo rathíyaḥ pūtádakṣān  
r̥tásya pastiyasádo ádabdhān  
tā́m̐ ā́ námobhir urucákṣaso nr̥̄́n  
víśvān va ā́ name mahó yajatrāḥ  

### 010
té hí śráyiṣṭhavarcasas+ tá u nas  
tiró víśvāni duritā́ náyanti  
sukṣatrā́so váruṇo mitró agnír  
r̥tádhītayo vakmarā́jasatyāḥ  

### 011
té na índraḥ pr̥thivī́ kṣā́ma vardhan  
pūṣā́ bhágo áditiḥ páñca jánāḥ  
suśármāṇaḥ suávasaḥ sunīthā́  
bhávantu naḥ sutrātrā́saḥ sugopā́ḥ  

### 012
nū́ sadmā́naṃ diviyáṃ náṃśi devā  
bhā́radvājaḥ sumatíṃ yāti hótā  
āsānébhir yájamāno miyédhair  
devā́nāṃ jánma vasūyúr vavanda  

### 013
ápa tyáṃ vr̥jináṃ ripúṃ  
stenám agne durādhíyam  
daviṣṭhám asya satpate kr̥dhī́ sugám  

### 014
grā́vāṇaḥ soma no hí kaṃ  
sakhitvanā́ya vāvaśúḥ  
jahī́ ní atríṇam paṇíṃ vŕ̥ko hí ṣáḥ  

### 015
yūyáṃ hí ṣṭhā́ sudānava  
índrajyeṣṭhā abhídyavaḥ  
kártā no ádhvann ā́ sugáṃ gopā́ amā́  

### 016
ápi pánthām aganmahi  
suastigā́m anehásam  
yéna víśvāḥ pári dvíṣo  
vr̥ṇákti vindáte vásu  

## 052
### 001
ná tád divā́ ná pr̥thivyā́nu manye  
ná yajñéna nótá śámībhir ābhíḥ  
ubjántu táṃ subhúvaḥ párvatāso  
ní hīyatām atiyājásya yaṣṭā́  

### 002
áti vā yó maruto mányate no  
bráhma vā yáḥ kriyámāṇaṃ nínitsāt  
tápūṃṣi tásmai vr̥jinā́ni santu  
brahmadvíṣam abhí táṃ śocatu dyaúḥ  

### 003
kím aṅgá tvā bráhmaṇaḥ soma gopā́ṃ  
kím aṅgá tvāhur abhiśastipā́ṃ naḥ  
kím aṅgá naḥ paśyasi nidyámānān  
brahmadvíṣe tápuṣiṃ hetím asya  

### 004
ávantu mā́m uṣáso jā́yamānā  
ávantu mā síndhavaḥ pínvamānāḥ  
ávantu mā párvatāso dhruvā́so  
ávantu mā pitáro deváhūtau  

### 005
viśvadā́nīṃ sumánasaḥ siyāma  
páśyema nú sū́riyam uccárantam  
táthā karad vásupatir vásūnāṃ  
devā́m̐ óhāno ávasā́gamiṣṭhaḥ  

### 006
índro nédiṣṭham ávasā́gamiṣṭhaḥ  
sárasvatī síndhubhiḥ pínvamānā  
parjányo na óṣadhībhir mayobhúr  
agníḥ suśáṃsaḥ suhávaḥ pitéva  

### 007
víśve devāsa ā́ gata  
śr̥ṇutā́ ma imáṃ hávam  
édám barhír ní ṣīdata  

### 008
yó vo devā ghr̥tásnunā  
havyéna pratibhū́ṣati  
táṃ víśva úpa gachatha  

### 009
úpa naḥ sūnávo gíraḥ  
śr̥ṇvántu amŕ̥tasya yé  
sumr̥̄ḷīkā́+ bhavantu naḥ  

### 010
víśve devā́ r̥tāvŕ̥dha  
r̥túbhir havanaśrútaḥ  
juṣántāṃ yújiyam páyaḥ  

### 011
stotrám índro marúdgaṇas  
tváṣṭr̥mān mitró aryamā́  
imā́ havyā́ juṣanta naḥ  

### 012
imáṃ no agne adhvaráṃ  
hótar vayunaśó yaja  
cikitvā́n daíviyaṃ jánam  

### 013
víśve devāḥ śr̥ṇutémáṃ hávam me  
yé antárikṣe yá úpa dyávi ṣṭhá  
yé agnijihvā́ utá vā yájatrā  
āsádyāsmín barhíṣi mādayadhvam  

### 014
víśve devā́ máma śr̥ṇvantu yajñíyā  
ubhé ródasī apā́ṃ nápāc ca mánma  
mā́ vo vácāṃsi paricákṣyāṇi vocaṃ  
sumnéṣu íd vo ántamā madema  

### 015
yé ké ca jmā́ mahíno áhimāyā  
divó jajñiré apã́ṃ sadhásthe  
té asmábhyam iṣáye víśvam ā́yuḥ  
kṣápa usrā́ varivasyantu devā́ḥ  

### 016
ágnīparjanyāv ávataṃ dhíyam me  
asmín háve suhavā suṣṭutíṃ naḥ  
íḷām anyó janáyad gárbham anyáḥ  
prajā́vatīr íṣa ā́ dhattam asmé  

### 017
stīrṇé barhíṣi samidhāné agnaú  
sūkténa mahā́ námasā́ vivāse  
asmín no adyá vidáthe yajatrā  
víśve devā havíṣi mādayadhvam  

## 053
### 001
vayám u tvā pathas pate  
ráthaṃ ná vā́jasātaye  
dhiyé pūṣann ayujmahi  

### 002
abhí no náriyaṃ vásu  
vīrám práyatadakṣiṇam  
vāmáṃ gr̥hápatiṃ naya  

### 003
áditsantaṃ cid āghr̥ṇe  
pū́ṣan dā́nāya codaya  
paṇéś cid ví mradā mánaḥ  

### 004
ví pathó vā́jasātaye  
cinuhí ví mŕ̥dho jahi  
sā́dhantām ugra no dhíyaḥ  

### 005
pári tr̥ndhi paṇīnã́m  
ā́rayā hŕ̥dayā kave  
áthem asmábhya° randhaya  

### 006
ví pūṣann ā́rayā tuda  
paṇér icha hr̥dí priyám  
áthem asmábhya° randhaya  

### 007
ā́ rikha kikirā́ kr̥ṇu  
paṇīnā́ṃ hŕ̥dayā kave  
áthem asmábhyaṃ randhaya  

### 008
yā́m pūṣan brahmacódanīm  
ā́rām bíbharṣi āghr̥ṇe  
táyā samasya hŕ̥dayam  
ā́ rikha kikirā́ kr̥ṇu  

### 009
yā́ te áṣṭrā góopaśā  
ā́ghr̥ṇe paśusā́dhanī  
tásyās te sumnám īmahe  

### 010
utá no goṣáṇiṃ dhíyam  
aśvasā́ṃ vājasā́m utá  
nr̥vát kr̥ṇuhi vītáye  

## 054
### 001
sám pūṣan vidúṣā naya  
yó áñjasānuśā́sati  
yá evédám íti brávat  

### 002
sám u pūṣṇā́ gamemahi  
yó gr̥hā́m̐ abhiśā́sati  
imá evéti ca brávat  

### 003
pūṣṇáś cakráṃ ná riṣyati  
ná kóśo áva padyate  
nó asya vyathate pavíḥ  

### 004
yó asmai havíṣā́vidhan  
ná tám pūṣā́pi mr̥ṣyate  
prathamó vindate vásu  

### 005
pūṣā́ gā́ ánu etu naḥ  
pūṣā́ rakṣatu árvataḥ  
pūṣā́ vā́jaṃ sanotu naḥ  

### 006
pū́ṣann ánu prá gā́ ihi  
yájamānasya sunvatáḥ  
asmā́kaṃ stuvatā́m utá  

### 007
mā́kir neśan mā́kīṃ riṣan  
mā́kīṃ sáṃ śāri kévaṭe  
áthā́riṣṭābhir ā́ gahi  

### 008
śr̥ṇvántam pūṣáṇaṃ vayám  
íryam ánaṣṭavedasam  
ī́śānaṃ rāyá īmahe  

### 009
pū́ṣan táva vraté vayáṃ  
ná riṣyema kádā caná  
stotā́ras ta ihá smasi  

### 010
pári pūṣā́ parástãd  
dhástaṃ dadhātu dákṣiṇam  
púnar no naṣṭám ā́jatu  

## 055
### 001
éhi vā́ṃ vimuco napād  
ā́ghr̥ṇe sáṃ sacāvahai  
rathī́r r̥tásya no bhava  

### 002
rathī́tamaṃ kapardínam  
ī́śānaṃ rā́dhaso maháḥ  
rāyáḥ sákhāyam īmahe  

### 003
rāyó dhā́rāsi āghr̥ṇe  
váso rāśír ajāśuva  
dhī́vato-dhīvataḥ sákhā  

### 004
pūṣáṇaṃ nú ajā́śuvam  
úpa stoṣāma vājínam  
svásur yó jārá ucyáte  

### 005
mātúr didhiṣúm abravaṃ  
svásur jāráḥ śr̥ṇotu naḥ  
bhrā́téndrasya sákhā máma  

### 006
ā́jā́saḥ pūṣáṇaṃ ráthe  
niśr̥mbhā́s té janaśríyam  
deváṃ vahantu bíbhrataḥ  

## 056
### 001
yá enam ādídeśati  
karambhā́d íti pūṣáṇam  
ná téna devá ādíśe  

### 002
utá ghā sá rathī́tamaḥ  
sákhiyā sátpatir yujā́  
índro vr̥trā́ṇi jighnate  

### 003
utā́dáḥ paruṣé gávi  
sū́raś cakráṃ hiraṇyáyam  
ní airayad rathī́tamaḥ  

### 004
yád adyá tvā puruṣṭuta  
brávāma dasra mantumaḥ  
tát sú no mánma sādhaya  

### 005
imáṃ ca no gavéṣaṇaṃ  
sātáye sīṣadho gaṇám  
ārā́t pūṣann asi śrutáḥ  

### 006
ā́ te suastím īmaha  
āréaghām úpāvasum  
adyā́ ca sarvátātaye  
śuváś ca sarvátātaye  

## 057
### 001
índrā nú pūṣáṇā vayáṃ  
sakhiyā́ya suastáye  
huvéma vā́jasātaye  

### 002
sómam anyá úpāsadat  
pā́tave camúvoḥ sutám  
karambhám anyá ichati  

### 003
ajā́ anyásya váhnayo  
hárī anyásya sámbhr̥tā  
tā́bhyāṃ vr̥trā́ṇi jighnate  

### 004
yád índro ánayad ríto  
mahī́r apó vŕ̥ṣantamaḥ  
tátra pūṣā́bhavat sácā  

### 005
tā́m pūṣṇáḥ sumatíṃ vayáṃ  
vr̥kṣásya prá vayā́m iva  
índrasya cā́ rabhāmahe  

### 006
út pūṣáṇaṃ yuvāmahe  
abhī́śūm̐r iva sā́rathiḥ  
mahyā́ índraṃ suastáye  

## 058
### 001
śukráṃ te anyád yajatáṃ te anyád  
víṣurūpe áhanī dyaúr ivāsi  
víśvā hí māyā́ ávasi svadhāvo  
bhadrā́ te pūṣann ihá rātír astu  

### 002
ajā́śuvaḥ paśupā́ vā́japastiyo  
dhiyaṃjinvó bhúvane víśve árpitaḥ  
áṣṭrām pūṣā́ śithirā́m udvárīvr̥jat  
saṃcákṣāṇo bhúvanā devá īyate  

### 003
yā́s te pūṣan nā́vo antáḥ samudré  
hiraṇyáyīr antárikṣe cáranti  
tā́bhir yāsi dūtiyā́ṃ sū́riyasya  
kā́mena kr̥ta śráva ichámānaḥ  

### 004
pūṣā́ subándhur divá ā́ pr̥thivyā́  
iḷás pátir maghávā dasmávarcāḥ  
yáṃ devā́so ádaduḥ sūriyā́yai  
kā́mena kr̥táṃ tavásaṃ suáñcam  

## 059
### 001
prá nú vocā sutéṣu vāṃ  
vīríyā yā́ni cakráthuḥ  
hatā́so vām pitáro deváśatrava  
índrāgnī jī́vatho yuvám  

### 002
báḷ itthā́ mahimā́ vãm  
índraagnī pániṣṭha ā́  
samānó vāṃ janitā́ bhrā́tarā yuváṃ  
yamā́v ihéhamātarā  

### 003
okivā́ṃsā suté sácām̐  
áśvā sáptī ivā́dane  
índrā nú agnī́ ávasehá vajríṇā  
vayáṃ devā́ havāmahe  

### 004
yá indrāgnī sutéṣu vāṃ  
stávat téṣu r̥tāvr̥dhā  
joṣavākáṃ vádataḥ pajrahoṣiṇā  
ná devā bhasáthaś caná  

### 005
índraagnī kó asyá vāṃ  
dévau mártaś ciketati  
víṣūco áśvān yuyujāná īyata  
ékaḥ samāná ā́ ráthe  

### 006
índraagnī apā́d iyám  
pū́rvā́gāt padvátībhiyaḥ  
hitvī́ śíro jihváyā vā́vadac cárat  
triṃśát padā́ ní akramīt  

### 007
índrāgnī ā́ hí tanvaté  
náro dhánvāni bāhuvóḥ  
mā́ no asmín mahādhané  
párā varktaṃ gáviṣṭiṣu  

### 008
índraagnī tápanti mā  
aghā́ aryó árātayaḥ  
ápa dvéṣāṃsi ā́ kr̥taṃ  
yuyutáṃ sū́riyād ádhi  

### 009
índraagnī yuvór ápi  
vásu divyā́ni pā́rthivā  
ā́ na ihá prá yachataṃ  
rayíṃ viśvā́yupoṣasam  

### 010
índrāgnī ukthavāhasā  
stómebhir havanaśrutā  
víśvābhir gīrbhír ā́ gatam  
asyá sómasya pītáye  

## 060
### 001
śnáthad vr̥trám utá sanoti vā́jam  
índrā yó agnī́ sáhurī saparyā́t  
irajyántā vasavíyasya bhū́reḥ  
sáhastamā sáhasā vājayántā  

### 002
tā́ yodhiṣṭam abhí gā́ indra nūnám  
apáḥ súvar uṣáso agna ūḷhā́ḥ  
díśaḥ súvar uṣása indra citrā́  
apó gā́ agne yuvase niyútvān  

### 003
ā́ vr̥trahaṇā vr̥trahábhiḥ śúṣmair  
índra yātáṃ námobhir agne arvā́k  
yuváṃ rā́dhobhir ákavebhir indra  
ágne asmé bhavatam uttamébhiḥ  

### 004
tā́ huve yáyor idám  
papné víśvam purā́ kr̥tám  
indraagnī́ ná mardhataḥ  

### 005
ugrā́ vighanínā mŕ̥dha  
indraagnī́ havāmahe  
tā́ no mr̥̄ḷāta+ īdŕ̥śe  

### 006
ható vr̥trā́ṇi ā́riyā  
ható dā́sāni sátpatī  
ható víśvā ápa dvíṣaḥ  

### 007
índraagnī yuvā́m imé  
abhí stómā anūṣata  
píbataṃ śambhuvā sutám  

### 008
yā́ vāṃ sánti puruspŕ̥ho  
niyúto dāśúṣe narā  
índrāgnī tā́bhir ā́ gatam  

### 009
tā́bhir ā́ gachataṃ narā  
úpedáṃ sávanaṃ sutám  
índrāgnī sómapītaye  

### 010
tám īḷiṣva yó arcíṣā  
vánā víśvā pariṣvájat  
kr̥ṣṇā́ kr̥ṇóti jihváyā  

### 011
yá iddhá āvívāsati  
sumnám índrasya mártiyaḥ  
dyumnā́ya sutárā apáḥ  

### 012
tā́ no vā́javatīr íṣa  
āśū́n pipr̥tam árvataḥ  
índram agníṃ ca vóḷhave  

### 013
ubhā́ vām indraagnī āhuvádhyā  
ubhā́ rā́dhasaḥ sahá mādayádhyai  
ubhā́ dātā́rāv iṣã́ṃ rayīṇā́m  
ubhā́ vā́jasya sātáye huve vām  

### 014
ā́ no gávyebhir áśviyair  
vasavyaìr úpa gachatam  
sákhāyau devaú sakhiyā́ya śambhúvā  
indrāgnī́ tā́ havāmahe  

### 015
índrāgnī śr̥ṇutáṃ hávaṃ  
yájamānasya sunvatáḥ  
vītáṃ havyā́ni ā́ gatam  
píbataṃ somiyám mádhu  

## 061
### 001
iyám adadād rabhasám r̥ṇacyútaṃ  
dívodāsaṃ vadhriaśvā́ya dāśúṣe  
yā́ śáśvantam ācakhā́dāvasám paṇíṃ  
tā́ te dātrā́ṇi taviṣā́ sarasvati  

### 002
iyáṃ śúṣmebhir bisakhā́ ivārujat  
sā́nu girīṇā́ṃ taviṣébhir ūrmíbhiḥ  
pārāvataghnī́m ávase suvr̥ktíbhiḥ  
sárasvatīm ā́ vivāsema dhītíbhiḥ  

### 003
sárasvati devanído ní barhaya  
prajā́ṃ víśvasya bŕ̥sayasya māyínaḥ  
utá kṣitíbhyo avánīr avindo  
viṣám ebhyo asravo vājinīvati  

### 004
prá ṇo devī́ sárasvatī  
vā́jebhir vājínīvatī  
dhīnā́m avitrí avatu  

### 005
yás tvā devi sarasvati  
upabrūté dháne hité  
índraṃ ná vr̥tratū́riye  

### 006
tuváṃ devi sarasvati  
ávā vā́jeṣu vājini  
rádā pūṣéva naḥ saním  

### 007
utá syā́ naḥ sárasvatī  
ghorā́ híraṇyavartaniḥ  
vr̥traghnī́ vaṣṭi suṣṭutím  

### 008
yásyā anantó áhrutas  
tveṣáś cariṣṇúr arṇaváḥ  
ámaś cárati róruvat  

### 009
sā́ no víśvā áti dvíṣaḥ  
svásr̥̄r anyā́ r̥tā́varī  
átann áheva sū́riyaḥ  

### 010
utá naḥ priyā́ priyā́su  
saptásvasā sújuṣṭā  
sárasvatī stómiyā bhūt  

### 011
āpaprúṣī pā́rthivāni  
urú rájo antárikṣam  
sárasvatī nidás pātu  

### 012
triṣadhásthā saptádhātuḥ  
páñca jātā́ vardháyantī  
vā́je-vāje háviyā bhūt  

### 013
prá yā́ mahimnā́ mahínāsu cékite  
dyumnébhir anyā́ apásām apástamā  
rátha iva br̥hatī́ vibhváne kr̥tā́  
upastútyā cikitúṣā sárasvatī  

### 014
sárasvati abhí no neṣi vásyo  
mā́pa spharīḥ páyasā mā́ na ā́ dhak  
juṣásva naḥ sakhiyā́ veśíyā ca  
mā́ tvát kṣétrāṇi áraṇāni ganma  

## 062
### 001
stuṣé nárā divó asyá prasántā  
aśvínā huve járamāṇo arkaíḥ  
yā́ sadyá usrā́ viúṣi jmó ántān  
yúyūṣataḥ pári urū́ várāṃsi  

### 002
tā́ yajñám ā́ śúcibhiś cakramāṇā́  
ráthasya bhānúṃ rurucū rájobhiḥ  
purū́ várāṃsi ámitā mímānā  
apó dhánvāni áti yātho ájrān  

### 003
tā́ ha tyád vartír yád áradhram ugrā  
itthā́ dhíya ūhathuḥ śáśvad áśvaiḥ  
mánojavebhir iṣiraíḥ śayádhyai  
pári vyáthir dāśúṣo mártiyasya  

### 004
tā́ návyaso járamāṇasya mánma  
úpa bhūṣato yuyujānásaptī  
śúbham pŕ̥kṣam íṣam ū́rjaṃ váhantā  
hótā yakṣat pratnó adhrúg yúvānā  

### 005
tā́ valgū́ dasrā́ puruśā́katamā  
pratnā́ návyasā vácasā́ vivāse  
yā́ śáṃsate stuvaté śámbhaviṣṭhā  
babhūvátur gr̥ṇaté citrárātī  

### 006
tā́ bhujyúṃ víbhir adbhiyáḥ samudrā́t  
túgrasya sūnúm ūhathū rájobhiḥ  
areṇúbhir yójanebhir bhujántā  
patatríbhir árṇaso nír upásthāt  

### 007
ví jayúṣā rathiyā yātam ádriṃ  
śrutáṃ hávaṃ vr̥ṣaṇā vadhrimatyā́ḥ  
daśasyántā śayáve pipyathur gā́m  
íti cyavānā sumatím bhuraṇyū  

### 008
yád rodasī pradívo ásti bhū́mā  
héḷo devā́nām utá martiyatrā́  
tád ādityā vasavo rudriyāso  
rakṣoyúje tápur agháṃ dadhāta  

### 009
yá īṃ rā́jānāv r̥tuthā́ vidádhad  
rájaso mitró váruṇaś cíketat  
gambhīrā́ya rákṣase hetím asya  
dróghāya cid vácasa ā́navāya  

### 010
ántaraiś cakraís tánayāya vartír  
dyumátā́ yātaṃ nr̥vátā ráthena  
sánutyena tyájasā mártiyasya  
vanuṣyatā́m ápi śīrṣā́ vavr̥ktam  

### 011
ā́ paramā́bhir utá madhyamā́bhir  
niyúdbhir yātam avamā́bhir arvā́k  
dr̥̄ḷhásya+ cid gómato ví vrajásya  
dúro vartaṃ gr̥ṇaté citrarātī  

## 063
### 001
kúva tyā́ valgū́ puruhūtā́ adyá  
dūtó ná stómo avidan námasvān  
ā́ yó arvā́ṅ nā́satiyā vavárta  
práyiṣṭhā+ hí ásatho asya mánman  

### 002
áram me gantaṃ hávanāya asmaí  
gr̥ṇānā́ yáthā píbātho ándhaḥ  
pári ha tyád · vartír yātho riṣó  
ná yát páro ná ántaras tuturyā́t  

### 003
ákāri vām · ándhaso várīmann  
ástāri barhíḥ suprāyaṇátamam  
uttānáhasto yuvayúr vavanda  
ā́ vāṃ nákṣanto ádraya ãñjan  

### 004
ūrdhvó vām agnír adhvaréṣu asthāt  
prá rātír eti jūrṇínī ghr̥tā́cī  
prá hótā · gūrtámanā urāṇó  
áyukta yó nā́satiyā hávīman  

### 005
ádhi śriyé duhitā́ sū́riyasya  
ráthaṃ tasthau purubhujā śatótim  
prá māyā́bhir māyinā bhūtam átra  
nárā nr̥tū jániman yajñíyānām  

### 006
yuváṃ śrībhír · darśatā́bhir ābhíḥ  
śubhé puṣṭím ūhathuḥ sūriyā́yāḥ  
prá vāṃ váyo vápuṣe ánu paptan  
nákṣad vā́ṇī súṣṭutā dhiṣṇiyā vām  

### 007
ā́ vāṃ váyo · áśvāso váhiṣṭhā  
abhí práyo nāsatiyā vahantu  
prá vāṃ rátho mánojavā asarji  
iṣáḥ pr̥kṣá iṣídho ánu pūrvī́ḥ  

### 008
purú hí vām purubhujā dayiṣṇáṃ+  
dhenúṃ na íṣam pinvatam ásakrām  
stútaś ca vām mādhuvī suṣṭutíś ca  
rásāś ca yé vām ánu rātím ágman  

### 009
utá ma r̥jré púrayasya raghvī́  
sumīḷhé śatám peruké ca pakvā́  
śāṇḍó dãd dhiraṇínaḥ smáddiṣṭīn  
dáśa vaśā́so abhiṣā́ca r̥ṣvā́n  

### 010
sáṃ vāṃ śatā́ nāsatiyā sahásrā  
áśvānãm purupánthā giré dāt  
bharádvājāya vīra nū́ giré dād  
dhatā́ rákṣāṃsi purudaṃsasā syuḥ  

ā́ vāṃ sumné váriman sūríbhiḥ ṣyām  

## 064
### 001
úd u śriyá uṣáso rócamānā  
ásthur apā́ṃ ná ūrmáyo rúśantaḥ  
kr̥ṇóti víśvā supáthā sugā́ni  
ábhūd u vásvī dákṣiṇā maghónī  

### 002
bhadrā́ dadr̥kṣa urviyā́ ví bhāsi  
út te śocír bhānávo dyā́m apaptan  
āvír vákṣaḥ kr̥ṇuṣe śumbhámānā  
úṣo devi rócamānā máhobhiḥ  

### 003
váhanti sīm aruṇā́so rúśanto  
gā́vaḥ subhágām urviyā́ prathānā́m  
ápejate śū́ro ásteva śátrūn  
bā́dhate támo ajiró ná vóḷhā  

### 004
sugótá te supáthā párvateṣu  
avāté apás tarasi svabhāno  
sā́ na ā́ vaha pr̥thuyāman r̥ṣve  
rayíṃ divo duhitar iṣayádhyai  

### 005
sā́ ā́ vaha yā́ ukṣábhir ávātā  
úṣo váraṃ váhasi jóṣam ánu  
tuváṃ divo duhitar yā́ ha devī́  
pūrváhūtau maṃhánā darśatā́ bhūḥ  

### 006
út te váyaś cid vasatér apaptan  
náraś ca yé pitubhā́jo víuṣṭau  
amā́ saté vahasi bhū́ri vāmám  
úṣo devi dāśúṣe mártiyāya  

## 065
### 001
eṣā́ siyā́ no duhitā́ divojā́ḥ  
kṣitī́r uchántī mā́nuṣīr ajīgaḥ  
yā́ bhānúnā rúśatā rāmiyā́su  
ájñāyi tirás támasaś cid aktū́n  

### 002
ví tád yayur aruṇayúgbhir áśvaiś  
citrám bhānti uṣásaś candrárathāḥ  
ágraṃ yajñásya br̥ható náyantīr  
ví tā́ bādhante táma ū́rmiyāyāḥ  

### 003
śrávo vā́jam íṣam ū́rjaṃ váhantīr  
ní dāśúṣa uṣaso mártiyāya  
maghṍnīr vīrávat pátyamānā  
ávo dhāta vidhaté rátnam adyá  

### 004
idā́ hí vo vidhaté rátnam ásti  
idā́ vīrā́ya dāśúṣe uṣāsaḥ  
idā́ víprāya járate yád ukthā́  
ní ṣma mā́vate vahathā purā́ cit  

### 005
idā́ hí ta · uṣo adrisāno  
gotrā́ gávām áṅgiraso gr̥ṇánti  
ví arkéṇa bibhidur bráhmaṇā ca  
satyā́ nr̥̄ṇā́m+ abhavad deváhūtiḥ  

### 006
uchā́ divo duhitaḥ pratnaván no  
bharadvājavád vidhaté maghoni  
suvī́raṃ rayíṃ gr̥ṇaté rirīhi  
urugāyám ádhi dhehi śrávo naḥ  

## 066
### 001
vápur nú tác cikitúṣe cid astu  
samānáṃ nā́ma dhenú pátyamānam  
márteṣu anyád doháse pīpā́ya  
sakŕ̥c chukráṃ duduhe pŕ̥śnir ū́dhaḥ  

### 002
yé agnáyo ná śóśucann idhānā́  
duvír yát trír marúto vāvr̥dhánta  
areṇávo hiraṇyáyāsa eṣāṃ  
sākáṃ nr̥mṇaíḥ paúṃsiyebhiś ca bhūvan  

### 003
rudrásya yé mīḷhúṣaḥ sánti putrā́  
yā́ṃś ca ū nú · dā́dhr̥vir bháradhyai  
vidé hí mātā́ mahó mahī́ ṣā́  
sā́ ít pŕ̥śniḥ subhúve gárbham ā́dhāt  

### 004
ná yá ī́ṣante janúṣo áyā nú  
antáḥ sánto avadyā́ni punānā́ḥ  
nír yád duhré śúcayo ánu jóṣam  
ánu śriyā́ tanúvam ukṣámāṇāḥ  

### 005
makṣū́ ná yéṣu doháse cid ayā́  
ā́ nā́ma dhr̥ṣṇú mā́rutaṃ dádhānāḥ  
ná yé staunā́ ayā́so mahnā́  
nū́ cit sudā́nur áva yāsad ugrā́n  

### 006
tá íd ugrā́ḥ śávasā dhr̥ṣṇúṣeṇā  
ubhé yujanta ródasī suméke  
ádha sma eṣu rodasī́ sváśocir  
ā́ ámavatsu tasthau ná rókaḥ  

### 007
anenó vo maruto yā́mo astu  
anaśváś cid yám ájati árathīḥ  
anavasó anabhīśū́ rajastū́r  
ví ródasī pathíyā yāti sā́dhan  

### 008
nā́sya vartā́ ná tarutā́ nú asti  
máruto yám ávatha vā́jasātau  
toké vā góṣu tánaye yám apsú  
sá vrajáṃ dártā pā́riye ádha dyóḥ  

### 009
prá citrám arkáṃ gr̥ṇaté turā́ya  
mā́rutāya svátavase bharadhvam  
yé sáhāṃsi · sáhasā sáhante  
réjate agne pr̥thivī́ makhébhyaḥ  

### 010
tvíṣīmanto adhvarásyeva didyút  
tr̥ṣucyávaso juhúvo ná agnéḥ  
arcátrayo · dhúnayo ná vīrā́  
bhrā́jajjanmāno marúto ádhr̥ṣṭāḥ  

### 011
táṃ vr̥dhántam mā́rutam bhrā́jadr̥ṣṭiṃ  
rudrásya sūnúṃ havásā́ vivāse  
diváḥ śárdhāya śúcayo manīṣā́  
giráyo ná ā́pa ugrā́ aspr̥dhran  

## 067
### 001
víśveṣāṃ vaḥ satã́ṃ jyéṣṭhatamā  
gīrbhír mitrā́váruṇā vāvr̥dhádhyai  
sáṃ yā́ raśméva yamátur yámiṣṭhā  
duvā́ jánām̐ ásamā bāhúbhiḥ svaíḥ  

### 002
iyám mád vām prá str̥ṇīte manīṣā́  
úpa priyā́ námasā barhír ácha  
yantáṃ no mitrāvaruṇāv ádhr̥ṣṭaṃ  
chardír yád vāṃ varūthíyaṃ sudānū  

### 003
ā́ yātam mitrāvaruṇā suśastí  
úpa priyā́ námasā hūyámānā  
sáṃ yā́v apnasthó apáseva jánāñ  
chrudhīyatáś cid yatatho mahitvā́  

### 004
áśvā ná yā́ vājínā pūtábandhū  
r̥tā́ yád gárbham áditir bháradhyai  
prá yā́ máhi mahā́ntā jā́yamānā  
ghorā́ mártāya ripáve ní dīdhaḥ  

### 005
víśve yád vām maṃhánā mándamānāḥ  
kṣatráṃ devā́so ádadhuḥ sajóṣāḥ  
pári yád bhūthó ródasī cid urvī́  
sánti spáśo ádabdhāso ámūrāḥ  

### 006
tā́ hí kṣatráṃ dhāráyethe ánu dyū́n  
dr̥ṃhéthe sā́num upamā́d iva dyóḥ  
dr̥̄ḷhó+ nákṣatra utá viśvádevo  
bhū́mim ā́ atān diyā́ṃ dhāsínāyóḥ  

### 007
tā́ vigráṃ dhaithe jaṭháram pr̥ṇádhyā  
ā́ yát sádma sábhr̥tayaḥ pr̥ṇánti  
ná mr̥ṣyante yuvatáyo ávātā  
ví yát páyo viśvajinvā bhárante  

### 008
tā́ jihváyā sádam édáṃ sumedhā́  
ā́ yád vāṃ satyó aratír r̥té bhū́t  
tád vām mahitváṃ ghr̥taannāv astu  
yuváṃ dāśúṣe ví cayiṣṭam áṃhaḥ  

### 009
prá yád vām mitrāvaruṇā spũrdhán  
priyā́ dhā́ma yuvádhitā minánti  
ná yé devā́sa óhasā ná mártā  
áyajñasāco ápiyo ná putrā́ḥ  

### 010
ví yád vā́caṃ · kīstā́so bhárante  
śáṃsanti ké cin nivído manānā́ḥ  
ā́d vām bravāma satyā́ni ukthā́  
nákir devébhir yatatho mahitvā́  

### 011
avór itthā́ vāṃ chardíṣo abhíṣṭau  
yuvór mitrāvaruṇāv áskr̥dhoyu  
ánu yád gā́va sphurā́n r̥jipyáṃ  
dhr̥ṣṇúṃ yád ráṇe vŕ̥ṣaṇaṃ yunájan  

## 068
### 001
śruṣṭī́ vāṃ yajñá údyataḥ sajóṣā  
manuṣvád vr̥ktábarhiṣo yájadhyai  
ā́ yá índrāváruṇāv iṣé adyá  
mahé sumnā́ya mahá āvavártat  

### 002
tā́ hí śráyiṣṭhā+ devátātā tujā́  
śū́rāṇãṃ śáviṣṭhā tā́ hí bhūtám  
maghónãm máṃhiṣṭhā tuviśúṣma  
r̥téna vr̥tratúrā sárvasenā  

### 003
tā́ gr̥ṇīhi namasíyebhiḥ śūṣaíḥ  
sumnébhir índrāváruṇā cakānā́  
vájreṇānyáḥ śávasā hánti vr̥tráṃ  
síṣakti anyó vr̥jáneṣu vípraḥ  

### 004
gnã́ś ca yán náraś ca vāvr̥dhánta  
víśve devā́so narã́ṃ svágūrtāḥ  
prá ebhya indrāvaruṇā mahitvā́  
diyaúś ca · pr̥thivi bhūtam urvī́  

### 005
sá ít sudā́nuḥ suávām̐ r̥tā́vā  
índrā yó vāṃ varuṇa dā́śati tmán  
iṣā́ sá dviṣás tared dã́svān  
váṃsad rayíṃ rayivátaś ca jánān  

### 006
yáṃ yuváṃ dāśúadhvarāya devā  
rayíṃ dhatthó vásumantam purukṣúm  
asmé sá indrāvaruṇāv ápi ṣyāt  
prá yó bhanákti vanúṣām áśastīḥ  

### 007
utá naḥ sutrātaró devágopāḥ  
sūríbhya indrāvaruṇā rayíḥ ṣyāt  
yéṣãṃ śúṣmaḥ pŕ̥tanāsu sāhvā́n  
prá sadyó dyumnā́ tiráte táturiḥ  

### 008
nṹ na indrāvaruṇā gr̥ṇānā́  
pr̥ṅktáṃ rayíṃ sauśravasā́ya devā  
itthā́ gr̥ṇánto mahínasya śárdho  
apó ná nāvā́ duritā́ tarema  

### 009
prá samrā́je br̥haté mánma nú priyám  
árca devā́ya váruṇāya sapráthaḥ  
ayáṃ yá urvī́ mahinā́ máhivrataḥ  
krátvā vibhā́ti ajáro ná śocíṣā  

### 010
índrāvaruṇā sutapāv imáṃ sutáṃ  
sómam pibatam mádiyaṃ dhr̥tavratā  
yuvó rátho adhvaráṃ devávītaye  
práti svásaram úpa yāti pītáye  

### 011
índrāvaruṇā mádhumattamasya  
vŕ̥ṣṇaḥ sómasya vr̥ṣaṇā́ vr̥ṣethām  
idáṃ vām ándhaḥ páriṣiktam asmé  
āsádyāsmín barhíṣi mādayethām  

## 069
### 001
sáṃ vāṃ kármaṇā sám iṣā́ hinomi  
índrāviṣṇū ápasas pāré asyá  
juṣéthāṃ yajñáṃ dráviṇaṃ ca dhattam  
áriṣṭair naḥ pathíbhiḥ pāráyantā  

### 002
yā́ víśvāsāṃ janitā́rā matīnā́m  
índrāvíṣṇū kaláśā somadhā́nā  
prá vāṃ gíraḥ śasyámānā avantu  
prá stómāso gīyámānāso arkaíḥ  

### 003
índrāviṣṇū madapatī madānām  
ā́ sómaṃ yātaṃ dráviṇo dádhānā  
sáṃ vām añjantu aktúbhir matīnā́ṃ  
sáṃ stómāsaḥ śasyámānāsa ukthaíḥ  

### 004
ā́ vām áśvāso abhimātiṣā́ha  
índrāviṣṇū sadhamā́do vahantu  
juṣéthāṃ víśvā hávanā matīnā́m  
úpa bráhmāṇi śr̥ṇutaṃ gíro me  

### 005
índrāviṣṇū tát panayā́yiyaṃ vāṃ  
sómasya máda urú cakramāthe  
ákr̥ṇutam antárikṣaṃ várīyo  
áprathataṃ jīváse no rájāṃsi  

### 006
índrāviṣṇū havíṣā vāvr̥dhānā́  
ágrādvānā námasā rātahavyā  
ghŕ̥tāsutī dráviṇaṃ dhattam asmé  
samudrá sthaḥ kaláśaḥ somadhā́naḥ  

### 007
índrāviṣṇū píbatam mádhvo asyá  
sómasya dasrā jaṭháram pr̥ṇethām  
ā́ vām ándhāṃsi madirā́ṇi agmann  
úpa bráhmāṇi śr̥ṇutaṃ hávam me  

### 008
ubhā́ jigyathur ná párā jayethe  
ná párā jigye kataráś canaínoḥ  
índraś ca viṣṇo yád ápaspr̥dhethāṃ  
tredhā́ sahásraṃ ví tád airayethām  

## 070
### 001
ghr̥távatī bhúvanānām abhiśríyā  
urvī́ pr̥thvī́ madhudúghe supéśasā  
dyā́vāpr̥thivī́ váruṇasya dhármaṇā  
víṣkabhite ajáre bhū́riretasā  

### 002
ásaścantī bhū́ridhāre páyasvatī  
ghr̥táṃ duhāte sukŕ̥te śúcivrate  
rā́jantī asyá bhúvanasya rodasī  
asmé rétaḥ siñcataṃ yán mánurhitam  

### 003
yó vām r̥jáve krámaṇāya rodasī  
márto dadā́śa dhiṣaṇe sá sādhati  
prá prajā́bhir jāyate dhármaṇas pári  
yuvóḥ siktā́ víṣurūpāṇi sávratā  

### 004
ghr̥téna dyā́vāpr̥thivī́ abhī́vr̥te  
ghr̥taśríyā ghr̥tapŕ̥cā ghr̥tāvŕ̥dhā  
urvī́ pr̥thvī́ hotr̥vū́rye puróhite  
té íd víprā īḷate sumnám iṣṭáye  

### 005
mádhu no dyā́vāpr̥thivī́ mimikṣatām  
madhuścútā madhudúghe mádhuvrate  
dádhāne yajñáṃ dráviṇaṃ ca devátā  
máhi śrávo vā́jam asmé suvī́riyam  

### 006
ū́rjaṃ no dyaúś ca pr̥thivī́ ca pinvatām  
pitā́ mātā́ viśvavídā sudáṃsasā  
saṃrarāṇé ródasī viśváśambhuvā  
saníṃ vā́jaṃ rayím asmé sám invatām  

## 071
### 001
úd u ṣyá deváḥ savitā́ hiraṇyáyā  
bāhū́ ayaṃsta sávanāya sukrátuḥ  
ghr̥téna pāṇí abhí pruṣṇute makhó  
yúvā sudákṣo rájaso vídharmaṇi  

### 002
devásya vayáṃ savitúḥ sávīmani  
śréṣṭhe siyāma vásunaś ca dāváne  
yó víśvasya dvipádo yáś cátuṣpado  
nivéśane prasavé cā́si bhū́manaḥ  

### 003
ádabdhebhiḥ savitaḥ pāyúbhiṣ ṭuváṃ  
śivébhir adyá pári pāhi no gáyam  
híraṇyajihvaḥ suvitā́ya návyase  
rákṣā mā́kir no agháśaṃsa īśata  

### 004
úd u ṣyá deváḥ savitā́ dámūnā  
híraṇyapāṇiḥ pratidoṣám asthāt  
áyohanur yajató mandrájihva  
ā́ dāśúṣe suvati bhū́ri vāmám  

### 005
úd ū ayām̐ upavaktéva bāhū́  
hiraṇyáyā savitā́ suprátīkā  
divó róhāṃsi aruhat pr̥thivyā́  
árīramat patáyat kác cid ábhvam  

### 006
vāmám adyá savitar vāmám u śvó  
divé-dive vāmám asmábhya° sāvīḥ  
vāmásya hí kṣáyasya deva bhū́rer  
ayā́ dhiyā́ vāmabhā́jaḥ siyāma  

## 072
### 001
índrāsomā máhi tád vām mahitváṃ  
yuvám mahā́ni prathamā́ni cakrathuḥ  
yuváṃ sū́ryaṃ vividáthur yuváṃ súvar  
víśvā támāṃsi ahataṃ nidáś ca  

### 002
índrāsomā vāsáyatha uṣā́sam  
út sū́riyaṃ nayatho jyótiṣā sahá  
úpa dyã́ṃ skambháthu skámbhanena  
áprathatam pr̥thivī́m mātáraṃ ví  

### 003
índrāsomāv áhim apáḥ pariṣṭhā́ṃ  
hathó vr̥trám ánu vāṃ dyaúr amanyata  
prá árṇāṃsi airayataṃ nadī́nām  
ā́ samudrā́ṇi paprathuḥ purū́ṇi  

### 004
índrāsomā pakvám āmā́su antár  
ní gávām íd dadhathur vakṣáṇāsu  
jagr̥bháthur ánapinaddham āsu  
rúśac citrā́su jágatīṣu antáḥ  

### 005
índrāsomā yuvám aṅgá tárutram  
apatyasā́caṃ śrútiyaṃ rarāthe  
yuváṃ śúṣmaṃ náriyaṃ carṣaṇíbhyaḥ  
sáṃ vivyathuḥ pr̥tanāṣā́ham ugrā  

## 073
### 001
yó adribhít prathamajā́ r̥tā́vā  
bŕ̥haspátir āṅgirasó havíṣmān  
dvibárhajmā prāgharmasát pitā́ na  
ā́ ródasī vr̥ṣabhó roravīti  

### 002
jánāya cid yá ī́vata ulokám†  
bŕ̥haspátir deváhūtau cakā́ra  
ghnán vr̥trā́ṇi ví púro dardarīti  
jáyañ chátrūm̐r amítrān pr̥tsú sā́han  

### 003
bŕ̥haspátiḥ sám ajayad vásūni  
mahó vrajā́n gómato devá eṣáḥ  
apáḥ síṣāsan súvar ápratīto  
bŕ̥haspátir hánti amítram arkaíḥ  

## 074
### 001
sómārudrā dhāráyethām asuryàm  
prá vām iṣṭáyo áram aśnuvantu  
dáme-dame saptá rátnā dádhānā  
śáṃ no bhūtaṃ dvipáde śáṃ cátuṣpade  

### 002
sómārudrā ví vr̥hataṃ víṣūcīm  
ámīvā yā́ no gáyam āvivéśa  
āré bādhethāṃ nírr̥tim parācaír  
asmé bhadrā́ sauśravasā́ni santu  

### 003
sómārudrā yuvám etā́ni asmé  
víśvā tanū́ṣu bheṣajā́ni dhattam  
áva syatam muñcátaṃ yán no ásti  
tanū́ṣu baddháṃ kr̥tám éno asmát  

### 004
tigmā́yudhau tigmáhetī suśévau  
sómārudrāv ihá sú mr̥̄ḷataṃ+ naḥ  
prá no muñcataṃ váruṇasya pā́śād  
gopāyátaṃ naḥ sumanasyámānā  

## 075
### 001
jīmū́tasyeva bhavati prátīkaṃ  
yád varmī́ yā́ti samádām upásthe  
ánāviddhayā tanúvā jaya tváṃ  
sá tvā vármaṇo mahimā́ pipartu  

### 002
dhánvanā gā́ dhánvanājíṃ jayema  
dhánvanā tīvrā́ḥ samádo jayema  
dhánuḥ śátror apakāmáṃ kr̥ṇoti  
dhánvanā sárvāḥ pradíśo jayema  

### 003
vakṣyántīvéd ā́ ganīganti kárṇam  
priyáṃ sákhāyam pariṣasvajānā́  
yóṣeva śiṅkte vítatā́dhi dhánvañ  
jiyā́ iyáṃ sámane pāráyantī  

### 004
té ācárantī sámaneva yóṣā  
mātéva putrám bibhr̥tām upásthe  
ápa śátrūn vidhyatāṃ saṃvidāné  
ā́rtnī imé viṣphurántī amítrān  

### 005
bahvīnā́m pitā́ bahúr asya putráś  
ciścā́ kr̥ṇoti sámanāvagátya  
iṣudhíḥ sáṅkāḥ pŕ̥tanāś ca sárvāḥ  
pr̥ṣṭhé nínaddho jayati prásūtaḥ  

### 006
ráthe tíṣṭhan nayati vājínaḥ puró  
yátra-yatra kāmáyate suṣārathíḥ  
abhī́śūnām mahimā́nam panāyata  
mánaḥ paścā́d ánu yachanti raśmáyaḥ  

### 007
tīvrā́n ghóṣān kr̥ṇvate vŕ̥ṣapāṇayo  
áśvā ráthebhiḥ sahá vājáyantaḥ  
avakrā́mantaḥ prápadair amítrān  
kṣiṇánti śátrūm̐r ánapavyayantaḥ  

### 008
rathavā́hanaṃ havír asya nā́ma  
yátrā́yudhaṃ níhitam asya várma  
tátrā rátham úpa śagmáṃ sadema  
viśvā́hā vayáṃ sumanasyámānāḥ  

### 009
svāduṣaṃsádaḥ pitáro vayodhā́ḥ  
kr̥chreśrítaḥ śáktīvanto gabhīrā́ḥ  
citrásenā íṣubalā ámr̥dhrāḥ  
satóvīrā urávo vrātasāhā́ḥ  

### 010
brā́hmaṇāsaḥ pítaraḥ sómiyāsaḥ  
śivé no dyā́vāpr̥thivī́ anehásā  
pūṣā́ naḥ pātu duritā́d r̥tāvr̥dho  
rákṣā mā́kir no agháśaṃsa īśata  

### 011
suparṇáṃ vaste mr̥gó asyā dánto  
góbhiḥ sáṃnaddhā patati prásūtā  
yátrā náraḥ sáṃ ca ví ca drávanti  
tátrāsmábhyam íṣavaḥ śárma yaṃsan  

### 012
ŕ̥jīte pári vr̥ṅdhi no  
áśmā bhavatu nas tanū́ḥ  
sómo ádhi bravītu no  
áditiḥ śárma yachatu  

### 013
ā́ jaṅghanti sā́nu eṣāṃ  
jaghánām̐ úpa jighnate  
áśvājani prácetaso  
áśvān samátsu codaya  

### 014
áhir 'va° bhogaíḥ pári eti bāhúṃ  
jiyā́yā hetím paribā́dhamānaḥ  
hastaghnó víśvā vayúnāni vidvā́n  
púmān púmāṃsam pári pātu viśvátaḥ  

### 015
ā́lāktā yā́ rúruśīrṣṇi  
átho yásyā áyo múkham  
idám parjányaretasa  
íṣvai devyaí br̥hán námaḥ  

### 016
ávasr̥ṣṭā párā pata  
śáravye bráhmasaṃśite  
gáchāmítrān prá padyasva  
mā́mī́ṣāṃ káṃ canóc chiṣaḥ  

### 017
yátra bāṇā́ḥ sampátanti  
kumārā́ viśikhā́ iva  
tátrā no bráhmaṇas pátir  
áditiḥ śárma yachatu  
viśvā́hā śárma yachatu  

### 018
mármāṇi te vármaṇā chādayāmi  
sómas tvā rā́jāmŕ̥tenā́nu vastām  
urór várīyo váruṇas te kr̥ṇotu  
jáyantaṃ tvā ánu devā́ madantu  

### 019
yó naḥ suvó áraṇo  
yáś ca níṣṭyo jíghāṃsati  
devā́s táṃ sárve dhūrvantu  
bráhma várma mámā́ntaram  