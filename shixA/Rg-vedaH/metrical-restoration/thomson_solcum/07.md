## 001
### 001
agníṃ náro dī́dhitibhir aráṇyor  
hástacyutī janayanta praśastám  
dūredŕ̥śaṃ gr̥hápatim atharyúm  

### 002
tám agním áste vásavo ní r̥ṇvan  
supraticákṣam ávase kútaś cit  
dakṣā́yiyo yó dáma ā́sa nítyaḥ  

### 003
práiddho agne dīdihi puró no  
ájasrayā suūrmíyā yaviṣṭha  
tuvā́ṃ śáśvanta úpa yanti vā́jāḥ  

### 004
prá té agnáyo agníbhyo váraṃ níḥ  
suvī́rāsaḥ śośucanta dyumántaḥ  
yátrā náraḥ samā́sate sujātā́ḥ  

### 005
dā́ no agne dhiyā́ rayíṃ suvī́raṃ  
suapatyáṃ sahasiya praśastám  
ná yáṃ yā́vā tárati yātumā́vān  

### 006
úpa yám éti yuvatíḥ sudákṣaṃ  
doṣā́ vástor havíṣmatī ghr̥tā́cī  
úpa svaínam arámatir vasūyúḥ  

### 007
víśvā agne ápa daha árātīr  
yébhis tápobhir ádaho járūtham  
prá nisvaráṃ cātayasva ámīvām  

### 008
ā́ yás te agna idhaté ánīkaṃ  
vásiṣṭha śúkra dī́divaḥ pávāka  
utó na ebhí staváthair ihá syāḥ  

### 009
ví yé te agne bhejiré ánīkam  
mártā náraḥ pítriyāsaḥ purutrā́  
utó na ebhíḥ sumánā ihá syāḥ  

### 010
imé náro vr̥trahátyeṣu śū́rā  
víśvā ádevīr abhí santu māyā́ḥ  
yé me dhíyam panáyanta praśastā́m  

### 011
mā́ śū́ne agne ní ṣadāma nr̥̄ṇā́m+  
mā́śéṣaso avī́ratā pári tvā  
prajā́vatīṣu dúriyāsu durya  

### 012
yám aśvī́ nítyam upayā́ti yajñám  
prajā́vantaṃ suapatyáṃ kṣáyaṃ naḥ  
svájanmanā śéṣasā vāvr̥dhānám  

### 013
pāhí no agne rakṣáso ájuṣṭāt  
pāhí dhūrtér áraruṣo aghāyóḥ  
tuvā́ yujā́ pr̥tanāyū́m̐r abhí ṣyām  

### 014
séd agnír agnī́m̐r áti astu anyā́n  
yátra vājī́ tánayo vīḷúpāṇiḥ  
sahásrapāthā akṣárā saméti  

### 015
séd agnír yó vanuṣyató nipā́ti  
sameddhā́ram · áṃhasa uruṣyā́t  
sujātā́saḥ pári caranti vīrā́ḥ  

### 016
ayáṃ só agnír ā́hutaḥ purutrā́  
yám ī́śānaḥ sám íd indhé havíṣmān  
pári yám éti adhvaréṣu hótā  

### 017
tuvé agna āhávanāni bhū́ri  
īśānā́sa ā́ juhuyāma nítyā  
ubhā́ kr̥ṇvánto vahatū́ miyédhe  

### 018
imó agne vītátamāni havyā́  
ájasro vakṣi devátātim ácha  
práti na īṃ surabhī́ṇi viyantu  

### 019
mā́ no agne avī́rate párā dā  
durvā́sasé 'mataye mā́ no asyaí  
mā́ naḥ kṣudhé mā́ rakṣása r̥tāvo  
mā́ no dáme mā́ vána ā́ juhūrthāḥ  

### 020
nū́ me bráhmāṇi agna úc chaśādhi  
tuváṃ deva maghávadbhyaḥ suṣūdaḥ  
rātaú siyāma ubháyāsa ā́ te  
yūyám pāta suastíbhiḥ sádā naḥ  

### 021
tuvám agne suhávo raṇvásaṃdr̥k  
sudītī́ sūno sahaso didīhi  
mā́ tvé sácā tánaye nítya ā́ dhaṅ  
mā́ vīró asmán náriyo ví dāsīt  

### 022
mā́ no agne durbhr̥táye sácaiṣú  
deváiddheṣu agníṣu prá vocaḥ  
mā́ te asmā́n durmatáyo bhr̥mā́c cid  
devásya sūno sahaso naśanta  

### 023
sá márto agne suanīka revā́n  
ámartiye yá ājuhóti havyám  
sá devátā vasuvániṃ dadhāti  
yáṃ sūrír arthī́ pr̥chámāna éti  

### 024
mahó no agne suvitásya vidvā́n  
rayíṃ sūríbhya ā́ vahā br̥hántam  
yéna vayáṃ sahasāvan mádema  
ávikṣitāsa ā́yuṣā suvī́rāḥ  

### 025
nū́ me bráhmāṇi agna úc chaśādhi  
tuváṃ deva maghávadbhyaḥ suṣūdaḥ  
rātaú siyāma ubháyāsa ā́ te  
yūyám pāta suastíbhiḥ sádā naḥ  

## 002
### 001
juṣásva naḥ samídham agne adyá  
śócā br̥hád yajatáṃ dhūmám r̥ṇván  
úpa spr̥śa diviyáṃ sā́nu stū́paiḥ  
sáṃ raśmíbhis tatanaḥ sū́riasya  

### 002
nárāśáṃsasya mahimā́nam eṣām  
úpa stoṣāma yajatásya yajñaíḥ  
yé sukrátavaḥ śúcayo dhiyaṃdhā́ḥ  
svádanti devā́ ubháyāni havyā́  

### 003
īḷéniyaṃ vo ásuraṃ sudákṣam  
antár dūtáṃ ródasī satyavā́cam  
manuṣvád agním mánunā sámiddhaṃ  
sám adhvarā́ya sádam ín mahema  

### 004
saparyávo bháramāṇā abhijñú  
prá vr̥ñjate námasā barhír agnaú  
ājúhvānā ghr̥tápr̥ṣṭham pŕ̥ṣadvad  
ádhvaryavo havíṣā marjayadhvam  

### 005
suādhíyo ví dúro devayánto  
áśiśrayū rathayúr devátātā  
pūrvī́ śíśuṃ ná mātárā rihāṇé  
sám agrúvo ná sámaneṣu añjan  

### 006
utá yóṣaṇe diviyé mahī́ na  
uṣā́sānáktā sudúgheva dhenúḥ  
barhiṣádā puruhūté maghónī  
ā́ yajñíye suvitā́ya śrayetām  

### 007
víprā yajñéṣu mā́nuṣeṣu kārū́  
mánye vāṃ jātávedasā yájadhyai  
ūrdhváṃ no adhvaráṃ kr̥taṃ háveṣu  
tā́ devéṣu vanatho vā́riyāṇi  

### 008
ā́ bhā́ratī bhā́ratībhiḥ sajóṣā  
íḷā devaír manuṣíyebhir agníḥ  
sárasvatī sārasvatébhir arvā́k  
tisró devī́r barhír édáṃ sadantu  

### 009
tán nas turī́pam ádha poṣayitnú  
déva tvaṣṭar ví rarāṇáḥ siyasva  
yáto vīráḥ karmaṇíyaḥ sudákṣo  
yuktágrāvā jā́yate devákāmaḥ  

### 010
vánaspaté áva sr̥jópa devā́n  
agnír havíḥ śamitā́ sūdayāti  
séd u hótā satyátaro yajāti  
yáthā devā́nāṃ jánimāni véda  

### 011
ā́ yāhi agne samidhānó arvā́ṅ  
índreṇa devaíḥ saráthaṃ turébhiḥ  
barhír na āstām áditiḥ suputrā́  
svā́hā devā́ amŕ̥tā mādayantām  

## 003
### 001
agníṃ vo devám agníbhiḥ sajóṣā  
yájiṣṭhaṃ dūtám adhvaré kr̥ṇudhvam  
yó mártiyeṣu nídhruvir r̥tā́vā  
tápurmūrdhā ghr̥tã́nnaḥ pavākáḥ+  

### 002
próthad áśvo ná yávase aviṣyán  
yadā́ maháḥ saṃváraṇād ví ásthāt  
ā́d asya vā́to ánu vāti śocír  
ádha sma te vrájanaṃ kr̥ṣṇám asti  

### 003
úd yásya te návajātasya vŕ̥ṣṇo  
ágne cáranti ajárā idhānā́ḥ  
áchā diyā́m aruṣó dhūmá eti  
sáṃ dūtó agna ī́yase hí devā́n  

### 004
ví yásya te pr̥thivyā́m pā́jo áśret  
tr̥ṣú yád ánnā samávr̥kta jámbhaiḥ  
séneva sr̥ṣṭā́ prásitiṣ ṭa eti  
yávaṃ ná dasma juhúvā vivekṣi  

### 005
tám íd doṣā́ tám uṣási yáviṣṭham  
agním átyaṃ ná marjayanta náraḥ  
niśíśānā átithim asya yónau  
dīdā́ya śocír ā́hutasya vŕ̥ṣṇaḥ  

### 006
susaṃdŕ̥k te suanīka prátīkaṃ  
ví yád rukmó ná rócasa upāké  
divó ná te tanyatúr eti śúṣmaś  
citró ná sū́raḥ práti cakṣi bhānúm  

### 007
yáthā vaḥ svā́hā agnáye dā́śema  
párī́ḷābhir ghr̥távadbhiś ca havyaíḥ  
tébhir no agne ámitair máhobhiḥ  
śatám pūrbhír ā́yasībhir ní pāhi  

### 008
yā́ vā te sánti dāśúṣe ádhr̥ṣṭā  
gíro vā yā́bhir nr̥vátīr uruṣyā́ḥ  
tā́bhir naḥ sūno sahaso ní pāhi  
sumát sūrī́ñ jaritr̥̄́ñ jātavedaḥ  

### 009
nír yát pūtéva svádhitiḥ śúcir gā́t  
sváyā kr̥pā́ tanúvā rócamānaḥ  
ā́ yó mātrór uśéniyo jániṣṭa  
devayájyāya sukrátuḥ pavākáḥ+  

### 010
etā́ no agne saúbhagā didīhi  
ápi krátuṃ sucétasaṃ vatema  
víśvā stotŕ̥bhyo gr̥ṇaté ca santu  
yūyám pāta suastíbhiḥ sádā naḥ  

## 004
### 001
prá vaḥ śukrā́ya bhānáve bharadhvaṃ  
havyám matíṃ ca agnáye súpūtam  
yó daíviyāni mā́nuṣā janū́ṃṣi  
antár víśvāni vidmánā jígāti  

### 002
sá gŕ̥tso agnís táruṇaś cid astu  
yáto yáviṣṭho ájaniṣṭa mātúḥ  
sáṃ yó vánā yuváte śúcidan  
bhū́ri cid ánnā sám íd atti sadyáḥ  

### 003
asyá devásya saṃsádi ánīke  
yám mártiāsaḥ śiyetáṃ jagr̥bhré  
ní yó gŕ̥bham paúruṣeyīm uvóca  
durókam agnír āyáve śuśoca  

### 004
ayáṃ kavír ákaviṣu prácetā  
márteṣu agnír amŕ̥to ní dhāyi  
sá mā́ no átra juhuraḥ sahasvaḥ  
sádā tuvé sumánasaḥ siyāma  

### 005
ā́ yó yóniṃ devákr̥taṃ sasā́da  
krátvā hí agnír amŕ̥tām̐ átārīt  
tám óṣadhīś ca vanínaś ca gárbham  
bhū́miś ca viśvádhāyasam bibharti  

### 006
ī́śe hí agnír amŕ̥tasya bhū́rer  
ī́śe rāyáḥ suvī́riyasya dā́toḥ  
mā́ tvā vayáṃ sahasāvann avī́rā  
mā́ ápsavaḥ pári ṣadāma mā́duvaḥ  

### 007
pariṣádyaṃ hí áraṇasya rékṇo  
nítyasya rāyáḥ pátayaḥ siyāma  
ná śéṣo agne anyájātam asti  
ácetānasya mā́ pathó ví dukṣaḥ  

### 008
nahí grábhāya áraṇaḥ suśévo  
anyódaryo mánasā mántavā́ u  
ádhā cid ókaḥ púnar ít sá eti  
ā́ no vājī́ abhīṣā́ḷ etu návyaḥ  

### 009
tuvám agne vanuṣyató ní pāhi  
tuvám u naḥ sahasāvann avadyā́t  
sáṃ tvā dhvasmanvád abhí etu pā́thaḥ  
sáṃ rayí spr̥hayā́yiyaḥ sahasrī́  

### 010
etā́ no agne saúbhagā didīhi  
ápi krátuṃ sucétasaṃ vatema  
víśvā stotŕ̥bhyo gr̥ṇaté ca santu  
yūyám pāta suastíbhiḥ sádā naḥ  

## 005
### 001
prá agnáye · taváse bharadhvaṃ  
gíraṃ divó aratáye pr̥thivyā́ḥ  
yó víśveṣām amŕ̥tānām upásthe  
vaiśvānaró vāvr̥dhé jāgr̥vádbhiḥ  

### 002
pr̥ṣṭó diví dhā́yi agníḥ pr̥thivyā́ṃ  
netā́ síndhūnāṃ vr̥ṣabhá stíyānām  
sá mā́nuṣīr abhí víśo ví bhāti  
vaiśvānaró vāvr̥dhānó váreṇa  

### 003
tuvád bhiyā́ víśa āyann ásiknīr  
asamanā́ jáhatīr bhójanāni  
vaíśvānara pūráve śóśucānaḥ  
púro yád agne daráyann ádīdeḥ  

### 004
táva tridhā́tu pr̥thivī́ utá dyaúr  
vaíśvānara vratám agne sacanta  
tuvám bhāsā́ ródasī ā́ tatantha  
ájasreṇa śocíṣā śóśucānaḥ  

### 005
tuvā́m agne haríto vāvaśānā́  
gíraḥ sacante dhúnayo ghr̥tā́cīḥ  
pátiṃ kr̥ṣṭīnā́ṃ rathíyaṃ rayīṇā́ṃ  
vaiśvānarám uṣásāṃ ketúm áhnām  

### 006
tuvé asuryàṃ vásavo ní r̥ṇvan  
krátuṃ hí te mitramaho juṣánta  
tuváṃ dásyūm̐r ókaso agna āja  
urú jyótir janáyann ā́riyāya  

### 007
sá jā́yamānaḥ paramé víoman  
vāyúr ná pā́thaḥ pári pāsi sadyáḥ  
tuvám bhúvanā janáyann abhí krann  
ápatyāya jātavedo daśasyán  

### 008
tā́m agne asmé íṣam érayasva  
vaíśvānara dyumátīṃ jātavedaḥ  
yáyā rā́dhaḥ pínvasi viśvavāra  
pr̥thú śrávo dāśúṣe mártiyāya  

### 009
táṃ no agne maghávadbhyaḥ purukṣúṃ  
rayíṃ ní vā́jaṃ śrútiyaṃ yuvasva  
vaíśvānara máhi naḥ śárma yacha  
rudrébhir agne vásubhiḥ sajóṣāḥ  

## 006
### 001
prá samrā́jo ásurasya práśastim  
puṃsáḥ kr̥ṣṭīnā́m anumā́diyasya  
índrasyeva prá tavásas kr̥tā́ni  
vánde dārúṃ vándamāno vivakmi  

### 002
kavíṃ ketúṃ · dhāsím bhānúm ádrer  
hinvánti śáṃ rājiyáṃ ródasīyoḥ  
puraṃdarásya gīrbhír ā́ vivāse  
agnér vratā́ni pūrviyā́ mahā́ni  

### 003
ní akratū́n grathíno mr̥dhrávācaḥ  
paṇī́m̐r aśraddhā́m̐ avr̥dhā́m̐ ayajñā́n  
prá-pra tā́n dásyūm̐r agnír vivāya  
pū́rvaś cakāra áparām̐ áyajyūn  

### 004
yó apācī́ne támasi mádantīḥ  
prā́cīś cakā́ra nŕ̥tamaḥ śácībhiḥ  
tám ī́śānaṃ vásvo agníṃ gr̥ṇīṣe  
ánānataṃ damáyantam pr̥tanyū́n  

### 005
yó dehíyo ánamayad vadhasnaír  
yó aryápatnīr uṣásaś cakā́ra  
sá nirúdhyā náhuṣo yahvó agnír  
víśaś cakre balihŕ̥taḥ sáhobhiḥ  

### 006
yásya śármann úpa víśve jánāsa  
évais tasthúḥ sumatím bhíkṣamāṇāḥ  
vaiśvānaró váram ā́ ródasīyor  
ā́gníḥ sasāda pitarór+ upástham  

### 007
ā́ devó dade budhníyā vásūni  
vaiśvānará úditā sū́riyasya  
ā́ samudrā́d ávarād ā́ párasmād  
ā́ agnír dade divá ā́ pr̥thivyā́ḥ  

## 007
### 001
prá vo deváṃ cit sahasānám agním  
áśvaṃ ná vājínaṃ hiṣe námobhiḥ  
bhávā no dūtó adhvarásya vidvā́n  
tmánā devéṣu vivide mitádruḥ  

### 002
ā́ yāhi agne pathíyā ánu svā́  
mandró devā́nāṃ sakhiyáṃ juṣāṇáḥ  
ā́ sā́nu śúṣmair nadáyan pr̥thivyā́  
jámbhebhir víśvam uśádhag vánāni  

### 003
prācī́no yajñáḥ súdhitaṃ hí barhíḥ  
prīṇīté agnír īḷitó ná hótā  
ā́ mātárā viśvávāre huvānó  
yáto yaviṣṭha jajñiṣé suśévaḥ  

### 004
sadyó adhvaré rathiráṃ jananta  
mā́nuṣāso vícetaso yá eṣām  
viśā́m adhāyi viśpátir duroṇé  
agnír mandró mádhuvacā r̥tā́vā  

### 005
ásādi vr̥tó váhnir ājaganvā́n  
agnír brahmā́ nr̥ṣádane vidhartā́  
diyaúś ca yám pr̥thivī́ vāvr̥dhā́te  
ā́ yáṃ hótā yájati viśvávāram  

### 006
eté dyumnébhir víśvam ā́tiranta  
mántraṃ yé vā́raṃ náriyā átakṣan  
prá yé víśas tiránta śróṣamāṇā  
ā́ yé me asyá dī́dhayann r̥tásya  

### 007
nṹ tvā́m agna īmahe vásiṣṭhā  
īśānáṃ sūno sahaso vásūnām  
íṣaṃ stotŕ̥bhyo maghávadbhya ānaḍ  
yūyám pāta suastíbhiḥ sádā naḥ  

## 008
### 001
indhé rā́jā sám ariyó námobhir  
yásya prátīkam ā́hutaṃ ghr̥téna  
náro havyébhir īḷate sabā́dha  
ā́ agnír ágra uṣásām aśoci  

### 002
ayám u ṣyá · súmahām̐ avedi  
hótā mandró mánuṣo yahvó agníḥ  
ví bhā́ akaḥ sasr̥jānáḥ pr̥thivyā́ṃ  
kr̥ṣṇápavir óṣadhībhir vavakṣe  

### 003
káyā no agne ví vasaḥ suvr̥ktíṃ  
kā́m u svadhā́m r̥ṇavaḥ śasyámānaḥ  
kadā́ bhavema pátayaḥ sudatra  
rāyó vantā́ro duṣṭárasya sādhóḥ  

### 004
prá-prāyám agnír bharatásya śr̥ṇve  
ví yát sū́ryo ná rócate br̥hád bhā́ḥ  
abhí yáḥ pūrúm pŕ̥tanāsu tasthaú  
dyutānó daívyo átithiḥ śuśoca  

### 005
ásann ít tvé āhávanāni bhū́ri  
bhúvo víśvebhiḥ sumánā ánīkaiḥ  
stutáś cid agne śr̥ṇviṣe gr̥ṇānáḥ  
svayáṃ vardhasva tanúvaṃ sujāta  

### 006
idáṃ vácaḥ śatasā́ḥ sáṃsahasram  
úd agnáye janiṣīṣṭa dvibárhāḥ  
śáṃ yát stotŕ̥bhya āpáye bhávāti  
dyumád amīvacā́tanaṃ rakṣohā́  

### 007
nū́ tuvā́m agna īmahe vásiṣṭhā  
īśānáṃ sūno sahaso vásūnām  
íṣaṃ stotŕ̥bhyo maghávadbhya ānaḍ  
yūyám pāta suastíbhiḥ sádā naḥ  

## 009
### 001
ábodhi jārá uṣásām upásthād  
dhótā mandráḥ kavítamaḥ pavākáḥ+  
dádhāti ketúm ubháyasya jantór  
havyā́ devéṣu dráviṇaṃ sukŕ̥tsu  

### 002
sá sukrátur yó ví dúraḥ paṇīnā́m  
punānó arkám purubhójasaṃ naḥ  
hótā mandaró° viśã́ṃ dámūnās  
tirás támo dadr̥śe rāmiyā́ṇām  

### 003
ámūraḥ kavír áditir vivásvān  
susaṃsán mitró átithiḥ śivó naḥ  
citrábhānur uṣásām bhāti ágre  
apā́ṃ gárbhaḥ prasúva ā́ viveśa  

### 004
īḷéniyo vo mánuṣo yugéṣu  
samanagā́ aśucaj jātávedāḥ  
susaṃdŕ̥śā bhānúnā yó vibhā́ti  
práti gā́vaḥ samidhānám budhanta  

### 005
ágne yāhí dūtíyam mā́ riṣaṇyo  
devā́m̐ áchā brahmakŕ̥tā gaṇéna  
sárasvatīm marúto aśvínāpó  
yákṣi devā́n ratnadhéyāya víśvān  

### 006
tuvā́m agne samidhānó vásiṣṭho  
járūthaṃ han yákṣi rāyé púraṃdhim  
puruṇīthā́ jātavedo jarasva  
yūyám pāta suastíbhiḥ sádā naḥ  

## 010
### 001
uṣó ná jāráḥ pr̥thú pā́jo aśred  
dávidyutad dī́diyac chóśucānaḥ  
vŕ̥ṣā háriḥ śúcir ā́ bhāti bhāsā́  
dhíyo hinvāná uśatī́r ajīgaḥ  

### 002
súvar ṇá vástor uṣásām aroci  
yajñáṃ tanvānā́ uśíjo ná mánma  
agnír jánmāni devá ā́ ví vidvā́n  
dravád dūtó devayā́vā vániṣṭhaḥ  

### 003
áchā gíro matáyo devayántīr  
agníṃ yanti dráviṇam bhíkṣamāṇāḥ  
susaṃdŕ̥śaṃ suprátīkaṃ suáñcaṃ  
havyavā́ham aratím mā́nuṣāṇām  

### 004
índraṃ no agne vásubhiḥ sajóṣā  
rudráṃ rudrébhir ā́ vahā br̥hántam  
ādityébhir áditiṃ viśvájanyām  
bŕ̥haspátim ŕ̥kvabhir viśvávāram  

### 005
mandráṃ hótāram uśíjo yáviṣṭham  
agníṃ víśa īḷate adhvaréṣu  
sá hí kṣápāvām̐ ábhavad rayīṇā́m  
átandro dūtó yajáthāya devā́n  

## 011
### 001
mahā́m̐ asi adhvarásya praketó  
ná rté tuvád amŕ̥tā mādayante  
ā́ víśvebhiḥ saráthaṃ yāhi devaír  
ní agne hótā prathamáḥ sadehá  

### 002
tvā́m īḷate ajiráṃ dūtíyāya  
havíṣmantaḥ sádam ín mā́nuṣāsaḥ  
yásya devaír ā́sado barhír agne  
áhāni asmai sudínā bhavanti  

### 003
tríś cid aktóḥ prá cikitur vásūni  
tuvé antár dāśúṣe mártiyāya  
manuṣvád agna ihá yakṣi devā́n  
bhávā no dūtó abhiśastipā́vā  

### 004
agnír īśe br̥ható adhvarásya  
agnír víśvasya havíṣaḥ kr̥tásya  
krátuṃ hí asya vásavo juṣánta  
áthā devā́ dadhire havyavā́ham  

### 005
ā́gne vaha havirádyāya devā́n  
índrajyeṣṭhāsa ihá mādayantām  
imáṃ yajñáṃ diví devéṣu dhehi  
yūyám pāta suastíbhiḥ sádā naḥ  

## 012
### 001
áganma mahā́ námasā yáviṣṭhaṃ  
yó dīdā́ya sámiddhaḥ své duroṇé  
citrábhānuṃ ródasī antár urvī́  
súāhutaṃ viśvátaḥ pratiáñcam  

### 002
sá mahnā́ víśvā duritā́ni sāhvā́n  
agní ṣṭave dáma ā́ jātávedāḥ  
sá no rakṣiṣad duritā́d avadyā́d  
asmā́n gr̥ṇatá utá no maghónaḥ  

### 003
tuváṃ váruṇa utá mitró agne  
tuvā́ṃ vardhanti matíbhir vásiṣṭhāḥ  
tuvé vásu suṣaṇanā́ni santu  
yūyám pāta suastíbhiḥ sádā naḥ  

## 013
### 001
prá agnáye viśvaśúce dhiyaṃdhé  
asuraghné mánma dhītím bharadhvam  
bháre havír ná barhíṣi priṇānó+  
vaiśvānarā́ya yátaye matīnā́m  

### 002
tuvám agne śocíṣā śóśucāna  
ā́ ródasī apr̥ṇā jā́yamānaḥ  
tuváṃ devā́m̐ abhíśaster amuñco  
vaíśvānara jātavedo mahitvā́  

### 003
jātó yád agne bhúvanā ví ákhyaḥ  
paśū́n ná gopā́ íriyaḥ párijmā  
vaíśvānara bráhmaṇe vinda gātúṃ  
yūyám pāta suastíbhiḥ sádā naḥ  

## 014
### 001
samídhā jātávedase  
devā́ya deváhūtibhiḥ  
havírbhiḥ śukráśociṣe namasvíno  
vayáṃ dāśema agnáye  

### 002
vayáṃ te agne samídhā vidhema  
vayáṃ dāśema suṣṭutī́ yajatra  
vayáṃ ghr̥téna adhvarasya hotar  
vayáṃ deva havíṣā bhadraśoce  

### 003
ā́ no devébhir úpa deváhūtim  
ágne yāhí váṣaṭkr̥tiṃ juṣāṇáḥ  
túbhyaṃ devā́ya dā́śataḥ siyāma  
yūyám pāta suastíbhiḥ sádā naḥ  

## 015
### 001
upasádyāya mīḷhúṣa  
āsíye juhutā havíḥ  
yó no nédiṣṭham ā́piyam  

### 002
yáḥ páñca carṣaṇī́r abhí  
niṣasā́da dáme-dame  
kavír gr̥hápatir yúvā  

### 003
sá no védo amā́tiyam  
agnī́ rakṣatu viśvátaḥ  
utā́smā́n pātu áṃhasaḥ  

### 004
návaṃ nú stómam agnáye  
diváḥ śyenā́ya jījanam  
vásvaḥ kuvíd vanā́ti naḥ  

### 005
spārhā́ yásya śríyo dr̥śé  
rayír vīrávato yathā  
ágre yajñásya śócataḥ  

### 006
sémā́ṃ vetu váṣaṭkr̥tim  
agnír juṣata no gíraḥ  
yájiṣṭho havyavā́hanaḥ  

### 007
ní tvā nakṣiya viśpate  
dyumántaṃ deva dhīmahi  
suvī́ram agna āhuta  

### 008
kṣápa usráś ca dīdihi  
suagnáyas tváyā vayám  
suvī́ras tuvám asmayúḥ  

### 009
úpa tvā sātáye náro  
víprāso yanti dhītíbhiḥ  
úpā́kṣarā sahasríṇī  

### 010
agnī́ rákṣāṃsi sedhati  
śukráśocir ámartiyaḥ  
śúciḥ pavāká+ ī́ḍiyaḥ  

### 011
sá no rā́dhāṃsi ā́ bhara  
ī́śānaḥ sahaso yaho  
bhágaś ca dātu vā́riyam  

### 012
tvám agne vīrávad yáśo  
deváś ca savitā́ bhágaḥ  
dítiś ca dāti vā́riyam  

### 013
ágne rákṣā ṇo áṃhasaḥ  
práti ṣma deva rī́ṣataḥ  
tápiṣṭhair ajáro daha  

### 014
ádhā mahī́ na ā́yasī  
ánādhr̥ṣṭo nŕ̥pītaye  
pṹr bhavā śatábhujiḥ  

### 015
tuváṃ naḥ pāhi áṃhaso  
dóṣāvastar aghāyatáḥ  
dívā náktam adābhiya  

## 016
### 001
enā́ vo agníṃ námasā  
ūrjó nápātam ā́ huve  
priyáṃ cétiṣṭham aratíṃ suadhvaráṃ  
víśvasya dūtám amŕ̥tam  

### 002
sá yojate aruṣā́ viśvábhojasā  
sá dudravat súāhutaḥ  
subráhmā yajñáḥ suśámī vásūnãṃ  
deváṃ rā́dho jánānãm  

### 003
úd asya śocír asthãd  
ājúhvānasya mīḷhúṣaḥ  
úd dhūmā́so aruṣā́so divispŕ̥śaḥ  
sám agním indhate náraḥ  

### 004
táṃ tuvā dūtáṃ kr̥ṇmahe yaśástamaṃ  
devā́m̐ ā́ vītáye vaha  
víśvā sūno sahaso martabhójanā  
rā́sva tád yát tuvémahe  

### 005
tuvám agne gr̥hápatis  
tuváṃ hótā no adhvaré  
tuvám pótā viśvavāra prácetā  
yákṣi véṣi ca vā́riyam  

### 006
kr̥dhí rátnaṃ yájamānāya sukrato  
tuváṃ hí ratnadhā́ ási  
ā́ na r̥té śiśīhi víśvam r̥tvíjaṃ  
suśáṃso yáś ca dákṣate  

### 007
tuvé agne suāhuta  
priyā́saḥ santu sūráyaḥ  
yantā́ro yé maghávāno jánānãm  
ūrvā́n dáyanta gónãm  

### 008
yéṣām íḷā ghr̥táhastā duroṇá ā́m̐  
ápi prātā́ niṣī́dati  
tā́ṃs trāyasva sahasiya druhó nidó  
yáchā naḥ śárma dīrghaśrút  

### 009
sá mandráyā ca jihváyā  
váhnir āsā́ vidúṣṭaraḥ  
ágne rayím maghávadbhyo na ā́ vaha  
havyádātiṃ ca sūdaya  

### 010
yé rā́dhāṃsi dádati áśviyā maghā́  
kā́mena śrávaso maháḥ  
tā́m̐ áṃhasaḥ pipr̥hi partŕ̥bhiṣ ṭuváṃ  
śatám pūrbhír yaviṣṭhiya  

### 011
devó vo draviṇodã́ḥ  
pūrṇā́ṃ vivaṣṭi āsícam  
úd vā siñcádhvam úpa vā pr̥ṇadhvam  
ā́d íd vo devá ohate  

### 012
táṃ hótāram adhvarásya prácetasaṃ  
váhniṃ devā́ akr̥ṇvata  
dádhāti rátnaṃ vidhaté suvī́riyam  
agnír jánāya dāśúṣe  

## 017
### 001
ágne bháva suṣamídhā sámiddha  
utá barhír urviyā́ ví str̥ṇītām  

### 002
utá dvā́ra uśatī́r ví śrayantām  
utá devā́m̐ uśatá ā́ vahehá  

### 003
ágne vīhí havíṣā yákṣi devā́n  
suadhvarā́ kr̥ṇuhi jātavedaḥ  

### 004
suadhvarā́ karati jātávedā  
yákṣad devā́m̐ amŕ̥tān pipráyac ca  

### 005
váṃsva víśvā vā́riyāṇi pracetaḥ  
satyā́ bhavantu āśíṣo no adyá  

### 006
tuvā́m u té dadhire havyavā́haṃ  
devā́so agna ūrjá ā́ nápātam  

### 007
té te devā́ya dā́śataḥ siyāma  
mahó no rátnā ví dadha iyānáḥ  

## 018
### 001
tuvé ha yát pitáraś cin na indra  
víśvā vāmā́ jaritā́ro ásanvan  
tuvé gā́vaḥ sudúghās tvé hí áśvās  
tuváṃ vásu devayaté vániṣṭhaḥ  

### 002
rā́jeva hí jánibhiḥ kṣéṣi evá  
áva dyúbhir abhí vidúṣ kavíḥ sán  
piśā́ gíro maghavan góbhir áśvais  
tuvāyatáḥ śiśīhi rāyé asmā́n  

### 003
imā́ u tvā paspr̥dhānā́so átra  
mandrā́ gíro devayántīr úpa sthuḥ  
arvā́cī te pathíyā rāyá etu  
siyā́ma te sumatā́v indra śárman  

### 004
dhenúṃ ná tvā sūyávase dúdukṣann  
úpa bráhmāṇi sasr̥je vásiṣṭhaḥ  
tuvā́m ín me gópatiṃ víśva āha  
ā́ na índraḥ sumatíṃ gantu ácha  

### 005
árṇāṃsi cit paprathānā́ sudā́sa  
índro gādhā́ni akr̥ṇot supārā́  
śárdhantaṃ śimyúm ucáthasya návyaḥ  
śā́paṃ síndhūnām akr̥ṇod áśastīḥ  

### 006
puroḷā́ ít turváśo yákṣur āsīd  
rāyé mátsyāso níśitā ápīva  
śruṣṭíṃ cakrur bhŕ̥gavo druhyávaś ca  
sákhā sákhāyam atarad víṣūcoḥ  

### 007
ā́ pakthā́so bhalānáso bhananta  
ā́lināso viṣāṇínaḥ śivā́saḥ  
ā́ yó 'nayat sadhamā́ ā́riyasya  
gavyā́ tŕ̥tsubhyo ajagan yudhā́ nr̥̄́n  

### 008
durādhíyo áditiṃ sreváyanto  
acetáso ví jagr̥bhre páruṣṇīm  
mahnā́vivyak pr̥thivī́m pátyamānaḥ  
paśúṣ kavír aśayac cā́yamānaḥ  

### 009
īyúr árthaṃ ná niarthám páruṣṇīm  
āśúś canéd abhipitváṃ jagāma  
sudā́sa índraḥ sutúkām̐ amítrān  
árandhayan mā́nuṣe vádhrivācaḥ  

### 010
īyúr gā́vo ná yávasād ágopā  
yathākr̥tám abhí mitráṃ citā́saḥ  
pŕ̥śnigāvaḥ pŕ̥śninipreṣitāsaḥ  
śruṣṭíṃ cakrur niyúto rántayaś ca  

### 011
ékaṃ ca yó viṃśatíṃ ca śravasyā́  
vaikarṇáyor jánān rā́jā ní ástaḥ  
dasmó ná sádman ní śiśāti barhíḥ  
śū́raḥ sárgam akr̥ṇod índra eṣām  

### 012
ádha śrutáṃ kaváṣaṃ vr̥ddhám apsú  
ánu druhyúṃ ní vr̥ṇag vájrabāhuḥ  
vr̥ṇānā́ átra sakhiyā́ya sakhyáṃ  
tuvāyánto yé ámadann ánu tvā  

### 013
ví sadyó víśvā dr̥ṃhitā́ni eṣām  
índraḥ púraḥ sáhasā saptá dardaḥ  
ví ā́navasya tŕ̥tsave gáyam bhāg  
jéṣma pūrúṃ vidáthe mr̥dhrávācam  

### 014
ní gavyávo ánavo druhyávaś ca  
ṣaṣṭíḥ śatā́ suṣupuḥ ṣáṭ sahásrā  
ṣaṣṭír vīrā́so ádhi ṣáḍ duvoyú  
víśvéd índrasya vīríyā kr̥tā́ni  

### 015
índreṇaité tŕ̥tsavo véviṣāṇā  
ā́po ná sr̥ṣṭā́ adhavanta nī́cīḥ  
durmitrā́saḥ prakalavín mímānā  
jahúr víśvāni bhójanā sudā́se  

### 016
ardháṃ vīrásya śr̥tapā́m anindrám  
párā śárdhantaṃ nunude abhí kṣā́m  
índro manyúm manyumíyo mimāya  
bhejé pathó vartaním pátyamānaḥ  

### 017
ādhréṇa cit tád u ékaṃ cakāra  
siṃhíyaṃ cit pétuvenā jaghāna  
áva sraktī́r veśíyāvr̥ścad índraḥ  
prā́yachad víśvā bhójanā sudā́se  

### 018
śáśvanto hí śátravo rāradhúṣ ṭe  
bhedásya cic chárdhato vinda rándhim  
mártām̐ éna stuvató yáḥ kr̥ṇóti  
tigmáṃ tásmin ní jahi vájram indra  

### 019
ā́vad índraṃ yamúnā tŕ̥tsavaś ca  
prā́tra bhedáṃ sarvátātā muṣāyat  
ajā́saś ca śígravo yákṣavaś ca  
balíṃ śīrṣā́ṇi jabhrur áśviyāni  

### 020
ná ta indra sumatáyo ná rā́yaḥ  
saṃcákṣe pū́rvā uṣáso ná nū́tnāḥ  
dévakaṃ cin mānyamānáṃ jaghantha  
áva tmánā br̥hatáḥ śámbaram bhet  

### 021
prá yé gr̥hā́d ámamadus tuvāyā́  
parāśaráḥ śatáyātur vásiṣṭhaḥ  
ná te bhojásya sakhiyám mr̥ṣanta  
ádhā sūríbhyaḥ sudínā ví uchān  

### 022
duvé náptur devávataḥ śaté gór  
duvā́ ráthā vadhū́mantā sudā́saḥ  
árhann agne paijavanásya dā́naṃ  
hóteva sádma pári emi rébhan  

### 023
catvā́ro mā paijavanásya dā́nāḥ  
smáddiṣṭayaḥ kr̥śaníno nireké  
r̥jrā́so mā pr̥thiviṣṭhā́ḥ sudā́sas  
tokáṃ tokā́ya śrávase vahanti  

### 024
yásya śrávo ródasī antár urvī́  
śīrṣṇé-śīrṣṇe vibabhā́jā vibhaktā́  
saptéd índraṃ ná sraváto gr̥ṇanti  
ní yudhyāmadhím aśiśād abhī́ke  

### 025
imáṃ naro marutaḥ saścatā́nu  
dívodāsaṃ ná pitáraṃ sudā́saḥ  
aviṣṭánā paijavanásya kétaṃ  
dūṇā́śaṃ kṣatrám ajáraṃ duvoyú  

## 019
### 001
yás tigmáśr̥ṅgo vr̥ṣabhó ná bhīmá  
ékaḥ kr̥ṣṭī́ś cyāváyati prá víśvāḥ  
yáḥ śáśvato ádāśuṣo gáyasya  
prayantā́si súṣvitarāya védaḥ  

### 002
tuváṃ ha tiyád indra kútsam āvaḥ  
śúśrūṣamāṇas tanúvā samaryé  
dā́saṃ yác chúṣṇaṃ kúyavaṃ ní asmā  
árandhaya ārjuneyā́ya śíkṣan  

### 003
tuváṃ dhr̥ṣṇo dhr̥ṣatā́ vītáhavyam  
prā́vo víśvābhir ūtíbhiḥ sudā́sam  
prá paúrukutsiṃ trasádasyum āvaḥ  
kṣétrasātā vr̥trahátyeṣu pūrúm  

### 004
tuváṃ nŕ̥bhir nr̥maṇo devávītau  
bhū́rīṇi vr̥trā́ hariaśva haṃsi  
tuváṃ ní dásyuṃ cúmuriṃ dhúniṃ ca  
ásvāpayo dabhī́taye suhántu  

### 005
táva cyautnā́ni vajrahasta tā́ni  
náva yát púro navatíṃ ca sadyáḥ  
nivéśane śatatamā́viveṣīr  
áhañ ca vr̥tráṃ námucim utā́han  

### 006
sánā tā́ ta indara+ bhójanāni  
rātáhavyāya dāśúṣe sudā́se  
vŕ̥ṣṇe te hárī vŕ̥ṣaṇā yunajmi  
vyántu bráhmāṇi puruśāka vā́jam  

### 007
mā́ te asyā́ṃ sahasāvan páriṣṭāv  
aghā́ya bhūma harivaḥ parādaí  
trā́yasva no avr̥kébhir várūthais  
táva priyā́saḥ sūríṣu siyāma  

### 008
priyā́sa ít te maghavann abhíṣṭau  
náro madema śaraṇé sákhāyaḥ  
ní turváśaṃ ní yā́duvaṃ śiśīhi  
atithigvā́ya śáṃsiyaṃ kariṣyán  

### 009
sadyáś cin nú té maghavann abhíṣṭau  
náraḥ śaṃsanti ukthaśā́sa ukthā́  
yé te hávebhir ví paṇī́m̐r ádāśann  
asmā́n vr̥ṇīṣva yújiyāya tásmai  

### 010
eté stómā narā́ṃ nr̥tama túbhyam  
asmadríañco dádato maghā́ni  
téṣām indra vr̥trahátye śivó bhūḥ  
sákhā ca śū́ro avitā́ ca nr̥̄ṇā́m+  

### 011
nū́ indra śūra stávamāna ūtī́  
bráhmajūtas tanúvā vāvr̥dhasva  
úpa no vā́jān mimīhi úpa stī́n  
yūyám pāta suastíbhiḥ sádā naḥ  

## 020
### 001
ugró jajñe vīríyāya svadhā́vāñ  
cákrir ápo náriyo yát kariṣyán  
jágmir yúvā nr̥ṣádanam ávobhis  
trātā́ na índra énaso maháś cit  

### 002
hántā vr̥trám índaraḥ+ śū́śuvānaḥ  
prā́vīn nú vīró jaritā́ram ūtī́  
kártā sudā́se áha vā́ ulokáṃ†  
dā́tā vásu múhur ā́ dāśúṣe bhūt  

### 003
yudhmó anarvā́ khajakŕ̥t samádvā  
śū́raḥ satrāṣā́ḍ janúṣem áṣāḷhaḥ  
ví āsa índraḥ pŕ̥tanāḥ suójā  
ádhā víśvaṃ śatrūyántaṃ jaghāna  

### 004
ubhé cid indra ródasī mahitvā́  
ā́ paprātha táviṣībhis tuviṣmaḥ  
ní vájram índro hárivān mímikṣan  
sám ándhasā mádeṣu vā́ uvoca  

### 005
vŕ̥ṣā jajāna vŕ̥ṣaṇaṃ ráṇāya  
tám u cin nā́rī náriyaṃ sasūva  
prá yáḥ senānī́r ádha nŕ̥bhyo ásti  
ináḥ sátvā gavéṣaṇaḥ sá dhr̥ṣṇúḥ  

### 006
nū́ cit sá bhreṣate jáno ná reṣan  
máno yó asya ghorám āvívāsāt  
yajñaír yá índre dádhate dúvāṃsi  
kṣáyat sá rāyá r̥tapā́ r̥tejā́ḥ  

### 007
yád indra pū́rvo áparāya śíkṣann  
áyaj jyā́yān kánīyaso dayiṣṇám+  
amŕ̥ta ít pári āsīta dūrám  
ā́ citra cítriyam bharā rayíṃ naḥ  

### 008
yás ta indra priyó jáno dádāśad  
ásan nireké adrivaḥ sákhā te  
vayáṃ te asyā́ṃ sumataú cániṣṭhāḥ  
syā́ma várūthe ághnato nŕ̥pītau  

### 009
eṣá stómo acikradad vŕ̥ṣā ta  
utá stāmúr maghavann akrapiṣṭa  
rāyás kā́mo jaritā́raṃ ta ā́gan  
tvám aṅgá śakra vásva ā́ śako naḥ  

### 010
sá na indra tváyatāyā iṣé dhās  
tmánā ca yé maghávāno junánti  
vásvī ṣú te jaritré astu śaktír  
yūyám pāta suastíbhiḥ sádā naḥ  

## 021
### 001
ásāvi deváṃ gór̥jīkam ándho  
ní asminn índro janúṣem uvoca  
bódhāmasi tvā hariaśva yajñaír  
bódhā na stómam ándhaso mádeṣu  

### 002
prá yanti yajñáṃ vipáyanti barhíḥ  
somamā́do vidáthe dudhrávācaḥ  
ní u bhriyante yaśáso gr̥bhā́d ā́  
dūráüpabdo vŕ̥ṣaṇo nr̥ṣā́caḥ  

### 003
tuvám indra srávitavā́ apás kaḥ  
páriṣṭhitā áhinā śūra pūrvī́ḥ  
tuvád vāvakre rathíyo ná dhénā  
réjante víśvā kr̥trímāṇi bhīṣā́  

### 004
bhīmó viveṣa ā́yudhebhir eṣām  
ápāṃsi víśvā náriyāṇi vidvā́n  
índraḥ púro járhr̥ṣāṇo ví dūdhod  
ví vájrahasto mahinā́ jaghāna  

### 005
ná yātáva indara+ jūjuvur no  
ná vándanā śaviṣṭha vediyā́bhiḥ  
sá śardhad aryó víṣuṇasya jantór  
mā́ śiśnádevā ápi gur r̥táṃ naḥ  

### 006
abhí krátvā indara+ bhūr ádha jmán  
ná te vivyaṅ mahimā́naṃ rájāṃsi  
svénā hí vr̥tráṃ śávasā jaghántha  
ná śátrur ántaṃ vividad yudhā́ te  

### 007
devā́ś cit te asuríyāya pū́rve  
ánu kṣatrā́ya mamire sáhāṃsi  
índro maghā́ni dayate viṣáhya  
índraṃ vā́jasya johuvanta sātaú  

### 008
kīríś cid dhí tvā́m ávase juhā́va  
ī́śānam indra saúbhagasya bhū́reḥ  
ávo babhūtha śatamūte asmé  
abhikṣattús tuvā́vato varūtā́  

### 009
sákhāyas ta indra viśváha syāma  
namovr̥dhā́so mahinā́ tarutra  
vanvántu smā te ávasā samīké  
abhī́tim aryó vanúṣāṃ śávāṃsi  

### 010
sá na indra tváyatāyā iṣé dhās  
tmánā ca yé maghávāno junánti  
vásvī ṣú te jaritré astu śaktír  
yūyám pāta suastíbhiḥ sádā naḥ  

## 022
### 001
píbā sómam indara+ mándatu tvā  
yáṃ te suṣā́va hariaśva ádriḥ  
sotúr bāhúbhyāṃ súyato ná árvā  

### 002
yás te mádo yújiyaś cā́rur ásti  
yéna vr̥trā́ṇi hariaśva háṃsi  
sá tvā́m indra prabhūvaso mamattu  

### 003
bódhā sú me maghavan vā́cam émā́ṃ  
yā́ṃ te vásiṣṭho árcati práśastim  
imā́ bráhma sadhamā́de juṣasva  

### 004
śrudhī́ hávaṃ vipipānásya ádrer  
bódhā víprasya árcato manīṣā́m  
kr̥ṣvā́ dúvāṃsi ántamā sácemā́  

### 005
ná te gíro ápi mr̥ṣye turásya  
ná suṣṭutím asuríyasya vidvā́n  
sádā te nā́ma svayaśo vivakmi  

### 006
bhū́ri hí te sávanā mā́nuṣeṣu  
bhū́ri manīṣī́ havate tuvā́m ít  
mā́ aré asmán maghavañ jiyók kaḥ  

### 007
túbhyéd imā́ sávanā śūra víśvā  
túbhyam bráhmāṇi várdhanā kr̥ṇomi  
tuváṃ nŕ̥bhir háviyo viśvádhāsi  

### 008
nū́ cin nú te mányamānasya dasma  
úd aśnuvanti mahimā́nam ugra  
ná vīríyam indara+ te ná rā́dhaḥ  

### 009
yé ca pū́rva ŕ̥ṣayo yé ca nū́tnā  
índra bráhmāṇi janáyanta víprāḥ  
asmé te santu sakhiyā́ śivā́ni  
yūyám pāta suastíbhiḥ sádā naḥ  

## 023
### 001
úd u bráhmāṇi airata śravasyā́  
índraṃ samaryé mahayā vasiṣṭha  
ā́ yó víśvāni śávasā tatā́na  
upaśrotā́ ma ī́vato vácāṃsi  

### 002
áyāmi ghóṣa indra devájāmir  
irajyánta yác churúdho vívāci  
nahí svám ā́yuś cikité jáneṣu  
tā́nī́d áṃhāṃsi áti parṣi asmā́n  

### 003
yujé ráthaṃ gavéṣaṇaṃ háribhyām  
úpa bráhmāṇi jujuṣāṇám asthuḥ  
ví bādhiṣṭa syá ródasī mahitvā́  
índro vr̥trā́ṇi apratī́ jaghanvā́n  

### 004
ā́paś cit pipyu staríyo ná gā́vo  
nákṣann r̥táṃ jaritā́ras ta indra  
yāhí vāyúr ná niyúto no áchā  
tuváṃ hí dhībhír dáyase ví vā́jān  

### 005
té tvā mádā indara+ mādayantu  
śuṣmíṇaṃ tuvirā́dhasaṃ jaritré  
éko devatrā́ dáyase hí mártān  
asmíñ chūra sávane mādayasva  

### 006
evéd índraṃ vŕ̥ṣaṇaṃ vájrabāhuṃ  
vásiṣṭhāso abhí arcanti arkaíḥ  
sá na stutó vīrávad dhātu gómad  
yūyám pāta suastíbhiḥ sádā naḥ  

## 024
### 001
yóniṣ ṭa indra sádane akāri  
tám ā́ nŕ̥bhiḥ puruhūta prá yāhi  
áso yáthā no avitā́ vr̥dhé ca  
dádo vásūni mamádaś ca sómaiḥ  

### 002
gr̥bhītáṃ te mána indra dvibárhāḥ  
sutáḥ sómaḥ páriṣiktā mádhūni  
vísr̥ṣṭadhenā bharate suvr̥ktír  
iyám índraṃ jóhuvatī manīṣā́  

### 003
ā́ no divá ā́ pr̥thivyā́ r̥jīṣinn  
idám barhíḥ somapéyāya yāhi  
váhantu tvā hárayo madríañcam  
āṅgūṣám áchā tavásam mádāya  

### 004
ā́ no víśvābhir ūtíbhiḥ sajóṣā  
bráhma juṣāṇó hariaśva yāhi  
várīvr̥jat sthávirebhiḥ suśipra  
asmé dádhad vŕ̥ṣaṇaṃ śúṣmam indra  

### 005
eṣá stómo mahá ugrā́ya vā́he  
dhurī́vā́tyo ná vājáyann adhāyi  
índra tvāyám arká īṭṭe vásūnāṃ  
divī́va dyā́m ádhi naḥ śrómataṃ dhāḥ  

### 006
evā́ na indra vā́riyasya pūrdhi  
prá te mahī́ṃ sumatíṃ vevidāma  
íṣam pinva maghávadbhyaḥ suvī́rāṃ  
yūyám pāta suastíbhiḥ sádā naḥ  

## 025
### 001
ā́ te mahá indara+ ūtī́ ugra  
sámanyavo yát samáranta sénāḥ  
pátāti didyún náriyasya bāhvór  
mā́ te máno viṣvadríag ví cārīt  

### 002
ní durgá indra śnathihi amítrān  
abhí yé no mártiāso° amánti  
āré táṃ śáṃsaṃ kr̥ṇuhi ninitsór  
ā́ no bhara sambháraṇaṃ vásūnām  

### 003
śatáṃ te śiprin ūtáyaḥ sudā́se  
sahásraṃ śáṃsā utá rātír astu  
jahí vádhar vanúṣo mártiyasya  
asmé dyumnám ádhi rátnaṃ ca dhehi  

### 004
tuvā́vato hí indra krátve ásmi  
tuvā́vato avitúḥ śūra rātaú  
víśvéd áhāni taviṣīva ugram̐  
ókaḥ kr̥ṇuṣva harivo ná mardhīḥ  

### 005
kútsā eté háriaśvāya śūṣám  
índre sáho devájūtam iyānā́ḥ  
satrā́ kr̥dhi suhánā śūra vr̥trā́  
vayáṃ tárutrāḥ sanuyāma vā́jam  

### 006
evā́ na indra vā́riyasya pūrdhi  
prá te mahī́ṃ sumatíṃ vevidāma  
íṣam pinva maghávadbhyaḥ suvī́rāṃ  
yūyám pāta suastíbhiḥ sádā naḥ  

## 026
### 001
ná sóma índram ásuto mamāda  
nā́brahmāṇo maghávānaṃ sutā́saḥ  
tásmā uktháṃ janaye yáj jújoṣan  
nr̥ván návīyaḥ śr̥ṇávad yáthā naḥ  

### 002
ukthá-ukthe sóma índram mamāda  
nīthé-nīthe maghávānaṃ sutā́saḥ  
yád īṃ sabā́dhaḥ pitáraṃ ná putrā́ḥ  
samānádakṣā ávase hávante  

### 003
cakā́ra tā́ kr̥ṇávan nūnám anyā́  
yā́ni bruvánti vedhásaḥ sutéṣu  
jánīr iva pátir ékaḥ samānó  
ní māmr̥je púra índraḥ sú sárvāḥ  

### 004
evā́ tám āhur utá śr̥ṇva índra  
éko vibhaktā́ taráṇir maghā́nām  
mithastúra ūtáyo yásya pūrvī́r  
asmé bhadrā́ṇi saścata priyā́ṇi  

### 005
evā́ vásiṣṭha índram ūtáye nr̥̄́n  
kr̥ṣṭīnā́ṃ vr̥ṣabháṃ suté gr̥ṇāti  
sahasríṇa úpa no māhi vā́jān  
yūyám pāta suastíbhiḥ sádā naḥ  

## 027
### 001
índraṃ náro nemádhitā havante  
yát pā́riyā yunájate dhíyas tā́ḥ  
śū́ro nŕ̥ṣātā śávasaś cakāná  
ā́ gómati vrajé bhajā tuváṃ naḥ  

### 002
yá indra śúṣmo maghavan te ásti  
śíkṣā sákhibhyaḥ puruhūta nŕ̥bhyaḥ  
tuváṃ hí dr̥̄ḷhā́+ maghavan vícetā  
ápā vr̥dhi párivr̥taṃ ná rā́dhaḥ  

### 003
índro rā́jā jágataś carṣaṇīnā́m  
ádhi kṣámi víṣurūpaṃ yád ásti  
táto dadāti dāśúṣe vásūni  
códad rā́dha úpastutaś cid arvā́k  

### 004
nū́ cin na índro maghávā sáhūtī  
dānó vā́jaṃ ní yamate na ūtī́  
ánūnā yásya dákṣiṇā pīpā́ya  
vāmáṃ nŕ̥bhyo abhívītā sákhibhyaḥ  

### 005
nū́ indra rāyé várivas kr̥dhī na  
ā́ te máno vavr̥tyāma maghā́ya  
gómad áśvāvad ráthavad viyánto  
yūyám pāta suastíbhiḥ sádā naḥ  

## 028
### 001
bráhmā ṇa indra úpa yāhi vidvā́n  
arvā́ñcas te hárayaḥ santu yuktā́ḥ  
víśve cid dhí tvā vihávanta mártā  
asmā́kam íc chr̥ṇuhi viśvaminva  

### 002
hávaṃ ta indra mahimā́ ví ānaḍ  
bráhma yát pā́si śavasinn ŕ̥ṣīṇām  
ā́ yád vájraṃ dadhiṣé hásta ugra  
ghoráḥ sán krátvā janiṣṭhā áṣāḷhaḥ  

### 003
táva práṇītī indra jóhuvānān  
sáṃ yán nr̥̃́n ná ródasī ninétha  
mahé kṣatrā́ya śávase hí jajñe  
átūtujiṃ cit tū́tujir aśiśnat  

### 004
ebhír na indra áhabhir daśasya  
durmitrā́so hí kṣitáyaḥ pávante  
práti yác cáṣṭe ánr̥tam anenā́  
áva dvitā́ váruṇo māyī́ naḥ sāt  

### 005
vocéméd índram maghávānam enam  
mahó rāyó rā́dhaso yád dádan naḥ  
yó árcato bráhmakr̥tim áviṣṭho  
yūyám pāta suastíbhiḥ sádā naḥ  

## 029
### 001
ayáṃ sóma indara+ túbhya° sunva  
ā́ tú prá yāhi harivas tádokāḥ  
píbā tú asyá súṣutasya cā́ror  
dádo maghā́ni maghavann iyānáḥ  

### 002
bráhman vīra bráhmakr̥tiṃ juṣāṇó  
arvācīnó háribhir yāhi tū́yam  
asmínn ū ṣú sávane mādayasva  
úpa bráhmāṇi śr̥ṇava imā́ naḥ  

### 003
kā́ te asti áraṃkr̥tiḥ suuktaíḥ  
kadā́ nūnáṃ te maghavan dāśema  
víśvā matī́r ā́ tatane tuvāyā́  
ádhā ma indra śr̥ṇavo hávemā́  

### 004
utó ghā té puruṣíyā íd āsan  
yéṣām pū́rveṣām áśr̥ṇor ŕ̥ṣīṇām  
ádhāháṃ tvā maghavañ johavīmi  
tváṃ na indrāsi prámatiḥ pitéva  

### 005
vocéméd índram maghávānam enam  
mahó rāyó rā́dhaso yád dádan naḥ  
yó árcato bráhmakr̥tim áviṣṭho  
yūyám pāta suastíbhiḥ sádā naḥ  

## 030
### 001
ā́ no deva śávasā yāhi śuṣmin  
bhávā vr̥dhá indara+ rāyó asyá  
mahé nr̥mṇā́ya nr̥pate suvajra  
máhi kṣatrā́ya paúṃsiyāya śūra  

### 002
hávanta u tvā háviyaṃ vívāci  
tanū́ṣu śū́rāḥ sū́riyasya sātaú  
tuváṃ víśveṣu séniyo jáneṣu  
tuváṃ vr̥trā́ṇi randhayā suhántu  

### 003
áhā yád indra sudínā viuchā́n  
dádho yát ketúm upamáṃ samátsu  
ní agníḥ sīdad ásuro ná hótā  
huvānó átra subhágāya devā́n  

### 004
vayáṃ té ta indara+ yé ca deva  
stávanta śūra dádato maghā́ni  
yáchā sūríbhya upamáṃ várūthaṃ  
suābhúvo jaraṇā́m aśnavanta  

### 005
vocéméd índram maghávānam enam  
mahó rāyó rā́dhaso yád dádan naḥ  
yó árcato bráhmakr̥tim áviṣṭho  
yūyám pāta suastíbhiḥ sádā naḥ  

## 031
### 001
prá va índrāya mā́danaṃ  
háriaśvāya gāyata  
sákhāyaḥ somapā́vane  

### 002
śáṃséd uktháṃ sudā́nava  
utá dyukṣáṃ yáthā náraḥ  
cakr̥mā́ satyárādhase  

### 003
tuváṃ na indra vājayús  
tuváṃ gavyúḥ śatakrato  
tuváṃ hiraṇyayúr vaso  

### 004
vayám indra tuvāyávo  
abhí prá ṇonumo vr̥ṣan  
viddhī́ tú asyá no vaso  

### 005
mā́ no nidé ca váktave  
aryó randhīr árāvaṇe  
tuvé ápi krátur máma  

### 006
tuváṃ vármāsi sapráthaḥ  
puroyodháś ca vr̥trahan  
tváyā práti bruve yujā́  

### 007
mahā́m̐ utā́si yásya te  
ánu svadhā́varī sáhaḥ  
mamnā́te indra ródasī  

### 008
táṃ tvā marútvatī pári  
bhúvad vā́ṇī sayā́varī  
nákṣamāṇā sahá dyúbhiḥ  

### 009
ūrdhvā́sas tvā́nu índavo  
bhúvan dasmám úpa dyávi  
sáṃ te namanta kr̥ṣṭáyaḥ  

### 010
prá vo mahé mahivŕ̥dhe bharadhvam  
prácetase prá sumatíṃ kr̥ṇudhvam  
víśaḥ pūrvī́ḥ prá carā carṣaṇiprā́ḥ  

### 011
uruvyácase mahíne suvr̥ktím  
índrāya bráhma janayanta víprāḥ  
tásya vratā́ni ná minanti dhī́rāḥ  

### 012
índraṃ vā́ṇīr ánuttamanyum evá  
satrā́ rā́jānaṃ dadhire sáhadhyai  
háriaśvāya barhayā sám āpī́n  

## 032
### 001
mó ṣú tvā vāghátaś caná  
āré asmán ní rīraman  
ārā́ttāc cit sadhamā́daṃ na ā́ gahi  
ihá vā sánn úpa śrudhi  

### 002
imé hí te brahmakŕ̥taḥ suté sácā  
mádhau ná mákṣa ā́sate  
índre kā́maṃ jaritā́ro vasūyávo  
ráthe ná pā́dam ā́ dadhuḥ  

### 003
rāyáskāmo vájrahastaṃ sudákṣiṇam  
putró ná pitáraṃ huve  

### 004
imá índrāya sunvire  
sómāso dádhiāśiraḥ  
tā́m̐ ā́ mádāya vajrahasta pītáye  
háribhyāṃ yāhi óka ā́  

### 005
śrávac chrútkarṇa īyate vásūnãṃ  
nū́ cin no mardhiṣad gíraḥ  
sadyáś cid yáḥ sahásrāṇi śatā́ dádan  
nákir dítsantam ā́ minat  

### 006
sá vīró ápratiṣkuta  
índreṇa śūśuve nŕ̥bhiḥ  
yás te gabhīrā́ sávanāni vr̥trahan  
sunóti ā́ ca dhā́vati  

### 007
bhávā várūtham maghavan maghónãṃ  
yát samájāsi śárdhataḥ  
ví tvā́hatasya védanam bhajemahi  
ā́ dūṇā́śo bharā gáyam  

### 008
sunótā somapā́vane  
sómam índrāya vajríṇe  
pácatā paktī́r ávase kr̥ṇudhvám ít  
pr̥ṇánn ít pr̥ṇaté máyaḥ  

### 009
mā́ sredhata somino dákṣatā mahé  
kr̥ṇudhváṃ rāyá ātúje  
taráṇir íj jayati kṣéti púṣyati  
ná devā́saḥ kavatnáve  

### 010
nákiḥ sudã́so rátham  
pári āsa ná rīramat  
índro yásya avitā́ yásya marúto  
gámat sá gómati vrajé  

### 011
gámad vā́jaṃ vājáyann indra mártiyo  
yásya tvám avitā́ bhúvaḥ  
asmā́kam bodhi avitā́ ráthānãm  
asmā́kaṃ śūra nr̥̄ṇã́m+  

### 012
úd ín nú asya ricyate  
áṃśo dhánaṃ ná jigyúṣaḥ  
yá índro hárivān ná dabhanti táṃ rípo  
dákṣaṃ dadhāti somíni  

### 013
mántram ákharvaṃ súdhitaṃ supéśasaṃ  
dádhāta yajñíyeṣu ā́  
pūrvī́ś caná prásitayas taranti táṃ  
yá índre kármaṇā bhúvat  

### 014
kás tám indra tuvā́vasum  
ā́ mártiyo dadharṣati  
śraddhā́ ít te maghavan pā́riye diví  
vājī́ vā́jaṃ siṣāsati  

### 015
maghónaḥ sma vr̥trahátyeṣu codaya  
yé dádati priyā́ vásu  
táva práṇītī hariaśva sūríbhir  
víśvā tarema duritā́  

### 016
távéd indrāvamáṃ vásu  
tuvám puṣyasi madhyamám  
satrā́ víśvasya paramásya rājasi  
nákiṣ ṭvā góṣu vr̥ṇvate  

### 017
tuváṃ víśvasya dhanadā́ asi śrutó  
yá īm bhávanti ājáyaḥ  
távāyáṃ víśvaḥ puruhūta pā́rthivo  
avasyúr nā́ma bhikṣate  

### 018
yád indra yā́vatas tuvám  
etā́vad ahám ī́śīya  
stotā́ram íd didhiṣeya radāvaso  
ná pāpatvā́ya rāsīya  

### 019
śíkṣeyam ín mahayaté divé-dive  
rāyá ā́ kuhacidvíde  
nahí tvád anyán maghavan na ā́piyaṃ  
vásyo ásti pitā́ caná  

### 020
taráṇir ít siṣāsati  
vā́jam púraṃdhiyā yujā́  
ā́ va índram puruhūtáṃ name girā́  
nemíṃ táṣṭeva sudrúvam  

### 021
ná duṣṭutī́ mártiyo vindate vásu  
ná srédhantaṃ rayír naśat  
suśáktir ín maghavan túbhyam mā́vate  
deṣṇáṃ yát pā́riye diví  

### 022
abhí tvā śūra nonumo  
ádugdhā iva dhenávaḥ  
ī́śānam asyá jágataḥ suvardŕ̥śam  
ī́śānam indra tasthúṣaḥ  

### 023
ná tvā́vām̐ anyó diviyó ná pā́rthivo  
ná jātó ná janiṣyate  
aśvāyánto maghavann indra vājíno  
gavyántas tvā havāmahe  

### 024
abhī́ ṣatás tád ā́ bhara  
índra jyā́yaḥ kánīyasaḥ  
purūvásur hí maghavan sanā́d ási  
bháre-bhare ca háviyaḥ  

### 025
párā ṇudasva maghavann amítrān  
suvédā no vásū kr̥dhi  
asmā́kam bodhi avitā́ mahādhané  
bhávā vr̥dháḥ sákhīnãm  

### 026
índra krátuṃ na ā́ bhara  
pitā́ putrébhiyo yáthā  
śíkṣā ṇo asmín puruhūta yā́mani  
jīvā́ jyótir aśīmahi  

### 027
mā́ no ájñātā vr̥jánā durādhíyo  
mā́śivāso áva kramuḥ  
tváyā vayám pravátaḥ śáśvatīr apó  
áti śūra tarāmasi  

## 033
### 001
śvityáñco mā dakṣiṇatáskapardā  
dhiyaṃjinvā́so abhí hí pramandúḥ  
uttíṣṭhan voce pári barhíṣo nr̥̄́n  
ná me dūrā́d ávitave vásiṣṭhāḥ  

### 002
dūrā́d índram anayann ā́ suténa  
tiró vaiśantám áti pā́ntam ugrám  
pā́śadyumnasya vāyatásya sómāt  
sutā́d índro avr̥ṇītā vásiṣṭhān  

### 003
evén nú kaṃ síndhum ebhis tatāra  
evén nú kam bhedám ebhir jaghāna  
evén nú kaṃ dāśarājñé sudā́sam  
prā́vad índro bráhmaṇā vo vasiṣṭhāḥ  

### 004
júṣṭī naro bráhmaṇā vaḥ pitr̥̄ṇā́m  
ákṣam avyayaṃ ná kílā riṣātha  
yác chákvarīṣu br̥hatā́ ráveṇa  
índre śúṣmam ádadhātā vasiṣṭhāḥ  

### 005
úd dyā́m ivét tr̥ṣṇájo nāthitā́so  
ádīdhayur dāśarājñé vr̥tā́saḥ  
vásiṣṭhasya stuvatá índro aśrod  
urúṃ tŕ̥tsubhyo akr̥ṇod ulokám†  

### 006
daṇḍā́ ivéd goájanāsa āsan  
párichinnā bharatā́ arbhakā́saḥ  
ábhavac ca puraetā́ vásiṣṭha  
ā́d ít tŕ̥tsūnāṃ víśo aprathanta  

### 007
tráyaḥ kr̥ṇvanti bhúvaneṣu rétas  
tisráḥ prajā́ ā́riyā jyótiragrāḥ  
tráyo gharmā́sa uṣásaṃ sacante  
sárvām̐ ít tā́m̐ ánu vidur vásiṣṭhāḥ  

### 008
sū́ryasyeva vakṣátho jyótir eṣāṃ  
samudrásyeva mahimā́ gabhīráḥ  
vā́tasyeva prajavó nā́niyéna  
stómo vasiṣṭhā ánuetave vaḥ  

### 009
tá ín niṇyáṃ hŕ̥dayasya praketaíḥ  
sahásravalśam abhí sáṃ caranti  
yaména tatám paridhíṃ váyanto  
apsarása úpa sedur vásiṣṭhāḥ  

### 010
vidyúto jyótiḥ pári saṃjíhānam  
mitrā́váruṇā yád ápaśyatāṃ tvā  
tát te jánma utá ékaṃ vasiṣṭha  
agástyo yát tvā viśá ājabhā́ra  

### 011
utā́si maitrāvaruṇó vasiṣṭha  
urváśyā brahman mánasó 'dhi jātáḥ  
drapsáṃ skannám bráhmaṇā daíviyena  
víśve devā́ḥ púṣkare tvādadanta  

### 012
sá praketá ubháyasya pravidvā́n  
sahásradāna utá vā sádānaḥ  
yaména tatám paridhíṃ vayiṣyánn  
apsarásaḥ pári jajñe vásiṣṭhaḥ  

### 013
satré ha jātā́v iṣitā́ námobhiḥ  
kumbhé rétaḥ siṣicatuḥ samānám  
táto ha mā́na úd iyāya mádhyāt  
táto jātám ŕ̥ṣim āhur vásiṣṭham  

### 014
ukthabhŕ̥taṃ sāmabhŕ̥tam bibharti  
grā́vāṇam bíbhrat prá vadāti ágre  
úpainam ādhvaṃ sumanasyámānā  
ā́ vo gachāti pratr̥do vásiṣṭhaḥ  

## 034
### 001
prá śukra étu devī́ manīṣā́  
asmát sútaṣṭo rátho ná vājī́  

### 002
vidúḥ pr̥thivyā́ divó janítraṃ  
śr̥ṇvánti ā́po ádha kṣárantīḥ  

### 003
ā́paś cid asmai pínvanta pr̥thvī́r  
vr̥tréṣu śū́rā máṃsanta ugrā́ḥ  

### 004
ā́ dhūrṣú asmai dádhāta áśvān  
índro ná vajrī́ híraṇyabāhuḥ  

### 005
abhí prá sthāta áheva yajñáṃ  
yā́teva pátman tmánā hinota  

### 006
tmánā samátsu hinóta yajñáṃ  
dádhāta ketúṃ jánāya vīrám  

### 007
úd asya śúṣmād bhānúr ná ārta  
bíbharti bhārám pr̥thivī́ ná bhū́ma  

### 008
hváyāmi devā́m̐ áyātur agne  
sā́dhann r̥téna dhíyaṃ dadhāmi  

### 009
abhí vo devī́ṃ dhíyaṃ dadhidhvam  
prá vo devatrā́ vā́caṃ kr̥ṇudhvam  

### 010
ā́ caṣṭa āsām pā́tho nadī́nāṃ  
váruṇa ugráḥ sahásracakṣāḥ  

### 011
rā́jā rāṣṭrā́nām péśo nadī́nām  
ánuttam asmai kṣatráṃ viśvā́yu  

### 012
áviṣṭo asmā́n víśvāsu vikṣú  
ádyuṃ kr̥ṇota śáṃsaṃ ninitsóḥ  

### 013
ví etu didyúd dviṣā́m áśevā  
yuyóta víṣvag rápas tanū́nām  

### 014
ávīn no agnír havyā́n námobhiḥ  
práyiṣṭho+ asmā adhāyi stómaḥ  

### 015
sajū́r devébhir apā́ṃ nápātaṃ  
sákhāyaṃ kr̥dhvaṃ śivó no astu  

### 016
abjã́m ukthaír áhiṃ gr̥ṇīṣe  
budhné nadī́nāṃ rájassu ṣī́dan  

### 017
mā́ no áhir budhníyo riṣé dhān  
mā́ yajñó asya sridhad r̥tāyóḥ  

### 018
utá na eṣú nŕ̥ṣu śrávo dhuḥ  
prá rāyé yantu śárdhanto aryáḥ  

### 019
tápanti śátruṃ súvar ṇá bhū́mā  
mahā́senāso ámebhir eṣām  

### 020
ā́ yán naḥ pátnīr gámanti áchā  
tváṣṭā supāṇír dádhātu vīrā́n  

### 021
práti na stómaṃ tváṣṭā juṣeta  
siyā́d asmé arámatir vasūyúḥ  

### 022
tā́ no rāsan rātiṣā́co vásūni  
ā́ ródasī varuṇānī́ śr̥ṇotu  
várūtrībhiḥ suśaraṇó no astu  
tváṣṭā sudátro ví dadhātu rā́yaḥ  

### 023
tán no rā́yaḥ párvatās tán na ā́pas  
tád rātiṣā́ca óṣadhīr utá dyaúḥ  
vánaspátibhiḥ pr̥thivī́ sajóṣā  
ubhé ródasī pári pāsato naḥ  

### 024
ánu tád urvī́ ródasī jihātām  
ánu dyukṣó váruṇa índrasakhā  
ánu víśve marúto yé sahā́so  
rāyáḥ siyāma dharúṇaṃ dhiyádhyai  

### 025
tán na índro váruṇo mitró agnír  
ā́pa óṣadhīr vaníno juṣanta  
śárman siyāma marútām upásthe  
yūyám pāta suastíbhiḥ sádā naḥ  

## 035
### 001
śáṃ na indrāgnī́ bhavatām ávobhiḥ  
śáṃ na índrāváruṇā rātáhavyā  
śám índrāsómā suvitā́ya śáṃ yóḥ  
śáṃ na índrāpūṣáṇā vā́jasātau  

### 002
śáṃ no bhágaḥ śám u naḥ śáṃso astu  
śáṃ naḥ púraṃdhiḥ śám u santu rā́yaḥ  
śáṃ naḥ satyásya suyámasya śáṃsaḥ  
śáṃ no aryamā́ purujātó astu  

### 003
śáṃ no dhātā́ śám u dhartā́ no astu  
śáṃ na urūcī́ bhavatu svadhā́bhiḥ  
śáṃ ródasī br̥hatī́ śáṃ no ádriḥ  
śáṃ no devā́nāṃ suhávāni santu  

### 004
śáṃ no agnír jyótiranīko astu  
śáṃ no mitrā́váruṇāv aśvínā śám  
śáṃ naḥ sukŕ̥tāṃ sukr̥tā́ni santu  
śáṃ na iṣiró abhí vātu vā́taḥ  

### 005
śáṃ no dyā́vāpr̥thivī́ pūrváhūtau  
śám antárikṣaṃ dr̥śáye no astu  
śáṃ na óṣadhīr vaníno bhavantu  
śáṃ no rájasas pátir astu jiṣṇúḥ  

### 006
śáṃ na índro vásubhir devó astu  
śám ādityébhir váruṇaḥ suśáṃsaḥ  
śáṃ no rudró rudarébhir+ jálāṣaḥ  
śáṃ nas tváṣṭā gnā́bhir ihá śr̥ṇotu  

### 007
śáṃ naḥ sómo bhavatu bráhma śáṃ naḥ  
śáṃ no grā́vāṇaḥ śám u santu yajñā́ḥ  
śáṃ naḥ svárūṇām mitáyo bhavantu  
śáṃ naḥ prasúvaḥ śám u astu védiḥ  

### 008
śáṃ naḥ sū́rya urucákṣā úd etu  
śáṃ naś cátasraḥ pradíśo bhavantu  
śáṃ naḥ párvatā dhruváyo bhavantu  
śáṃ naḥ síndhavaḥ śám u santu ā́paḥ  

### 009
śáṃ no áditir bhavatu vratébhiḥ  
śáṃ no bhavantu marútaḥ suarkā́ḥ  
śáṃ no víṣṇuḥ śám u pūṣā́ no astu  
śáṃ no bhavítraṃ śám u astu vāyúḥ  

### 010
śáṃ no deváḥ savitā́ trā́yamāṇaḥ  
śáṃ no bhavantu uṣáso vibhātī́ḥ  
śáṃ naḥ parjányo bhavatu prajā́bhyaḥ  
śáṃ naḥ kṣétrasya pátir astu śambhúḥ  

### 011
śáṃ no devā́ viśvádevā bhavantu  
śáṃ sárasvatī sahá dhībhír astu  
śám abhiṣā́caḥ śám u rātiṣā́caḥ  
śáṃ no divyā́ḥ pā́rthivāḥ śáṃ no ápyāḥ  

### 012
śáṃ naḥ satyásya pátayo bhavantu  
śáṃ no árvantaḥ śám u santu gā́vaḥ  
śáṃ na r̥bhávaḥ sukŕ̥taḥ suhástāḥ  
śáṃ no bhavantu pitáro háveṣu  

### 013
śáṃ no ajá ékapād devó astu  
śáṃ no áhir budhníyaḥ śáṃ samudráḥ  
śáṃ no apã́ṃ nápāt perúr astu  
śáṃ naḥ pŕ̥śnir bhavatu devágopā  

### 014
ādityā́ rudrā́ vásavo juṣanta  
idám bráhma kriyámāṇaṃ návīyaḥ  
śr̥ṇvántu no diviyā́ḥ pā́rthivāso  
gṍjātā utá yé yajñíyāsaḥ  

### 015
yé devā́nāṃ yajñíyā yajñíyānām  
mánor yájatrā amŕ̥tā r̥tajñā́ḥ  
té no rāsantām urugāyám adyá  
yūyám pāta suastíbhiḥ sádā naḥ  

## 036
### 001
prá bráhma etu sádanād r̥tásya  
ví raśmíbhiḥ sasr̥je sū́riyo gā́ḥ  
ví sā́nunā pr̥thivī́ sasra urvī́  
pr̥thú prátīkam ádhi édhe agníḥ  

### 002
imā́ṃ vām mitrāvaruṇā suvr̥ktím  
íṣaṃ ná kr̥ṇve asurā návīyaḥ  
inó vām anyáḥ padavī́r ádabdho  
jánaṃ ca mitró yatati bruvāṇáḥ  

### 003
ā́ vā́tasya dhrájato ranta ityā́  
ápīpayanta dhenávo ná sū́dāḥ  
mahó diváḥ sádane jā́yamāno  
ácikradad vr̥ṣabháḥ sásmin ū́dhan  

### 004
girā́ yá etā́ yunájad dhárī ta  
índra priyā́ suráthā śūra dhāyū́  
prá yó manyúṃ rírikṣato minā́ti  
ā́ sukrátum aryamáṇaṃ vavr̥tyām  

### 005
yájante asya sakhiyáṃ váyaś ca  
namasvínaḥ suvá r̥tásya dhā́man  
ví pŕ̥kṣo bābadhe nŕ̥bhi stávāna  
idáṃ námo rudarā́ya+ práyiṣṭham+  

### 006
ā́ yát sākáṃ yaśáso vāvaśānā́ḥ  
sárasvatī saptáthī síndhumātā  
yā́ḥ suṣváyanta sudúghāḥ sudhārā́  
abhí svéna páyasā pī́piyānāḥ  

### 007
utá tyé no marúto mandasānā́  
dhíyaṃ tokáṃ ca vājíno avantu  
mā́ naḥ pári khyad ákṣarā cáranti  
ávīvr̥dhan yújiyaṃ té rayíṃ naḥ  

### 008
prá vo mahī́m arámatiṃ kr̥ṇudhvam  
prá pūṣáṇaṃ vidathíyaṃ ná vīrám  
bhágaṃ dhiyó avitā́raṃ no asyā́ḥ  
sātaú vā́jaṃ rātiṣā́cam púraṃdhim  

### 009
áchāyáṃ vo marutaḥ ślóka etu  
áchā víṣṇuṃ niṣiktapā́m ávobhiḥ  
utá prajā́yai gr̥ṇaté váyo dhur  
yūyám pāta suastíbhiḥ sádā naḥ  

## 037
### 001
ā́ vo vā́hiṣṭho vahatu stavádhyai  
rátho vājā r̥bhukṣaṇo ámr̥ktaḥ  
abhí tripr̥ṣṭhaíḥ sávaneṣu sómair  
máde suśiprā mahábhiḥ pr̥ṇadhvam  

### 002
yūyáṃ ha rátnam maghávatsu dhattha  
suvardŕ̥śa r̥bhukṣaṇo ámr̥ktam  
sáṃ yajñéṣu svadhāvantaḥ pibadhvaṃ  
ví no rā́dhāṃsi matíbhir dayadhvam  

### 003
uvócitha hí maghavan dayiṣṇám+  
mahó árbhasya vásuno vibhāgé  
ubhā́ te pūrṇā́ vásunā gábhastī  
ná sūnŕ̥tā ní yamate vasavyā̀  

### 004
tuvám indra suáyaśā r̥bhukṣā́  
vā́jo ná sādhúr ástam eṣi ŕ̥kvā  
vayáṃ nú te dāśuvā́ṃsaḥ siyāma  
bráhma kr̥ṇvánto harivo vásiṣṭhāḥ  

### 005
sánitāsi praváto dāśúṣe cid  
yā́bhir víveṣo hariaśva dhībhíḥ  
vavanmā́ nú te yújiyābhir ūtī́  
kadā́ na indra rāyá ā́ daśasyeḥ  

### 006
vāsáyasīva vedhásas tuváṃ naḥ  
kadā́ na indra vácaso bubodhaḥ  
ástaṃ tātyā́ dhiyā́ rayíṃ suvī́ram  
pr̥kṣó no árvā ní uhīta vājī́  

### 007
abhí yáṃ devī́ nírr̥tiś cid ī́śe  
nákṣanta índraṃ śarádaḥ supŕ̥kṣaḥ  
úpa tribandhúr jarádaṣṭim eti  
ásvaveśaṃ yáṃ kr̥ṇávanta mártāḥ  

### 008
ā́ no rā́dhāṃsi savita stavádhyā  
ā́ rā́yo yantu párvatasya rātaú  
sádā no diviyáḥ pāyúḥ siṣaktu  
yūyám pāta suastíbhiḥ sádā naḥ  

## 038
### 001
úd u ṣyá deváḥ savitā́ yayāma  
hiraṇyáyīm amátiṃ yā́m áśiśret  
nūnám bhágo háviyo mā́nuṣebhir  
ví yó rátnā purūvásur dádhāti  

### 002
úd u tiṣṭha savitaḥ śrudhí asyá  
híraṇyapāṇe prábhr̥tāv r̥tásya  
ví urvī́m pr̥thvī́m amátiṃ sr̥jāná  
ā́ nŕ̥bhyo martabhójanaṃ suvānáḥ  

### 003
ápi ṣṭutáḥ savitā́ devó astu  
yám ā́ cid víśve vásavo gr̥ṇánti  
sá na stómān namasíyaś cáno dhād  
víśvebhiḥ pātu pāyúbhir ní sūrī́n  

### 004
abhí yáṃ devī́ áditir gr̥ṇā́ti  
saváṃ devásya savitúr juṣāṇā́  
abhí samrā́jo váruṇo gr̥ṇanti  
abhí mitrā́so aryamā́ sajóṣāḥ  

### 005
abhí yé mithó vanúṣaḥ sápante  
rātíṃ divó rātiṣā́caḥ pr̥thivyā́ḥ  
áhir budhníya utá naḥ śr̥ṇotu  
várūtrī ékadhenubhir ní pātu  

### 006
ánu tán no jã́spátir maṃsīṣṭa  
rátnaṃ devásya savitúr iyānáḥ  
bhágam ugró ávase jóhavīti  
bhágam ánugro ádha yāti rátnam  

### 007
śáṃ no bhavantu vājíno háveṣu  
devátātā mitádravaḥ suarkā́ḥ  
jambháyanto áhiṃ vŕ̥kaṃ rákṣāṃsi  
sánemi asmád yuyavann ámīvāḥ  

### 008
vā́je-vāje avata vājino no  
dháneṣu viprā amr̥tā r̥tajñāḥ  
asyá mádhvaḥ pibata mādáyadhvaṃ  
tr̥ptā́ yāta pathíbhir devayā́naiḥ  

## 039
### 001
ūrdhvó agníḥ sumatíṃ vásvo aśret  
pratīcī́ jūrṇír devátātim eti  
bhejā́te ádrī rathíyeva pánthām  
r̥táṃ hótā na iṣitó yajāti  

### 002
prá vāvr̥je suprayā́ barhír eṣām  
ā́ viśpátīva bī́riṭa iyāte  
viśā́m aktór uṣásaḥ pūrváhūtau  
vāyúḥ pūṣā́ suastáye niyútvān  

### 003
jmayā́ átra vásavo ranta devā́  
urā́v antárikṣe marjayanta śubhrā́ḥ  
arvā́k pathá urujrayaḥ kr̥ṇudhvaṃ  
śrótā dūtásya jagmúṣo no asyá  

### 004
té hí yajñéṣu yajñíyāsa ū́māḥ  
sadhásthaṃ víśve abhí sánti devā́ḥ  
tā́m̐ adhvará uśató yakṣi agne  
śruṣṭī́ bhágaṃ nā́satiyā púraṃdhim  

### 005
ā́ agne gíro divá ā́ pr̥thivyā́  
mitráṃ vaha váruṇam índram agním  
ā́ryamáṇam áditiṃ víṣṇum eṣāṃ  
sárasvatī marúto mādayantām  

### 006
raré havyám matíbhir yajñíyānāṃ  
nákṣat kā́mam mártiyānām ásinvan  
dhā́tā rayím avidasyáṃ sadāsā́ṃ  
sakṣīmáhi yújiyebhir nú devaíḥ  

### 007
nū́ ródasī abhíṣṭute vásiṣṭhair  
r̥tā́vāno váruṇo mitró agníḥ  
yáchantu candrā́ upamáṃ no arkáṃ  
yūyám pāta suastíbhiḥ sádā naḥ  

## 040
### 001
ṍ śruṣṭír vidathíyā sám etu  
práti stómaṃ dadhīmahi turā́ṇām  
yád adyá deváḥ savitā́ suvā́ti  
siyā́ma asya ratníno vibhāgé  

### 002
mitrás tán no váruṇo ródasī ca  
dyúbhaktam índro aryamā́ dadātu  
dídeṣṭu devī́ áditī rẽ́kṇo  
vāyúś ca yán niyuvaíte bhágaś ca  

### 003
séd ugró astu marutaḥ sá śuṣmī́  
yám mártiyam pr̥ṣadaśvā ávātha  
utém agníḥ sárasvatī junánti  
ná tásya rāyáḥ parietā́ asti  

### 004
ayáṃ hí netā́ váruṇa r̥tásya  
mitró rā́jāno aryamā́ ápo dhúḥ  
suhávā devī́ áditir anarvā́  
té no áṃho áti parṣann áriṣṭān  

### 005
asyá devásya mīḷhúṣo vayā́  
víṣṇor eṣásya prabhr̥thé havírbhiḥ  
vidé hí rudró rudríyam mahitváṃ  
yāsiṣṭáṃ vartír aśvināv írāvat  

### 006
mā́ átra pūṣan āghr̥ṇa irasyo  
várūtrī yád rātiṣā́caś ca rā́san  
mayobhúvo no árvanto ní pāntu  
vr̥ṣṭím párijmā vã́to dadātu  

### 007
nū́ ródasī abhíṣṭute vásiṣṭhair  
r̥tā́vāno váruṇo mitró agníḥ  
yáchantu candrā́ upamáṃ no arkáṃ  
yūyám pāta suastíbhiḥ sádā naḥ  

## 041
### 001
prātár agním prātár índraṃ havāmahe  
prātár mitrā́váruṇā prātár aśvínā  
prātár bhágam pūṣáṇam bráhmaṇas pátim  
prātáḥ sómam utá rudráṃ huvema  

### 002
prātarjítam bhágam ugráṃ huvema  
vayám putrám áditer yó vidhartā́  
ādhráś cid yám mányamānas turáś cid  
rā́jā cid yám bhágam bhakṣī́ti ā́ha  

### 003
bhága práṇetar bhága sátyarādho  
bhágemā́ṃ dhíyam úd avā dádan naḥ  
bhága prá ṇo janaya góbhir áśvair  
bhága prá nŕ̥bhir nr̥vántaḥ siyāma  

### 004
utédā́nīm bhágavantaḥ siyāma  
utá prapitvá utá mádhye áhnām  
utóditā maghavan sū́riyasya  
vayáṃ devā́nāṃ sumataú siyāma  

### 005
bhága evá bhágavām̐ astu devās  
téna vayám bhágavantaḥ siyāma  
táṃ tvā bhaga sárva íj johavīti  
sá no bhaga puraetā́ bhavehá  

### 006
sám adhvarā́ya uṣáso namanta  
dadhikrā́veva śúcaye padā́ya  
arvācīnáṃ vasuvídam bhágaṃ no  
rátham 'vā́śvā° vājína ā́ vahantu  

### 007
áśvāvatīr gómatīr na uṣā́so  
vīrávatīḥ sádam uchantu bhadrā́ḥ  
ghr̥táṃ dúhānā viśvátaḥ prápītā  
yūyám pāta suastíbhiḥ sádā naḥ  

## 042
### 001
prá brahmā́ṇo áṅgiraso nakṣanta  
prá krandanúr nabhaníyasya vetu  
prá dhenáva udaprúto navanta  
yujyā́tām ádrī adhvarásya péśaḥ  

### 002
sugás te agne sánavitto ádhvā  
yukṣvā́ suté haríto rohítaś ca  
yé vā sádmann aruṣā́ vīravā́ho  
huvé devā́nāṃ jánimāni sattáḥ  

### 003
sám u vo yajñám mahayan námobhiḥ  
prá hótā mandró ririca upāké  
yájasva sú puruaṇīka devā́n  
ā́ yajñíyām arámatiṃ vavr̥tyāḥ  

### 004
yadā́ vīrásya reváto duroṇé  
siyonaśī́r átithir ācíketat  
súprīto agníḥ súdhito dáma ā́  
sá viśé dāti vā́riyam íyatyai  

### 005
imáṃ no agne adhvaráṃ juṣasva  
marútsu índre yaśásaṃ kr̥dhī naḥ  
ā́ náktā barhíḥ sadatām uṣā́sā  
uśántā mitrā́váruṇā yajehá  

### 006
evá agníṃ sahasíyaṃ vásiṣṭho  
rāyáskāmo viśvápsniyasya staut  
íṣaṃ rayím paprathad vā́jam asmé  
yūyám pāta suastíbhiḥ sádā naḥ  

## 043
### 001
prá vo yajñéṣu devayánto arcan  
dyā́vā námobhiḥ pr̥thivī́ iṣádhyai  
yéṣām bráhmāṇi ásamāni víprā  
víṣvag viyánti vaníno ná śā́khāḥ  

### 002
prá yajñá etu hétuvo ná sáptir  
úd yachadhvaṃ sámanaso ghr̥tā́cīḥ  
str̥ṇītá barhír adhvarā́ya sādhú  
ūrdhvā́ śocī́ṃṣi devayū́ni asthuḥ  

### 003
ā́ putrā́so ná mātáraṃ víbhr̥trāḥ  
sā́nau devā́so barhíṣaḥ sadantu  
ā́ viśvā́cī vidathíyām anaktu  
ágne mā́ no devátātā mŕ̥dhas kaḥ  

### 004
té sīṣapanta jóṣam ā́ yájatrā  
r̥tásya dhā́rāḥ sudúghā dúhānāḥ  
jyéṣṭhaṃ vo adyá máha ā́ vásūnām  
ā́ gantana sámanaso yáti ṣṭhá  

### 005
evā́ no agne vikṣú ā́ daśasya  
tuváyā vayáṃ sahasāvan ā́skrāḥ  
rāyā́ yujā́ sadhamā́do áriṣṭā  
yūyám pāta suastíbhiḥ sádā naḥ  

## 044
### 001
dadhikrā́ṃ vaḥ prathamám aśvínoṣásam  
agníṃ sámiddham bhágam ūtáye huve  
índraṃ víṣṇum pūṣáṇam bráhmaṇas pátim  
ādityā́n dyā́vāpr̥thivī́ apáḥ súvaḥ  

### 002
dadhikrā́m u námasā bodháyanta  
udī́rāṇā yajñám upaprayántaḥ  
íḷāṃ devī́m barhíṣi sādáyanto  
aśvínā víprā suhávā huvema  

### 003
dadhikrā́vāṇam bubudhānó agním  
úpa bruva uṣásaṃ sū́riyaṃ gā́m  
bradhnám mām̐ścatór váruṇasya babhrúṃ  
té víśvāsmád duritā́ yāvayantu  

### 004
dadhikrā́vā prathamó vājī́ árvā  
ágre ráthānām bhavati prajānán  
saṃvidāná uṣásā sū́riyeṇa  
ādityébhir vásubhir áṅgirobhiḥ  

### 005
ā́ no dadhikrā́ḥ pathíyām anaktu  
r̥tásya pánthām ánuetavā́ u  
śr̥ṇótu no daíviyaṃ śárdho agníḥ  
śr̥ṇvántu víśve mahiṣā́ ámūrāḥ  

## 045
### 001
ā́ devó yātu savitā́ surátno  
antarikṣaprā́ váhamāno áśvaiḥ  
háste dádhāno náriyā purū́ṇi  
niveśáyañ ca prasuváñ ca bhū́ma  

### 002
úd asya bāhū́ śithirā́ br̥hántā  
hiraṇyáyā divó ántām̐ anaṣṭām  
nūnáṃ só asya mahimā́ paniṣṭa  
sū́raś cid asmā ánu dād apasyā́m  

### 003
sá ghā no deváḥ savitā́ sahā́vā  
ā́ sāviṣad vásupatir vásūni  
viśráyamāṇo amátim urūcī́m  
martabhójanam ádha rāsate naḥ  

### 004
imā́ gíraḥ savitā́raṃ sujihvám  
pūrṇágabhastim īḷate supāṇím  
citráṃ váyo br̥hád asmé dadhātu  
yūyám pāta suastíbhiḥ sádā naḥ  

## 046
### 001
imā́ rudrā́ya sthirádhanvane gíraḥ  
kṣipráiṣave devā́ya svadhā́vane  
áṣāḷhāya sáhamānāya vedháse  
tigmā́yudhāya bharatā śr̥ṇótu naḥ  

### 002
sá hí kṣáyeṇa kṣámiyasya jánmanaḥ  
sā́mrājiyena diviyásya cétati  
ávann ávantīr úpa no dúraś cara  
anamīvó rudara+ jā́su no bhava  

### 003
yā́ te didyúd ávasr̥ṣṭā divás pári  
kṣmayā́ cárati pári sā́ vr̥ṇaktu naḥ  
sahásraṃ te suapivāta bheṣajā́  
mā́ nas tokéṣu tánayeṣu rīriṣaḥ  

### 004
mā́ no vadhī rudara+ mā́ párā dā  
mā́ te bhūma prásitau hīḷitásya  
ā́ no bhaja barhíṣi jīvaśaṃsé  
yūyám pāta suastíbhiḥ sádā naḥ  

## 047
### 001
ā́po yáṃ vaḥ prathamáṃ devayánta  
indrapā́nam ūrmím ákr̥ṇvateḷáḥ  
táṃ vo vayáṃ śúcim ariprám adyá  
ghr̥taprúṣam mádhumantaṃ vanema  

### 002
tám ūrmím āpo mádhumattamaṃ vo  
apā́ṃ nápād avatu āśuhémā  
yásminn índro vásubhir mādáyāte  
tám aśyāma devayánto vo adyá  

### 003
śatápavitrāḥ svadháyā mádantīr  
devī́r devā́nām ápi yanti pā́thaḥ  
tā́ índrasya ná minanti vratā́ni  
síndhubhyo havyáṃ ghr̥távaj juhota  

### 004
yā́ḥ sū́riyo raśmíbhir ātatā́na  
yā́bhya índro áradad gātúm ūrmím  
té sindhavo várivo dhātanā no  
yūyám pāta suastíbhiḥ sádā naḥ  

## 048
### 001
ŕ̥bhukṣaṇo · vājā mādáyadhvam  
asmé naro maghavānaḥ sutásya  
ā́ vo arvā́caḥ krátavo ná yātā́ṃ  
víbhvo ráthaṃ náriyaṃ vartayantu  

### 002
r̥bhúr r̥bhúbhir abhí vaḥ siyāma  
víbhvo vibhúbhiḥ śávasā śávāṃsi  
vā́jo asmā́m̐ avatu vā́jasātāv  
índreṇa yujā́ taruṣema vr̥trám  

### 003
té cid dhí pūrvī́r abhí sánti śāsā́  
víśvām̐ aryá uparátāti vanvan  
índro víbhvām̐ r̥bhukṣā́ vā́jo aryáḥ  
śátror mithatyā́ kr̥ṇavan ví nr̥mṇám  

### 004
nū́ devāso várivaḥ kartanā no  
bhūtá no víśve ávase sajóṣāḥ  
sám asmé íṣaṃ vásavo dadīran  
yūyám pāta suastíbhiḥ sádā naḥ  

## 049
### 001
samudrájyeṣṭhāḥ salilásya mádhyāt  
punānā́ yanti ániviśamānāḥ  
índro yā́ vajrī́ vr̥ṣabhó rarā́da  
tā́ ā́po devī́r ihá mā́m avantu  

### 002
yā́ ā́po divyā́ utá vā srávanti  
khanítrimā utá vā yā́ḥ svayaṃjā́ḥ  
samudrā́rthā yā́ḥ śúcayaḥ pavākā́s+  
tā́ ā́po devī́r ihá mā́m avantu  

### 003
yā́sāṃ rā́jā váruṇo yā́ti mádhye  
satyānr̥té avapáśyañ jánānām  
madhuścútaḥ śúcayo yā́ḥ pavākā́s+  
tā́ ā́po devī́r ihá mā́m avantu  

### 004
yā́su rā́jā váruṇo yā́su sómo  
víśve devā́ yā́su ū́rjam mádanti  
vaiśvānaró yā́su agníḥ práviṣṭas  
tā́ ā́po devī́r ihá mā́m avantu  

## 050
### 001
ā́ mā́m mitrāvaruṇā ihá rakṣataṃ  
kulāyáyad viśváyan mā́ na ā́ gan  
ajakāváṃ durdŕ̥śīkaṃ tiró dadhe  
mā́ mā́m pádyena rápasā vidat tsáruḥ  

### 002
yád vijā́man páruṣi vándanam bhúvad  
aṣṭhīvántau pári kulphaú ca déhat  
agníṣ ṭác chócann ápa bādhatām itó  
mā́ mā́m pádyena rápasā vidat tsáruḥ  

### 003
yác chalmalaú bhávati yán nadī́ṣu  
yád óṣadhībhyaḥ pári jā́yate viṣám  
víśve devā́ nír itás tát suvantu  
mā́ mā́m pádyena rápasā vidat tsáruḥ  

### 004
yā́ḥ praváto niváta udváta  
udanvátīr anudakā́ś ca yā́ḥ  
tā́ asmábhyam páyasā pínvamānāḥ  
śivā́ devī́r aśipadā́ bhavantu  
sárvā nadyò aśimidā́ bhavantu  

## 051
### 001
ādityā́nām ávasā nū́tanena  
sakṣīmáhi śármaṇā śáṃtamena  
anāgāstvé adititvé turā́sa  
imáṃ yajñáṃ dadhatu śróṣamāṇāḥ  

### 002
ādityā́so áditir mādayantām  
mitró aryamā́ váruṇo rájiṣṭhāḥ  
asmā́kaṃ santu bhúvanasya gopā́ḥ  
píbantu sómam ávase no adyá  

### 003
ādityā́ víśve marútaś ca víśve  
devā́ś ca víśva r̥bhávaś ca víśve  
índro agnír aśvínā tuṣṭuvānā́  
yūyám pāta suastíbhiḥ sádā naḥ  

## 052
### 001
ādityā́so áditayaḥ siyāma  
pū́r devatrā́ vasavo martiyatrā́  
sánema mitrāvaruṇā sánanto  
bhávema dyāvāpr̥thivī bhávantaḥ  

### 002
mitrás tán no váruṇo māmahanta  
śárma tokā́ya tánayāya gopā́ḥ  
mā́ vo bhujema anyájātam éno  
mā́ tát karma vasavo yác cáyadhve  

### 003
turaṇyávo áṅgiraso nakṣanta  
rátnaṃ devásya savitúr iyānā́ḥ  
pitā́ ca tán no mahā́n yájatro  
víśve devā́ḥ sámanaso juṣanta  

## 053
### 001
prá dyā́vā yajñaíḥ pr̥thivī́ námobhiḥ  
sabā́dha īḷe br̥hatī́ yájatre  
té cid dhí pū́rve kaváyo gr̥ṇántaḥ  
puró mahī́ dadhiré deváputre  

### 002
prá pūrvajé pitárā návyasībhir  
gīrbhíḥ kr̥ṇudhvaṃ sádane r̥tásya  
ā́ no dyāvāpr̥thivī daíviyena  
jánena yātam máhi vāṃ várūtham  

### 003
utó hí vāṃ ratnadhéyāni sánti  
purū́ṇi dyāvāpr̥thivī sudā́se  
asmé dhattaṃ yád ásad áskr̥dhoyu  
yūyám pāta suastíbhiḥ sádā naḥ  

## 054
### 001
vā́stoṣ pate práti jānīhi asmā́n  
suāveśó anamīvó bhavā naḥ  
yát tvémahe práti tán no juṣasva  
śáṃ no bhava dvipáde śáṃ cátuṣpade  

### 002
vā́stoṣ pate pratáraṇo na edhi  
gayasphā́no góbhir áśvebhir indo  
ajárāsas te sakhiyé siyāma  
pitéva putrā́n práti no juṣasva  

### 003
vā́stoṣ pate śagmáyā saṃsádā te  
sakṣīmáhi raṇváyā gātumátyā  
pāhí kṣéma utá yóge váraṃ no  
yūyám pāta suastíbhiḥ sádā naḥ  

## 055
### 001
amīvahā́ vāstoṣ pate  
víśvā rūpā́ṇi āviśán  
sákhā suśéva edhi naḥ  

### 002
yád arjuna sārameya  
datáḥ piśaṅga yáchase  
vī́va bhrājanta r̥ṣṭáya  
úpa srákveṣu bápsato  
ní ṣú svapa  

### 003
stenáṃ rāya sārameya  
táskaraṃ vā punaḥsara  
stotr̥̄́n índrasya rāyasi  
kím asmā́n duchunāyase  
ní ṣú svapa  

### 004
tváṃ sūkarásya dardr̥hi  
táva dardartu sūkaráḥ  
stotr̥̄́n índrasya rāyasi  
kím asmā́n duchunāyase  
ní ṣú svapa  

### 005
sástu mātā́ sástu pitā́  
sástu śvā́ sástu viśpátiḥ  
sasántu sárve jñātáyaḥ  
sástv ayám abhíto jánaḥ  

### 006
yá ā́ste yáś ca cárati  
yáś ca páśyati no jánaḥ  
téṣāṃ sáṃ hanmo akṣā́ṇi  
yáthedáṃ harmiyáṃ táthā  

### 007
sahásraśr̥ṅgo vr̥ṣabhó  
yáḥ samudrā́d udā́carat  
ténā sahasyènā vayáṃ  
ní jánān svāpayāmasi  

### 008
proṣṭheśayā́ vahyeśayā́  
nā́rīr yā́s talpaśī́varīḥ  
stríyo yā́ḥ púṇyagandhās  
tā́ḥ sárvāḥ svāpayāmasi  

## 056
### 001
ká īṃ víaktā náraḥ sánīḷā  
rudrásya máryā ádha suáśvāḥ  
### 002
nákir hí eṣāṃ janū́ṃṣi véda  
té aṅgá vidre mithó janítram  
### 003
abhí svapū́bhir mithó vapanta  
vā́tasvanasaḥ śyenā́ aspr̥dhran  
### 004
etā́ni dhī́ro niṇyā́ ciketa  
pŕ̥śnir yád ū́dho mahī́ jabhā́ra  
### 005
sā́ víṭ suvī́rā marúdbhir astu  
sanā́t sáhantī púṣyantī nr̥mṇám  
### 006
yā́maṃ yáyiṣṭhāḥ+ śubhā́ śóbhiṣṭhāḥ  
śriyā́ sámmiślā ójobhir ugrā́ḥ  
### 007
ugráṃ va ója sthirā́ śávāṃsi  
ádhā marúdbhir gaṇás túviṣmān  
### 008
śubhró vaḥ śúṣmaḥ krúdhmī mánāṃsi  
dhúnir múnir 'va° śárdhasya dhr̥ṣṇóḥ  
### 009
sánemi asmád yuyóta didyúm  
mā́ vo durmatír ihá práṇaṅ naḥ  
### 010
priyā́ vo nā́ma huve turā́ṇām  
ā́ yát tr̥pán maruto vāvaśānā́ḥ  
### 011
svāyudhā́sa iṣmíṇaḥ suniṣkā́  
utá svayáṃ tanvàḥ śúmbhamānāḥ  
### 012
śúcī vo havyā́ marutaḥ śúcīnāṃ  
śúciṃ hinomi adhvaráṃ śúcibhyaḥ  
r̥téna satyám r̥tasā́pa āyañ  
chúcijanmānaḥ śúcayaḥ pavākā́ḥ+  

### 013
áṃseṣu ā́ marutaḥ khādáyo vo  
vákṣassu rukmā́ upaśiśriyāṇā́ḥ  
ví vidyúto ná vr̥ṣṭíbhī rucānā́  
ánu svadhā́m ā́yudhair yáchamānāḥ  

### 014
prá budhníyā va īrate máhāṃsi  
prá nā́māni prayajyavas tiradhvam  
sahasríyaṃ dámiyam bhāgám etáṃ  
gr̥hamedhī́yam maruto juṣadhvam  

### 015
yádi stutásya maruto adhīthá  
itthā́ víprasya vājíno hávīman  
makṣū́ rāyáḥ suvī́riyasya dāta  
nū́ cid yám anyá ādábhad árāvā  

### 016
átyāso ná yé marútaḥ suáñco  
yakṣadŕ̥śo ná śubháyanta máryāḥ  
té harmiyeṣṭhā́ḥ śíśavo ná śubhrā́  
vatsā́so ná prakrīḷínaḥ payodhā́ḥ  

### 017
daśasyánto no marúto mr̥ḷantu  
varivasyánto ródasī suméke  
āré gohā́ nr̥hā́ vadhó vo astu  
sumnébhir asmé vasavo namadhvam  

### 018
ā́ vo hótā · johavīti sattáḥ  
satrā́cīṃ rātím maruto gr̥ṇānáḥ  
yá ī́vato vr̥ṣaṇo ásti gopā́ḥ  
só ádvayāvī havate va ukthaíḥ  

### 019
imé turám marúto rāmayanti  
imé sáhaḥ sáhasa ā́ namanti  
imé śáṃsaṃ vanuṣyató ní pānti  
gurú dvéṣo áraruṣe dadhanti  

### 020
imé radhráṃ cin marúto junanti  
bhŕ̥miṃ cid yáthā vásavo juṣánta  
ápa bādhadhvaṃ vr̥ṣaṇas támāṃsi  
dhattá víśvaṃ tánayaṃ tokám asmé  

### 021
mā́ vo dātrā́n maruto nír arāma  
mā́ paścā́d daghma rathiyo vibhāgé  
ā́ na spārhé bhajatanā vasavyè  
yád īṃ sujātáṃ vr̥ṣaṇo vo ásti  

### 022
sáṃ yád dhánanta manyúbhir jánāsaḥ  
śū́rā yahvī́ṣu óṣadhīṣu vikṣú  
ádha smā no maruto rudriyāsas  
trātā́ro bhūta pŕ̥tanāsu aryáḥ  

### 023
bhū́ri cakra marutaḥ pítriyāṇi  
ukthā́ni yā́ vaḥ śasyánte purā́ cit  
marúdbhir ugráḥ pŕ̥tanāsu sā́ḷhā  
marúdbhir ít sánitā vā́jam árvā  

### 024
asmé vīró marutaḥ śuṣmī́ astu  
jánānãṃ yó ásuro vidhartā́  
apó yéna sukṣitáye tárema  
ádha svám óko abhí vaḥ siyāma  

### 025
tán na índro váruṇo mitró agnír  
ā́pa óṣadhīr vaníno juṣanta  
śárman siyāma marútām upásthe  
yūyám pāta suastíbhiḥ sádā naḥ  

## 057
### 001
mádhvo vo nā́ma mā́rutaṃ yajatrāḥ  
prá yajñéṣu · śávasā madanti  
yé rejáyanti ródasī cid urvī́  
pínvanti útsaṃ yád áyāsur ugrā́ḥ  

### 002
nicetā́ro hí marúto gr̥ṇántam  
praṇetā́ro yájamānasya mánma  
asmā́kam adyá vidátheṣu barhír  
ā́ vītáye sadata pipriyāṇā́ḥ  

### 003
naítā́vad anyé marúto yáthemé  
bhrā́jante rukmaír ā́yudhais tanū́bhiḥ  
ā́ ródasī viśvapíśaḥ piśānā́ḥ  
samānám añjí añjate śubhé kám  

### 004
ŕ̥dhak sā́ vo maruto didyúd astu  
yád va ā́gaḥ puruṣátā kárāma  
mā́ vas tásyām ápi bhūmā yajatrā  
asmé vo astu sumatíś cániṣṭhā  

### 005
kr̥té cid átra marúto raṇanta  
anavadyā́saḥ śúcayaḥ pavākā́ḥ+  
prá ṇo 'vata sumatíbhir yajatrāḥ  
prá vā́jebhis tirata puṣyáse naḥ  

### 006
utá stutā́so marúto viantu  
víśvebhir nā́mabhir náro havī́ṃṣi  
dádāta no amŕ̥tasya prajā́yai  
jigr̥tá rāyáḥ sūnŕ̥tā maghā́ni  

### 007
ā́ stutā́so maruto víśva ūtī́  
áchā sūrī́n sarvátātā jigāta  
yé nas tmánā śatíno vardháyanti  
yūyám pāta suastíbhiḥ sádā naḥ  

## 058
### 001
prá sākamúkṣe arcatā gaṇā́ya  
yó daíviyasya dhā́manas túviṣmān  
utá kṣodanti ródasī mahitvā́  
nákṣante nā́kaṃ nírr̥ter avaṃśā́t  

### 002
janū́ś cid vo marutas tveṣíyeṇa  
bhī́māsas túvimanyavo áyāsaḥ  
prá yé máhobhir ójasotá sánti  
víśvo vo yā́man bhayate suvardŕ̥k  

### 003
br̥hád váyo maghávadbhyo dadhāta  
jújoṣann ín marútaḥ suṣṭutíṃ naḥ  
gató ná ádhvā ví tirāti jantúm  
prá ṇa spārhā́bhir ūtíbhis tireta  

### 004
yuṣmóto vípro marutaḥ śatasvī́  
yuṣmóto árvā sáhuriḥ sahasrī́  
yuṣmótaḥ samrā́ḷ utá hanti vr̥trám  
prá tád vo astu dhūtayo dayiṣṇám+  

### 005
tā́m̐ ā́ rudrásya mīḷhúṣo vivāse  
kuvín náṃsante marútaḥ púnar naḥ  
yát sasvártā jihīḷiré yád āvír  
áva tád éna īmahe turā́ṇām  

### 006
prá sā́ vāci · suṣṭutír maghónām  
idáṃ suuktám marúto juṣanta  
ārā́c cid dvéṣo vr̥ṣaṇo yuyota  
yūyám pāta suastíbhiḥ sádā naḥ  

## 059
### 001
yáṃ trā́yadhva idám-idaṃ  
dévāso yáṃ ca náyatha  
tásmā agne váruṇa mítra áryaman  
márutaḥ śárma yachata  

### 002
yuṣmā́kaṃ devā ávasā́hani priyá  
ījānás tarati dvíṣaḥ  
prá sá kṣáyaṃ tirate ví mahī́r íṣo  
yó vo várāya dā́śati  

### 003
nahí vaś caramáṃ caná  
vásiṣṭhaḥ parimáṃsate  
asmā́kam adyá marutaḥ suté sácā  
víśve pibata kāmínaḥ  

### 004
nahí va ūtíḥ pŕ̥tanāsu márdhati  
yásmā árādhuvaṃ naraḥ  
abhí va ā́vart sumatír návīyasī  
tū́yaṃ yāta pipīṣavaḥ  

### 005
ṍ ṣú ghr̥ṣvirādhaso  
yātánā́ndhāṃsi pītáye  
imā́ vo havyā́ maruto raré hí kam  
mó ṣú anyátra gantana  

### 006
ā́ ca no barhíḥ sádatāvitā́ ca na  
spārhā́ṇi dā́tave vásu  
ásredhanto marutaḥ somiyé mádhau  
svā́hehá mādayādhuvai  

### 007
sasváś cid dhí tanúvaḥ śúmbhamānā  
ā́ haṃsā́so nī́lapr̥ṣṭhā apaptan  
víśvaṃ śárdho abhíto mā ní ṣeda  
náro ná raṇvā́ḥ sávane mádantaḥ  

### 008
yó no maruto abhí durhr̥ṇāyús  
tiráś cittā́ni vasavo jíghāṃsati  
druháḥ pā́śān práti sá mucīṣṭa  
tápiṣṭhena hánmanā hantanā tám  

### 009
sā́ṃtapanā idáṃ havír  
márutas táj jujuṣṭana  
yuṣmā́kotī́ riśādasaḥ  

### 010
gŕ̥hamedhāsa ā́ gata  
máruto mā́pa bhūtana  
yuṣmā́kotī́ sudānavaḥ  

### 011
ihéha vaḥ svatavasaḥ  
kávayaḥ sū́riyatvacaḥ  
yajñám maruta ā́ vr̥ṇe  

### 012
tríyambakaṃ yajāmahe  
sugándhim puṣṭivárdhanam  
urvārukám 'va° bándhanān  
mr̥tyór mukṣīya mā́mŕ̥tāt  

## 060
### 001
yád adyá sūriya brávo ánāgā  
udyán mitrā́ya váruṇāya satyám  
vayáṃ devatrā́ adite siyāma  
táva priyā́so aryaman gr̥ṇántaḥ  

### 002
eṣá syá mitrāvaruṇā nr̥cákṣā  
ubhé úd eti sū́riyo abhí jmán  
víśvasya sthātúr jágataś ca gopā́  
r̥jú márteṣu vr̥jinā́ ca páśyan  

### 003
áyukta saptá harítaḥ sadhásthād  
yā́ īṃ váhanti sū́riyaṃ ghr̥tā́cīḥ  
dhā́māni mitrāvaruṇā yuvā́kuḥ  
sáṃ yó yūthéva jánimāni cáṣṭe  

### 004
úd vām pr̥kṣā́so mádhumanto asthur  
ā́ sū́riyo aruhac chukrám árṇaḥ  
yásmā ādityā́ ádhvano rádanti  
mitró aryamā́ váruṇaḥ sajóṣāḥ  

### 005
imé cetā́ro ánr̥tasya bhū́rer  
mitró aryamā́ váruṇo hí sánti  
imá r̥tásya vāvr̥dhur duroṇé  
śagmā́saḥ putrā́ áditer ádabdhāḥ  

### 006
imé mitró váruṇo dūḷábhāso  
acetásaṃ cic citayanti dákṣaiḥ  
ápi krátuṃ sucétasaṃ vátantas  
tiráś cid áṃhaḥ supáthā nayanti  

### 007
imé divó ánimiṣā pr̥thivyā́ś  
cikitvā́ṃso acetásaṃ nayanti  
pravrājé cin nadíyo gādhám asti  
pāráṃ no asyá viṣpitásya parṣan  

### 008
yád gopā́vad áditiḥ śárma bhadrám  
mitró yáchanti váruṇaḥ sudā́se  
tásminn ā́ tokáṃ tánayaṃ dádhānā  
mā́ karma devahéḷanaṃ turāsaḥ  

### 009
áva védiṃ hótarābhir yajeta  
rípaḥ kā́ś cid · varuṇadhrútaḥ sáḥ  
pári dvéṣobhir aryamā́ vr̥ṇaktu  
urúṃ sudā́se vr̥ṣaṇā ulokám†  

### 010
sasváś cid dhí sámr̥tis tveṣī́ eṣām  
apīcíyena sáhasā sáhante  
yuṣmád bhiyā́ vr̥ṣaṇo réjamānā  
dákṣasya cin mahinā́ mr̥̄ḷátā+ naḥ  

### 011
yó bráhmaṇe sumatím āyájāte  
vā́jasya sātaú paramásya rāyáḥ  
sī́kṣanta manyúm maghávāno aryá  
urú kṣáyāya cakrire sudhā́tu  

### 012
iyáṃ deva puróhitir yuvábhyāṃ  
yajñéṣu mitrāvaruṇāv akāri  
víśvāni durgā́ pipr̥taṃ tiró no  
yūyám pāta suastíbhiḥ sádā naḥ  

## 061
### 001
úd vāṃ cákṣur varuṇa suprátīkaṃ  
deváyor eti sū́riyas tatanvā́n  
abhí yó víśvā bhúvanāni cáṣṭe  
sá manyúm mártiyeṣu ā́ ciketa  

### 002
prá vāṃ sá mitrāvaruṇāv r̥tā́vā  
vípro mánmāni dīrghaśrúd iyarti  
yásya bráhmāṇi sukratū ávātha  
ā́ yát krátvā ná śarádaḥ pr̥ṇaíthe  

### 003
prá urór mitrāvaruṇā pr̥thivyā́ḥ  
prá divá r̥ṣvā́d br̥hatáḥ sudānū  
spáśo dadhāthe óṣadhīṣu vikṣú  
ŕ̥dhag yató 'nimiṣaṃ° rákṣamāṇā  

### 004
śáṃsā mitrásya váruṇasya dhā́ma  
śúṣmo ródasī badbadhe mahitvā́  
áyan mā́sā áyajvanām avī́rāḥ  
prá yajñámanmā vr̥jánaṃ tirāte  

### 005
ámūrā víśvā vr̥ṣaṇāv imā́ vāṃ  
ná yā́su citráṃ dádr̥śe ná yakṣám  
drúhaḥ sacante ánr̥tā jánānāṃ  
ná vāṃ niṇyā́ni acíte abhūvan  

### 006
sám u vāṃ yajñám mahayaṃ námobhir  
huvé vām mitrāvaruṇā sabā́dhaḥ  
prá vām mánmāni r̥cáse návāni  
kr̥tā́ni bráhma jujuṣann imā́ni  

### 007
iyáṃ deva puróhitir yuvábhyāṃ  
yajñéṣu mitrāvaruṇāv akāri  
víśvāni durgā́ pipr̥taṃ tiró no  
yūyám pāta suastíbhiḥ sádā naḥ  

## 062
### 001
út sū́riyo br̥hád arcī́ṃṣi aśret  
purú víśvā jánima mā́nuṣāṇām  
samó divā́ dadr̥śe rócamānaḥ  
krátvā kr̥táḥ súkr̥taḥ kartŕ̥bhir bhūt  

### 002
sá sūriya práti puró na úd gā  
ebhí stómebhir etaśébhir évaiḥ  
prá no mitrā́ya váruṇāya voco  
ánāgaso aryamṇé agnáye ca  

### 003
ví naḥ sahásraṃ śurúdho radantu  
r̥tā́vāno váruṇo mitró agníḥ  
yáchantu candrā́ upamáṃ no arkám  
ā́ naḥ kā́mam pūpurantu stávānāḥ  

### 004
dyā́vābhūmī adite trā́sīthāṃ no  
yé vāṃ jajñúḥ sujánimāna r̥ṣve  
mā́ héḷe bhūma váruṇasya vāyór  
mā́ mitrásya priyátamasya nr̥̄ṇā́m+  

### 005
prá bāhávā sisr̥taṃ jīváse na  
ā́ no gávyūtim ukṣataṃ ghr̥téna  
ā́ no jáne śravayataṃ yuvānā  
śrutám me mitrāvaruṇā hávemā́  

### 006
nṹ mitró váruṇo aryamā́ nas  
tmáne tokā́ya várivo dadhantu  
sugā́ no víśvā supáthāni santu  
yūyám pāta suastíbhiḥ sádā naḥ  

## 063
### 001
úd ū eti subhágo viśvácakṣāḥ  
sā́dhāraṇaḥ sū́riyo mā́nuṣāṇām  
cákṣur mitrásya váruṇasya deváś  
cármeva yáḥ samávivyak támāṃsi  

### 002
úd u eti prasavītā́ jánānām  
mahā́n ketúr arṇaváḥ sū́riyasya  
samānáṃ cakrám pariāvívr̥tsan  
yád etaśó váhati dhūrṣú yuktáḥ  

### 003
vibhrā́jamāna uṣásām upásthād  
rebhaír úd eti anumadyámānaḥ  
eṣá me deváḥ savitā́ cachanda  
yáḥ samānáṃ ná praminā́ti dhā́ma  

### 004
divó rukmá urucákṣā úd eti  
dūréarthas taráṇir bhrā́jamānaḥ  
nūnáṃ jánāḥ sū́riyeṇa prásūtā  
áyann árthāni kr̥ṇávann ápāṃsi  

### 005
yátrā cakrúr amŕ̥tā gātúm asmai  
śyenó ná dī́yann ánu eti pā́thaḥ  
práti vāṃ sū́ra údite vidhema  
námobhir mitrāvaruṇotá havyaíḥ  

### 006
nṹ mitró váruṇo aryamā́ nas  
tmáne tokā́ya várivo dadhantu  
sugā́ no víśvā supáthāni santu  
yūyám pāta suastíbhiḥ sádā naḥ  

## 064
### 001
diví kṣáyantā rájasaḥ pr̥thivyā́m  
prá vāṃ ghr̥tásya nirṇíjo dadīran  
havyáṃ no mitró aryamā́ sújāto  
rā́jā sukṣatró váruṇo juṣanta  

### 002
ā́ rājānā maha r̥tasya gopā  
síndhupatī kṣatriyā yātam arvā́k  
íḷāṃ no mitrāvaruṇotá vr̥ṣṭím  
áva divá invataṃ jīradānū  

### 003
mitrás tán no váruṇo devó aryáḥ  
prá sā́dhiṣṭhebhiḥ pathíbhir nayantu  
brávad yáthā na ā́d aríḥ sudā́sa  
iṣā́ madema sahá devágopāḥ  

### 004
yó vāṃ gártam mánasā tákṣad etám  
ūrdhvā́ṃ dhītíṃ kr̥ṇávad dhāráyac ca  
ukṣéthām mitrāvaruṇā ghr̥téna  
tā́ rājānā sukṣitī́s tarpayethām  

### 005
eṣá stómo varuṇa mitra túbhyaṃ  
sómaḥ śukró ná vāyáve ayāmi  
aviṣṭáṃ dhíyo jigr̥tám púraṃdhīr  
yūyám pāta suastíbhiḥ sádā naḥ  

## 065
### 001
práti vāṃ sū́ra údite suuktaír  
mitráṃ huve váruṇam pūtádakṣam  
yáyor asuryàm ákṣitaṃ jyáyiṣṭhaṃ+  
víśvasya yā́man ācítā jigatnú  

### 002
tā́ hí devā́nām ásurā tā́v aryā́  
tā́ naḥ kṣitī́ḥ karatam ūrjáyantīḥ  
aśyā́ma mitrāvaruṇā vayáṃ vāṃ  
dyā́vā ca yátra pīpáyann áhā ca  

### 003
tā́ bhū́ripāśāv ánr̥tasya sétū  
duratyétū ripáve mártiyāya  
r̥tásya mitrāvaruṇā pathā́ vām  
apó ná nāvā́ duritā́ tarema  

### 004
ā́ no mitrāvaruṇā havyájuṣṭiṃ  
ghr̥taír gávyūtim ukṣatam íḷābhiḥ  
práti vām átra váram ā́ jánāya  
pr̥ṇītám udnó diviyásya cā́roḥ  

### 005
eṣá stómo varuṇa mitra túbhyaṃ  
sómaḥ śukró ná vāyáve ayāmi  
aviṣṭáṃ dhíyo jigr̥tám púraṃdhīr  
yūyám pāta suastíbhiḥ sádā naḥ  

## 066
### 001
prá mitráyor váruṇayo  
stómo na etu śūṣíyaḥ  
námasvān tuvijātáyoḥ  

### 002
yā́ dhāráyanta devā́ḥ  
sudákṣā dákṣapitarā  
asuryā̀ya prámahasā  

### 003
tā́ na stipā́ tanūpã́  
váruṇa jaritr̥̄ṇã́m  
mítra sādháyataṃ dhíyaḥ  

### 004
yád adyá sū́ra údite  
ánāgā mitró aryamā́  
suvā́ti savitā́ bhágaḥ  

### 005
suprāvī́r astu sá kṣáyaḥ  
prá nú yā́man sudānavaḥ  
yé no áṃho 'tipíprati  

### 006
utá svarā́jo áditir  
ádabdhasya vratásya yé  
mahó rā́jāna īśate  

### 007
práti vāṃ sū́ra údite  
mitráṃ gr̥ṇīṣe váruṇam  
aryamáṇaṃ riśā́dasam  

### 008
rāyā́ hiraṇyayā́ matír  
iyám avr̥kā́ya śávase  
iyáṃ víprā medhásātaye  

### 009
té syāma deva varuṇa  
té mitra sūríbhiḥ sahá  
íṣaṃ súvaś ca dhīmahi  

### 010
bahávaḥ sū́racakṣaso  
agnijihvā́ r̥tāvŕ̥dhaḥ  
trī́ṇi yé yemúr vidáthāni dhītíbhir  
víśvāni páribhūtibhiḥ  

### 011
ví yé dadhúḥ śarádam mā́sam ā́d áhar  
yajñám aktúṃ ca ā́d ŕ̥cam  
anāpiyáṃ váruṇo mitró aryamā́  
kṣatráṃ rā́jāna āśata  

### 012
tád vo adyá manāmahe  
suuktaíḥ sū́ra údite  
yád óhate váruṇo mitró aryamā́  
yūyám r̥tásya rathiyaḥ  

### 013
r̥tā́vāna r̥tájātā r̥tāvŕ̥dho  
ghorā́so anr̥tadvíṣaḥ  
téṣāṃ vaḥ sumné suchardíṣṭame naraḥ  
siyā́ma yé ca sūráyaḥ  

### 014
úd u tyád darśatáṃ vápur  
divá eti pratihvaré  
yád īm āśúr váhati devá étaśo  
víśvasmai cákṣase áram  

### 015
śīrṣṇáḥ-śīrṣṇo jágatas tasthúṣas pátiṃ  
samáyā víśvam ā́ rájaḥ  
saptá svásāraḥ suvitā́ya sū́riyaṃ  
váhanti haríto ráthe  

### 016
tác cákṣur deváhitaṃ śukrám uccárat  
páśyema śarádaḥ śatáṃ  
jī́vema śarádaḥ śatám  

### 017
kā́viyebhir adābhiyā  
ā́ yātaṃ varuṇa dyumát  
mitráś ca sómapītaye  

### 018
divó dhā́mabhir varuṇa  
mitráś cā́ yātam adrúhā  
píbataṃ sómam ātujī́  

### 019
ā́ yātam mitrāvaruṇā  
juṣāṇā́v ā́hutiṃ narā  
pātáṃ sómam r̥tāvr̥dhā  

## 067
### 001
práti vāṃ ráthaṃ nr̥patī jarádhyai  
havíṣmatā mánasā yajñíyena  
yó vāṃ dūtó ná dhiṣṇiyāv ájīgar  
áchā sūnúr ná pitárā vivakmi  

### 002
áśoci agníḥ samidhānó asmé  
úpo adr̥śran támasaś cid ántāḥ  
áceti ketúr uṣásaḥ purástāc  
chriyé divó duhitúr jā́yamānaḥ  

### 003
abhí vāṃ nūnám aśvinā súhotā  
stómaiḥ siṣakti nāsatyā vivakvā́n  
pūrvī́bhir yātam pathíyābhir arvā́k  
suvarvídā vásumatā ráthena  

### 004
avór vāṃ nūnám aśvinā yuvā́kur  
huvé yád vāṃ suté mādhvī vasūyúḥ  
ā́ vāṃ vahantu sthávirāso áśvāḥ  
píbātho asmé súṣutā mádhūni  

### 005
prā́cīm u devā aśvinā dhíyam me  
ámr̥dhrāṃ sātáye kr̥taṃ vasūyúm  
víśvā aviṣṭaṃ vā́ja ā́ púraṃdhīs  
tā́ naḥ śaktaṃ śacīpatī śácībhiḥ  

### 006
aviṣṭáṃ dhīṣú aśvinā na āsú  
prajā́vad réto áhrayaṃ no astu  
ā́ vāṃ toké tánaye tū́tujānāḥ  
surátnāso devávītiṃ gamema  

### 007
eṣá syá vām pūrvagátveva sákhye  
nidhír hitó mādhuvī rātó asmé  
áheḷatā mánasā́ yātam arvā́g  
aśnántā havyám mā́nuṣīṣu vikṣú  

### 008
ékasmin yóge bhuraṇā samāné  
pári vāṃ saptá sraváto rátho gāt  
ná vāyanti subhúvo deváyuktā  
yé vāṃ dhūrṣú taráṇayo váhanti  

### 009
asaścátā maghávadbhyo hí bhūtáṃ  
yé rāyiyā́ maghadéyaṃ junánti  
prá yé bándhuṃ sūnŕ̥tābhis tiránte  
gávyā pr̥ñcánto áśviyā maghā́ni  

### 010
nū́ me hávam ā́ śr̥ṇutaṃ yuvānā  
yāsiṣṭáṃ vartír aśvināv írāvat  
dhattáṃ rátnāni járataṃ ca sūrī́n  
yūyám pāta suastíbhiḥ sádā naḥ  

## 068
### 001
ā́ śubhrā yātam aśvinā suáśvā  
gíro dasrā jujuṣāṇā́ yuvā́koḥ  
havyā́ni ca prátibhr̥tā vītáṃ naḥ  

### 002
prá vām ándhāṃsi mádiyāni asthur  
áraṃ gantaṃ havíṣo vītáye me  
tiró aryó hávanāni śrutáṃ naḥ  

### 003
prá vāṃ rátho mánojavā iyarti  
tiró rájāṃsi aśvinā śatótiḥ  
asmábhyaṃ sūriyāvasū iyānáḥ  

### 004
ayáṃ ha yád vāṃ devayā́ u ádrir  
ūrdhvó vívakti somasúd yuvábhyām  
ā́ valgū́ vípro vavr̥tīta havyaíḥ  

### 005
citráṃ ha yád vām bhójanaṃ nu ásti  
ní átraye máhiṣvantaṃ yuyotam  
yó vām omā́naṃ dádhate priyáḥ sán  

### 006
utá tyád vāṃ juraté aśvinā bhūc  
cyávānāya pratī́tiyaṃ havirdé  
ádhi yád várpa itáūti dhattháḥ  

### 007
utá tyám bhujyúm aśvinā sákhāyo  
mádhye jahur durévāsaḥ samudré  
nír īm parṣad árāvā yó yuvā́kuḥ  

### 008
vŕ̥kāya cij jásamānāya śaktam  
utá śrutaṃ śayáve hūyámānā  
yā́v aghniyā́m ápinvatam apó ná  
staryàṃ cic chaktī́ aśvinā śácībhiḥ  

### 009
eṣá syá kārúr jarate suuktaír  
ágre budhāná uṣásāṃ sumánmā  
iṣā́ táṃ vardhad aghniyā́ páyobhir  
yūyám pāta suastíbhiḥ sádā naḥ  

## 069
### 001
ā́ vāṃ rátho ródasī badbadhānó  
hiraṇyáyo vŕ̥ṣabhir yātu áśvaiḥ  
ghr̥távartaniḥ pavíbhī rucāná  
iṣā́ṃ voḷhā́ nr̥pátir vājínīvān  

### 002
sá paprathānó abhí páñca bhū́mā  
trivandhuró mánasā́ yātu yuktáḥ  
víśo yéna gáchatho devayántīḥ  
kútrā cid yā́mam aśvinā dádhānā  

### 003
suáśvā yaśásā ā́ yātam arvā́g  
dásrā nidhím mádhumantam pibāthaḥ  
ví vāṃ rátho vadhúvā yā́damāno  
ántān divó bādhate vartaníbhyām  

### 004
yuvóḥ śríyam pári yóṣāvr̥ṇīta  
sū́ro duhitā́ páritakmiyāyām  
yád devayántam ávathaḥ śácībhiḥ  
pári ghraṃsám ománā vāṃ váyo gāt  

### 005
yó ha syá vāṃ rathirā vásta usrā́  
rátho yujānáḥ pariyā́ti vartíḥ  
téna naḥ śáṃ yór uṣáso víuṣṭau  
ní aśvinā vahataṃ yajñé asmín  

### 006
nárā gauréva vidyútaṃ tr̥ṣāṇā́  
asmā́kam adyá sávanópa yātam  
purutrā́ hí vām matíbhir hávante  
mā́ vām anyé ní yaman devayántaḥ  

### 007
yuvám bhujyúm ávaviddhaṃ samudrá  
úd ūhathur árṇaso ásridhānaiḥ  
patatríbhir aśramaír avyathíbhir  
daṃsánābhir aśvinā pāráyantā  

### 008
nū́ me hávam ā́ śr̥ṇutaṃ yuvānā  
yāsiṣṭáṃ vartír aśvināv írāvat  
dhattáṃ rátnāni járataṃ ca sūrī́n  
yūyám pāta suastíbhiḥ sádā naḥ  

## 070
### 001
ā́ viśvavārā aśvinā gataṃ naḥ  
prá tát sthā́nam avāci vām pr̥thivyā́m  
áśvo ná vājī́ śunápr̥ṣṭho asthād  
ā́ yát sedáthur dhruváse ná yónim  

### 002
síṣakti sā́ vāṃ sumatíś cániṣṭhā  
átāpi gharmó mánuṣo duroṇé  
yó vāṃ samudrā́n sarítaḥ píparti  
étagvā cin ná suyújā yujānáḥ  

### 003
yā́ni sthā́nāni aśvinā dadhā́the  
divó yahvī́ṣu óṣadhīṣu vikṣú  
ní párvatasya mūrdháni sádantā  
íṣaṃ jánāya dāśúṣe váhantā  

### 004
caniṣṭáṃ devā óṣadhīṣu apsú  
yád yogiyā́ aśnávaithe ŕ̥ṣīṇām  
purū́ṇi rátnā dádhatau ní asmé  
ánu pū́rvāṇi cakhyathur yugā́ni  

### 005
śuśruvā́ṃsā cid aśvinā purū́ṇi  
abhí bráhmāṇi cakṣāthe ŕ̥ṣīṇām  
práti prá yātaṃ váram ā́ jánāya  
asmé vām astu sumatíś cániṣṭhā  

### 006
yó vāṃ yajñó nāsatiyā havíṣmān  
kr̥tábrahmā samaríyo bhávāti  
úpa prá yātaṃ váram ā́ vásiṣṭham  
imā́ bráhmāṇi r̥cyante yuvábhyām  

### 007
iyám manīṣā́ iyám aśvinā gī́r  
imā́ṃ suvr̥ktíṃ vr̥ṣaṇā juṣethām  
imā́ bráhmāṇi yuvayū́ni agman  
yūyám pāta suastíbhiḥ sádā naḥ  

## 071
### 001
ápa svásur uṣáso nág jihīte  
riṇákti kr̥ṣṇī́r aruṣā́ya pánthām  
áśvāmaghā gómaghā vāṃ huvema  
dívā náktaṃ śárum asmád yuyotam  

### 002
upā́yātaṃ dāśúṣe mártiyāya  
ráthena vāmám aśvinā váhantā  
yuyutám asmád ánirām ámīvāṃ  
dívā náktam mādhuvī trā́sīthāṃ naḥ  

### 003
ā́ vāṃ rátham avamásyāṃ víuṣṭau  
sumnāyávo vŕ̥ṣaṇo vartayantu  
syū́magabhastim r̥tayúgbhir áśvair  
ā́ aśvinā vásumantaṃ vahethām  

### 004
yó vāṃ rátho nr̥patī ásti voḷhā́  
trivandhuró vásumām̐ usráyāmā  
ā́ na enā́ nāsatiyópa yātam  
abhí yád vāṃ viśvápsnio jígāti  

### 005
yuváṃ cyávānaṃ jaráso 'mumuktaṃ  
ní pedáva ūhathur āśúm áśvam  
nír áṃhasas támasa spartam átriṃ  
ní jāhuṣáṃ śithiré dhātam antáḥ  

### 006
iyám manīṣā́ iyám aśvinā gī́r  
imā́ṃ suvr̥ktíṃ vr̥ṣaṇā juṣethām  
imā́ bráhmāṇi yuvayū́ni agman  
yūyám pāta suastíbhiḥ sádā naḥ  

## 072
### 001
ā́ gómatā nāsatiyā ráthena  
áśvāvatā puruścandréṇa yātam  
abhí vāṃ víśvā niyútaḥ sacante  
spārháyā śriyā́ tanúvā śubhānā́  

### 002
ā́ no devébhir úpa yātam arvā́k  
sajóṣasā nāsatiyā ráthena  
yuvór hí naḥ sakhiyā́ pítriyāṇi  
samānó bándhur utá tásya vittam  

### 003
úd u stómāso aśvínor abudhrañ  
jāmí bráhmāṇi uṣásaś ca devī́ḥ  
āvívāsan ródasī dhíṣṇiyemé  
áchā vípro nā́satiyā vivakti  

### 004
ví céd uchánti aśvinā uṣā́saḥ  
prá vām bráhmāṇi kārávo bharante  
ūrdhvám bhānúṃ savitā́ devó aśred  
br̥hád agnáyaḥ samídhā jarante  

### 005
ā́ paścā́tān nāsatiyā́ purástād  
ā́śvinā yātam adharā́d údaktāt  
ā́ viśvátaḥ pā́ñcajanyena rāyā́  
yūyám pāta suastíbhiḥ sádā naḥ  

## 073
### 001
átāriṣma támasas pārám asyá  
práti stómaṃ devayánto dádhānāḥ  
purudáṃsā purutámā purājā́  
ámartiyā havate aśvínā gī́ḥ  

### 002
ní u priyó mánuṣaḥ sādi hótā  
nā́satyā yó yájate vándate ca  
aśnītám mádhvo aśvinā upāká  
ā́ vāṃ voce vidátheṣu práyasvān  

### 003
áhema yajñám pathã́m urāṇā́  
imā́ṃ suvr̥ktíṃ vr̥ṣaṇā juṣethām  
śruṣṭīvéva préṣito vām abodhi  
práti stómair járamāṇo vásiṣṭhaḥ  

### 004
úpa tyā́ váhnī gamato víśaṃ no  
rakṣoháṇā sámbhr̥tā vīḷúpāṇī  
sám ándhāṃsi agmata matsarā́ṇi  
mā́ no mardhiṣṭam ā́ gataṃ śivéna  

### 005
ā́ paścā́tān nāsatiyā́ purástād  
ā́śvinā yātam adharā́d údaktāt  
ā́ viśvátaḥ pā́ñcajanyena rāyā́  
yūyám pāta suastíbhiḥ sádā naḥ  

## 074
### 001
imā́ u vāṃ díviṣṭaya  
usrā́ havante aśvinā  
ayáṃ vām ahve ávase śacīvasū  
víśaṃ-viśaṃ hí gáchathaḥ  

### 002
yuváṃ citráṃ dadathur bhójanaṃ narā  
códethāṃ sūnŕ̥tāvate  
arvā́g ráthaṃ sámanasā ní yachatam  
píbataṃ somiyám mádhu  

### 003
ā́ yātam úpa bhūṣatam  
mádhvaḥ pibatam aśvinā  
dugdhám páyo vr̥ṣaṇā jeniyāvasū  
mā́ no mardhiṣṭam ā́ gatam  

### 004
áśvāso yé vām úpa dāśúṣo gr̥háṃ  
yuvā́ṃ dī́yanti bíbhrataḥ  
makṣūyúbhir narā háyebhir aśvinā  
ā́ devā yātam asmayū́  

### 005
ádhā ha yánto aśvínā  
pŕ̥kṣaḥ sacanta sūráyaḥ  
tā́ yaṃsato maghávadbhyo dhruváṃ yáśaś  
chardír asmábhyaṃ nā́satyā  

### 006
prá yé yayúr avr̥kā́so ráthā iva  
nr̥pātā́ro jánānãm  
utá svéna śávasā śūśuvur nára  
utá kṣiyanti sukṣitím  

## 075
### 001
ví uṣā́ āvo divijā́ r̥téna  
āviṣkr̥ṇvānā́ mahimā́nam ā́gāt  
ápa drúhas táma āvar ájuṣṭam  
áṅgirastamā pathíyā ajīgaḥ  

### 002
mahé no adyá suvitā́ya bodhi  
úṣo mahé saúbhagāya prá yandhi  
citráṃ rayíṃ yaśásaṃ dhehi asmé  
dévi márteṣu mānuṣi śravasyúm  

### 003
eté tiyé bhānávo darśatā́yāś  
citrā́ uṣáso amŕ̥tāsa ā́guḥ  
janáyanto daíviyāni vratā́ni  
āpr̥ṇánto antárikṣā ví asthuḥ  

### 004
eṣā́ siyā́ · yujānā́ parākā́t  
páñca kṣitī́ḥ pári sadyó jigāti  
abhipáśyantī vayúnā jánānāṃ  
divó duhitā́ bhúvanasya pátnī  

### 005
vājínīvatī sū́riyasya yóṣā  
citrā́maghā rāyá īśe vásūnām  
ŕ̥ṣiṣṭutā jaráyantī maghónī  
uṣā́ uchati váhnibhir gr̥ṇānā́  

### 006
práti dyutānā́m aruṣā́so áśvāś  
citrā́ adr̥śrann uṣásaṃ váhantaḥ  
yā́ti śubhrā́ viśvapíśā ráthena  
dádhāti rátnaṃ vidhaté jánāya  

### 007
satyā́ satyébhir mahatī́ mahádbhir  
devī́ devébhir yajatā́ yájatraiḥ  
rujád dr̥̄ḷhā́ni+ dádad usríyāṇām  
práti gā́va uṣásaṃ vāvaśanta  

### 008
nū́ no gómad vīrávad dhehi rátnam  
úṣo áśvāvad purubhójo asmé  
mā́ no barhíḥ puruṣátā nidé kar  
yūyám pāta suastíbhiḥ sádā naḥ  

## 076
### 001
úd u jyótir amŕ̥taṃ viśvájanyaṃ  
viśvā́naraḥ savitā́ devó aśret  
krátvā devā́nām ajaniṣṭa cákṣur  
āvír akar bhúvanaṃ víśvam uṣā́ḥ  

### 002
prá me pánthā devayā́nā adr̥śrann  
ámardhanto vásubhir íṣkr̥tāsaḥ  
ábhūd u ketúr uṣásaḥ purástāt  
pratīcī́ ā́gād ádhi harmiyébhyaḥ  

### 003
tā́nī́d áhāni bahulā́ni āsan  
yā́ prācī́nam úditā sū́riyasya  
yátaḥ pári jārá ivācárantī  
úṣo dadr̥kṣé ná púnar yatī́va  

### 004
tá íd devā́nāṃ sadhamā́da āsann  
r̥tā́vānaḥ kaváyaḥ pūrviyā́saḥ  
gūḷháṃ jyótiḥ pitáro ánv avindan  
satyámantrā ajanayann uṣā́sam  

### 005
samāná ūrvé ádhi sáṃgatāsaḥ  
sáṃ jānate ná yatante mithás té  
té devā́nāṃ ná minanti vratā́ni  
ámardhanto vásubhir yā́damānāḥ  

### 006
práti tvā stómair īḷate vásiṣṭhā  
uṣarbúdhaḥ subhage tuṣṭuvā́ṃsaḥ  
gávāṃ netrī́ vā́japatnī na ucha  
úṣaḥ sujāte prathamā́ jarasva  

### 007
eṣā́ netrī́ rā́dhasaḥ sūnŕ̥tānām  
uṣā́ uchántī ribhyate vásiṣṭhaiḥ  
dīrghaśrútaṃ rayím asmé dádhānā  
yūyám pāta suastíbhiḥ sádā naḥ  

## 077
### 001
úpo ruruce yuvatír ná yóṣā  
víśvaṃ jīvám prasuvántī carā́yai  
ábhūd agníḥ samídhe mā́nuṣāṇām  
ákar jyótir bā́dhamānā támāṃsi  

### 002
víśvam pratīcī́ sapráthā úd asthād  
rúśad vā́so bíbhratī śukrám aśvait  
híraṇyavarṇā sudŕ̥śīkasaṃdr̥g  
gávām mātā́ netrī́ áhnām aroci  

### 003
devā́nāṃ cákṣuḥ subhágā váhantī  
śvetáṃ náyantī sudŕ̥śīkam áśvam  
uṣā́ adarśi raśmíbhir víaktā  
citrā́maghā víśvam ánu prábhūtā  

### 004
ántivāmā dūré amítram ucha  
urvī́ṃ gávyūtim ábhayaṃ kr̥dhī naḥ  
yāváya dvéṣa ā́ bharā vásūni  
codáya rā́dho gr̥ṇaté maghoni  

### 005
asmé śréṣṭhebhir bhānúbhir ví bhāhi  
úṣo devi pratirántī na ā́yuḥ  
íṣaṃ ca no dádhatī viśvavāre  
gómad áśvāvad ráthavac ca rā́dhaḥ  

### 006
yā́ṃ tvā divo duhitar vardháyanti  
úṣaḥ sujāte matíbhir vásiṣṭhāḥ  
sā́smā́su dhā rayím r̥ṣvám br̥hántaṃ  
yūyám pāta suastíbhiḥ sádā naḥ  

## 078
### 001
práti ketávaḥ prathamā́ adr̥śrann  
ūrdhvā́ asyā añjáyo ví śrayante  
úṣo arvā́cā br̥hatā́ ráthena  
jyótiṣmatā vāmám asmábhya° vakṣi  

### 002
práti ṣīm agnír jarate sámiddhaḥ  
práti víprāso matíbhir gr̥ṇántaḥ  
uṣā́ yāti jyótiṣā bā́dhamānā  
víśvā támāṃsi duritā́pa devī́  

### 003
etā́ u tyā́ḥ práty adr̥śran purástāj  
jyótir yáchantīr uṣáso vibhātī́ḥ  
ájījanan sū́riyaṃ yajñám agním  
apācī́naṃ támo agād ájuṣṭam  

### 004
áceti divó duhitā́ maghónī  
víśve paśyanti uṣásaṃ vibhātī́m  
ā́sthād ráthaṃ svadháyā yujyámānam  
ā́ yám áśvāsaḥ suyújo váhanti  

### 005
práti tvādyá sumánaso budhanta  
asmā́kāso maghávāno vayáṃ ca  
tilvilāyádhvam uṣaso vibhātī́r  
yūyám pāta suastíbhiḥ sádā naḥ  

## 079
### 001
ví uṣā́ āvaḥ pathíyā jánānām  
páñca kṣitī́r mā́nuṣīr bodháyantī  
susaṃdŕ̥gbhir ukṣábhir bhānúm aśred  
ví sū́riyo ródasī cákṣasāvaḥ  

### 002
ví añjate divó ánteṣu aktū́n  
víśo ná yuktā́ uṣáso yatante  
sáṃ te gā́vas táma ā́ vartayanti  
jyótir yachanti savitéva bāhū́  

### 003
ábhūd uṣā́ índratamā maghónī  
ájījanat suvitā́ya śrávāṃsi  
ví divó devī́ duhitā́ dadhāti  
áṅgirastamā sukŕ̥te vásūni  

### 004
tā́vad uṣo rā́dho asmábhya° rāsva  
yā́vat stotŕ̥bhyo árado gr̥ṇānā́  
yā́ṃ tvā jajñúr vr̥ṣabhásyā ráveṇa  
ví dr̥̄ḷhásya+ dúro ádrer aūrṇoḥ  

### 005
deváṃ-devaṃ rā́dhase codáyanti  
asmadríak sūnŕ̥tā īráyantī  
viuchántī naḥ sanáye dhíyo dhā  
yūyám pāta suastíbhiḥ sádā naḥ  

## 080
### 001
práti stómebhir uṣásaṃ vásiṣṭhā  
gīrbhír víprāsaḥ prathamā́ abudhran  
vivartáyantīṃ rájasī sámante  
āviṣkr̥ṇvatī́m bhúvanāni víśvā  

### 002
eṣā́ siyā́ návyam ā́yur dádhānā  
gūḍhvī́ támo jyótiṣoṣā́ abodhi  
ágra eti yuvatír áhrayāṇā  
prā́cikitat sū́riyaṃ yajñám agním  

### 003
áśvāvatīr gómatīr na uṣā́so  
vīrávatīḥ sádam uchantu bhadrā́ḥ  
ghr̥táṃ dúhānā viśvátaḥ prápītā  
yūyám pāta suastíbhiḥ sádā naḥ  

## 081
### 001
práty u adarśi āyatī́  
uchántī duhitā́ diváḥ  
ápo máhi vyayati cákṣase támo  
jyótiṣ kr̥ṇoti sūnárī  

### 002
úd usríyāḥ sr̥jate sū́riyaḥ sácām̐  
udyán nákṣatram arcivát  
távéd uṣo viúṣi sū́riyasya ca  
sám bhakténa gamemahi  

### 003
práti tvā duhitar diva  
úṣo jīrā́ abhutsmahi  
yā́ váhasi purú spārháṃ vananvati  
rátnaṃ ná dāśúṣe máyaḥ  

### 004
uchántī yā́ kr̥ṇóṣi maṃhánā mahi  
prakhyaí devi súvar dr̥śé  
tásyās te ratnabhā́ja īmahe vayáṃ  
syā́ma mātúr ná sūnávaḥ  

### 005
tác citráṃ rā́dha ā́ bhara  
úṣo yád dīrghaśrúttamam  
yát te divo duhitar martabhójanaṃ  
tád rāsva bhunájāmahai  

### 006
śrávaḥ sūríbhyo amŕ̥taṃ vasutvanáṃ  
vā́jām̐ asmábhyaṃ gómataḥ  
codayitrī́ maghónaḥ sūnŕ̥tāvatī  
uṣā́ uchad ápa srídhaḥ  

## 082
### 001
índrāvaruṇā yuvám adhvarā́ya no  
viśé jánāya máhi śárma yachatam  
dīrgháprayajyum áti yó vanuṣyáti  
vayáṃ jayema pŕ̥tanāsu dūḍhíyaḥ  

### 002
samrā́ḷ anyáḥ svarā́ḷ anyá ucyate vām  
mahā́ntāv índrāváruṇā mahā́vasū  
víśve devā́saḥ paramé víomani  
sáṃ vām ójo vr̥ṣaṇā sám bálaṃ dadhuḥ  

### 003
ánu apā́ṃ khā́ni atr̥ntam ójasā  
ā́ sū́riyam airayataṃ diví prabhúm  
índrāvaruṇā máde asya māyíno  
ápinvatam apítaḥ pínvataṃ dhíyaḥ  

### 004
yuvā́m íd yutsú pŕ̥tanāsu váhnayo  
yuvā́ṃ kṣémasya prasavé mitájñavaḥ  
īśānā́ vásva ubháyasya kāráva  
índrāvaruṇā suhávā havāmahe  

### 005
índrāvaruṇā yád imā́ni cakráthur  
víśvā jātā́ni bhúvanasya majmánā  
kṣémeṇa mitró váruṇaṃ duvasyáti  
marúdbhir ugráḥ śúbham anyá īyate  

### 006
mahé śulkā́ya váruṇasya nú tviṣá  
ójo mimāte dhruvám asya yát suvám  
ájāmim anyáḥ śnatháyantam ā́tirad  
dabhrébhir anyáḥ prá vr̥ṇoti bhū́yasaḥ  

### 007
ná tám áṃho ná duritā́ni mártiyam  
índrāvaruṇā ná tápaḥ kútaś caná  
yásya devā gáchatho vīthó adhvaráṃ  
ná tám mártasya naśate párihvr̥tiḥ  

### 008
arvā́ṅ narā daíviyenā́vasā́ gataṃ  
śr̥ṇutáṃ hávaṃ yádi me jújoṣathaḥ  
yuvór hí sakhyám utá vā yád ā́piyam  
mārḍīkám indrāvaruṇā ní yachatam  

### 009
asmā́kam indrāvaruṇā bháre-bhare  
puroyodhā́ bhavataṃ kr̥ṣṭiojasā  
yád vāṃ hávanta ubháye ádha spr̥dhí  
náras tokásya tánayasya sātíṣu  

### 010
asmé índro váruṇo mitró aryamā́  
dyumnáṃ yachantu máhi śárma sapráthaḥ  
avadhráṃ jyótir áditer r̥tāvŕ̥dho  
devásya ślókaṃ savitúr manāmahe  

## 083
### 001
yuvā́ṃ narā páśyamānāsa ā́piyam  
prācā́ gavyántaḥ pr̥thupárśavo yayuḥ  
dā́sā ca vr̥trā́ hatám ā́riyāṇi ca  
sudā́sam indrāvaruṇā́vasāvatam  

### 002
yátrā náraḥ samáyante kr̥tádhvajo  
yásminn ājā́ bhávati kíṃ caná priyám  
yátrā bháyante bhúvanā suvardŕ̥śas  
tátrā na indrāvaruṇā́dhi vocatam  

### 003
sám bhū́myā ántā dhvasirā́ adr̥kṣata  
índrāvaruṇā diví ghóṣa ā́ruhat  
ásthur jánānām úpa mā́m árātayo  
arvā́g ávasā havanaśrutā́ gatam  

### 004
índrāvaruṇā vadhánābhir apratí  
bhedáṃ vanvántā prá sudā́sam āvatam  
bráhmāṇi eṣāṃ śr̥ṇutaṃ hávīmani  
satyā́ tŕ̥tsūnām abhavat puróhitiḥ  

### 005
índrāvaruṇāv abhí ā́ tapanti mā  
aghā́ni aryó vanúṣām árātayaḥ  
yuváṃ hí vásva ubháyasya rā́jatho  
ádha smā no avatam pā́riye diví  

### 006
yuvā́ṃ havanta ubháyāsa ājíṣu  
índraṃ ca vásvo váruṇaṃ ca sātáye  
yátra rā́jabhir daśábhir níbādhitam  
prá sudā́sam ā́vataṃ tŕ̥tsubhiḥ sahá  

### 007
dáśa rā́jānaḥ sámitā áyajyavaḥ  
sudā́sam indrāvaruṇā ná yuyudhuḥ  
satyā́ nr̥̄ṇā́m+ admasádām úpastutir  
devā́ eṣām abhavan deváhūtiṣu  

### 008
dāśarājñé páriyattāya viśvátaḥ  
sudā́sa indrāvaruṇāv aśikṣatam  
śvityáñco yátra námasā kapardíno  
dhiyā́ dhī́vanto ásapanta tŕ̥tsavaḥ  

### 009
vr̥trā́ṇi anyáḥ samithéṣu jíghnate  
vratā́ni anyó abhí rakṣate sádā  
hávāmahe vāṃ vr̥ṣaṇā suvr̥ktíbhir  
asmé indrāvaruṇā śárma yachatam  

### 010
asmé índro váruṇo mitró aryamā́  
dyumnáṃ yachantu máhi śárma sapráthaḥ  
avadhráṃ jyótir áditer r̥tāvŕ̥dho  
devásya ślókaṃ savitúr manāmahe  

## 084
### 001
ā́ vāṃ rājānāv adhvaré vavr̥tyāṃ  
havyébhir indrāvaruṇā námobhiḥ  
prá vāṃ ghr̥tā́cī bāhuvór dádhānā  
pári tmánā víṣurūpā jigāti  

### 002
yuvó rāṣṭarám br̥hád invati dyaúr  
yaú setŕ̥bhir arajjúbhiḥ sinītháḥ  
pári no héḷo váruṇasya vr̥jyā  
urúṃ na índraḥ kr̥ṇavad ulokám†  

### 003
kr̥táṃ no yajñáṃ vidátheṣu cā́ruṃ  
kr̥tám bráhmāṇi sūríṣu praśastā́  
úpo rayír devájūto na etu  
prá ṇa spārhā́bhir ūtíbhis tiretam  

### 004
asmé indrāvaruṇā viśvávāraṃ  
rayíṃ dhattaṃ vásumantam purukṣúm  
prá yá ādityó ánr̥tā minā́ti  
ámitā śū́ro dayate vásūni  

### 005
iyám índraṃ váruṇam aṣṭa me gī́ḥ  
prā́vat toké tánaye tū́tujānā  
surátnāso devávītiṃ gamema  
yūyám pāta suastíbhiḥ sádā naḥ  

## 085
### 001
punīṣé vām arakṣásam manīṣā́ṃ  
sómam índrāya váruṇāya júhvat  
ghr̥tápratīkām uṣásaṃ ná devī́ṃ  
tā́ no yā́mann uruṣyatām abhī́ke  

### 002
spárdhante vā́ u devahū́ye átra  
yéṣu dhvajéṣu didyávaḥ pátanti  
yuváṃ tā́m̐ indrāvaruṇāv amítrān  
hatám párācaḥ śáruvā víṣūcaḥ  

### 003
ā́paś cid dhí sváyaśasaḥ sádassu  
devī́r índraṃ váruṇaṃ devátā dhúḥ  
kr̥ṣṭī́r anyó dhāráyati práviktā  
vr̥trā́ṇi anyó apratī́ni hanti  

### 004
sá sukrátur r̥tacíd astu hótā  
yá āditya śávasā vāṃ námasvān  
āvavártad ávase vāṃ havíṣmān  
ásad ít sá suvitā́ya práyasvān  

### 005
iyám índraṃ váruṇam aṣṭa me gī́ḥ  
prā́vat toké tánaye tū́tujānā  
surátnāso devávītiṃ gamema  
yūyám pāta suastíbhiḥ sádā naḥ  

## 086
### 001
dhī́rā tú asya mahinā́ janū́ṃṣi  
ví yás tastámbha ródasī cid urvī́  
prá nā́kam r̥ṣváṃ nunude br̥hántaṃ  
dvitā́ nákṣatram papráthac ca bhū́ma  

### 002
utá sváyā tanúvā sáṃ vade tát  
kadā́ nú antár váruṇe bhuvāni  
kím me havyám áhr̥ṇāno juṣeta  
kadā́ mr̥̄ḷīkáṃ+ sumánā abhí khyam  

### 003
pr̥ché tád éno varuṇa didŕ̥kṣu  
úpo emi cikitúṣo vipŕ̥cham  
samānám ín me kaváyaś cid āhur  
ayáṃ ha túbhyaṃ váruṇo hr̥ṇīte  

### 004
kím ā́ga āsa varuṇa jyáyiṣṭhaṃ+  
yát stotā́raṃ jíghāṃsasi sákhāyam  
prá tán me voco dūḷabha svadhāvo  
áva tvānenā́ námasā turá iyām  

### 005
áva drugdhā́ni pítriyā sr̥jā no  
áva yā́ vayáṃ cakr̥mā́ tanū́bhiḥ  
áva rājan paśutŕ̥paṃ ná tāyúṃ  
sr̥jā́ vatsáṃ ná dā́mano vásiṣṭham  

### 006
ná sá svó dákṣo varuṇa dhrútiḥ sā́  
súrā manyúr vibhī́dako ácittiḥ  
ásti jyā́yān kánīyasa upāré  
svápnaś canéd ánr̥tasya prayotā́  

### 007
áraṃ dāsó ná mīḷhúṣe karāṇi  
aháṃ devā́ya bhū́rṇaye ánāgāḥ  
ácetayad acíto devó aryó  
gŕ̥tsaṃ rāyé kavítaro junāti  

### 008
ayáṃ sú túbhyaṃ varuṇa svadhāvo  
hr̥dí stóma úpaśritaś cid astu  
śáṃ naḥ kṣéme śám u yóge no astu  
yūyám pāta suastíbhiḥ sádā naḥ  

## 087
### 001
rádat pathó váruṇaḥ sū́riyāya  
prá árṇāṃsi samudríyā nadī́nām  
sárgo ná sr̥ṣṭó árvatīr r̥tāyáñ  
cakā́ra mahī́r avánīr áhabhyaḥ  

### 002
ātmā́ te vā́to rája ā́ navīnot  
paśúr ná bhū́rṇir yávase sasavā́n  
antár mahī́ br̥hatī́ ródasīmé  
víśvā te dhā́ma varuṇa priyā́ṇi  

### 003
pári spáśo váruṇasya smádiṣṭā  
ubhé paśyanti ródasī suméke  
r̥tā́vānaḥ kaváyo yajñádhīrāḥ  
prácetaso yá iṣáyanta mánma  

### 004
uvā́ca me váruṇo médhirāya  
tríḥ saptá nā́ma ághniyā bibharti  
vidvā́n padásya gúhiyā ná vocad  
yugā́ya vípra úparāya śíkṣan  

### 005
tisró dyā́vo níhitā antár asmin  
tisró bhū́mīr úparāḥ ṣáḍvidhānāḥ  
gŕ̥tso rā́jā váruṇaś cakra etáṃ  
diví preṅkháṃ hiraṇyáyaṃ śubhé kám  

### 006
áva síndhuṃ váruṇo dyaúr iva sthād  
drapsó ná śvetó mr̥gás túviṣmān  
gambhīráśaṃso rájaso vimā́naḥ  
supārákṣatraḥ sató asyá rā́jā  

### 007
yó mr̥̄ḷáyāti+ cakrúṣe cid ā́go  
vayáṃ siyāma váruṇe ánāgāḥ  
ánu vratā́ni áditer r̥dhánto  
yūyám pāta suastíbhiḥ sádā naḥ  

## 088
### 001
prá śundhyúvaṃ váruṇāya práyiṣṭhām+  
matíṃ vasiṣṭha mīḷhúṣe bharasva  
yá īm arvā́ñcaṃ kárate yájatraṃ  
sahásrāmaghaṃ vŕ̥ṣaṇam br̥hántam  

### 002
ádhā nú asya saṃdŕ̥śaṃ jaganvā́n  
agnér ánīkaṃ váruṇasya maṃsi  
súvar yád áśmann adhipā́ u ándho  
abhí mā vápur dr̥śáye ninīyāt  

### 003
ā́ yád ruhā́va váruṇaś ca nā́vam  
prá yát samudrám īráyāva mádhyam  
ádhi yád apā́ṃ sanúbhiś cárāva  
prá preṅkhá īṅkhayāvahai śubhé kám  

### 004
vásiṣṭhaṃ ha váruṇo nāví ā́dhād  
ŕ̥ṣiṃ cakāra suápā máhobhiḥ  
stotā́raṃ vípraḥ sudinatvé áhnāṃ  
yā́n nú dyā́vas tatánan yā́d uṣā́saḥ  

### 005
kúva tyā́ni nau sakhiyā́ babhūvuḥ  
sácāvahe yád avr̥kám purā́ cit  
br̥hántam mā́naṃ varuṇa svadhāvaḥ  
sahásradvāraṃ jagamā gr̥háṃ te  

### 006
yá āpír nítyo varuṇa priyáḥ sán  
tuvā́m ā́gāṃsi kr̥ṇávat sákhā te  
mā́ ta énasvanto yakṣin bhujema  
yandhí ṣmā vípra stuvaté várūtham  

### 007
dhruvā́su tvāsú kṣitíṣu kṣiyánto  
ví asmát pā́śaṃ váruṇo mumocat  
ávo vanvānā́ áditer upásthād  
yūyám pāta suastíbhiḥ sádā naḥ  

## 089
### 001
mó ṣú varuṇa mr̥nmáyaṃ  
gr̥háṃ rājann aháṃ gamam  
mr̥̄ḷā́+ sukṣatra mr̥̄ḷáya  

### 002
yád émi prasphuránn iva  
dŕ̥tir ná dhmātó adrivaḥ  
mr̥̄ḷā́+ sukṣatra mr̥̄ḷáya  

### 003
krátvaḥ samaha dīnátā  
pratīpáṃ jagamā śuce  
mr̥̄ḷā́+ sukṣatra mr̥̄ḷáya  

### 004
apā́m mádhye tasthivā́ṃsaṃ  
tŕ̥ṣṇāvidaj jaritā́ram  
mr̥̄ḷā́+ sukṣatra mr̥̄ḷáya  

### 005
yát kíṃ cedáṃ varuṇa daíviye jáne  
abhidrohám manuṣíyāś cárāmasi  
ácittī yát táva dhármā yuyopimá  
mā́ nas tásmād énaso deva rīriṣaḥ  

## 090
### 001
prá vīrayā́ śúcayo dadrire vām  
adhvaryúbhir mádhumantaḥ sutā́saḥ  
váha vāyo niyúto yāhi áchā  
píbā sutásya ándhaso mádāya  

### 002
īśānā́ya práhutiṃ yás ta ā́naṭ  
chúciṃ sómaṃ śucipās túbhya° vāyo  
kr̥ṇóṣi tám mártiyeṣu praśastáṃ  
jātó-jāto jāyate vājī́ asya  

### 003
rāyé nú yáṃ jajñátū ródasīmé  
rāyé devī́ dhiṣáṇā dhāti devám  
ádha vāyúṃ niyútaḥ saścata svā́  
utá śvetáṃ vásudhitiṃ nireké  

### 004
uchánn uṣásaḥ sudínā ariprā́  
urú jyótir vividur dī́dhiyānāḥ  
gávyaṃ cid ūrvám uśíjo ví vavrus  
téṣām ánu pradívaḥ sasrur ā́paḥ  

### 005
té satyéna mánasā dī́dhiyānāḥ  
svéna yuktā́saḥ krátunā vahanti  
índravāyū vīravā́haṃ ráthaṃ vām  
īśānáyor abhí pŕ̥kṣaḥ sacante  

### 006
īśānā́so yé dádhate súvar ṇo  
góbhir áśvebhir vásubhir híraṇyaiḥ  
índravāyū sūráyo víśvam ā́yur  
árvadbhir vīraíḥ pŕ̥tanāsu sahyuḥ  

### 007
árvanto ná śrávaso bhíkṣamāṇā  
indravāyū́ suṣṭutíbhir vásiṣṭhāḥ  
vājayántaḥ sú ávase huvema  
yūyám pāta suastíbhiḥ sádā naḥ  

## 091
### 001
kuvíd aṅgá námasā yé vr̥dhā́saḥ  
purā́ devā́ anavadyā́sa ā́san  
té vāyáve mánave bādhitā́ya  
ávāsayann uṣásaṃ sū́riyeṇa  

### 002
uśántā dūtā́ ná dábhāya gopā́  
māsáś ca pātháḥ śarádaś ca pūrvī́ḥ  
índravāyū suṣṭutír vām iyānā́  
mārḍīkám īṭṭe suvitáṃ ca návyam  

### 003
pī́voannām̐ rayivŕ̥dhaḥ sumedhā́ḥ  
śvetáḥ siṣakti niyútām abhiśrī́ḥ  
té vāyáve sámanaso ví tasthur  
víśvén náraḥ suapatyā́ni cakruḥ  

### 004
yā́vat táras tanúvo yā́vad ójo  
yā́van náraś cákṣasā dī́dhiyānāḥ  
śúciṃ sómaṃ śucipā pātam asmé  
índravāyū sádatam barhír édám  

### 005
niyuvānā́ niyúta spārhávīrā  
índravāyū saráthaṃ yātam arvā́k  
idáṃ hí vām prábhr̥tam mádhvo ágram  
ádha priṇānā́+ ví mumuktam asmé  

### 006
yā́ vāṃ śatáṃ niyúto yā́ḥ sahásram  
índravāyū viśvávārāḥ sácante  
ā́bhir yātaṃ suvidátrābhir arvā́k  
pātáṃ narā prátibhr̥tasya mádhvaḥ  

### 007
árvanto ná śrávaso bhíkṣamāṇā  
indravāyū́ suṣṭutíbhir vásiṣṭhāḥ  
vājayántaḥ sú ávase huvema  
yūyám pāta suastíbhiḥ sádā naḥ  

## 092
### 001
ā́ vāyo bhūṣa śucipā úpa naḥ  
sahásraṃ te niyúto viśvavāra  
úpo te ándho mádiyam ayāmi  
yásya deva dadhiṣé pūrvapéyam  

### 002
prá sótā jīró adhvaréṣu asthāt  
sómam índrāya vāyáve píbadhyai  
prá yád vām mádhvo agriyám bháranti  
adhvaryávo devayántaḥ śácībhiḥ  

### 003
prá yā́bhir yā́si dāśuvā́ṃsam áchā  
niyúdbhir vāyav iṣṭáye duroṇé  
ní no rayíṃ subhójasaṃ yuvasva  
ní vīráṃ gávyam áśviyaṃ ca rā́dhaḥ  

### 004
yé vāyáva indaramā́danāsa+  
ā́devāso nitóśanāso aryáḥ  
ghnánto vr̥trā́ṇi sūríbhiḥ ṣiyāma  
sāsahvā́ṃso yudhā́ nŕ̥bhir amítrān  

### 005
ā́ no niyúdbhiḥ śatínībhir adhvaráṃ  
sahasríṇībhir úpa yāhi yajñám  
vā́yo asmín sávane mādayasva  
yūyám pāta suastíbhiḥ sádā naḥ  

## 093
### 001
śúciṃ nú stómaṃ návajātam adyá  
índraagnī vr̥trahaṇā juṣéthām  
ubhā́ hí vāṃ suhávā jóhavīmi  
tā́ vā́jaṃ sadyá uśaté dháyiṣṭhā+  

### 002
tā́ sānasī́ śavasānā hí bhūtáṃ  
sākaṃvŕ̥dhā śávasā śūśuvā́ṃsā  
kṣáyantau rāyó yávasasya bhū́reḥ  
pr̥ṅktáṃ vā́jasya sthávirasya ghŕ̥ṣveḥ  

### 003
úpo ha yád vidáthaṃ vājíno gúr  
dhībhír víprāḥ prámatim ichámānāḥ  
árvanto ná kā́ṣṭhãṃ nákṣamāṇā  
indraagnī́ jóhuvato náras té  

### 004
gīrbhír vípraḥ prámatim ichámāna  
ī́ṭṭe rayíṃ yaśásam pūrvabhā́jam  
índraagnī vr̥trahaṇā suvajrā  
prá no návyebhis tirataṃ dayiṣṇaíḥ+  

### 005
sáṃ yán mahī́ mithatī́ spárdhamāne  
tanūrúcā śū́rasātā yátaite  
ádevayuṃ vidáthe devayúbhiḥ  
satrā́ hataṃ somasútā jánena  

### 006
imā́m u ṣú sómasutim úpa na  
ā́ indrāgnī saumanasā́ya yātam  
nṹ cid dhí parimamnā́the asmā́n  
ā́ vāṃ śáśvadbhir vavr̥tīya vā́jaiḥ  

### 007
só agna enā́ námasā sámiddho  
áchā mitráṃ váruṇam índraṃ voceḥ  
yát sīm ā́gaś cakr̥mā́ tát sú mr̥̄ḷa+  
tád aryamā́ áditiḥ śiśrathantu  

### 008
etā́ agna āśuṣāṇā́sa iṣṭī́r  
yuvóḥ sácā abhí aśyāma vā́jān  
méndro no víṣṇur marútaḥ pári khyan  
yūyám pāta suastíbhiḥ sádā naḥ  

## 094
### 001
iyáṃ vām asyá mánmana  
índrāgnī pūrviyástutiḥ  
abhrā́d vr̥ṣṭír ivājani  

### 002
śr̥ṇutáṃ jaritúr hávam  
índrāgnī vánataṃ gíraḥ  
īśānā́ pipyataṃ dhíyaḥ  

### 003
mā́ pāpatvā́ya no narā  
índrāgnī mā́bhíśastaye  
mā́ no rīradhataṃ nidé  

### 004
índre agnā́ námo br̥hát  
suvr̥ktím érayāmahe  
dhiyā́ dhénā avasyávaḥ  

### 005
tā́ hí śáśvanta ī́ḷata  
itthā́ víprāsa ūtáye  
sabā́dho vā́jasātaye  

### 006
tā́ vāṃ gīrbhír vipanyávaḥ  
práyasvanto havāmahe  
medhásātā saniṣyávaḥ  

### 007
índrāgnī ávasā́ gatam  
asmábhyaṃ carṣaṇīsahā  
mā́ no duḥśáṃsa īśata  

### 008
mā́ kásya no áraruṣo  
dhūrtíḥ práṇaṅ mártiyasya  
índrāgnī śárma yachatam  

### 009
gómad dhíraṇyavad vásu  
yád vām áśvāvad ī́mahe  
índrāgnī tád vanemahi  

### 010
yát sóma ā́ suté nára  
indraagnī́ ájohavuḥ  
sáptīvantā saparyávaḥ  

### 011
ukthébhir vr̥trahántamā  
yā́ mandānā́ cid ā́ girā́  
āṅgūṣaír āvívāsataḥ  

### 012
tā́v íd duḥśáṃsam mártiyaṃ  
dúrvidvāṃsaṃ rakṣasvínam  
ābhogáṃ hánmanā hatam  
udadhíṃ hánmanā hatam  

## 095
### 001
prá kṣódasā dhā́yasā sasra eṣā́  
sárasvatī dharúṇam ā́yasī pū́ḥ  
prabā́badhānā rathíyeva yāti  
víśvā apó mahinā́ síndhur anyā́ḥ  

### 002
ékācetat sárasvatī nadī́nāṃ  
śúcir yatī́ giríbhya ā́ samudrā́t  
rāyáś cétantī bhúvanasya bhū́rer  
ghr̥tám páyo duduhe nā́huṣāya  

### 003
sá vāvr̥dhe náriyo yóṣaṇāsu  
vŕ̥ṣā śíśur vr̥ṣabhó yajñíyāsu  
sá vājínam maghávadbhyo dadhāti  
ví sātáye tanúvam māmr̥jīta  

### 004
utá syā́ naḥ sárasvatī juṣāṇā́  
úpa śravat subhágā yajṇé asmín  
mitájñubhir namasíyair iyānā́  
rāyā́ yujā́ cid úttarā sákhibhyaḥ  

### 005
imā́ júhvānā yuṣmád ā́ námobhiḥ  
práti stómaṃ sarasvati juṣasva  
táva śárman priyátame dádhānā  
úpa stheyāma śaraṇáṃ ná vr̥kṣám  

### 006
ayám u te sarasvati vásiṣṭho  
dvā́rāv r̥tásya subhage ví āvaḥ  
várdha śubhre stuvaté rāsi vā́jān  
yūyám pāta suastíbhiḥ sádā naḥ  

## 096
### 001
br̥hád u gāyiṣe váco  
asuríyā nadī́nãm  
sárasvatīm ín mahayā suvr̥ktíbhi  
stómair vasiṣṭha ródasī  

### 002
ubhé yát te mahinā́ śubhre ándhasī  
adhikṣiyánti pūrávaḥ  
sā́ no bodhi avitrī́ marútsakhā  
códa rā́dho maghónãm  

### 003
bhadrám íd bhadrā́ kr̥ṇavat sárasvatī  
ákavārī cetati vājínīvatī  
gr̥ṇānā́ jamadagnivát  
stuvānā́ ca vasiṣṭhavát  

### 004
janīyánto nú ágravaḥ  
putrīyántaḥ sudā́navaḥ  
sárasvantaṃ havāmahe  

### 005
yé te sarasva ūrmáyo  
mádhumanto ghr̥taścútaḥ  
tébhir no avitā́ bhava  

### 006
pīpivā́ṃsaṃ sárasvata  
stánaṃ yó viśvádarśataḥ  
bhakṣīmáhi prajā́m íṣam  

## 097
### 001
yajñé divó nr̥ṣádane pr̥thivyā́  
náro yátra devayávo mádanti  
índrāya yátra sávanāni sunvé  
gáman mádāya prathamáṃ váyaś ca  

### 002
ā́ daíviyā vr̥ṇīmahe ávāṃsi  
bŕ̥haspátir no maha ā́ sakhāyaḥ  
yáthā bhávema mīḷhúṣe ánāgā  
yó no dātā́ parāvátaḥ pitéva  

### 003
tám u jyáyiṣṭhaṃ+ námasā havírbhiḥ  
suśévam bráhmaṇas pátiṃ gr̥ṇīṣe  
índraṃ ślóko máhi daívyaḥ siṣaktu  
yó bráhmaṇo devákr̥tasya rā́jā  

### 004
sá ā́ no yóniṃ sadatu práyiṣṭho+  
bŕ̥haspátir viśvávāro yó ásti  
kā́mo rāyáḥ suvī́riyasya táṃ dāt  
párṣan no áti saścáto áriṣṭān  

### 005
tám ā́ no arkám amŕ̥tāya júṣṭam  
imé dhāsur amŕ̥tāsaḥ purājā́ḥ  
śúcikrandaṃ yajatám pastiyā́nām  
bŕ̥haspátim anarvā́ṇaṃ huvema  

### 006
táṃ śagmā́so · aruṣā́so áśvā  
bŕ̥haspátiṃ sahavā́ho vahanti  
sáhaś cid yásya nī́lavat sadhásthaṃ  
nábho ná rūpám aruṣáṃ vásānāḥ  

### 007
sá hí śúciḥ śatápatraḥ sá śundhyúr  
híraṇyavāśīr iṣiráḥ suvarṣā́ḥ  
bŕ̥haspátiḥ sá suāveśá r̥ṣváḥ  
purū́ sákhibhya āsutíṃ káriṣṭhaḥ  

### 008
devī́ devásya ródasī jánitrī  
bŕ̥haspátiṃ vāvr̥dhatur mahitvā́  
dakṣā́yiyāya dakṣatā sakhāyaḥ  
kárad bráhmaṇe sutárā sugādhā́  

### 009
iyáṃ vām brahmaṇas pate suvr̥ktír  
bráhma índrāya vajríṇe akāri  
aviṣṭáṃ dhíyo jigr̥tám púraṃdhīr  
jajastám aryó vanúṣām árātīḥ  

### 010
bŕ̥haspate yuvám índraś ca vásvo  
divyásyeśāthe utá pā́rthivasya  
dhattáṃ rayíṃ stuvaté kīráye cid  
yūyám pāta suastíbhiḥ sádā naḥ  

## 098
### 001
ádhvaryavo aruṇáṃ dugdhám aṃśúṃ  
juhótana vr̥ṣabhā́ya kṣitīnā́m  
gaurā́d védīyām̐ avapā́nam índro  
viśvā́héd yāti sutásomam ichán  

### 002
yád dadhiṣé pradívi cā́ru ánnaṃ  
divé-dive pītím íd asya vakṣi  
utá hr̥dótá mánasā juṣāṇá  
uśánn indra prásthitān pāhi sómān  

### 003
jajñānáḥ sómaṃ sáhase papātha  
prá te mātā́ mahimā́nam uvāca  
éndra paprātha urú antárikṣaṃ  
yudhā́ devébhyo várivaś cakartha  

### 004
yád yodháyā maható mányamānān  
sā́kṣāma tā́n bāhúbhiḥ śā́śadānān  
yád vā nŕ̥bhir vŕ̥ta indrābhiyúdhyās  
táṃ tváyājíṃ sauśravasáṃ jayema  

### 005
préndrasya vocam prathamā́ kr̥tā́ni  
prá nū́tanā maghávā yā́ cakā́ra  
yadéd ádevīr ásahiṣṭa māyā́  
áthābhavat kévalaḥ sómo asya  

### 006
távedáṃ víśvam abhítaḥ paśavyàṃ  
yát páśyasi cákṣasā sū́riyasya  
gávām asi gópatir éka indra  
bhakṣīmáhi te práyatasya vásvaḥ  

### 007
bŕ̥haspate yuvám índraś ca vásvo  
divyásyeśāthe utá pā́rthivasya  
dhattáṃ rayíṃ stuvaté kīráye cid  
yūyám pāta suastíbhiḥ sádā naḥ  

## 099
### 001
paró mā́trayā tanúvā vr̥dhāna  
ná te mahitvám ánu aśnuvanti  
ubhé te vidma rájasī pr̥thivyā́  
víṣṇo deva tvám paramásya vitse  

### 002
ná te viṣṇo jā́yamāno ná jātó  
déva mahimnáḥ páram ántam āpa  
úd astabhnā nā́kam r̥ṣvám br̥hántaṃ  
dādhártha prā́cīṃ kakúbham pr̥thivyā́ḥ  

### 003
írāvatī dhenumátī hí bhūtáṃ  
sūyavasínī mánuṣe daśasyā́  
ví astabhnā ródasī viṣṇav eté  
dādhártha pr̥thivī́m abhíto mayū́khaiḥ  

### 004
urúṃ yajñā́ya cakrathur ulokáṃ†  
janáyantā sū́ryam uṣā́sam agním  
dā́sasya cid vr̥ṣaśiprásya māyā́  
jaghnáthur narā pr̥tanā́jiyeṣu  

### 005
índrāviṣṇū dr̥ṃhitā́ḥ śámbarasya  
náva púro navatíṃ ca śnathiṣṭam  
śatáṃ varcínaḥ sahásraṃ ca sākáṃ  
hathó apratí ásurasya vīrā́n  

### 006
iyám manīṣā́ br̥hatī́ br̥hántā  
urukramā́ tavásā vardháyantī  
raré vāṃ stómaṃ vidátheṣu viṣṇo  
pínvatam íṣo vr̥jáneṣu indra  

### 007
váṣaṭ te viṣṇav āsá ā́ kr̥ṇomi  
tán me juṣasva śipiviṣṭa havyám  
várdhantu tvā suṣṭutáyo gíro me  
yūyám pāta suastíbhiḥ sádā naḥ  

## 100
### 001
nṹ mártio° dayate saniṣyán  
yó víṣṇava urugāyā́ya dā́śat  
prá yáḥ satrā́cā mánasā yájāta  
etā́vantaṃ náriyam āvívāsāt  

### 002
tuváṃ viṣṇo sumatíṃ viśvájanyām  
áprayutām evayāvo matíṃ dāḥ  
párco yáthā naḥ suvitásya bhū́rer  
áśvāvataḥ puruścandrásya rāyáḥ  

### 003
trír deváḥ · pr̥thivī́m eṣá etā́ṃ  
ví cakrame śatárcasam mahitvā́  
prá víṣṇur astu tavásas távīyān  
tveṣáṃ hí asya sthávirasya nā́ma  

### 004
ví cakrame pr̥thivī́m eṣá etā́ṃ  
kṣétrāya víṣṇur mánuṣe daśasyán  
dhruvā́so asya kīráyo jánāsa  
urukṣitíṃ sujánimā cakāra  

### 005
prá tát te adyá śipiviṣṭa nā́ma  
aryáḥ śaṃsāmi vayúnāni vidvā́n  
táṃ tvā gr̥ṇāmi tavásam átavyān  
kṣáyantam asyá rájasaḥ parāké  

### 006
kím ít te viṣṇo paricákṣiyam bhūt  
prá yád vavakṣé śipiviṣṭó asmi  
mā́ várpo asmád ápa gūha etád  
yád anyárūpaḥ samithé babhū́tha  

### 007
váṣaṭ te viṣṇav āsá ā́ kr̥ṇomi  
tán me juṣasva śipiviṣṭa havyám  
várdhantu tvā suṣṭutáyo gíro me  
yūyám pāta suastíbhiḥ sádā naḥ  

## 101
### 001
tisró vā́caḥ prá vada jyótiragrā  
yā́ etád duhré madhudoghám ū́dhaḥ  
sá vatsáṃ kr̥ṇván gárbham óṣadhīnāṃ  
sadyó jātó vr̥ṣabhó roravīti  

### 002
yó várdhana óṣadhīnāṃ yó apā́ṃ  
yó víśvasya jágato devá ī́śe  
sá tridhā́tu śaraṇáṃ śárma yaṃsat  
trivártu jyótiḥ suabhiṣṭí asmé  

### 003
starī́r u tvad bhávati sū́ta u tvad  
yathāvaśáṃ tanúvaṃ cakra eṣáḥ  
pitúḥ páyaḥ práti gr̥bhṇāti mātā́  
téna pitā́ vardhate téna putráḥ  

### 004
yásmin víśvāni bhúvanāni tasthús  
tisró dyā́vas trẽdhā́ sasrúr ā́paḥ  
tráyaḥ kóśāsa upasécanāso  
mádhva ścotanti abhíto virapśám  

### 005
idáṃ vácaḥ parjányāya svarā́je  
hr̥dó astu ántaraṃ táj jujoṣat  
mayobhúvo vr̥ṣṭáyaḥ santu asmé  
supippalā́ óṣadhīr devágopāḥ  

### 006
sá retodhā́ vr̥ṣabháḥ śáśvatīnāṃ  
tásminn ātmā́ jágatas tasthúṣaś ca  
tán ma rtám pātu śatáśāradāya  
yūyám pāta suastíbhiḥ sádā naḥ  

## 102
### 001
parjányāya prá gāyata  
divás putrā́ya mīḷhúṣe  
sá no yávasam ichatu  

### 002
yó gárbham óṣadhīnãṃ  
gávāṃ kr̥ṇóti árvatām  
parjányaḥ puruṣī́ṇãm  

### 003
tásmā íd āsíye havír  
juhótā mádhumattamam  
íḷāṃ naḥ saṃyátaṃ karat  

## 103
### 001
saṃvatsaráṃ śaśayānā́  
brāhmaṇā́ vratacāríṇaḥ  
vā́cam parjányajinvitām  
prá maṇḍū́kā avādiṣuḥ  

### 002
divyā́ ā́po abhí yád enam ā́yan  
dŕ̥tiṃ ná śúṣkaṃ sarasī́ śáyānam  
gávām áha ná māyúr vatsínīnām  
maṇḍū́kānāṃ vagnúr átrā sám eti  

### 003
yád īm enām̐ uśató abhy ávarṣīt  
tr̥ṣyā́vataḥ prāvŕ̥ṣi ā́gatāyām  
akhkhalīkŕ̥tyā pitáraṃ ná putró  
anyó anyám úpa vádantam eti  

### 004
anyó anyám ánu gr̥bhṇāti enor  
apā́m prasargé yád ámandiṣātām  
maṇḍū́ko yád abhívr̥ṣṭaḥ kániṣkan  
pŕ̥śniḥ sampr̥ṅkté háritena vā́cam  

### 005
yád eṣãm anyó anyásya vā́caṃ  
śāktásyeva vádati śíkṣamāṇaḥ  
sárvaṃ tád eṣāṃ samŕ̥dheva párva  
yát suvā́co vádathanā́dhi apsú  

### 006
gómāyur éko ajámāyur ékaḥ  
pŕ̥śnir éko hárita éka eṣām  
samānáṃ nā́ma bíbhrato vírūpāḥ  
purutrā́ vā́cam pipiśur vádantaḥ  

### 007
brāhmaṇā́so atirātré ná sóme  
sáro ná pūrṇám abhíto vádantaḥ  
saṃvatsarásya tád áhaḥ pári ṣṭha  
yán maṇḍūkāḥ prāvr̥ṣī́ṇam babhū́va  

### 008
brāhmaṇā́saḥ somíno vā́cam akrata  
bráhma kr̥ṇvántaḥ parivatsarī́ṇam  
adhvaryávo gharmíṇaḥ siṣvidānā́  
āvír bhavanti gúhiyā ná ké cit  

### 009
deváhitiṃ jugupur dvādaśásya  
r̥túṃ náro ná prá minanti eté  
saṃvatsaré prāvŕ̥ṣi ā́gatāyāṃ  
taptā́ gharmā́ aśnuvate visargám  

### 010
gómāyur adād ajámāyur adāt  
pŕ̥śnir adād dhárito no vásūni  
gávām maṇḍū́kā dádataḥ śatā́ni  
sahasrasāvé prá tiranta ā́yuḥ  

## 104
### 001
índrāsomā tápataṃ rákṣa ubjátaṃ  
ní arpayataṃ vr̥ṣaṇā tamovŕ̥dhaḥ  
párā śr̥ṇītam acíto ní oṣataṃ  
hatáṃ nudéthāṃ ní śiśītam atríṇaḥ  

### 002
índrāsomā sám agháśaṃsam abhy àgháṃ  
tápur yayastu carúr agnivā́m̐ iva  
brahmadvíṣe kravyā́de ghorácakṣase  
dvéṣo dhattam anavāyáṃ kimīdíne  

### 003
índrāsomā duṣkŕ̥to vavré antár  
anārambhaṇé támasi prá vidhyatam  
yáthā nā́taḥ púnar ékaś canódáyat  
tád vām astu sáhase manyumác chávaḥ  

### 004
índrāsomā vartáyataṃ divó vadháṃ  
sám pr̥thivyā́ agháśaṃsāya tárhaṇam  
út takṣataṃ svaríyam párvatebhiyo  
yéna rákṣo vāvr̥dhānáṃ nijū́rvathaḥ  

### 005
índrāsomā vartáyataṃ divás pári  
agnitaptébhir yuvám áśmahanmabhiḥ  
tápurvadhebhir ajárebhir atríṇo  
ní párśāne vidhyataṃ yántu nisvarám  

### 006
índrāsomā pári vām bhūtu viśváta  
iyám matíḥ kakṣiyā́śveva vājínā  
yā́ṃ vāṃ hótrām parihinómi medháyā  
imā́ bráhmāṇi nr̥pátīva jinvatam  

### 007
práti smarethāṃ tujáyadbhir évair  
hatáṃ druhó rakṣáso bhaṅgurā́vataḥ  
índrāsomā duṣkŕ̥te mā́ sugám bhūd  
yó naḥ kadā́ cid abhidā́sati druhā́  

### 008
yó mā pā́kena mánasā cárantam  
abhicáṣṭe ánr̥tebhir vácobhiḥ  
ā́pa iva kāśínā sáṃgr̥bhītā  
ásann astu ā́sata indra vaktā́  

### 009
yé pākaśaṃsáṃ viháranta évair  
yé vā bhadráṃ dūṣáyanti svadhā́bhiḥ  
áhaye vā tā́n pradádātu sóma  
ā́ vā dadhātu nírr̥ter upásthe  

### 010
yó no rásaṃ dípsati pitvó agne  
yó áśvānāṃ yó gávāṃ yás tanū́nām  
ripú stená steyakŕ̥d dabhrám etu  
ní ṣá hīyatāṃ tanúvā tánā ca  

### 011
paráḥ só astu tanúvā tánā ca  
tisráḥ pr̥thivī́r adhó astu víśvāḥ  
práti śuṣyatu yáśo asya devā  
yó no dívā dípsati yáś ca náktam  

### 012
suvijñānáṃ cikitúṣe jánāya  
sác cā́sac ca vácasī paspr̥dhāte  
táyor yát satyáṃ yatarád ŕ̥jīyas  
tád ít sómo avati hánti ā́sat  

### 013
ná vā́ u sómo vr̥jináṃ hinoti  
ná kṣatríyam mithuyā́ dhāráyantam  
hánti rákṣo hánti ā́sad vádantam  
ubhā́v índrasya prásitau śayāte  

### 014
yádi vāhám ánr̥tadeva ā́sa  
móghaṃ vā devā́m̐ apiūhé agne  
kím asmábhyaṃ jātavedo hr̥ṇīṣe  
droghavā́cas te nirr̥tháṃ sacantām  

### 015
adyā́ murīya yádi yātudhā́no ásmi  
yádi vā́yus tatápa pū́ruṣasya  
ádhā sá vīraír daśábhir ví yūyā  
yó mā móghaṃ yā́tudhānéti ā́ha  

### 016
yó mā́yātuṃ yā́tudhānéti ā́ha  
yó vā rakṣā́ḥ śúcir asmī́ti ā́ha  
índras táṃ hantu mahatā́ vadhéna  
víśvasya jantór adhamás padīṣṭa  

### 017
prá yā́ jígāti khargáleva náktam  
ápa druhā́ tanúvaṃ gū́hamānā  
vavrā́m̐ anantā́m̐ áva sā́ padīṣṭa  
grā́vāṇo ghnantu rakṣása upabdaíḥ  

### 018
ví tiṣṭhadhvam maruto vikṣú icháta  
gr̥bhāyáta rakṣásaḥ sám pinaṣṭana  
váyo yé bhūtvī́ patáyanti naktábhir  
yé vā rípo dadhiré devé adhvaré  

### 019
prá vartaya divó áśmānam indra  
sómaśitam maghavan sáṃ śiśādhi  
prā́ktād ápāktād adharā́d údaktād  
abhí jahi rakṣásaḥ párvatena  

### 020
etá u tyé patayanti śváyātava  
índraṃ dipsanti dipsávo ádābhiyam  
śíśīte śakráḥ píśunebhiyo vadháṃ  
nūnáṃ sr̥jad aśániṃ yātumádbhiyaḥ  

### 021
índro yātūnā́m abhavat parāśaró  
havirmáthīnām abhí āvívāsatām  
abhī́d u śakráḥ paraśúr yáthā vánam  
pā́treva bhindán satá eti rakṣásaḥ  

### 022
úlūkayātuṃ śuśulū́kayātuṃ  
jahí śváyātum utá kókayātum  
suparṇáyātum utá gŕ̥dhrayātuṃ  
dr̥ṣádeva prá mr̥ṇa rákṣa indra  

### 023
mā́ no rákṣo abhí naḍ yātumā́vatām  
ápochatu mithunā́ yā́ kimīdínā  
pr̥thivī́ naḥ pā́rthivāt pātu áṃhaso  
antárikṣaṃ diviyā́t pātu asmā́n  

### 024
índra jahí púmāṃsaṃ yātudhā́nam  
utá stríyam māyáyā śā́śadānām  
vígrīvāso mū́radevā r̥dantu  
mā́ té dr̥śan sū́riyam uccárantam  

### 025
práti cakṣva ví cakṣuva  
índraś ca soma jāgr̥tam  
rákṣobhyo vadhám asyatam  
aśániṃ yātumádbhiyaḥ  