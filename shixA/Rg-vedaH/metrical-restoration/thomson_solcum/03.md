## 001
### 001
sómasya mā tavásaṃ vákṣi agne  
váhniṃ cakartha vidáthe yájadhyai  
devā́m̐ áchā dī́diyad yuñjé ádriṃ  
śamāyé agne tanúvaṃ juṣasva  

### 002
prā́ñcaṃ yajñáṃ cakr̥ma várdhatāṃ gī́ḥ  
samídbhir agníṃ námasā duvasyan  
diváḥ śaśāsur vidáthā kavīnā́ṃ  
gŕ̥tsāya cit taváse gātúm īṣuḥ  

### 003
máyo dadhe médhiraḥ pūtádakṣo  
diváḥ subándhur janúṣā pr̥thivyā́ḥ  
ávindann u darśatám apsú antár  
devā́so agním apási svásr̥̄ṇām  

### 004
ávardhayan subhágaṃ saptá yahvī́ḥ  
śvetáṃ jajñānám aruṣám mahitvā́  
śíśuṃ ná jātám abhí ārur áśvā  
devā́so agníṃ jániman vapuṣyan  

### 005
śukrébhir áṅgai rája ātatanvā́n  
krátum punānáḥ kavíbhiḥ pavítraiḥ  
śocír vásānaḥ pári ā́yur apā́ṃ  
śríyo mimīte br̥hatī́r ánūnāḥ  

### 006
vavrā́jā sīm ánadatīr ádabdhā  
divó yahvī́r ávasānā ánagnāḥ  
sánā átra yuvatáyaḥ sáyonīr  
ékaṃ gárbhaṃ dadhire saptá vā́ṇīḥ  

### 007
stīrṇā́ asya saṃháto viśvárūpā  
ghr̥tásya yónau sraváthe mádhūnām  
ásthur átra dhenávaḥ pínvamānā  
mahī́ dasmásya mātárā samīcī́  

### 008
babhrāṇáḥ sūno sahaso ví adyaud  
dádhānaḥ śukrā́ rabhasā́ vápūṃṣi  
ścótanti dhā́rā mádhuno ghr̥tásya  
vŕ̥ṣā yátra vāvr̥dhé kā́viyena  

### 009
pitúś cid ū́dhar janúṣā viveda  
ví asya dhā́rā asr̥jad ví dhénāḥ  
gúhā cárantaṃ sákhibhiḥ śivébhir  
divó yahvī́bhir ná gúhā babhūva  

### 010
pitúś ca gárbhaṃ janitúś ca babhre  
pūrvī́r éko adhayat pī́piyānāḥ  
vŕ̥ṣṇe sapátnī śúcaye sábandhū  
ubhé asmai manuṣíye ní pāhi  

### 011
uraú mahā́m̐ anibādhé vavardha  
ā́po agníṃ yaśásaḥ sáṃ hí pūrvī́ḥ  
r̥tásya yónāv aśayad dámūnā  
jāmīnā́m agnír apási svásr̥̄ṇām  

### 012
akró ná babhríḥ samithé mahī́nāṃ  
didr̥kṣéyaḥ sūnáve bhā́r̥jīkaḥ  
úd usríyā jánitā yó jajā́na  
apā́ṃ gárbho nŕ̥tamo yahvó agníḥ  

### 013
apā́ṃ gárbhaṃ darśatám óṣadhīnāṃ  
vánā jajāna subhágā vírūpam  
devā́saś cin mánasā sáṃ hí jagmúḥ  
pániṣṭhaṃ jātáṃ tavásaṃ duvasyan  

### 014
br̥hánta íd bhānávo bhā́r̥jīkam  
agníṃ sacanta vidyúto ná śukrā́ḥ  
gúheva vr̥ddháṃ sádasi své antár  
apārá ūrvé amŕ̥taṃ dúhānāḥ  

### 015
ī́ḷe ca tvā yájamāno havírbhir  
ī́ḷe sakhitváṃ sumatíṃ níkāmaḥ  
devaír ávo mimīhi sáṃ jaritré  
rákṣā ca no dámiyebhir ánīkaiḥ  

### 016
upakṣetā́ras táva supraṇīte  
ágne víśvāni dhániyā dádhānāḥ  
surétasā śrávasā túñjamānā  
abhí ṣyāma pr̥tanāyū́m̐r ádevān  

### 017
ā́ devā́nām abhavaḥ ketúr agne  
mandró víśvāni kā́viyāni vidvā́n  
práti mártām̐ avāsayo dámūnā  
ánu devā́n rathiró yāsi sā́dhan  

### 018
ní duroṇé amŕ̥to mártiyānāṃ  
rā́jā sasāda vidáthāni sā́dhan  
ghr̥tápratīka urviyā́ ví adyaud  
agnír víśvāni kā́viyāni vidvā́n  

### 019
ā́ no gahi sakhiyébhiḥ śivébhir  
mahā́n mahī́bhir ūtíbhiḥ saraṇyán  
asmé rayím bahuláṃ sáṃtarutraṃ  
suvā́cam bhāgáṃ yaśásaṃ kr̥dhī naḥ  

### 020
etā́ te agne jánimā sánāni  
prá pūrviyā́ya nū́tanāni vocam  
mahā́nti vŕ̥ṣṇe sávanā kr̥témā́  
jánmañ-janman níhito jātávedāḥ  

### 021
jánmañ-janman níhito jātávedā  
viśvā́mitrebhir idhyate ájasraḥ  
tásya vayáṃ sumataú yajñíyasya  
ápi bhadré saumanasé siyāma  

### 022
imáṃ yajñáṃ sahasāvan tuváṃ no  
devatrā́ dhehi sukrato rárāṇaḥ  
prá yaṃsi hotar br̥hatī́r íṣo no  
ágne máhi dráviṇam ā́ yajasva  

### 023
íḷām agne purudáṃsaṃ saníṃ góḥ  
śaśvattamáṃ hávamānāya sādha  
siyā́n naḥ sūnús tánayo vijā́vā  
ágne sā́ te sumatír bhūtu asmé  

## 002
### 001
vaiśvānarā́ya dhiṣáṇām r̥tāvŕ̥dhe  
ghr̥táṃ ná pūtám agnáye janāmasi  
dvitā́ hótāram mánuṣaś ca vāgháto  
dhiyā́ ráthaṃ ná kúliśaḥ sám r̥ṇvati  

### 002
sá rocayaj janúṣā ródasī ubhé  
sá mātarór abhavat putrá ī́ḍiyaḥ  
havyavā́ḷ agnír ajáraś cánohito  
dūḷábho viśā́m átithir vibhā́vasuḥ  

### 003
krátvā dákṣasya táruṣo vídharmaṇi  
devā́so agníṃ janayanta cíttibhiḥ  
rurucānám bhānúnā jyótiṣā mahā́m  
átyaṃ ná vā́jaṃ saniṣyánn úpa bruve  

### 004
ā́ mandrásya saniṣyánto váreṇiyaṃ  
vr̥ṇīmáhe áhrayaṃ vā́jam r̥gmíyam  
rātím bhŕ̥gūṇām uśíjaṃ kavíkratum  
agníṃ rā́jantaṃ diviyéna śocíṣā  

### 005
agníṃ sumnā́ya dadhire puró jánā  
vā́jaśravasam ihá vr̥ktábarhiṣaḥ  
yatásrucaḥ surúcaṃ viśvádeviyaṃ  
rudráṃ yajñā́nāṃ sā́dhadiṣṭim apásām  

### 006
pávākaśoce táva hí kṣáyam pári  
hótar yajñéṣu vr̥ktábarhiṣo náraḥ  
ágne dúva ichámānāsa ā́piyam  
úpāsate dráviṇaṃ dhehi tébhiyaḥ  

### 007
ā́ ródasī apr̥ṇad ā́ súvar maháj  
jātáṃ yád enam apáso ádhārayan  
só adhvarā́ya pári ṇīyate kavír  
átyo ná vā́jasātaye cánohitaḥ  

### 008
namasyáta havyádātiṃ suadhvaráṃ  
duvasyáta dámiyaṃ jātávedasam  
rathī́r r̥tásya br̥ható vícarṣaṇir  
agnír devā́nām abhavat puróhitaḥ  

### 009
tisró yahvásya samídhaḥ párijmano  
agnér apunann uśíjo ámr̥tyavaḥ  
tā́sām ékām ádadhur mártiye bhújam  
ulokám† u dvé úpa jāmím īyatuḥ  

### 010
viśā́ṃ kavíṃ viśpátim mā́nuṣīr íṣaḥ  
sáṃ sīm akr̥ṇvan svádhitiṃ ná téjase  
sá udváto niváto yāti véviṣat  
sá gárbham eṣú bhúvaneṣu dīdharat  

### 011
sá jinvate jaṭháreṣu prajajñivā́n  
vŕ̥ṣā citréṣu nā́nadan ná siṃháḥ  
vaiśvānaráḥ pr̥thupā́jā ámartiyo  
vásu rátnā dáyamāno ví dāśúṣe  

### 012
vaiśvānaráḥ pratnáthā nā́kam ā́ruhad  
divás pr̥ṣṭhám bhándamānaḥ sumánmabhiḥ  
sá pūrvaváj janáyañ jantáve dhánaṃ  
samānám ájmam pári eti jā́gr̥viḥ  

### 013
r̥tā́vānaṃ yajñíyaṃ vípram ukthíyam  
ā́ yáṃ dadhé mātaríśvā diví kṣáyam  
táṃ citráyāmaṃ hárikeśam īmahe  
sudītím agníṃ suvitā́ya návyase  

### 014
śúciṃ ná yā́mann iṣiráṃ suvardŕ̥śaṃ  
ketúṃ divó rocanasthā́m uṣarbúdham  
agním mūrdhā́naṃ divó ápratiṣkutaṃ  
tám īmahe námasā vājínam br̥hát  

### 015
mandráṃ hótāraṃ śúcim ádvayāvinaṃ  
dámūnasam ukthíyaṃ viśvácarṣaṇim  
ráthaṃ ná citráṃ vápuṣāya darśatám  
mánurhitaṃ sádam íd rāyá īmahe  

## 003
### 001
vaiśvānarā́ya pr̥thupā́jase vípo  
rátnā vidhanta dharúṇeṣu gā́tave  
agnír hí devā́m̐ amŕ̥to duvasyáti  
áthā dhármāṇi sanátā ná dūduṣat  

### 002
antár dūtó ródasī dasmá īyate  
hótā níṣatto mánuṣaḥ puróhitaḥ  
kṣáyam br̥hántam pári bhūṣati dyúbhir  
devébhir agnír iṣitó dhiyā́vasuḥ  

### 003
ketúṃ yajñā́nāṃ vidáthasya sā́dhanaṃ  
víprāso agním mahayanta cíttibhiḥ  
ápāṃsi yásminn ádhi saṃdadhúr gíras  
tásmin sumnā́ni yájamāna ā́ cake  

### 004
pitā́ yajñā́nām ásuro vipaścítāṃ  
vimā́nam agnír vayúnaṃ ca vāghátām  
ā́ viveśa ródasī bhū́rivarpasā  
purupriyó bhandate dhā́mabhiḥ kavíḥ  

### 005
candrám agníṃ candrárathaṃ hárivrataṃ  
vaiśvānarám apsuṣádaṃ suvarvídam  
vigāháṃ tū́rṇiṃ táviṣībhir ā́vr̥tam  
bhū́rṇiṃ devā́sa ihá suśríyaṃ dadhuḥ  

### 006
agnír devébhir mánuṣaś ca jantúbhis  
tanvānó yajñám purupéśasaṃ dhiyā́  
rathī́r antár īyate sā́dhadiṣṭibhir  
jīró dámūnā abhiśasticā́tanaḥ  

### 007
ágne járasva suapatyá ā́yuni  
ūrjā́ pinvasva sám íṣo didīhi naḥ  
váyāṃsi jinva br̥hatáś ca jāgr̥va  
uśíg devā́nām ási sukrátur vipā́m  

### 008
viśpátiṃ yahvám átithiṃ náraḥ sádā  
yantā́raṃ dhīnā́m uśíjaṃ ca vāghátām  
adhvarā́ṇāṃ cétanaṃ jātávedasam  
prá śaṃsanti námasā jūtíbhir vr̥dhé  

### 009
vibhā́vā deváḥ suráṇaḥ pári kṣitī́r  
agnír babhūva śávasā sumádrathaḥ  
tásya vratā́ni bhūripoṣíṇo vayám  
úpa bhūṣema dáma ā́ suvr̥ktíbhiḥ  

### 010
vaíśvānara táva dhā́māni ā́ cake  
yébhiḥ suvarvíd ábhavo vicakṣaṇa  
jātá ā́pr̥ṇo bhúvanāni ródasī  
ágne tā́ víśvā paribhū́r asi tmánā  

### 011
vaiśvānarásya daṃsánābhiyo br̥hád  
áriṇād ékaḥ suapasyáyā kavíḥ  
ubhā́ pitárā maháyann ajāyata  
agnír dyā́vāpr̥thivī́ bhū́riretasā  

## 004
### 001
samít-samit sumánā bodhi asmé  
śucā́-śucā sumatíṃ rāsi vásvaḥ  
ā́ deva devā́n yajáthāya vakṣi  
sákhā sákhīn sumánā yakṣi agne  

### 002
yáṃ devā́sas trír áhann āyájante  
divé-dive váruṇo mitró agníḥ  
sémáṃ yajñám mádhumantaṃ kr̥dhī nas  
tánūnapād ghr̥táyoniṃ vidhántam  

### 003
prá dī́dhitir viśvávārā jigāti  
hótāram iḷáḥ prathamáṃ yájadhyai  
áchā námobhir vr̥ṣabháṃ vandádhyai  
sá devā́n yakṣad iṣitó yájīyān  

### 004
ūrdhvó vāṃ gātúr adhvaré akāri  
ūrdhvā́ śocī́ṃṣi prásthitā rájāṃsi  
divó vā nā́bhā ní asādi hótā  
str̥ṇīmáhi devávyacā ví barhíḥ  

### 005
saptá hotrā́ṇi mánasā vr̥ṇānā́  
ínvanto víśvam práti yann r̥téna  
nr̥péśaso vidátheṣu prá jātā́  
abhī́máṃ yajñáṃ ví caranta pūrvī́ḥ  

### 006
ā́ bhándamāne uṣásā úpāke  
utá smayete tanúvā vírūpe  
yáthā no mitró váruṇo jújoṣad  
índro marútvām̐ utá vā máhobhiḥ  

### 007
daívyā hótārā prathamā́ ní r̥ñje  
saptá pr̥kṣā́saḥ svadháyā madanti  
r̥táṃ śáṃsanta r̥tám ít tá āhur  
ánu vratáṃ vratapā́ dī́dhiyānāḥ  

### 008
ā́ bhā́ratī bhā́ratībhiḥ sajóṣā  
íḷā devaír manuṣíyebhir agníḥ  
sárasvatī sārasvatébhir arvā́k  
tisró devī́r barhír édáṃ sadantu  

### 009
tán nas turī́pam ádha poṣayitnú  
déva tvaṣṭar ví rarāṇáḥ siyasva  
yáto vīráḥ karmaṇíyaḥ sudákṣo  
yuktágrāvā jā́yate devákāmaḥ  

### 010
vánaspate áva sr̥jópa devā́n  
agnír havíḥ śamitā́ sūdayāti  
séd u hótā satyátaro yajāti  
yáthā devā́nāṃ jánimāni véda  

### 011
ā́ yāhi agne samidhānó arvā́ṅ  
índreṇa devaíḥ saráthaṃ turébhiḥ  
barhír na āstām áditiḥ suputrā́  
svā́hā devā́ amŕ̥tā mādayantām  

## 005
### 001
práti agnír uṣásaś cékitāno  
ábodhi vípraḥ padavī́ḥ kavīnā́m  
pr̥thupā́jā devayádbhiḥ sámiddho  
ápa dvā́rā támaso váhnir āvaḥ  

### 002
prá íd u agnír vāvr̥dhe stómebhir  
gīrbhí stotr̥̄ṇā́ṃ namasíya ukthaíḥ  
pūrvī́r r̥tásya saṃdŕ̥śaś cakānáḥ  
sáṃ dūtó adyaud uṣáso viroké  

### 003
ádhāyi agnír mā́nuṣīṣu vikṣú  
apā́ṃ gárbho mitrá r̥téna sā́dhan  
ā́ haryató yajatáḥ sā́nu asthād  
ábhūd u vípro háviyo matīnā́m  

### 004
mitró agnír bhavati yát sámiddho  
mitró hótā váruṇo jātávedāḥ  
mitró adhvaryúr iṣiró dámūnā  
mitráḥ síndhūnām utá párvatānām  

### 005
pā́ti priyáṃ ripó ágram padáṃ véḥ  
pā́ti yahváś cáraṇaṃ sū́riyasya  
pā́ti nā́bhā saptáśīrṣāṇam agníḥ  
pā́ti devā́nām upamā́dam r̥ṣváḥ  

### 006
r̥bhúś cakra ī́ḍiyaṃ cā́ru nā́ma  
víśvāni devó vayúnāni vidvā́n  
sasásya cárma ghr̥távat padáṃ vés  
tád íd agnī́ rakṣati áprayuchan  

### 007
ā́ yónim agnír ghr̥távantam asthāt  
pr̥thúpragāṇam uśántam uśānáḥ  
dī́diyānaḥ śúcir r̥ṣváḥ pavākáḥ+  
púnaḥ-punar mātárā návyasī kaḥ  

### 008
sadyó jātá óṣadhībhir vavakṣe  
yádī várdhanti prasúvo ghr̥téna  
ā́pa iva pravátā śúmbhamānā  
uruṣyád agníḥ pitarór+ upásthe  

### 009
úd u ṣṭutáḥ samídhā yahvó adyaud  
várṣman divó ádhi nā́bhā pr̥thivyā́ḥ  
mitró agnír ī́ḍiyo mātaríśvā  
ā́ dūtó vakṣad yajáthāya devā́n  

### 010
úd astambhīt samídhā nā́kam r̥ṣvó  
agnír bhávann uttamó rocanā́nām  
yádī bhŕ̥gubhyaḥ pári mātaríśvā  
gúhā sántaṃ havyavā́haṃ samīdhé  

### 011
íḷām agne purudáṃsaṃ saníṃ góḥ  
śaśvattamáṃ hávamānāya sādha  
siyā́n naḥ sūnús tánayo vijā́vā  
ágne sā́ te sumatír bhūtu asmé  

## 006
### 001
prá kāravo mananā́ vacyámānā  
devadrī́cīṃ nayata devayántaḥ  
dakṣiṇāvā́ḍ vājínī prā́ci eti  
havír bháranti agnáye ghr̥tā́cī  

### 002
ā́ ródasī apr̥ṇā jā́yamāna  
utá prá rikthā ádha nú prayajyo  
diváś cid agne mahinā́ pr̥thivyā́  
vacyántāṃ te váhnayaḥ saptájihvāḥ  

### 003
diyaúś ca tvā pr̥thivī́ yajñíyāso  
ní hótāraṃ sādayante dámāya  
yádī víśo mā́nuṣīr devayántīḥ  
práyasvatīr ī́ḷate śukrám arcíḥ  

### 004
mahā́n sadhásthe dhruvá ā́ níṣatto  
antár dyā́vā mā́hine háryamāṇaḥ  
ā́skre sapátnī ajáre ámr̥kte  
sabardúghe urugāyásya dhenū́  

### 005
vratā́ te agne maható mahā́ni  
táva krátvā ródasī ā́ tatantha  
tuváṃ dūtó abhavo jā́yamānas  
tuváṃ netā́ vr̥ṣabha carṣaṇīnā́m  

### 006
r̥tásya vā keśínā yogiyā́bhir  
ghr̥tasnúvā róhitā dhurí dhiṣva  
átha ā́ vaha devā́n deva víśvān  
suadhvarā́ kr̥ṇuhi jātavedaḥ  

### 007
diváś cid ā́ te rucayanta rokā́  
uṣó vibhātī́r ánu bhāsi pūrvī́ḥ  
apó yád agna uśádhag váneṣu  
hótur mandrásya panáyanta devā́ḥ  

### 008
uraú vā yé antárikṣe mádanti  
divó vā yé rocané sánti devā́ḥ  
ū́mā vā yé suhávāso yájatrā  
āyemiré rathíyo agne áśvāḥ  

### 009
aíbhir agne saráthaṃ yāhi arvā́ṅ  
nānāratháṃ vā vibhávo hí áśvāḥ  
pátnīvatas triṃśátaṃ trī́ṃś ca devā́n  
anuṣvadhám ā́ vaha mādáyasva  

### 010
sá hótā yásya ródasī cid urvī́  
yajñáṃ-yajñam abhí vr̥dhé gr̥ṇītáḥ  
prā́cī adhvaréva tasthatuḥ suméke  
r̥tā́varī r̥tájātasya satyé  

### 011
íḷām agne purudáṃsaṃ saníṃ góḥ  
śaśvattamáṃ hávamānāya sādha  
siyā́n naḥ sūnús tánayo vijā́vā  
ágne sā́ te sumatír bhūtu asmé  

## 007
### 001
prá yá ārúḥ śitipr̥ṣṭhásya dhāsér  
ā́ mātárā viviśuḥ saptá vā́ṇīḥ  
parikṣítā pitárā sáṃ carete  
prá sarsrāte dīrghám ā́yuḥ prayákṣe  

### 002
divákṣaso dhenávo vŕ̥ṣṇo áśvā  
devī́r ā́ tasthau mádhumad váhantīḥ  
r̥tásya tvā sádasi kṣemayántam  
pári ékā carati vartaníṃ gaúḥ  

### 003
ā́ sīm arohat suyámā bhávantīḥ  
pátiś cikitvā́n rayivíd rayīṇā́m  
prá nī́lapr̥ṣṭho atasásya dhāsés  
tā́ avāsayat purudhápratīkaḥ  

### 004
máhi tvāṣṭrám ūrjáyantīr ajuryáṃ  
stabhūyámānaṃ vaháto vahanti  
ví áṅgebhir didyutānáḥ sadhástha  
ékām iva ródasī ā́ viveśa  

### 005
jānánti vŕ̥ṣṇo aruṣásya śévam  
utá bradhnásya śā́sane raṇanti  
divorúcaḥ surúco rócamānā  
íḷā yéṣāṃ gáṇiyā mā́hinā gī́ḥ  

### 006
utó pitŕ̥bhyām pravídā́nu ghóṣam  
mahó mahádbhyām anayanta śūṣám  
ukṣā́ ha yátra pári dhā́nam aktór  
ánu sváṃ dhā́ma jaritúr vavákṣa  

### 007
adhvaryúbhiḥ pañcábhiḥ saptá víprāḥ  
priyáṃ rakṣante níhitam padáṃ véḥ  
prā́ñco madanti ukṣáṇo ajuryā́  
devā́ devā́nām ánu hí vratā́ gúḥ  

### 008
daívyā hótārā prathamā́ ní r̥ñje  
saptá pr̥kṣā́saḥ svadháyā madanti  
r̥táṃ śáṃsanta r̥tám ít tá āhur  
ánu vratáṃ vratapā́ dī́dhiyānāḥ  

### 009
vr̥ṣāyánte mahé átyāya pūrvī́r  
vŕ̥ṣṇe citrā́ya raśmáyaḥ suyāmā́ḥ  
déva hotar mandrátaraś cikitvā́n  
mahó devā́n ródasī éhá vakṣi  

### 010
pr̥kṣáprayajo draviṇaḥ suvā́caḥ  
suketáva uṣáso revád ūṣuḥ  
utó cid agne mahinā́ pr̥thivyā́ḥ  
kr̥táṃ cid énaḥ sám mahé daśasya  

### 011
íḷām agne purudáṃsaṃ saníṃ góḥ  
śaśvattamáṃ hávamānāya sādha  
siyā́n naḥ sūnús tánayo vijā́vā  
ágne sā́ te sumatír bhūtu asmé  

## 008
### 001
añjánti tvā́m adhvaré devayánto  
vánaspate mádhunā daíviyena  
yád ūrdhvás tíṣṭhā dráviṇehá dhattād  
yád vā kṣáyo mātúr asyā́ upásthe  

### 002
sámiddhasya śráyamāṇaḥ purástād  
bráhma vanvānó ajáraṃ suvī́ram  
āré asmád ámatim bā́dhamāna  
úc chrayasva mahaté saúbhagāya  

### 003
úc chrayasva vanaspate  
várṣman pr̥thiviyā́ ádhi  
súmitī mīyámāno  
várco dhā yajñávāhase  

### 004
yúvā suvā́sāḥ párivīta ā́gāt  
sá u śréyān bhavati jā́yamānaḥ  
táṃ dhī́rāsaḥ kaváya ún nayanti  
suādhíyo mánasā devayántaḥ  

### 005
jātó jāyate sudinatvé áhnāṃ  
samaryá ā́ vidáthe várdhamānaḥ  
punánti dhī́rā apáso manīṣā́  
devayā́ vípra úd iyarti vā́cam  

### 006
yā́n vo náro devayánto nimimyúr  
vánaspate svádhitir vā tatákṣa  
té devā́saḥ sváravas tasthivā́ṃsaḥ  
prajā́vad asmé didhiṣantu rátnam  

### 007
yé vr̥kṇā́so ádhi kṣámi  
nímitāso yatásrucaḥ  
té no viyantu vā́riyaṃ  
devatrā́ kṣetrasā́dhasaḥ  

### 008
ādityā́ rudrā́ vásavaḥ sunīthā́  
dyā́vākṣā́mā pr̥thivī́ antárikṣam  
sajóṣaso yajñám avantu devā́  
ūrdhváṃ kr̥ṇvantu adhvarásya ketúm  

### 009
haṃsā́ iva śrayaṇiśó yátānāḥ  
śukrā́ vásānāḥ sváravo na ā́guḥ  
unnīyámānāḥ kavíbhiḥ purástād  
devā́ devā́nām ápi yanti pā́thaḥ  

### 010
śŕ̥ṅgāṇīvéc chr̥ṅgíṇāṃ sáṃ dadr̥śre  
caṣā́lavantaḥ sváravaḥ pr̥thivyā́m  
vāghádbhir vā vihavé śróṣamāṇā  
asmā́m̐ avantu pr̥tanā́jiyeṣu  

### 011
vánaspate śatávalśo ví roha  
sahásravalśā ví vayáṃ ruhema  
yáṃ tvā́m ayáṃ svádhitis téjamānaḥ  
praṇinā́ya mahaté saúbhagāya  

## 009
### 001
sákhāyas tvā vavr̥mahe  
devám mártāsa ūtáye  
apā́ṃ nápātaṃ subhágaṃ sudī́ditiṃ  
suprátūrtim anehásam  

### 002
kā́yamāno vanā́ tuváṃ  
yán mātr̥̄́r ájagann apáḥ  
ná tát te agne pramŕ̥ṣe nivártanaṃ  
yád dūré sánn ihā́bhavaḥ  

### 003
áti tr̥ṣṭáṃ vavakṣitha  
áthaivá sumánā asi  
prá-prānyé yánti pári anyá āsate  
yéṣāṃ sakhyé ási śritáḥ  

### 004
īyivā́ṃsam áti srídhaḥ  
śáśvatīr áti saścátaḥ  
ánv īm avindan nicirā́so adrúho  
apsú siṃhám iva śritám  

### 005
sasr̥vā́ṃsam iva tmánā  
agním itthā́ tiróhitam  
aínaṃ nayan mātaríśvā parāváto  
devébhyo mathitám pári  

### 006
táṃ tvā mártā agr̥bhṇata  
devébhyo havyavāhana  
víśvān yád yajñā́m̐ abhipā́si mānuṣa  
táva krátvā yaviṣṭhiya  

### 007
tád bhadráṃ táva daṃsánā  
pā́kāya cic chadayati  
tuvā́ṃ yád agne paśávaḥ samā́sate  
sámiddham apiśarvaré  

### 008
ā́ juhotā suadhvaráṃ  
śīrám pavākáśociṣam+  
āśúṃ dūtám ajirám pratnám ī́ḍiyaṃ  
śruṣṭī́ deváṃ saparyata  

### 009
trī́ṇi śatā́ trī́ sahásrāṇi agníṃ  
triṃśác ca devā́ náva cāsaparyan  
aúkṣan ghr̥taír ástr̥ṇan barhír asmā  
ā́d íd dhótāraṃ ní asādayanta  

## 010
### 001
tuvā́m agne manīṣíṇaḥ  
samrā́jaṃ carṣaṇīnã́m  
devám mártāsa indhate sám adhvaré  

### 002
tuvā́ṃ yajñéṣu r̥tvíjam  
ágne hótāram īḷate  
gopā́ r̥tásya dīdihi suvé dáme  

### 003
sá ghā yás te dádāśati  
samídhā jātávedase  
só agne dhatte suvī́ryaṃ sá puṣyati  

### 004
sá ketúr adhvarā́ṇãm  
agnír devébhir ā́ gamat  
añjānáḥ saptá hótr̥bhir havíṣmate  

### 005
prá hótre pūrviyáṃ váco  
agnáye bharatā br̥hát  
vipā́ṃ jyótīṃṣi bíbhrate ná vedháse  

### 006
agníṃ vardhantu no gíro  
yáto jā́yata ukthíyaḥ  
mahé vā́jāya dráviṇāya darśatáḥ  

### 007
ágne yájiṣṭho adhvaré  
devā́n devayaté yaja  
hótā mandró ví rājasi áti srídhaḥ  

### 008
sá naḥ pavāka+ dīdihi  
dyumád asmé suvī́riyam  
bhávā stotŕ̥bhyo ántamaḥ suastáye  

### 009
táṃ tvā víprā vipanyávo  
jāgr̥vā́ṃsaḥ sám indhate  
havyavā́ham ámartiyaṃ sahovŕ̥dham  

## 011
### 001
agnír hótā puróhito  
adhvarásya vícarṣaṇiḥ  
sá veda yajñám ānuṣák  

### 002
sá havyavā́ḷ ámartiya  
uśíg dūtáś cánohitaḥ  
agnír dhiyā́ sám r̥ṇvati  

### 003
agnír dhiyā́ sá cetati  
ketúr yajñásya pūrviyáḥ  
árthaṃ hí asya taráṇi  

### 004
agníṃ sūnúṃ sánaśrutaṃ  
sáhaso jātávedasam  
váhniṃ devā́ akr̥ṇvata  

### 005
ádābhiyaḥ puraetā́  
viśā́m agnír mā́nuṣīṇām  
tū́rṇī ráthaḥ sádā návaḥ  

### 006
sāhvā́n víśvā abhiyújaḥ  
krátur devā́nām ámr̥ktaḥ  
agnís tuvíśravastamaḥ  

### 007
abhí práyāṃsi vā́hasā  
dāśvā́m̐ aśnoti mártiyaḥ  
kṣáyam pavākáśociṣaḥ+  

### 008
pári víśvāni súdhitā  
agnér aśyāma mánmabhiḥ  
víprāso jātávedasaḥ  

### 009
ágne víśvāni vā́riyā  
vā́jeṣu saniṣāmahe  
tuvé devā́sa érire  

## 012
### 001
índrāgnī ā́ gataṃ sutáṃ  
gīrbhír nábho váreṇiyam  
asyá pātaṃ dhiyéṣitā́  

### 002
índrāgnī jaritúḥ sácā  
yajñó jigāti cétanaḥ  
ayā́ pātam imáṃ sutám  

### 003
índram agníṃ kavichádā  
yajñásya jūtiyā́ vr̥ṇe  
tā́ sómasyehá tr̥mpatām  

### 004
tośā́ vr̥traháṇā huve  
sajítvānā́parājitā  
indrāgnī́ vājasā́tamā  

### 005
prá vām arcanti ukthíno  
nīthāvído jaritā́raḥ  
índrāgnī íṣa ā́ vr̥ṇe  

### 006
índrāgnī navatím púro  
dāsápatnīr adhūnutam  
sākám ékena kármaṇā  

### 007
índrāgnī ápasas pári  
úpa prá yanti dhītáyaḥ  
r̥tásya pathíyā ánu  

### 008
índrāgnī taviṣā́ṇi vāṃ  
sadhásthāni práyāṃsi ca  
yuvór aptū́riyaṃ hitám  

### 009
índrāgnī rocanā́ diváḥ  
pári vā́jeṣu bhūṣathaḥ  
tád vāṃ ceti prá vīríyam  

## 013
### 001
prá vo devā́ya agnáye  
bárhiṣṭham arca asmai  
gámad devébhir ā́ sá no  
yájiṣṭho barhír ā́ sadat  

### 002
r̥tā́vā yásya ródasī  
dákṣaṃ sácanta ūtáyaḥ  
havíṣmantas tám īḷate  
táṃ saniṣyánto ávase  

### 003
sá yantā́ vípra eṣãṃ  
sá yajñā́nām áthā hí ṣáḥ  
agníṃ táṃ vo duvasyata  
dā́tā yó vánitā maghám  

### 004
sá naḥ śármāṇi vītáye  
agnír yachatu śáṃtamā  
yáto naḥ pruṣṇávad vásu  
diví kṣitíbhyo apsú ā́  

### 005
dīdivā́ṃsam ápūrviyaṃ  
vásvībhir asya dhītíbhiḥ  
ŕ̥kvāṇo agním indhate  
hótāraṃ viśpátiṃ viśā́m  

### 006
utá no bráhmann aviṣa  
ukthéṣu devahū́tamaḥ  
śáṃ naḥ śocā marúdvr̥dho  
ágne sahasrasā́tamaḥ  

### 007
nū́ no rāsva sahásravat  
tokávat puṣṭimád vásu  
dyumád agne suvī́riyaṃ  
várṣiṣṭham ánupakṣitam  

## 014
### 001
ā́ hótā mandró vidáthāni asthāt  
satyó yájvā kavítamaḥ sá vedhā́ḥ  
vidyúdrathaḥ sáhasas putró agníḥ  
śocíṣkeśaḥ pr̥thivyā́m pā́jo aśret  

### 002
áyāmi te námaüktiṃ juṣasva  
ŕ̥tāvas túbhya° cétate sahasvaḥ  
vidvā́m̐ ā́ vakṣi vidúṣo ní ṣatsi  
mádhya ā́ barhír ūtáye yajatra  

### 003
drávatāṃ ta uṣásā vājáyantī  
ágne vā́tasya pathíyābhir ácha  
yát sīm añjánti pūrviyáṃ havírbhir  
ā́ vandhúreva tasthatur duroṇé  

### 004
mitráś ca túbhyaṃ váruṇaḥ sahasvo  
ágne víśve marútaḥ sumnám arcan  
yác chocíṣā sahasas putra tíṣṭhā  
abhí kṣitī́ḥ pratháyan sū́riyo nr̥̄́n  

### 005
vayáṃ te adyá rarimā́ hí kā́mam  
uttānáhastā námasopasádya  
yájiṣṭhena mánasā yakṣi devā́n  
ásredhatā mánmanā vípro agne  

### 006
tuvád dhí putra sahaso ví pūrvī́r  
devásya yánti ūtáyo ví vā́jāḥ  
tuváṃ dehi sahasríṇaṃ rayíṃ no  
adroghéṇa vácasā satyám agne  

### 007
túbhyaṃ dakṣa kavikrato yā́nīmā́  
déva mártāso adhvaré ákarma  
tuváṃ víśvasya suráthasya bodhi  
sárvaṃ tád agne amr̥ta svadehá  

## 015
### 001
ví pā́jasā pr̥thúnā śóśucāno  
bā́dhasva dviṣó rakṣáso ámīvāḥ  
suśármaṇo br̥hatáḥ śármaṇi syām  
agnér aháṃ suhávasya práṇītau  

### 002
tuváṃ no asyā́ uṣáso víuṣṭau  
tuváṃ sū́ra údite bodhi gopā́ḥ  
jánmeva nítyaṃ tánayaṃ juṣasva  
stómam me agne tanúvā sujāta  

### 003
tuváṃ nr̥cákṣā vr̥ṣabhā́nu pūrvī́ḥ  
kr̥ṣṇā́su agne aruṣó ví bhāhi  
váso néṣi ca párṣi cā́ti áṃhaḥ  
kr̥dhī́ no rāyá uśíjo yaviṣṭha  

### 004
áṣāḷho agne vr̥ṣabhó didīhi  
púro víśvāḥ saúbhagā saṃjigīvā́n  
yajñásya netā́ prathamásya pāyór  
jā́tavedo br̥hatáḥ supraṇīte  

### 005
áchidrā śárma jaritaḥ purū́ṇi  
devā́m̐ áchā dī́diyānaḥ sumedhā́ḥ  
rátho ná sásnir abhí vakṣi vā́jam  
ágne tuváṃ ródasī naḥ suméke  

### 006
prá pīpaya vr̥ṣabha jínva vā́jān  
ágne tuváṃ ródasī naḥ sudóghe  
devébhir deva surúcā rucānó  
mā́ no mártasya durmatíḥ pári ṣṭhāt  

### 007
íḷām agne purudáṃsaṃ saníṃ góḥ  
śaśvattamáṃ hávamānāya sādha  
siyā́n naḥ sūnús tánayo vijā́vā  
ágne sā́ te sumatír bhūtu asmé  

## 016
### 001
ayám agníḥ suvī́ryasya  
ī́śe maháḥ saúbhagasya  
rāyá īśe suapatyásya gómata  
ī́śe vr̥traháthānãm  

### 002
imáṃ naro marutaḥ saścatā vŕ̥dhaṃ  
yásmin rā́yaḥ śévr̥dhāsaḥ  
abhí yé sánti pŕ̥tanāsu dūḍhíyo  
viśvā́hā śátrum ādabhúḥ  

### 003
sá tváṃ no rāyáḥ śiśīhi  
mī́ḍhvo agne suvī́ryasya  
túvidyumna várṣiṣṭhasya prajā́vato  
anamīvásya śuṣmíṇaḥ  

### 004
cákrir yó víśvā bhúvanābhí sāsahíś  
cákrir devéṣu ā́ dúvaḥ  
ā́ devéṣu yátata ā́ suvī́riya  
ā́ śáṃsa utá nr̥̄ṇã́m+  

### 005
mā́ no agne ámataye  
mā́vī́ratāyai rīradhaḥ  
mā́gótāyai sahasas putra mā́ nide  
ápa dvéṣāṃsi ā́ kr̥dhi  

### 006
śagdhí vā́jasya subhaga prajā́vato  
ágne br̥ható adhvaré  
sáṃ rāyā́ bhū́yasā sr̥ja mayobhúnā  
túvidyumna yáśasvatā  

## 017
### 001
samidhyámānaḥ prathamā́nu dhármā  
sám aktúbhir ajyate viśvávāraḥ  
śocíṣkeśo ghr̥tánirṇik pavākáḥ+  
suyajñó agnír yajáthāya devā́n  

### 002
yáthā́yajo hotrám agne pr̥thivyā́  
yáthā divó jātavedaś cikitvā́n  
evā́néna havíṣā yakṣi devā́n  
manuṣvád yajñám prá tiremám adyá  

### 003
trī́ṇi ā́yūṃṣi táva jātavedas  
tisrá ājā́nīr uṣásas te agne  
tā́bhir devā́nām ávo yakṣi vidvā́n  
áthā bhava yájamānāya śáṃ yóḥ  

### 004
agníṃ sudītíṃ sudŕ̥śaṃ gr̥ṇánto  
namasyā́mas tvéḍiyaṃ jātavedaḥ  
tuvā́ṃ dūtám aratíṃ havyavā́haṃ  
devā́ akr̥ṇvann amŕ̥tasya nā́bhim  

### 005
yás tvád dhótā pū́rvo agne yájīyān  
dvitā́ ca sáttā svadháyā ca śambhúḥ  
tásyā́nu dhárma prá yajā cikitvo  
átha no dhā adhvaráṃ devávītau  

## 018
### 001
bhávā no agne sumánā úpetau  
sákheva sákhye pitáreva sādhúḥ  
purudrúho hí kṣitáyo jánānām  
práti pratīcī́r dahatād árātīḥ  

### 002
tápo ṣú agne ántarām̐ amítrān  
tápā śáṃsam áraruṣaḥ párasya  
tápo vaso cikitānó acíttān  
ví te tiṣṭhantām ajárā ayā́saḥ  

### 003
idhménāgna ichámāno ghr̥téna  
juhómi havyáṃ tárase bálāya  
yā́vad ī́śe bráhmaṇā vándamāna  
imā́ṃ dhíyaṃ śataséyāya devī́m  

### 004
úc chocíṣā sahasas putra stutó  
br̥hád váyaḥ śaśamānéṣu dhehi  
revád agne viśvā́mitreṣu śáṃ yór  
marmr̥jmā́ te tanúvam bhū́ri kŕ̥tvaḥ  

### 005
kr̥dhí rátnaṃ susanitar dhánānāṃ  
sá ghéd agne bhavasi yát sámiddhaḥ  
stotúr duroṇé subhágasya revát  
sr̥prā́ karásnā dadhiṣe vápūṃṣi  

## 019
### 001
agníṃ hótāram prá vr̥ṇe miyédhe  
gŕ̥tsaṃ kavíṃ viśvavídam ámūram  
sá no yakṣad devátātā yájīyān  
rāyé vā́jāya vanate maghā́ni  

### 002
prá te agne havíṣmatīm iyarmi  
áchā sudyumnā́ṃ rātínīṃ ghr̥tā́cīm  
pradakṣiṇíd devátātim urāṇáḥ  
sáṃ rātíbhir vásubhir yajñám aśret  

### 003
sá téjīyasā mánasā tuvóta  
utá śikṣa suapatyásya śikṣóḥ  
ágne rāyó nŕ̥tamasya prábhūtau  
bhūyā́ma te suṣṭutáyaś ca vásvaḥ  

### 004
bhū́rīṇi hí tvé dadhiré ánīkā  
ágne devásya yájyavo jánāsaḥ  
sá ā́ vaha devátātiṃ yaviṣṭha  
śárdho yád adyá diviyáṃ yájāsi  

### 005
yát tvā hótāram anájan miyédhe  
niṣādáyanto yajáthāya devā́ḥ  
sá tváṃ no agne avitéhá bodhi  
ádhi śrávāṃsi dhehi nas tanū́ṣu  

## 020
### 001
agním uṣásam aśvínā dadhikrā́ṃ  
víuṣṭiṣu havate váhnir ukthaíḥ  
sujyótiṣo naḥ śr̥ṇuvantu devā́ḥ  
sajóṣaso adhvaráṃ vāvaśānā́ḥ  

### 002
ágne trī́ te vā́jinā trī́ ṣadhásthā  
tisrás te jihvā́ r̥tajāta pūrvī́ḥ  
tisrá u te tanúvo devávātās  
tā́bhir naḥ pāhi gíro áprayuchan  

### 003
ágne bhū́rīṇi táva jātavedo  
déva svadhāvo amŕ̥tasya nā́ma  
yā́ś ca māyā́ māyínāṃ viśvaminva  
tuvé pūrvī́ḥ saṃdadhúḥ pr̥ṣṭabandho  

### 004
agnír netā́ bhága iva kṣitīnā́ṃ  
daívīnāṃ devá r̥tupā́ r̥tā́vā  
sá vr̥trahā́ sanáyo viśvávedāḥ  
párṣad víśvā́ti duritā́ gr̥ṇántam  

### 005
dadhikrā́m agním uṣásaṃ ca devī́m  
bŕ̥haspátiṃ savitā́raṃ ca devám  
aśvínā mitrā́váruṇā bhágaṃ ca  
vásūn rudrā́m̐ ādityā́m̐ ihá huve  

## 021
### 001
imáṃ no yajñám amŕ̥teṣu dhehi  
imā́ havyā́ jātavedo juṣasva  
stokā́nām agne médaso ghr̥tásya  
hótaḥ prā́śāna prathamó niṣádya  

### 002
ghr̥távantaḥ pavāka+ te  
stokā́ ścotanti médasaḥ  
svádharman devávītaye  
śréṣṭhaṃ no dhehi vā́riyam  

### 003
túbhyaṃ stokā́ ghr̥taścúto  
ágne víprāya santiya  
ŕ̥ṣiḥ śréṣṭhaḥ sám idhyase  
yajñásya prāvitā́ bhava  

### 004
túbhyaṃ ścotanti adhrigo śacīva  
stokā́so agne médaso ghr̥tásya  
kaviśastó br̥hatā́ bhānúnā́gā  
havyā́ juṣasva medhira  

### 005
ójiṣṭhaṃ te madhyató méda údbhr̥tam  
prá te vayáṃ dadāmahe  
ścótanti te vaso stokā́ ádhi tvací  
práti tā́n devaśó vihi  

## 022
### 001
ayáṃ só agnír yásmin sómam índraḥ  
sutáṃ dadhé jaṭháre vāvaśānáḥ  
sahasríṇaṃ vā́jam átyaṃ ná sáptiṃ  
sasavā́n sán stūyase jātavedaḥ  

### 002
ágne yát te diví várcaḥ pr̥thivyā́ṃ  
yád óṣadhīṣu apsú ā́ yajatra  
yénāntárikṣam urú ātatántha  
tveṣáḥ sá bhānúr arṇavó nr̥cákṣāḥ  

### 003
ágne divó árṇam áchā jigāsi  
áchā devā́m̐ ūciṣe dhíṣṇiyā yé  
yā́ rocané parástāt sū́riyasya  
yā́ś cāvástād upatíṣṭhanta ā́paḥ  

### 004
purīṣíyāso agnáyaḥ  
prāvaṇébhiḥ sajóṣasaḥ  
juṣántāṃ yajñám adrúho  
anamīvā́ íṣo mahī́ḥ  

### 005
íḷām agne purudáṃsaṃ saníṃ góḥ  
śaśvattamáṃ hávamānāya sādha  
siyā́n naḥ sūnús tánayo vijā́vā  
ágne sā́ te sumatír bhūtu asmé  

## 023
### 001
nírmathitaḥ súdhita ā́ sadhásthe  
yúvā kavír adhvarásya praṇetā́  
jū́ryatsu agnír ajáro váneṣu  
átrā dadhe amŕ̥taṃ jātávedāḥ  

### 002
ámanthiṣṭām bhā́ratā revád agníṃ  
deváśravā devávātaḥ sudákṣam  
ágne ví paśya br̥hatā́bhí rāyā́  
iṣā́ṃ no netā́ bhavatād ánu dyū́n  

### 003
dáśa kṣípaḥ pūrviyáṃ sīm ajījanan  
sújātam mātŕ̥ṣu priyám  
agníṃ stuhi daivavātáṃ devaśravo  
yó jánānām ásad vaśī́  

### 004
ní tvā dadhe · vára ā́ pr̥thivyā́  
íḷāyās padé sudinatvé áhnām  
dr̥ṣádvatyām mā́nuṣa āpayā́yāṃ  
sárasvatyāṃ revád agne didīhi  

### 005
íḷām agne purudáṃsaṃ saníṃ góḥ  
śaśvattamáṃ hávamānāya sādha  
siyā́n naḥ sūnús tánayo vijā́vā  
ágne sā́ te sumatír bhūtu asmé  

## 024
### 001
ágne sáhasva pŕ̥tanā  
abhímātīr ápāsiya  
duṣṭáras tárann árātīr  
várco dhā yajñávāhase  

### 002
ágna iḷā́ sám idhyase  
vītíhotro ámartiyaḥ  
juṣásva sū́ no adhvarám  

### 003
ágne dyumnéna jāgr̥ve  
sáhasaḥ sūnav āhuta  
édám barhíḥ sado máma  

### 004
ágne víśvebhir agníbhir  
devébhir mahayā gíraḥ  
yajñéṣu yá u cāyávaḥ  

### 005
ágne dā́ dāśúṣe rayíṃ  
vīrávantam párīṇasam  
śiśīhí naḥ sūnumátaḥ  

## 025
### 001
ágne diváḥ sūnúr asi prácetās  
tánā pr̥thivyā́ utá viśvávedāḥ  
ŕ̥dhag devā́m̐ ihá yajā cikitvaḥ  

### 002
agníḥ sanoti vīríyāṇi vidvā́n  
sanóti vā́jam amŕ̥tāya bhū́ṣan  
sá no devā́m̐ éhá vahā purukṣo  

### 003
agnír dyā́vāpr̥thivī́ viśvájanye  
ā́ bhāti devī́ amŕ̥te ámūraḥ  
kṣáyan vā́jaiḥ puruścandró námobhiḥ  

### 004
ágna índraś ca dāśúṣo duroṇé  
sutā́vato yajñám ihópa yātam  
ámardhantā somapéyāya devā  

### 005
ágne apā́ṃ sám idhyase duroṇé  
nítyaḥ sūno sahaso jātavedaḥ  
sadhásthāni maháyamāna ūtī́  

## 026
### 001
vaiśvānarám mánasāgníṃ nicā́yiyā  
havíṣmanto anuṣatyáṃ suvarvídam  
sudā́nuṃ deváṃ rathiráṃ vasūyávo  
gīrbhī́ raṇváṃ kuśikā́so havāmahe  

### 002
táṃ śubhrám agním ávase havāmahe  
vaiśvānarám mātaríśvānam ukthíyam  
bŕ̥haspátim mánuṣo devátātaye  
vípraṃ śrótāram átithiṃ raghuṣyádam  

### 003
áśvo ná krándañ jánibhiḥ sám idhyate  
vaiśvānaráḥ kuśikébhir yugé-yuge  
sá no agníḥ suvī́riyaṃ suáśviyaṃ  
dádhātu rátnam amŕ̥teṣu jā́gr̥viḥ  

### 004
prá yantu vā́jās táviṣībhir agnáyaḥ  
śubhé sámmiślāḥ pŕ̥ṣatīr ayukṣata  
br̥hadúkṣo marúto viśvávedasaḥ  
prá vepayanti párvatām̐ ádābhiyāḥ  

### 005
agniśríyo marúto viśvákr̥ṣṭaya  
ā́ tveṣám ugrám áva īmahe vayám  
té svāníno rudríyā varṣánirṇijaḥ  
siṃhā́ ná heṣákratavaḥ sudā́navaḥ  

### 006
vrā́taṃ-vrātaṃ gaṇáṃ-gaṇaṃ suśastíbhir  
agnér bhā́mam marútām ója īmahe  
pŕ̥ṣadaśvāso anavabhrárādhaso  
gántāro yajñáṃ vidátheṣu dhī́rāḥ  

### 007
agnír asmi jánmanā jātávedā  
ghr̥tám me cákṣur amŕ̥tam ma āsán  
arkás tridhā́tū rájaso vimā́no  
ájasro gharmó havír asmi nā́ma  

### 008
tribhíḥ pavítrair ápupod dhí arkáṃ  
hr̥dā́ matíṃ jyótir ánu prajānán  
várṣiṣṭhaṃ rátnam akr̥ta svadhā́bhir  
ā́d íd dyā́vāpr̥thivī́ páry apaśyat  

### 009
śatádhāram útsam ákṣīyamāṇaṃ  
vipaścítam pitáraṃ váktuvānām  
meḷím mádantam pitarór+ upásthe  
táṃ rodasī pipr̥taṃ satyavā́cam  

## 027
### 001
prá vo vā́jā abhídyavo  
havíṣmanto ghr̥tā́ciyā  
devā́ñ jigāti sumnayúḥ  

### 002
ī́ḷe agníṃ vipaścítaṃ  
girā́ yajñásya sā́dhanam  
śruṣṭīvā́naṃ dhitā́vānam  

### 003
ágne śakéma te vayáṃ  
yámaṃ devásya vājínaḥ  
áti dvéṣāṃsi tarema  

### 004
samidhyámāno adhvaré  
agníḥ pavāká+ ī́ḍiyaḥ  
śocíṣkeśas tám īmahe  

### 005
pr̥thupā́jā ámartiyo  
ghr̥tánirṇik súāhutaḥ  
agnír yajñásya havyavā́ṭ  

### 006
táṃ sabā́dho yatásruca  
itthā́ dhiyā́ yajñávantaḥ  
ā́ cakrur agním ūtáye  

### 007
hótā devó ámartiyaḥ  
purástād eti māyáyā  
vidáthāni pracodáyan  

### 008
vājī́ vā́jeṣu dhīyate  
adhvaréṣu prá ṇīyate  
vípro yajñásya sā́dhanaḥ  

### 009
dhiyā́ cakre váreṇiyo  
bhūtā́nāṃ gárbham ā́ dadhe  
dákṣasya pitáraṃ tánā  

### 010
ní tvā dadhe váreṇiyaṃ  
dákṣasyeḷā́ sahaskr̥ta  
ágne sudītím uśíjam  

### 011
agníṃ yantúram aptúram  
r̥tásya yóge vanúṣaḥ  
víprā vā́jaiḥ sám indhate  

### 012
ūrjó nápātam adhvaré  
dīdivā́ṃsam úpa dyávi  
agním īḷe kavíkratum  

### 013
īḷéniyo namasíyas  
tirás támāṃsi darśatáḥ  
sám agnír idhyate vŕ̥ṣā  

### 014
vŕ̥ṣo agníḥ sám idhyate  
áśvo ná devavā́hanaḥ  
táṃ havíṣmanta īḷate  

### 015
vŕ̥ṣaṇaṃ tvā vayáṃ vr̥ṣan  
vŕ̥ṣaṇaḥ sám idhīmahi  
ágne dī́diyatam br̥hát  

## 028
### 001
ágne juṣásva no havíḥ  
puroḷā́śaṃ jātavedaḥ  
prātaḥsāvé dhiyāvaso  

### 002
puroḷā́ agne pacatás  
túbhyaṃ vā ghā páriṣkr̥taḥ  
táṃ juṣasva yaviṣṭhiya  

### 003
ágne vīhí puroḷā́śam  
ā́hutaṃ tiróahniyam  
sáhasaḥ sūnúr asi adhvaré hitáḥ  

### 004
mā́dhyaṃdine sávane jātavedaḥ  
puroḷā́śam ihá kave juṣasva  
ágne yahvásya táva bhāgadhéyaṃ  
ná prá minanti vidátheṣu dhī́rāḥ  

### 005
ágne tr̥tī́ye sávane hí kā́niṣaḥ  
puroḷā́śaṃ sahasaḥ sūnav ā́hutam  
áthā devéṣu adhvaráṃ vipanyáyā  
dhā́ rátnavantam amŕ̥teṣu jā́gr̥vim  

### 006
ágne vr̥dhāná ā́hutim  
puroḷā́śaṃ jātavedaḥ  
juṣásva tiróahniyam  

## 029
### 001
ástīdám adhimánthanam  
ásti prajánanaṃ kr̥tám  
etā́ṃ viśpátnīm ā́ bhara  
agním manthāma pūrváthā  

### 002
aráṇiyor níhito jātávedā  
gárbha iva súdhito garbhíṇīṣu  
divé-diva ī́ḍiyo jāgr̥vádbhir  
havíṣmadbhir manuṣíyebhir agníḥ  

### 003
uttānā́yām áva bharā cikitvā́n  
sadyáḥ právītā vŕ̥ṣaṇaṃ jajāna  
aruṣástūpo rúśad asya pā́ja  
íḷāyās putró vayúne 'janiṣṭa  

### 004
íḷāyās tvā padé vayáṃ  
nā́bhā pr̥thiviyā́ ádhi  
jā́tavedo ní dhīmahi  
ágne havyā́ya vóḷhave  

### 005
mánthatā naraḥ kavím ádvayantam  
prácetasam amŕ̥taṃ suprátīkam  
yajñásya ketúm prathamám purástād  
agníṃ naro janayatā suśévam  

### 006
yádī mánthanti bāhúbhir ví rocate  
áśvo ná vājī́ aruṣó váneṣu ā́  
citró ná yā́man aśvínor ánivr̥taḥ  
pári vr̥ṇakti áśmanas tŕ̥ṇā dáhan  

### 007
jātó agnī́ rocate cékitāno  
vājī́ vípraḥ kaviśastáḥ sudā́nuḥ  
yáṃ devā́sa ī́ḍiyaṃ viśvavídaṃ  
havyavā́ham ádadhur adhvaréṣu  

### 008
sī́da hotaḥ svá uloké† cikitvā́n  
sādáyā yajñáṃ sukr̥tásya yónau  
devāvī́r devā́n havíṣā yajāsi  
ágne br̥hád yájamāne váyo dhāḥ  

### 009
kr̥ṇóta dhūmáṃ vŕ̥ṣaṇaṃ sakhāyo  
ásredhanta itana vā́jam ácha  
ayám agníḥ pr̥tanāṣā́ṭ suvī́ro  
yéna devā́so ásahanta dásyūn  

### 010
ayáṃ te yónir r̥tvíyo  
yáto jātó árocathāḥ  
táṃ jānánn agna ā́ sīda  
áthā no vardhayā gíraḥ  

### 011
tánūnápād ucyate gárbha āsuró  
nárāśáṃso bhavati yád vijā́yate  
mātaríśvā yád ámimīta mātári  
vā́tasya sárgo abhavat sárīmaṇi  

### 012
sunirmáthā nírmathitaḥ  
sunidhā́ níhitaḥ kavíḥ  
ágne suadhvarā́ kr̥ṇu  
devā́n devayaté yaja  

### 013
ájījanann amŕ̥tam mártiyāso  
asremā́ṇaṃ taráṇiṃ vīḷújambham  
dáśa svásāro agrúvaḥ samīcī́ḥ  
púmāṃsaṃ jātám abhí sáṃ rabhante  

### 014
prá saptáhotā sanakā́d arocata  
mātúr upásthe yád áśocad ū́dhani  
ná ní miṣati suráṇo divé-dive  
yád ásurasya jaṭhárād ájāyata  

### 015
amitrāyúdho marútām iva prayā́ḥ  
prathamajā́ bráhmaṇo víśvam íd viduḥ  
dyumnávad bráhma kuśikā́sa érira  
éka-eko dáme agníṃ sám īdhire  

### 016
yád adyá tvā prayatí yajñé asmín  
hótaś cikitvo ávr̥ṇīmahīhá  
dhruvám ayā dhruvám utā́śamiṣṭhāḥ  
prajānán vidvā́m̐ úpa yāhi sómam  

## 030
### 001
ichánti tvā somiyā́saḥ sákhāyaḥ  
sunvánti sómaṃ dádhati práyāṃsi  
títikṣante abhíśastiṃ jánānām  
índra tvád ā́ káś caná hí praketáḥ  

### 002
ná te dūré paramā́ cid rájāṃsi  
ā́ tú prá yāhi harivo háribhyām  
sthirā́ya vŕ̥ṣṇe sávanā kr̥témā́  
yuktā́ grā́vāṇaḥ samidhāné agnaú  

### 003
índraḥ suśípro maghávā tárutro  
mahā́vrātas tuvikūrmír ŕ̥ghāvān  
yád ugró dhā́ bādhitó mártiyeṣu  
kúva tyā́ te vr̥ṣabha vīríyāṇi  

### 004
tuváṃ hí ṣmā cyāváyann ácyutāni  
éko vr̥trā́ cárasi jíghnamānaḥ  
táva dyā́vāpr̥thivī́ párvatāso  
ánu vratā́ya nímiteva tasthuḥ  

### 005
utā́bhaye puruhūta śrávobhir  
éko dr̥̄ḷhám+ avado vr̥trahā́ sán  
imé cid indra ródasī apāré  
yát saṃgr̥bhṇā́ maghavan kāśír ít te  

### 006
prá sū́ ta indra pravátā háribhyām  
prá te vájraḥ pramr̥ṇánn etu śátrūn  
jahí pratīcó anūcáḥ párāco  
víśvaṃ satyáṃ kr̥ṇuhi viṣṭám astu  

### 007
yásmai dhā́yur ádadhā mártiyāya  
ábhaktaṃ cid bhajate gehíyaṃ sáḥ  
bhadrā́ ta indra sumatír ghr̥tā́cī  
sahásradānā puruhūta rātíḥ  

### 008
sahádānum puruhūta kṣiyántam  
ahastám indra sám piṇak kúṇārum  
abhí vr̥tráṃ várdhamānam píyārum  
apā́dam indra tavásā jaghantha  

### 009
ní sāmanā́m iṣirā́m indra bhū́mim  
mahī́m apārā́ṃ sádane sasattha  
ástabhnād dyā́ṃ vr̥ṣabhó antárikṣam  
árṣantu ā́pas tváyehá prásūtāḥ  

### 010
alātr̥ṇó valá indra vrajó góḥ  
purā́ hántor bháyamāno ví āra  
sugā́n pathó akr̥ṇon niráje gā́ḥ  
prā́van vā́ṇīḥ puruhūtáṃ dhámantīḥ  

### 011
éko duvé vásumatī samīcī́  
índra ā́ paprau pr̥thivī́m utá dyā́m  
utā́ntárikṣād abhí naḥ samīká  
iṣó rathī́ḥ sayújaḥ śūra vā́jān  

### 012
díśaḥ sū́ryo ná mināti prádiṣṭā  
divé-dive háriaśvaprasūtāḥ  
sáṃ yád ā́naḷ ádhvana ā́d íd áśvair  
vimócanaṃ kr̥ṇute tát tú asya  

### 013
dídr̥kṣanta uṣáso yā́man aktór  
vivásvatyā máhi citrám ánīkam  
víśve jānanti mahinā́ yád ā́gād  
índrasya kárma súkr̥tā purū́ṇi  

### 014
máhi jyótir níhitaṃ vakṣáṇāsu  
āmā́ pakváṃ carati bíbhratī gaúḥ  
víśvaṃ svā́dma sámbhr̥tam usríyāyāṃ  
yát sīm índro ádadhād bhójanāya  

### 015
índra dŕ̥hya yāmakośā́ abhūvan  
yajñā́ya śikṣa gr̥ṇaté sákhibhyaḥ  
durmāyávo durévā mártiyāso  
niṣaṅgíṇo ripávo hántuvāsaḥ  

### 016
sáṃ ghóṣaḥ śr̥ṇve avamaír amítrair  
jahī́ ní eṣu aśániṃ tápiṣṭhām  
vr̥ścém adhástād ví rujā sáhasva  
jahí rákṣo maghavan randháyasva  

### 017
úd vr̥ha rákṣaḥ sahámūlam indra  
vr̥ścā́ mádhyam práti ágraṃ śr̥ṇīhi  
ā́ kī́vataḥ salalū́kaṃ cakartha  
brahmadvíṣe tápuṣiṃ hetím asya  

### 018
suastáye vājíbhiś ca praṇetaḥ  
sáṃ yán mahī́r íṣa āsátsi pūrvī́ḥ  
rāyó vantā́ro br̥hatáḥ siyāma  
asmé astu bhága indra prajā́vān  

### 019
ā́ no bhara bhágam indra dyumántaṃ  
ní te deṣṇásya dhīmahi prareké  
ūrvá iva paprathe kā́mo asmé  
tám ā́ pr̥ṇa vasupate vásūnām  

### 020
imáṃ kā́mam mandayā góbhir áśvaiś  
candrávatā rā́dhasā papráthaś ca  
suvaryávo matíbhis túbhya° víprā  
índrāya vā́haḥ kuśikā́so akran  

### 021
ā́ no gotrā́ dardr̥hi gopate gā́ḥ  
sám asmábhyaṃ sanáyo yantu vā́jāḥ  
divákṣā 'si° vr̥ṣabha satyáśuṣmo  
asmábhyaṃ sú maghavan bodhi godā́ḥ  

### 022
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 031
### 001
śā́sad váhnir duhitúr naptíyaṃ gād  
vidvā́m̐ r̥tásya dī́dhitiṃ saparyán  
pitā́ yátra duhitúḥ sékam r̥ñján  
sáṃ śagmíyena mánasā dadhanvé  

### 002
ná jāmáye tā́nuvo rikthám āraik  
cakā́ra gárbhaṃ sanitúr nidhā́nam  
yádī mātáro janáyanta váhnim  
anyáḥ kartā́ sukŕ̥tor anyá r̥ndhán  

### 003
agnír jajñe juhúvā réjamāno  
mahás putrā́m̐ aruṣásya prayákṣe  
mahā́n gárbho máhi ā́ jātám eṣām  
mahī́ pravŕ̥d dháriaśvasya yajñaíḥ  

### 004
abhí jaítrīr asacanta spr̥dhānám  
máhi jyótis támaso nír ajānan  
táṃ jānatī́ḥ práty úd āyann uṣā́saḥ  
pátir gávām abhavad éka índraḥ  

### 005
vīḷaú satī́r abhí dhī́rā atr̥ndan  
prācā́hinvan mánasā saptá víprāḥ  
víśvām avindan pathíyām r̥tásya  
prajānánn ít tā́ námasā́ viveśa  

### 006
vidád yádī sarámā rugṇám ádrer  
máhi pā́thaḥ pūrviyáṃ sadhríak kaḥ  
ágraṃ nayat supádi ákṣarāṇām  
áchā rávam prathamā́ jānatī́ gāt  

### 007
ágachad u vípratamaḥ sakhīyánn  
ásūdayat sukŕ̥te gárbham ádriḥ  
sasā́na máryo yúvabhir makhasyánn  
áthābhavad áṅgirāḥ sadyó árcan  

### 008
satáḥ-sataḥ pratimā́nam purobhū́r  
víśvā veda jánimā hánti śúṣṇam  
prá ṇo diváḥ padavī́r gavyúr árcan  
sákhā sákhīm̐r amuñcan nír avadyā́t  

### 009
ní gavyatā́ mánasā sedur arkaíḥ  
kr̥ṇvānā́so amr̥tatvā́ya gātúm  
idáṃ cin nú sádanam bhū́ri eṣāṃ  
yéna mā́sām̐ ásiṣāsann r̥téna  

### 010
sampáśyamānā amadann abhí svám  
páyaḥ pratnásya rétaso dúghānāḥ  
ví ródasī atapad ghóṣa eṣāṃ  
jāté niṣṭhā́m ádadhur góṣu vīrā́n  

### 011
sá jātébhir vr̥trahā́ séd u havyaír  
úd usríyā asr̥jad índro arkaíḥ  
urūcí asmai ghr̥távad bhárantī  
mádhu svā́dma duduhe jéniyā gaúḥ  

### 012
pitré cic cakruḥ sádanaṃ sám asmai  
máhi tvíṣīmat sukŕ̥to ví hí khyán  
viṣkabhnánta skámbhanenā jánitrī  
ā́sīnā ūrdhváṃ rabhasáṃ ví minvan  

### 013
mahī́ yádi dhiṣáṇā śiśnáthe dhā́t  
sadyovŕ̥dhaṃ vibhúvaṃ ródasīyoḥ°  
gíro yásminn anavadyā́ḥ samīcī́r  
víśvā índrāya táviṣīr ánuttāḥ  

### 014
máhi ā́ te sakhiyáṃ vaśmi śaktī́r  
ā́ vr̥traghné niyúto yanti pūrvī́ḥ  
máhi stotrám áva ā́ganma sūrér  
asmā́kaṃ sú maghavan bodhi gopā́ḥ  

### 015
máhi kṣétram purú ścandráṃ vividvā́n  
ā́d ít sákhibhyaś caráthaṃ sám airat  
índro nŕ̥bhir ajanad dī́diyānaḥ  
sākáṃ sū́ryam uṣásaṃ gātúm agním  

### 016
apáś cid eṣá vibhúvo dámūnāḥ  
prá sadhrī́cīr asr̥jad viśváścandrāḥ  
mádhvaḥ punānā́ḥ kavíbhiḥ pavítrair  
dyúbhir hinvanti aktúbhir dhánutrīḥ  

### 017
ánu kr̥ṣṇé vásudhitī jihāte  
ubhé sū́ryasya maṃhánā yájatre  
pári yát te mahimā́naṃ vr̥jádhyai  
sákhāya indra kā́miyā r̥jipyā́ḥ  

### 018
pátir bhava vr̥trahan sūnŕ̥tānāṃ  
girā́ṃ viśvā́yur vr̥ṣabhó vayodhā́ḥ  
ā́ no gahi sakhiyébhiḥ śivébhir  
mahā́n mahī́bhir ūtíbhiḥ saraṇyán  

### 019
tám aṅgirasván námasā saparyán  
návyaṃ kr̥ṇomi sányase purājā́m  
drúho ví yāhi bahulā́ ádevīḥ  
súvaś ca no maghavan sātáye dhāḥ  

### 020
míhaḥ pavākā́ḥ+ prátatā abhūvan  
suastí naḥ pipr̥hi pārám āsām  
índra tváṃ rathiráḥ pāhi no riṣó  
makṣū́-makṣū kr̥ṇuhi gojíto naḥ  

### 021
ádediṣṭa vr̥trahā́ gópatir gā́  
antáḥ kr̥ṣṇā́m̐ aruṣaír dhā́mabhir gāt  
prá sūnŕ̥tā diśámāna r̥téna  
dúraś ca víśvā avr̥ṇod ápa svā́ḥ  

### 022
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 032
### 001
índra sómaṃ somapate píbemám  
mā́dhyaṃdinaṃ sávanaṃ cā́ru yát te  
praprúthyā śípre maghavann r̥jīṣin  
vimúcyā hárī ihá mādayasva  

### 002
gávāśiram manthínam indra śukrám  
píbā sómaṃ rarimā́ te mádāya  
brahmakŕ̥tā mā́rutenā gaṇéna  
sajóṣā rudraís tr̥pád ā́ vr̥ṣasva  

### 003
yé te śúṣmaṃ yé táviṣīm ávardhann  
árcanta indra marútas ta ójaḥ  
mā́dhyaṃdine sávane vajrahasta  
píbā rudrébhiḥ ságaṇaḥ suśipra  

### 004
tá ín nú asya mádhumad vivipra  
índrasya śárdho marúto yá ā́san  
yébhir vr̥trásya iṣitó vivéda  
amarmáṇo mányamānasya márma  

### 005
manuṣvád indra sávanaṃ juṣāṇáḥ  
píbā sómaṃ śáśvate vīríyāya  
sá ā́ vavr̥tsva háriaśva yajñaíḥ  
saraṇyúbhir apó árṇā sisarṣi  

### 006
tuvám apó yád dha vr̥tráṃ jaghanvā́m̐  
átyām̐ iva prā́sr̥jaḥ sártavā́jaú  
śáyānam indra cáratā vadhéna  
vavrivā́ṃsam pári devī́r ádevam  

### 007
yájāma ín námasā vr̥ddhám índram  
br̥hántam r̥ṣvám ajáraṃ yúvānam  
yásya priyé mamátur yajñíyasya  
ná ródasī mahimā́nam mamā́te  

### 008
índrasya kárma súkr̥tā purū́ṇi  
vratā́ni devā́ ná minanti víśve  
dādhā́ra yáḥ pr̥thivī́ṃ dyā́m utémā́ṃ  
jajā́na sū́ryam uṣásaṃ sudáṃsāḥ  

### 009
ádrogha satyáṃ táva tán mahitváṃ  
sadyó yáj jātó ápibo ha sómam  
ná dyā́va indra tavásas ta ójo  
nā́hā ná mā́sāḥ śarádo varanta  

### 010
tuváṃ sadyó apibo jātá indra  
mádāya sómam paramé víoman  
yád dha dyā́vāpr̥thivī́ ā́viveśīr  
áthābhavaḥ pūrviyáḥ kārúdhāyāḥ  

### 011
áhann áhim pariśáyānam árṇa  
ojāyámānaṃ tuvijāta távyān  
ná te mahitvám ánu bhūd ádha dyaúr  
yád anyáyā sphigíyā kṣā́m ávasthāḥ  

### 012
yajñó hí ta indara+ várdhano bhū́d  
utá priyáḥ sutásomo miyédhaḥ  
yajñéna yajñám ava yajñíyaḥ sán  
yajñás te vájram ahihátya āvat  

### 013
yajñénéndram ávasā́ cakre arvā́g  
aínaṃ sumnā́ya návyase vavr̥tyām  
yá stómebhir vāvr̥dhé pūrviyébhir  
yó madhyamébhir utá nū́tanebhiḥ  

### 014
vivéṣa yán mā dhiṣáṇā jajā́na  
stávai purā́ pā́riyād índram áhnaḥ  
áṃhaso yátra pīpárad yáthā no  
nāvéva yā́ntam ubháye havante  

### 015
ā́pūrṇo asya kaláśaḥ suvā́hā  
sékteva kóśaṃ sisice píbadhyai  
sám u priyā́ ā́vavr̥tran mádāya  
pradakṣiṇíd abhí sómāsa índram  

### 016
ná tvā gabhīráḥ puruhūta síndhur  
ná ádrayaḥ pári ṣánto varanta  
itthā́ sákhibhya iṣitó yád indra  
ā́ dr̥̄ḷháṃ+ cid árujo gávyam ūrvám  

### 017
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 033
### 001
prá párvatānām uśatī́ upásthād  
áśve iva víṣite hā́samāne  
gā́veva śubhré mātárā rihāṇé  
vípāṭ chutudrī́ páyasā javete  

### 002
índreṣite prasavám bhíkṣamāṇe  
áchā samudráṃ rathíyeva yāthaḥ  
samārāṇé ūrmíbhiḥ pínvamāne  
anyā́ vām anyā́m ápi eti śubhre  

### 003
áchā síndhum mātŕ̥tamām ayāsaṃ  
vípāśam urvī́ṃ subhágām aganma  
vatsám iva mātárā saṃrihāṇé  
samānáṃ yónim ánu saṃcárantī  

### 004
enā́ vayám páyasā pínvamānā  
ánu yóniṃ devákr̥taṃ cárantīḥ  
ná vártave prasaváḥ sárgataktaḥ  
kiṃyúr vípro nadíyo johavīti  

### 005
rámadhvam me vácase somiyā́ya  
ŕ̥tāvarīr úpa muhūrtám évaiḥ  
prá síndhum áchā br̥hatī́ manīṣā́  
avasyúr ahve kuśikásya sūnúḥ  

### 006
índro asmā́m̐ aradad vájrabāhur  
ápāhan vr̥trám paridhíṃ nadī́nām  
devó anayat savitā́ supāṇís  
tásya vayám prasavé yāma urvī́ḥ  

### 007
pravā́ciyaṃ śaśvadhā́ vīríyaṃ tád  
índrasya kárma yád áhiṃ vivr̥ścát  
ví vájreṇa pariṣádo jaghāna  
ā́yann ā́po áyanam ichámānāḥ  

### 008
etád váco jaritar mā́pi mr̥ṣṭhā  
ā́ yát te ghóṣān úttarā yugā́ni  
ukthéṣu kāro práti no juṣasva  
mā́ no ní kaḥ puruṣatrā́ námas te  

### 009
ó ṣú svasāraḥ kāráve śr̥ṇota  
yayaú vo dūrā́d ánasā ráthena  
ní ṣū́ namadhvam bhávatā supārā́  
adhoakṣā́ḥ sindhavaḥ srotiyā́bhiḥ  

### 010
ā́ te kāro śr̥ṇavāmā vácāṃsi  
yayā́tha dūrā́d ánasā ráthena  
ní te naṃsai pīpiyānéva yóṣā  
máryāyeva kaníyā śaśvacaí te  

### 011
yád aṅgá tvā bharatā́ḥ saṃtáreyur  
gavyán grā́ma iṣitá índrajūtaḥ  
árṣād áha prasaváḥ sárgatakta  
ā́ vo vr̥ṇe sumatíṃ yajñíyānām  

### 012
átāriṣur bharatā́ gavyávaḥ sám  
ábhakta vípraḥ sumatíṃ nadī́nām  
prá pinvadhvam iṣáyantīḥ surā́dhā  
ā́ vakṣáṇāḥ pr̥ṇádhvaṃ yātá śī́bham  

### 013
úd va ūrmíḥ śámyā hantu  
ā́po yóktrāṇi muñcata  
mā́duṣkr̥tau víenasā  
aghniyaú śū́nam ā́ratām  

## 034
### 001
índraḥ pūrbhíd ā́tirad dā́sam arkaír  
vidádvasur dáyamāno ví śátrūn  
bráhmajūtas tanúvā vāvr̥dhānó  
bhū́ridātra ā́pr̥ṇad ródasī ubhé  

### 002
makhásya te taviṣásya prá jūtím  
íyarmi vā́cam amŕ̥tāya bhū́ṣan  
índra kṣitīnā́m asi mā́nuṣīṇāṃ  
viśā́ṃ daívīnām utá pūrvayā́vā  

### 003
índro vr̥trám avr̥ṇoc chárdhanītiḥ  
prá māyínām aminād várpaṇītiḥ  
áhan víaṃsam uśádhag váneṣu  
āvír dhénā akr̥ṇod rāmiyā́ṇām  

### 004
índraḥ suvarṣā́ janáyann áhāni  
jigā́yośígbhiḥ pŕ̥tanā abhiṣṭíḥ  
prā́rocayan mánave ketúm áhnām  
ávindaj jyótir br̥haté ráṇāya  

### 005
índras tújo barháṇā ā́ viveśa  
nr̥vád dádhāno náriyā purū́ṇi  
ácetayad dhíya imā́ jaritré  
prémáṃ várṇam atirac chukrám āsām  

### 006
mahó mahā́ni panayanti asya  
índrasya kárma súkr̥tā purū́ṇi  
vr̥jánena vr̥jinā́n sám pipeṣa  
māyā́bhir dásyūm̐r abhíbhūtiojāḥ  

### 007
yudhéndro mahnā́ várivaś cakāra  
devébhiyaḥ sátpatiś carṣaṇiprā́ḥ  
vivásvataḥ sádane asya tā́ni  
víprā ukthébhiḥ kaváyo gr̥ṇanti  

### 008
satrāsā́haṃ váreṇiyaṃ sahodā́ṃ  
sasavā́ṃsaṃ súvar apáś ca devī́ḥ  
sasā́na yáḥ pr̥thivī́ṃ dyā́m utémā́m  
índram madanti ánu dhī́raṇāsaḥ  

### 009
sasā́nā́tyām̐ utá sū́ryaṃ sasāna  
índraḥ sasāna purubhójasaṃ gā́m  
hiraṇyáyam utá bhógaṃ sasāna  
hatvī́ dásyūn prā́riyaṃ várṇam āvat  

### 010
índra óṣadhīr asanod áhāni  
vánaspátīm̐r asanod antárikṣam  
bibhéda valáṃ nunudé vívāco  
áthābhavad damitā́bhíkratūnām  

### 011
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 035
### 001
tíṣṭhā hárī rátha ā́ yujyámānā  
yāhí vāyúr ná niyúto no ácha  
píbāsi ándho abhísr̥ṣṭo asmé  
índra svā́hā rarimā́ te mádāya  

### 002
úpājirā́ puruhūtā́ya sáptī  
hárī ráthasya dhūrṣú ā́ yunajmi  
dravád yáthā sámbhr̥taṃ viśvátaś cid  
úpemáṃ yajñám ā́ vahāta índram  

### 003
úpo nayasva vŕ̥ṣaṇā tapuṣpā́  
utém ava tváṃ vr̥ṣabha svadhāvaḥ  
grásetām áśvā ví mucehá śóṇā  
divé-dive sadŕ̥śīr addhi dhānā́ḥ  

### 004
bráhmaṇā te brahmayújā yunajmi  
hárī sákhāyā sadhamā́da āśū́  
sthiráṃ ráthaṃ sukhám indrādhitíṣṭhan  
prajānán vidvā́m̐ úpa yāhi sómam  

### 005
mā́ te hárī vŕ̥ṣaṇā vītápr̥ṣṭhā  
ní rīraman yájamānāso anyé  
atiā́yāhi śáśvato vayáṃ te  
áraṃ sutébhiḥ kr̥ṇavāma sómaiḥ  

### 006
távāyáṃ sómas tuvám éhi arvā́ṅ  
chaśvattamáṃ sumánā asyá pāhi  
asmín yajñé barhíṣi ā́ niṣádyā  
dadhiṣvémáṃ jaṭhára índum indra  

### 007
stīrṇáṃ te barhíḥ sutá indra sómaḥ  
kr̥tā́ dhānā́ áttave te háribhyām  
tádokase puruśā́kāya vŕ̥ṣṇe  
marútvate túbhyaṃ rātā́ havī́ṃṣi  

### 008
imáṃ náraḥ párvatās túbhyam ā́paḥ  
sám indra góbhir mádhumantam akran  
tásyāgátyā sumánā r̥ṣva pāhi  
prajānán vidvā́n pathíyā ánu svā́ḥ  

### 009
yā́m̐ ā́bhajo marúta indra sóme  
yé tvā́m ávardhann ábhavan gaṇás te  
tébhir etáṃ sajóṣā vāvaśānó  
agnéḥ piba jihváyā sómam indra  

### 010
índra píba svadháyā cit sutásya  
agnér vā pāhi jihváyā yajatra  
adhvaryór vā práyataṃ śakra hástād  
dhótur vā yajñáṃ havíṣo juṣasva  

### 011
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 036
### 001
imā́m ū ṣú prábhr̥tiṃ sātáye dhāḥ  
śáśvac-chaśvad ūtíbhir yā́damānaḥ  
suté-sute vāvr̥dhe várdhanebhir  
yáḥ kármabhir mahádbhiḥ súśruto bhū́t  

### 002
índrāya sómāḥ pradívo vídānā  
r̥bhúr yébhir vŕ̥ṣaparvā víhāyāḥ  
prayamyámānān práti ṣū́ gr̥bhāya  
índra píba vŕ̥ṣadhūtasya vŕ̥ṣṇaḥ  

### 003
píbā várdhasva táva ghā sutā́sa  
índra sómāsaḥ prathamā́ utémé  
yáthā́pibaḥ pūrviyā́m̐ indra sómām̐  
evā́ pāhi pányo adyā́ návīyān  

### 004
mahā́m̐ ámatro vr̥jáne virapśí  
ugráṃ śávaḥ patyate dhr̥ṣṇú ójaḥ  
nā́ha vivyāca pr̥thivī́ canaínaṃ  
yát sómāso háriaśvam ámandan  

### 005
mahā́m̐ ugró vāvr̥dhe vīríyāya  
samā́cakre vr̥ṣabháḥ kā́viyena  
índro bhágo vājadā́ asya gā́vaḥ  
prá jāyante dákṣiṇā asya pūrvī́ḥ  

### 006
prá yát síndhavaḥ prasaváṃ yáthā́yann  
ā́paḥ samudráṃ rathíyeva jagmuḥ  
átaś cid índraḥ sádaso várīyān  
yád īṃ sómaḥ pr̥ṇáti dugdhó aṃśúḥ  

### 007
samudréṇa síndhavo yā́damānā  
índrāya sómaṃ súṣutam bhárantaḥ  
aṃśúṃ duhanti hastíno bharítrair  
mádhvaḥ punanti dhā́rayā pavítraiḥ  

### 008
hradā́ iva kukṣáyaḥ somadhā́nāḥ  
sám ī vivyāca sávanā purū́ṇi  
ánnā yád índraḥ prathamā́ ví ā́śa  
vr̥tráṃ jaghanvā́m̐ avr̥ṇīta sómam  

### 009
ā́ tū́ bhara mā́kir etát pári ṣṭhād  
vidmā́ hí tvā vásupatiṃ vásūnām  
índra yát te mā́hinaṃ dátram ásti  
asmábhyaṃ tád dháriaśva prá yandhi  

### 010
asmé prá yandhi maghavann r̥jīṣinn  
índra rāyó viśvávārasya bhū́reḥ  
asmé śatáṃ śarádo jīváse dhā  
asmé vīrā́ñ cháśvata indra śiprin  

### 011
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 037
### 001
vā́rtrahatyāya śávase  
pr̥tanāṣā́hiyāya ca  
índra tvā́ vartayāmasi  

### 002
arvācī́naṃ sú te mána  
utá cákṣuḥ śatakrato  
índra kr̥ṇvántu vāghátaḥ  

### 003
nā́māni te śatakrato  
víśvābhir gīrbhír īmahe  
índrābhimātiṣā́hiye  

### 004
puruṣṭutásya dhā́mabhiḥ  
śaténa mahayāmasi  
índrasya carṣaṇīdhŕ̥taḥ  

### 005
índraṃ vr̥trā́ya hántave  
puruhūtám úpa bruve  
bháreṣu vā́jasātaye  

### 006
vā́jeṣu sāsahír bhava  
tvā́m īmahe śatakrato  
índra vr̥trā́ya hántave  

### 007
dyumnéṣu pr̥tanā́jiye  
pr̥tsutū́rṣu śrávassu ca  
índra sā́kṣvābhímātiṣu  

### 008
śuṣmíntamaṃ na ūtáye  
dyumnínam pāhi jā́gr̥vim  
índra sómaṃ śatakrato  

### 009
indriyā́ṇi śatakrato  
yā́ te jáneṣu pañcásu  
índra tā́ni ta ā́ vr̥ṇe  

### 010
ágann indra śrávo br̥hád  
dyumnáṃ dadhiṣva duṣṭáram  
út te śúṣmaṃ tirāmasi  

### 011
arvāváto na ā́ gahi  
átho śakra parāvátaḥ  
ulokó† yás te adriva  
índrehá táta ā́ gahi  

## 038
### 001
abhí táṣṭeva dīdhayā manīṣā́m  
átyo ná vājī́ sudhúro jíhānaḥ  
abhí priyā́ṇi mármr̥śat párāṇi  
kavī́m̐r ichāmi saṃdŕ̥śe sumedhā́ḥ  

### 002
inótá pr̥cha jánimā kavīnā́m  
manodhŕ̥taḥ sukŕ̥tas takṣata dyā́m  
imā́ u te praṇíyo várdhamānā  
mánovātā ádha nú dhármaṇi gman  

### 003
ní ṣīm íd átra gúhiyā dádhānā  
utá kṣatrā́ya ródasī sám añjan  
sám mā́trābhir mamiré yemúr urvī́  
antár mahī́ sámr̥te dhā́yase dhuḥ  

### 004
ātíṣṭhantam pári víśve abhūṣañ  
chríyo vásānaś carati svárociḥ  
mahát tád vŕ̥ṣṇo ásurasya nā́ma  
ā́ viśvárūpo amŕ̥tāni tasthau  

### 005
ásūta pū́rvo vr̥ṣabhó jiyā́yān  
imā́ asya śurúdhaḥ santi pūrvī́ḥ  
dívo napātā vidáthasya dhībhíḥ  
kṣatráṃ rājānā pradívo dadhāthe  

### 006
trī́ṇi rājānā vidáthe purū́ṇi  
pári víśvāni bhūṣathaḥ sádāṃsi  
ápaśyam átra mánasā jaganvā́n  
vraté gandharvā́m̐ ápi vāyúkeśān  

### 007
tád ín nú asya vr̥ṣabhásya dhenór  
ā́ nā́mabhir mamire sákmiyaṃ góḥ  
anyád-anyad asuríyaṃ vásānā  
ní māyíno mamire rūpám asmin  

### 008
tád ín nú asya savitúr nákir me  
hiraṇyáyīm amátiṃ yā́m áśiśret  
ā́ suṣṭutī́ ródasī viśvaminvé  
ápīva yóṣā jánimāni vavre  

### 009
yuvám pratnásya sādhatho mahó yád  
daívī suastíḥ pári ṇaḥ siyātam  
gopā́jihvasya tasthúṣo vírūpā  
víśve paśyanti māyínaḥ kr̥tā́ni  

### 010
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 039
### 001
índram matír hr̥dá ā́ vacyámānā  
áchā pátiṃ stómataṣṭā jigāti  
yā́ jā́gr̥vir vidáthe śasyámānā  
índra yát te jā́yate viddhí tásya  

### 002
diváś cid ā́ pūrviyā́ jā́yamānā  
ví jā́gr̥vir vidáthe śasyámānā  
bhadrā́ vástrāṇi árjunā vásānā  
séyám asmé sanajā́ pítriyā dhī́ḥ  

### 003
yamā́ cid átra yamasū́r asūta  
jihvā́yā ágram pátad ā́ hí ásthāt  
vápūṃṣi jātā́ mithunā́ sacete  
tamohánā tápuṣo budhná étā  

### 004
nákir eṣāṃ ninditā́ mártiyeṣu  
yé asmā́kam pitáro góṣu yodhā́ḥ  
índra eṣāṃ dr̥ṃhitā́ mā́hināvān  
úd gotrā́ṇi sasr̥je daṃsánāvān  

### 005
sákhā ha yátra sákhibhir návagvair  
abhijñú ā́ sátvabhir gā́ anugmán  
satyáṃ tád índro daśábhir dáśagvaiḥ  
sū́ryaṃ viveda támasi kṣiyántam  

### 006
índro mádhu sámbhr̥tam usríyāyām  
padvád viveda śaphávan náme góḥ  
gúhā hitáṃ gúhiyaṃ gūḷhám apsú  
háste dadhe dákṣiṇe dákṣiṇāvān  

### 007
jyótir vr̥ṇīta támaso vijānánn  
āré siyāma duritā́d abhī́ke  
imā́ gíraḥ somapāḥ somavr̥ddha  
juṣásvendra purutámasya kāróḥ  

### 008
jyótir yajñā́ya ródasī ánu ṣyād  
āré siyāma duritásya bhū́reḥ  
bhū́ri cid dhí tujató mártiyasya  
supārā́so vasavo barháṇāvat  

### 009
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 040
### 001
índra tvā vr̥ṣabháṃ vayáṃ  
suté sóme havāmahe  
sá pāhi mádhvo ándhasaḥ  

### 002
índra kratuvídaṃ sutáṃ  
sómaṃ harya puruṣṭuta  
píbā́ vr̥ṣasva tā́tr̥pim  

### 003
índra prá ṇo dhitā́vānaṃ  
yajñáṃ víśvebhir devébhiḥ  
tirá stavāna viśpate  

### 004
índra sómāḥ sutā́ imé  
táva prá yanti satpate  
kṣáyaṃ candrā́sa índavaḥ  

### 005
dadhiṣvā́ jaṭháre sutáṃ  
sómam indra váreṇiyam  
táva dyukṣā́sa índavaḥ  

### 006
gírvaṇaḥ pāhí naḥ sutám  
mádhor dhā́rābhir ajyase  
índra tvā́dātam íd yáśaḥ  

### 007
abhí dyumnā́ni vanína  
índraṃ sacante ákṣitā  
pītvī́ sómasya vāvr̥dhe  

### 008
arvāváto na ā́ gahi  
parāvátaś ca vr̥trahan  
imā́ juṣasva no gíraḥ  

### 009
yád antarā́ parāvátam  
arvāvátaṃ ca hūyáse  
índrehá táta ā́ gahi  

## 041
### 001
ā́ tū́ na indra madríag  
ghuvānáḥ sómapītaye  
háribhyāṃ yāhi adrivaḥ  

### 002
sattó hótā na r̥tvíyas  
tistiré barhír ānuṣák  
áyujran prātár ádrayaḥ  

### 003
imā́ bráhma brahmavāhaḥ  
kriyánta ā́ barhíḥ sīda  
vīhí śūra puroḷā́śam  

### 004
rārandhí sávaneṣu ṇa  
eṣú stómeṣu vr̥trahan  
ukthéṣu indra girvaṇaḥ  

### 005
matáyaḥ somapā́m urúṃ  
rihánti śávasas pátim  
índraṃ vatsáṃ ná mātáraḥ  

### 006
sá mandasvā hí ándhaso  
rā́dhase tanúvā mahé  
ná stotā́raṃ nidé karaḥ  

### 007
vayám indra tuvāyávo  
havíṣmanto jarāmahe  
utá tvám asmayúr vaso  

### 008
mā́ré asmád ví mumuco  
háripriya arvā́ṅ yāhi  
índra svadhāvo mátsvehá  

### 009
arvā́ñcaṃ tvā sukhé ráthe  
váhatām indra keśínā  
ghr̥tásnū barhír āsáde  

## 042
### 001
úpa naḥ sutám ā́ gahi  
sómam indra gávāśiram  
háribhyāṃ yás te asmayúḥ  

### 002
tám indra mádam ā́ gahi  
barhiṣṭhā́ṃ grā́vabhiḥ sutám  
kuvín nú asya tr̥pṇávaḥ  

### 003
índram itthā́ gíro máma  
áchāgur iṣitā́ itáḥ  
āvŕ̥te sómapītaye  

### 004
índraṃ sómasya pītáye  
stómair ihá havāmahe  
ukthébhiḥ kuvíd āgámat  

### 005
índra sómāḥ sutā́ imé  
tā́n dadhiṣva śatakrato  
jaṭháre vājinīvaso  

### 006
vidmā́ hí tvā dhanaṃjayáṃ  
vā́jeṣu dadhr̥ṣáṃ kave  
ádhā te sumnám īmahe  

### 007
imám indra gávāśiraṃ  
yávāśiraṃ ca naḥ piba  
āgátyā vŕ̥ṣabhiḥ sutám  

### 008
túbhyéd indra svá okíye  
sómaṃ codāmi pītáye  
eṣá rārantu te hr̥dí  

### 009
tuvā́ṃ sutásya pītáye  
pratnám indra havāmahe  
kuśikā́so avasyávaḥ  

## 043
### 001
ā́ yāhi arvā́ṅ úpa vandhureṣṭhā́s  
távéd ánu pradívaḥ somapéyam  
priyā́ sákhāyā ví mucópa barhís  
tuvā́m imé havyavā́ho havante  

### 002
ā́ yāhi pūrvī́r áti carṣaṇī́r ā́m̐  
aryá āśíṣa úpa no háribhyām  
imā́ hí tvā matáya stómataṣṭā  
índra hávante sakhiyáṃ juṣāṇā́ḥ  

### 003
ā́ no yajñáṃ namovŕ̥dhaṃ sajóṣā  
índra deva háribhir yāhi tū́yam  
aháṃ hí tvā matíbhir jóhavīmi  
ghr̥táprayāḥ sadhamā́de mádhūnām  

### 004
ā́ ca tvā́m etā́ vŕ̥ṣaṇā váhāto  
hárī sákhāyā sudhúrā suáṅgā  
dhānā́vad índraḥ sávanaṃ juṣāṇáḥ  
sákhā sakhyuḥ śr̥ṇavad vándanāni  

### 005
kuvín mā gopā́ṃ kárase jánasya  
kuvíd rā́jānam maghavann r̥jīṣin  
kuvín ma ŕ̥ṣim papivā́ṃsaṃ sutásya  
kuvín me vásvo amŕ̥tasya śíkṣāḥ  

### 006
ā́ tvā br̥hánto hárayo yujānā́  
arvā́g indra sadhamā́do vahantu  
prá yé dvitā́ divá r̥ñjánti ā́tāḥ  
súsammr̥ṣṭāso vr̥ṣabhásya mūrā́ḥ  

### 007
índra píba vŕ̥ṣadhūtasya vŕ̥ṣṇa  
ā́ yáṃ te śyená uśaté jabhā́ra  
yásya máde cyāváyasi prá kr̥ṣṭī́r  
yásya máde ápa gotrā́ vavártha  

### 008
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 044
### 001
ayáṃ te astu haryatáḥ  
sóma ā́ háribhiḥ sutáḥ  
juṣāṇá indra háribhir na ā́ gahi  
ā́ tiṣṭha háritaṃ rátham  

### 002
haryánn uṣásam arcayaḥ  
sū́ryaṃ haryánn arocayaḥ  
vidvā́ṃś cikitvā́n háriaśva vardhasa  
índra víśvā abhí śríyaḥ  

### 003
dyā́m índro háridhāyasam  
pr̥thivī́ṃ hárivarpasam  
ádhārayad dharítor bhū́ri bhójanaṃ  
yáyor antár háriś cárat  

### 004
jajñānó hárito vŕ̥ṣā  
víśvam ā́ bhāti rocanám  
háriaśvo háritaṃ dhatta ā́yudham  
ā́ vájram bāhuvór hárim  

### 005
índro haryántam árjunaṃ  
vájraṃ śukraír abhī́vr̥tam  
ápāvr̥ṇod dháribhir ádribhiḥ sutám  
úd gā́ háribhir ājata  

## 045
### 001
ā́ mandraír indra háribhir  
yāhí mayū́raromabhiḥ  
mā́ tvā ké cin ní yaman víṃ nā́ pāśíno  
áti dhánveva tā́m̐ ihi  

### 002
vr̥trakhādó valaṃrujáḥ  
purā́ṃ darmó apā́m ajáḥ  
sthā́tā ráthasya háriyor abhisvará  
índro dr̥̄ḷhā́+ cid ārujáḥ  

### 003
gambhīrā́m̐ udadhī́m̐r iva  
krátum puṣyasi gā́ iva  
prá sugopā́ yávasaṃ dhenávo yathā  
hradáṃ kulyā́ ivāśata  

### 004
ā́ nas tújaṃ rayím bhara  
áṃśaṃ ná pratijānaté  
vr̥kṣám pakvám phálam aṅkī́va dhūnuhi  
índra sampā́raṇaṃ vásu  

### 005
svayúr indra svarā́ḷ asi  
smáddiṣṭiḥ sváyaśastaraḥ  
sá vāvr̥dhāná ójasā puruṣṭuta  
bhávā naḥ suśrávastamaḥ  

## 046
### 001
yudhmásya te vr̥ṣabhásya svarā́ja  
ugrásya yū́na sthávirasya ghŕ̥ṣveḥ  
ájūryato vajríṇo vīríyāṇi  
índra śrutásya maható mahā́ni  

### 002
mahā́m̐ asi mahiṣa vŕ̥ṣṇiyebhir  
dhanaspŕ̥d ugra sáhamāno anyā́n  
éko víśvasya bhúvanasya rā́jā  
sá yodháyā ca kṣayáyā ca jánān  

### 003
prá mā́trābhī ririce rócamānaḥ  
prá devébhir viśváto ápratītaḥ  
prá majmánā divá índraḥ pr̥thivyā́ḥ  
prórór mahó antárikṣād r̥jīṣī́  

### 004
urúṃ gabhīráṃ janúṣābhí ugráṃ  
viśvávyacasam avatám matīnā́m  
índraṃ sómāsaḥ pradívi sutā́saḥ  
samudráṃ ná sraváta ā́ viśanti  

### 005
yáṃ sómam indra pr̥thivī́diyā́vā  
gárbhaṃ ná mātā́ bibhr̥tás tuvāyā́  
táṃ te hinvanti tám u te mr̥janti  
adhvaryávo vr̥ṣabha pā́tavā́ u  

## 047
### 001
marútvām̐ indra vr̥ṣabhó ráṇāya  
píbā sómam anuṣvadhám mádāya  
ā́ siñcasva jaṭháre mádhva ūrmíṃ  
tuváṃ rā́jāsi pradívaḥ sutā́nām  

### 002
sajóṣā indra ságaṇo marúdbhiḥ  
sómam piba vr̥trahā́ śūra vidvā́n  
jahí śátrūm̐r ápa mŕ̥dho nudasva  
áthā́bhayaṃ kr̥ṇuhi viśváto naḥ  

### 003
utá rtúbhir r̥tupāḥ pāhi sómam  
índra devébhiḥ sákhibhiḥ sutáṃ naḥ  
yā́m̐ ā́bhajo marúto yé tuvā́nu  
áhan vr̥trám ádadhus túbhyam ójaḥ  

### 004
yé tvāhihátye maghavann ávardhan  
yé śāmbaré harivo yé gáviṣṭau  
yé tvā nūnám anumádanti víprāḥ  
píbendra sómaṃ ságaṇo marúdbhiḥ  

### 005
marútvantaṃ vr̥ṣabháṃ vāvr̥dhānám  
ákavāriṃ diviyáṃ śāsám índram  
viśvāsā́ham ávase nū́tanāya  
ugráṃ sahodā́m ihá táṃ huvema  

## 048
### 001
sadyó ha jātó vr̥ṣabháḥ kanī́naḥ  
prábhartum āvad ándhasaḥ sutásya  
sādhóḥ piba pratikāmáṃ yáthā te  
rásāśiraḥ prathamáṃ somiyásya  

### 002
yáj jā́yathās tád áhar asya kā́me  
aṃśóḥ pīyū́ṣam apibo giriṣṭhā́m  
táṃ te mātā́ pári yóṣā jánitrī  
maháḥ pitúr dáma ā́siñcad ágre  

### 003
upasthā́ya mātáram ánnam aiṭṭa  
tigmám apaśyad abhí sómam ū́dhaḥ  
prayāváyann acarad gŕ̥tso anyā́n  
mahā́ni cakre purudhápratīkaḥ  

### 004
ugrás turāṣā́ḷ abhíbhūtiojā  
yathāvaśáṃ tanúvaṃ cakra eṣáḥ  
tváṣṭāram índro janúṣābhibhū́ya  
āmúṣyā sómam apibac camū́ṣu  

### 005
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 049
### 001
śáṃsā mahā́m índaraṃ+ yásmi° víśvā  
ā́ kr̥ṣṭáyaḥ somapā́ḥ kā́mam ávyan  
yáṃ sukrátuṃ dhiṣáṇe vibhvataṣṭáṃ  
ghanáṃ vr̥trā́ṇāṃ janáyanta devā́ḥ  

### 002
yáṃ nú nákiḥ pŕ̥tanāsu svarā́jaṃ  
dvitā́ tárati nŕ̥tamaṃ hariṣṭhā́m  
inátamaḥ sátvabhir yó ha śūṣaíḥ  
pr̥thujráyā aminād ā́yu° dásyoḥ  

### 003
sahā́vā pr̥tsú taráṇir ná árvā  
viānaśī́ ródasī mehánāvān  
bhágo ná kāré háviyo matīnā́m  
pitéva cā́ruḥ suhávo vayodhā́ḥ  

### 004
dhartā́ divó rájasas pr̥ṣṭá ūrdhvó  
rátho ná vāyúr vásubhir niyútvān  
kṣapā́ṃ vastā́ janitā́ sū́riyasya  
víbhaktā bhāgáṃ dhiṣáṇeva vā́jam  

### 005
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 050
### 001
índraḥ svā́hā pibatu yásya sóma  
āgátyā túmro vr̥ṣabhó marútvān  
óruvyácāḥ pr̥ṇatām ebhír ánnair  
ā́sya havís tanúvaḥ kā́mam r̥dhyāḥ  

### 002
ā́ te saparyū́ javáse yunajmi  
yáyor ánu pradívaḥ śruṣṭím ā́vaḥ  
ihá tvā dheyur hárayaḥ suśipra  
píbā tú asyá súṣutasya cā́roḥ  

### 003
góbhir mimikṣúṃ dadhire supārám  
índraṃ jyaíṣṭhyāya dhā́yase gr̥ṇānā́ḥ  
mandānáḥ sómam papivā́m̐ r̥jīṣin  
sám asmábhyam purudhā́ gā́ iṣaṇya  

### 004
imáṃ kā́mam mandayā góbhir áśvaiś  
candrávatā rā́dhasā papráthaś ca  
suvaryávo matíbhis túbhya° víprā  
índrāya vā́haḥ kuśikā́so akran  

### 005
śunáṃ huvema maghávānam índram  
asmín bháre nŕ̥tamaṃ vā́jasātau  
śr̥ṇvántam ugrám ūtáye samátsu  
ghnántaṃ vr̥trā́ṇi saṃjítaṃ dhánānām  

## 051
### 001
carṣaṇīdhŕ̥tam maghávānam ukthíyam  
índraṃ gíro br̥hatī́r abhy ànūṣata  
vāvr̥dhānám puruhūtáṃ suvr̥ktíbhir  
ámartiyaṃ járamāṇaṃ divé-dive  

### 002
śatákratum arṇaváṃ śākínaṃ náraṃ  
gíro ma índram úpa yanti viśvátaḥ  
vājasánim pūrbhídaṃ tū́rṇim aptúraṃ  
dhāmasā́cam abhiṣā́caṃ suvarvídam  

### 003
ākaré vásor jaritā́ panasyate  
anehása stúbha índro duvasyati  
vivásvataḥ sádana ā́ hí pipriyé  
satrāsā́ham abhimātihánaṃ stuhi  

### 004
nr̥̄ṇā́m+ u tvā nŕ̥tamaṃ gīrbhír ukthaír  
abhí prá vīrám arcatā sabā́dhaḥ  
sáṃ sáhase purumāyó jihīte  
námo asya pradíva éka īśe  

### 005
pūrvī́r asya niṣṣídho mártiyeṣu  
purū́ vásūni pr̥thivī́ bibharti  
índrāya dyā́va óṣadhīr utā́po  
rayíṃ rakṣanti jīráyo vánāni  

### 006
túbhyam bráhmāṇi gíra indra túbhyaṃ  
satrā́ dadhire harivo juṣásva  
bodhí āpír ávaso nū́tanasya  
sákhe vaso jaritŕ̥bhyo váyo dhāḥ  

### 007
índra marutva ihá pāhi sómaṃ  
yáthā śāryāté ápibaḥ sutásya  
táva práṇītī táva śūra śármann  
ā́ vivāsanti kaváyaḥ suyajñā́ḥ  

### 008
sá vāvaśāná ihá pāhi sómam  
marúdbhir indra sákhibhiḥ sutáṃ naḥ  
jātáṃ yát tvā pári devā́ ábhūṣan  
mahé bhárāya puruhūta víśve  

### 009
aptū́riye maruta āpír eṣó  
ámandann índram ánu dā́tivārāḥ  
tébhiḥ sākám pibatu vr̥trakhādáḥ  
sutáṃ sómaṃ dāśúṣaḥ své sadhásthe  

### 010
idáṃ hí ánu ójasā  
sutáṃ rādhānãm pate  
píbā tú asyá girvaṇaḥ  

### 011
yás te ánu svadhā́m ásat  
suté ní yacha tanúvam  
sá tvā mamattu somiyám  

### 012
prá te aśnotu kukṣiyóḥ  
prá indra bráhmaṇā śíraḥ  
prá bāhū́ śūra rā́dhase  

## 052
### 001
dhānā́vantaṃ karambhíṇam  
apūpávantam ukthínam  
índra prātár juṣasva naḥ  

### 002
puroḷā́śam pacatíyaṃ  
juṣásvendrā́ gurasva ca  
túbhyaṃ havyā́ni sisrate  

### 003
puroḷā́śaṃ ca no gháso  
joṣáyāse gíraś ca naḥ  
vadhūyúr iva yóṣaṇām  

### 004
puroḷā́śaṃ sanaśruta  
prātaḥsāvé juṣasva naḥ  
índra krátur hí te br̥hán  

### 005
mā́dhyaṃdinasya sávanasya dhānā́ḥ  
puroḷā́śam indra kr̥ṣvehá cā́rum  
prá yát stotā́ jaritā́ tū́rṇiartho  
vr̥ṣāyámāṇa úpa gīrbhír ī́ṭṭe  

### 006
tr̥tī́ye dhānā́ḥ sávane puruṣṭuta  
puroḷā́śam ā́hutam māmahasva naḥ  
r̥bhumántaṃ vā́javantaṃ tuvā kave  
práyasvanta úpa śikṣema dhītíbhiḥ  

### 007
pūṣaṇváte te cakr̥mā karambháṃ  
hárivate háriaśvāya dhānā́ḥ  
apūpám addhi ságaṇo marúdbhiḥ  
sómam piba vr̥trahā́ śūra vidvā́n  

### 008
práti dhānā́ bharata tū́yam asmai  
puroḷā́śaṃ vīrátamāya nr̥̄ṇā́m+  
divé-dive sadŕ̥śīr indra túbhyaṃ  
várdhantu tvā somapéyāya dhr̥ṣṇo  

## 053
### 001
índrāparvatā br̥hatā́ ráthena  
vāmī́r íṣa ā́ vahataṃ suvī́rāḥ  
vītáṃ havyā́ni adhvaréṣu devā  
várdhethāṃ gīrbhír íḷayā mádantā  

### 002
tíṣṭhā sú kam maghavan mā́ párā gāḥ  
sómasya nú tvā súṣutasya yakṣi  
pitúr ná putráḥ sícam ā́ rabhe ta  
índra svā́diṣṭhayā girā́ śacīvaḥ  

### 003
śáṃsāvādhvaryo práti me gr̥ṇīhi  
índrāya vā́haḥ kr̥ṇavāva júṣṭam  
édám barhír yájamānasya sīda  
áthā ca bhūd ukthám índrāya śastám  

### 004
jāyéd ástam maghavan séd u yónis  
tád ít tvā yuktā́ hárayo vahantu  
yadā́ kadā́ ca sunávāma sómam  
agníṣ ṭvā dūtó dhanuvāti ácha  

### 005
párā yāhi maghavann ā́ ca yāhi  
índra bhrātar ubhayátrā te ártham  
yátrā ráthasya br̥ható nidhā́naṃ  
vimócanaṃ vājíno rā́sabhasya  

### 006
ápāḥ sómam ástam indra prá yāhi  
kalyāṇī́r jāyā́ suráṇaṃ gr̥hé te  
yátrā ráthasya br̥ható nidhā́naṃ  
vimócanaṃ vājíno dákṣiṇāvat  

### 007
imé bhojā́ áṅgiraso vírūpā  
divás putrā́so ásurasya vīrā́ḥ  
viśvā́mitrāya dádato maghā́ni  
sahasrasāvé prá tiranta ā́yuḥ  

### 008
rūpáṃ-rūpam maghávā bobhavīti  
māyā́ḥ kr̥ṇvānás tanúvam pári svā́m  
trír yád diváḥ pári muhūrtám ā́gāt  
suvaír mántrair ánr̥tupā r̥tā́vā  

### 009
mahā́m̐ ŕ̥ṣir devajā́ devájūto  
ástabhnāt síndhum arṇaváṃ nr̥cákṣāḥ  
viśvā́mitro yád ávahat sudā́sam  
ápriyāyata kuśikébhir índraḥ  

### 010
haṃsā́ iva kr̥ṇutha ślókam ádribhir  
mádanto gīrbhír adhvaré suté sácā  
devébhir viprā r̥ṣayo nr̥cakṣaso  
ví pibadhvaṃ kuśikāḥ somiyám mádhu  

### 011
úpa préta kuśikāś cetáyadhvam  
áśvaṃ rāyé prá muñcatā sudā́saḥ  
rā́jā vr̥tráṃ jaṅghanat prā́g ápāg údag  
áthā yajāte vára ā́ pr̥thivyā́ḥ  

### 012
yá imé ródasī ubhé  
ahám índram átuṣṭavam  
viśvā́mitrasya rakṣati  
bráhmedám bhā́rataṃ jánam  

### 013
viśvā́mitrā arāsata  
bráhma índrāya vajríṇe  
kárad ín naḥ surā́dhasaḥ  

### 014
kíṃ te kr̥ṇvanti kī́kaṭeṣu gā́vo  
nā́śíraṃ duhré ná tapanti gharmám  
ā́ no bhara prámagandasya védo  
naicāśākhám maghavan randhayā naḥ  

### 015
sasarparī́r ámatim bā́dhamānā  
br̥hán mimāya jamádagnidattā  
ā́ sū́riyasya duhitā́ tatāna  
śrávo devéṣu amŕ̥tam ajuryám  

### 016
sasarparī́r abharat tū́yam ebhyo  
ádhi śrávaḥ pā́ñcajanyāsu kr̥ṣṭíṣu  
sā́ pakṣíyā návyam ā́yur dádhānā  
yā́m me palastijamadagnáyo dadúḥ  

### 017
sthiraú gā́vau bhavatāṃ vīḷúr ákṣo  
méṣā́ ví varhi mā́ yugáṃ ví śāri  
índraḥ pātalyè dadatāṃ śárītor  
áriṣṭaneme abhí naḥ sacasva  

### 018
bálaṃ dhehi tanū́ṣu no  
bálam indrānaḷútsu naḥ  
bálaṃ tokā́ya tánayāya jīváse  
tuváṃ hí baladā́ ási  

### 019
abhí vyayasva khadirásya sā́ram  
ójo dhehi spandané śiṃśápāyām  
ákṣa vīḷo vīḷita vīḷáyasva  
mā́ yā́mād asmā́d áva jīhipo naḥ  

### 020
ayám asmā́n vánaspátir  
mā́ ca hā́ mā́ ca rīriṣat  
suastí ā́ gr̥hébhya ā́  
avasā́ ā́ vimócanāt  

### 021
índrotíbhir bahulā́bhir no adyá  
yācchreṣṭhā́bhir maghavañ chūra jinva  
yó no dvéṣṭi ádharaḥ sás padīṣṭa  
yám u dviṣmás tám u prāṇó jahātu  

### 022
paraśúṃ cid ví tapati  
śimbaláṃ cid ví vr̥ścati  
ukhā́ cid indra yéṣantī  
práyastā phénam asyati  

### 023
ná sā́yakasya cikite janāso  
lodháṃ nayanti páśu mányamānāḥ  
nā́vājinaṃ vājínā hāsayanti  
ná gardabhám puró áśvān nayanti  

### 024
imá indara+ bharatásya putrā́  
apapitváṃ cikitur ná prapitvám  
hinvánti áśvam áraṇaṃ ná nítyaṃ  
jíyāvājam pári ṇayanti ājaú  

## 054
### 001
imám mahé vidathíyāya śūṣáṃ  
śáśvat kŕ̥tva ī́ḍiyāya prá jabhruḥ  
śr̥ṇótu no dámiyebhir ánīkaiḥ  
śr̥ṇótu agnír diviyaír ájasraḥ  

### 002
máhi mahé divé arcā pr̥thivyaí  
kā́mo ma icháñ carati prajānán  
yáyor ha stóme vidátheṣu devā́ḥ  
saparyávo mādáyante sácāyóḥ  

### 003
yuvór r̥táṃ rodasī satyám astu  
mahé ṣú ṇaḥ suvitā́ya prá bhūtam  
idáṃ divé námo agne pr̥thivyaí  
saparyā́mi práyasā yā́mi rátnam  

### 004
utó hí vām pūrviyā́ āvividrá  
ŕ̥tāvarī rodasī satyavā́caḥ  
náraś cid vāṃ samithé śū́rasātau  
vavandiré pr̥thivi vévidānāḥ  

### 005
kó addhā́ veda ká ihá prá vocad  
devā́m̐ áchā pathíyā kā́ sám eti  
dádr̥śra eṣām avamā́ sádāṃsi  
páreṣu yā́ gúhiyeṣu vratéṣu  

### 006
kavír nr̥cákṣā abhí ṣīm acaṣṭa  
r̥tásya yónā víghr̥te mádantī  
nā́nā cakrāte sádanaṃ yáthā véḥ  
samānéna krátunā saṃvidāné  

### 007
samāniyā́ víyute dūréante  
dhruvé padé tasthatur jāgarū́ke  
utá svásārā yuvatī́ bhávantī  
ā́d u bruvāte mithunā́ni nā́ma  

### 008
víśvéd eté jánimā sáṃ vivikto  
mahó devā́n bíbhratī ná vyathete  
éjad dhruvám patyate víśvam ékaṃ  
cárat patatrí víṣuṇaṃ ví jātám  

### 009
sánā purāṇám ádhi emi ārā́n  
maháḥ pitúr janitúr jāmí tán naḥ  
devā́so yátra panitā́ra évair  
uraú pathí víute tasthúr antáḥ  

### 010
imáṃ stómaṃ rodasī prá bravīmi  
r̥dūdárāḥ śr̥ṇavann agnijihvā́ḥ  
mitráḥ samrā́jo váruṇo yúvāna  
ādityā́saḥ kaváyaḥ paprathānā́ḥ  

### 011
híraṇyapāṇiḥ savitā́ sujihvás  
trír ā́ divó vidáthe pátyamānaḥ  
devéṣu ca savitaḥ ślókam áśrer  
ā́d asmábhyam ā́ suva sarvátātim  

### 012
sukŕ̥t supāṇíḥ suávām̐ r̥tā́vā  
devás tváṣṭā ávase tā́ni no dhāt  
pūṣaṇvánta r̥bhavo mādayadhvam  
ūrdhvágrāvāṇo adhvarám ataṣṭa  

### 013
vidyúdrathā marúta r̥ṣṭimánto  
divó máryā r̥tájātā ayā́saḥ  
sárasvatī śr̥ṇavan yajñíyāso  
dhā́tā rayíṃ sahávīraṃ turāsaḥ  

### 014
víṣṇuṃ stómāsaḥ purudasmám arkā́  
bhágasyeva kāríṇo yā́mani gman  
urukramáḥ kakuhó yásya pūrvī́r  
ná mardhanti yuvatáyo jánitrīḥ  

### 015
índro víśvair vīríyaiḥ pátyamāna  
ubhé ā́ paprau ródasī mahitvā́  
puraṃdaró vr̥trahā́ dhr̥ṣṇúṣeṇaḥ  
saṃgŕ̥bhyā na ā́ bharā bhū́ri paśváḥ  

### 016
nā́satyā me pitárā bandhupŕ̥chā  
sajātíyam aśvínoś cā́ru nā́ma  
yuváṃ hí sthó rayidaú no rayīṇā́ṃ  
dātráṃ rakṣethe ákavair ádabdhā  

### 017
mahát tád vaḥ kavayaś cā́ru nā́ma  
yád dha devā bhávatha víśva índre  
sákha rbhúbhiḥ puruhūta priyébhir  
imā́ṃ dhíyaṃ sātáye takṣatā naḥ  

### 018
aryamā́ ṇo áditir yajñíyāso  
ádabdhāni váruṇasya vratā́ni  
yuyóta no anapatyā́ni gántoḥ  
prajā́vān naḥ paśumā́m̐ astu gātúḥ  

### 019
devā́nāṃ dūtáḥ purudhá prásūto  
ánāgān no vocatu sarvátātā  
śr̥ṇótu naḥ pr̥thivī́ dyaúr utā́paḥ  
sū́ryo nákṣatrair urú antárikṣam  

### 020
śr̥ṇvántu no vŕ̥ṣaṇaḥ párvatāso  
dhruvákṣemāsa íḷayā mádantaḥ  
āditiyaír no áditiḥ śr̥ṇotu  
yáchantu no marútaḥ śárma bhadrám  

### 021
sádā sugáḥ pitumā́m̐ astu pánthā  
mádhvā devā óṣadhīḥ sám pipr̥kta  
bhágo me agne sakhiyé ná mr̥dhyā  
úd rāyó aśyāṃ sádanam purukṣóḥ  

### 022
svádasva havyā́ sám íṣo didīhi  
asmadríak sám mimīhi śrávāṃsi  
víśvām̐ agne pr̥tsú tā́ñ jeṣi śátrūn  
áhā víśvā sumánā dīdihī naḥ  

## 055
### 001
uṣásaḥ pū́rvā ádha yád viūṣúr  
mahád ví jajñe akṣáram padé góḥ  
vratā́ devā́nām úpa nú prabhū́ṣan  
mahád devā́nām asuratvám ékam  

### 002
mó ṣū́ ṇo átra juhuranta devā́  
mā́ pū́rve agne pitáraḥ padajñā́ḥ  
purāṇiyóḥ sádmanoḥ ketúr antár  
mahád devā́nām asuratvám ékam  

### 003
ví me purutrā́ patayanti kā́māḥ  
śámi áchā dīdiye pūrviyā́ṇi  
sámiddhe agnā́v r̥tám íd vadema  
mahád devā́nām asuratvám ékam  

### 004
samānó rā́jā víbhr̥taḥ purutrā́  
śáye śayā́su práyuto vánā́nu  
anyā́ vatsám bhárati kṣéti mātā́  
mahád devā́nām asuratvám ékam  

### 005
ākṣít pū́rvāsu áparā anūrút  
sadyó jātā́su táruṇīṣu antáḥ  
antárvatīḥ suvate ápravītā  
mahád devā́nām asuratvám ékam  

### 006
śayúḥ parástād ádha nú dvimātā́  
abandhanáś carati vatsá ékaḥ  
mitrásya tā́ váruṇasya vratā́ni  
mahád devā́nām asuratvám ékam  

### 007
dvimātā́ hótā vidátheṣu samrā́ḷ  
ánu ágraṃ cárati kṣéti budhnáḥ  
prá ráṇyāni raṇyavā́co bharante  
mahád devā́nām asuratvám ékam  

### 008
śū́rasyeva yúdhyato antamásya  
pratīcī́naṃ dadr̥śe víśvam āyát  
antár matíś carati niṣṣídhaṃ gór  
mahád devā́nām asuratvám ékam  

### 009
ní veveti palitó dūtá āsu  
antár mahā́ṃś carati rocanéna  
vápūṃṣi bíbhrad abhí no ví caṣṭe  
mahád devā́nām asuratvám ékam  

### 010
víṣṇur gopā́ḥ paramám pāti pā́thaḥ  
priyā́ dhā́māni amŕ̥tā dádhānaḥ  
agníṣ ṭā́ víśvā bhúvanāni veda  
mahád devā́nām asuratvám ékam  

### 011
nā́nā cakrāte yamíyā vápūṃṣi  
táyor anyád rócate kr̥ṣṇám anyát  
śyā́vī ca yád áruṣī ca svásārau  
mahád devā́nām asuratvám ékam  

### 012
mātā́ ca yátra duhitā́ ca dhenū́  
sabardúghe dhāpáyete samīcī́  
r̥tásya té sádasi īḷe antár  
mahád devā́nām asuratvám ékam  

### 013
anyásyā vatsáṃ rihatī́ mimāya  
káyā bhuvā́ ní dadhe dhenúr ū́dhaḥ  
r̥tásya sā́ páyasāpinvatéḷā  
mahád devā́nām asuratvám ékam  

### 014
pádyā vaste pururū́pā vápūṃṣi  
ūrdhvā́ tasthau triáviṃ rérihāṇā  
r̥tásya sádma ví carāmi vidvā́n  
mahád devā́nām asuratvám ékam  

### 015
padé iva níhite dasmé antás  
táyor anyád guhiyam āvír anyát  
sadhrīcīnā́ pathíyā sā́ víṣūcī  
mahád devā́nām asuratvám ékam  

### 016
ā́ dhenávo dhunayantām áśiśvīḥ  
sabardúghāḥ śaśayā́ ápradugdhāḥ  
návyā-navyā yuvatáyo bhávantīr  
mahád devā́nām asuratvám ékam  

### 017
yád anyā́su vr̥ṣabhó róravīti  
só 'nyásmin° yūthé ní dadhāti rétaḥ  
sá hí kṣápāvān sá bhágaḥ sá rā́jā  
mahád devā́nām asuratvám ékam  

### 018
vīrásya nú suáśviyaṃ janāsaḥ  
prá nú vocāma vidúr asya devā́ḥ  
ṣoḷhā́ yuktā́ḥ páñca-pañcā́ vahanti  
mahád devā́nām asuratvám ékam  

### 019
devás tváṣṭā savitā́ viśvárūpaḥ  
pupóṣa prajā́ḥ purudhā́ jajāna  
imā́ ca víśvā bhúvanāni asya  
mahád devā́nām asuratvám ékam  

### 020
mahī́ sám airac camúvā samīcī́  
ubhé té asya vásunā nír̥ṣṭe  
śr̥ṇvé vīró vindámāno vásūni  
mahád devā́nām asuratvám ékam  

### 021
imā́ṃ ca naḥ pr̥thivī́ṃ viśvádhāyā  
úpa kṣeti hitámitro ná rā́jā  
puraḥsádaḥ śarmasádo ná vīrā́  
mahád devā́nām asuratvám ékam  

### 022
niṣṣídhvarīs ta óṣadhīr utā́po  
rayíṃ ta indra pr̥thivī́ bibharti  
sákhāyas te vāmabhā́jaḥ siyāma  
mahád devā́nām asuratvám ékam  

## 056
### 001
ná tā́ minanti māyíno ná dhī́rā  
vratā́ devā́nām prathamā́ dhruvā́ṇi  
ná ródasī adrúhā vediyā́bhir  
ná párvatā nináme tasthivā́ṃsaḥ  

### 002
ṣáḍ bhārā́m̐ éko ácaran bibharti  
r̥táṃ várṣiṣṭham úpa gā́va ā́guḥ  
tisró mahī́r úparās tasthur átyā  
gúhā duvé níhite dárśi ékā  

### 003
tripājasyó vr̥ṣabhó viśvárūpa  
utá triudhā́ purudhá prajā́vān  
trianīkáḥ patyate mā́hināvān  
sá retodhā́ vr̥ṣabháḥ śáśvatīnām  

### 004
abhī́ka āsām padavī́r abodhi  
ādityā́nām ahuve cā́ru nā́ma  
ā́paś cid asmā aramanta devī́ḥ  
pŕ̥thag vrájantīḥ pári ṣīm avr̥ñjan  

### 005
trī́ ṣadhásthā sindhavas tríḥ kavīnā́m  
utá trimātā́ vidátheṣu samrā́ṭ  
r̥tā́varīr yóṣaṇās tisró ápyās  
trír ā́ divó vidáthe pátyamānāḥ  

### 006
trír ā́ diváḥ savitar vā́riyāṇi  
divé-diva ā́ suva trír no áhnaḥ  
tridhā́tu rāyá ā́ suvā vásūni  
bhága trātar dhiṣaṇe sātáye dhāḥ  

### 007
trír ā́ diváḥ savitā́ soṣavīti  
rā́jānā mitrā́váruṇā supāṇī́  
ā́paś cid asya ródasī cid urvī́  
rátnam bhikṣanta savitúḥ savā́ya  

### 008
trír uttamā́ dūṇáśā rocanā́ni  
tráyo rājanti ásurasya vīrā́ḥ  
r̥tā́vāna iṣirā́ dūḷábhāsas  
trír ā́ divó vidáthe santu devā́ḥ  

## 057
### 001
prá me vivikvā́m̐ avidan manīṣā́ṃ  
dhenúṃ cárantīm práyutām ágopām  
sadyáś cid yā́ duduhé bhū́ri dhāsér  
índras tád agníḥ panitā́ro asyāḥ  

### 002
índraḥ sú pūṣā́ vŕ̥ṣaṇā suhástā  
divó ná prītā́ḥ śaśayáṃ duduhre  
víśve yád asyāṃ raṇáyanta devā́ḥ  
prá vo átra vasavaḥ sumnám aśyām  

### 003
yā́ jāmáyo vŕ̥ṣṇa ichánti śaktíṃ  
namasyántīr jānate gárbham asmin  
áchā putráṃ dhenávo vāvaśānā́  
maháś caranti bíbhrataṃ vápūṃṣi  

### 004
áchā vivakmi ródasī suméke  
grā́vṇo yujānó adhvaré manīṣā́  
imā́ u te mánave bhū́rivārā  
ūrdhvā́ bhavanti darśatā́ yájatrāḥ  

### 005
yā́ te jihvā́ mádhumatī sumedhā́  
ágne devéṣu ucyáta urūcī́  
táyehá víśvām̐ ávase yájatrān  
ā́ sādaya pāyáyā cā mádhūni  

### 006
yā́ te agne párvatasyeva dhā́rā  
ásaścantī pīpáyad deva citrā́  
tā́m asmábhyam prámatiṃ jātavedo  
váso rā́sva sumatíṃ viśvájanyām  

## 058
### 001
dhenúḥ pratnásya kā́miyaṃ dúhānā  
antáḥ putráś carati dákṣiṇāyāḥ  
ā́ dyotaníṃ vahati śubhráyāmā  
uṣása stómo aśvínāv ajīgaḥ  

### 002
suyúg vahanti práti vām r̥téna  
ūrdhvā́ bhavanti pitáreva médhāḥ  
járethām asmád ví paṇér manīṣā́ṃ  
yuvór ávaś cakr̥mā́ yātam arvā́k  

### 003
suyúgbhir áśvaiḥ suvŕ̥tā ráthena  
dásrāv imáṃ śr̥ṇutaṃ ślókam ádreḥ  
kím aṅgá vām práty ávartiṃ gámiṣṭhā  
āhúr víprāso aśvinā purājā́ḥ  

### 004
ā́ manyethām ā́ gataṃ kác cid évair  
víśve jánāso aśvínā havante  
imā́ hí vāṃ gór̥jīkā mádhūni  
prá mitrā́so ná dadúr usró ágre  

### 005
tiráḥ purū́ cid aśvinā rájāṃsi  
āṅgūṣó vām maghavānā jáneṣu  
éhá yātam pathíbhir devayā́nair  
dásrāv imé vāṃ nidháyo mádhūnām  

### 006
purāṇám ókaḥ sakhiyáṃ śiváṃ vāṃ  
yuvór narā dráviṇaṃ jahnā́viyām  
púnaḥ kr̥ṇvānā́ḥ sakhiyā́ śivā́ni  
mádhvā madema sahá nū́ samānā́ḥ  

### 007
áśvinā vāyúnā yuváṃ sudakṣā  
niyúdbhiṣ ca sajóṣasā yuvānā  
nā́satyā tiróahniyaṃ juṣāṇā́  
sómam pibatam asrídhā sudānū  

### 008
áśvinā pári vām íṣaḥ purūcī́r  
īyúr gīrbhír yátamānā ámr̥dhrāḥ  
rátho ha vām r̥tajā́ ádrijūtaḥ  
pári dyā́vāpr̥thivī́ yāti sadyáḥ  

### 009
áśvinā madhuṣúttamo yuvā́kuḥ  
sómas tám pātam ā́ gataṃ duroṇé  
rátho ha vām bhū́ri várpaḥ kárikrat  
sutā́vato niṣkr̥tám ā́gamiṣṭhaḥ  

## 059
### 001
mitró jánān yātayati bruvāṇó  
mitró dādhāra pr̥thivī́m utá dyā́m  
mitráḥ kr̥ṣṭī́r ánimiṣābhí caṣṭe  
mitrā́ya havyáṃ ghr̥távaj juhota  

### 002
prá sá mitra márto astu práyasvān  
yás ta āditya śíkṣati vraténa  
ná hanyate ná jīyate tuvóto  
naínam áṃho aśnoty ántito ná dūrā́t  

### 003
anamīvā́sa íḷayā mádanto  
mitájñavo várimann ā́ pr̥thivyā́ḥ  
ādityásya vratám upakṣiyánto  
vayám mitrásya sumataú siyāma  

### 004
ayám mitró namasíyaḥ suśévo  
rā́jā sukṣatró ajaniṣṭa vedhā́ḥ  
tásya vayáṃ sumataú yajñíyasya  
ápi bhadré saumanasé siyāma  

### 005
mahā́m̐ ādityó námasopasádyo  
yātayájjano gr̥ṇaté suśévaḥ  
tásmā etát pányatamāya júṣṭam  
agnaú mitrā́ya havír ā́ juhota  

### 006
mitrásya carṣaṇīdhŕ̥to  
ávo devásya sānasí  
dyumnáṃ citráśravastamam  

### 007
abhí yó mahinā́ dívam  
mitró babhū́va sapráthāḥ  
abhí śrávobhiḥ pr̥thivī́m  

### 008
mitrā́ya páñca yemire  
jánā abhíṣṭiśavase  
sá devā́n víśvān bibharti  

### 009
mitró devéṣu āyúṣu  
jánāya vr̥ktábarhiṣe  
íṣa iṣṭávratā akaḥ  

## 060
### 001
ihéha vo mánasā bandhútā nara  
uśíjo jagmur abhí tā́ni védasā  
yā́bhir māyā́bhiḥ prátijūtivarpasaḥ  
saúdhanvanā yajñíyam bhāgám ānaśá  

### 002
yā́bhiḥ śácībhiś camasā́m̐ ápiṃśata  
yáyā dhiyā́ gā́m áriṇīta cármaṇaḥ  
yéna hárī mánasā nirátakṣata  
téna devatvám r̥bhavaḥ sám ānaśa  

### 003
índrasya sakhyám r̥bhávaḥ sám ānaśur  
mánor nápāto apáso dadhanvire  
saudhanvanā́so amr̥tatvám érire  
viṣṭvī́ śámībhiḥ sukŕ̥taḥ sukr̥tyáyā  

### 004
índreṇa yātha saráthaṃ suté sácām̐  
átho váśānām bhavathā sahá śriyā́  
ná vaḥ pratimaí sukr̥tā́ni vāghataḥ  
saúdhanvanā r̥bhavo vīríyāṇi ca  

### 005
índra rbhúbhir vā́javadbhiḥ sámukṣitaṃ  
sutáṃ sómam ā́ vr̥ṣasvā gábhastiyoḥ  
dhiyéṣitó maghavan dāśúṣo gr̥hé  
saudhanvanébhiḥ sahá matsuvā nŕ̥bhiḥ  

### 006
índra rbhumā́n vā́javān matsuvehá no  
asmín sávane śáciyā puruṣṭuta  
imā́ni túbhyaṃ svásarāṇi yemire  
vratā́ devā́nām mánuṣaś ca dhármabhiḥ  

### 007
índra rbhúbhir vājíbhir vājáyann ihá  
stómaṃ jaritúr úpa yāhi yajñíyam  
śatáṃ kétebhir iṣirébhir āyáve  
sahásraṇītho adhvarásya hómani  

## 061
### 001
úṣo vā́jena vājini prácetā  
stómaṃ juṣasva gr̥ṇató maghoni  
purāṇī́ devi yuvatíḥ púraṃdhir  
ánu vratáṃ carasi viśvavāre  

### 002
úṣo devi ámartiyā ví bhāhi  
candrárathā sūnŕ̥tā īráyantī  
ā́ tvā vahantu suyámāso áśvā  
híraṇyavarṇām pr̥thupā́jaso yé  

### 003
úṣaḥ pratīcī́ bhúvanāni víśvā  
ūrdhvā́ tiṣṭhasi amŕ̥tasya ketúḥ  
samānám árthaṃ caraṇīyámānā  
cakrám iva navyasi ā́ vavr̥tsva  

### 004
áva syū́meva cinvatī́ maghónī  
uṣā́ yāti · svásarasya pátnī  
súvar jánantī subhágā sudáṃsā  
ā́ntād diváḥ papratha ā́ pr̥thivyā́ḥ  

### 005
áchā vo devī́m uṣásaṃ vibhātī́m  
prá vo bharadhvaṃ námasā suvr̥ktím  
ūrdhvám madhudhā́ diví pā́jo aśret  
prá rocanā́ ruruce raṇvásaṃdr̥k  

### 006
r̥tā́varī divó arkaír abodhi  
ā́ revátī ródasī citrám asthāt  
āyatī́m agna uṣásaṃ vibhātī́ṃ  
vāmám eṣi dráviṇam bhíkṣamāṇaḥ  

### 007
r̥tásya budhná uṣásām iṣaṇyán  
vŕ̥ṣā mahī́ ródasī ā́ viveśa  
mahī́ mitrásya váruṇasya māyā́  
candréva bhānúṃ ví dadhe purutrā́  

## 062
### 001
imā́ u vām bhr̥máyo mányamānā  
yuvā́vate ná tújiyā abhūvan  
kúva tyád indrāvaruṇā yáśo vāṃ  
yéna smā sínam bhárathaḥ sákhibhyaḥ  

### 002
ayám u vām purutámo rayīyáñ  
chaśvattamám ávase johavīti  
sajóṣāv indrāvaruṇā marúdbhir  
divā́ pr̥thivyā́ śr̥ṇutaṃ hávam me  

### 003
asmé tád indrāvaruṇā vásu ṣyād  
asmé rayír marutaḥ sárvavīraḥ  
asmā́n várūtrīḥ śaraṇaír avantu  
asmā́n hótrā bhā́ratī dákṣiṇābhiḥ  

### 004
bŕ̥haspate juṣásva no  
havyā́ni viśvadeviya  
rā́sva rátnāni dāśúṣe  

### 005
śúcim arkaír bŕ̥haspátim  
adhvaréṣu namasyata  
ánāmi ója ā́ cake  

### 006
vr̥ṣabháṃ carṣaṇīnã́ṃ  
viśvárūpam ádābhiyam  
bŕ̥haspátiṃ váreṇiyam  

### 007
iyáṃ te pūṣann āghr̥ṇe  
suṣṭutír deva návyasī  
asmā́bhis túbhya° śasyate  

### 008
tā́ṃ juṣasva gíram máma  
vājayántīm avā dhíyam  
vadhūyúr iva yóṣaṇām  

### 009
yó víśvābhí vipáśyati  
bhúvanā sáṃ ca páśyati  
sá naḥ pūṣā́vitā́ bhuvat  

### 010
tát savitúr váreṇiyam  
bhárgo devásya dhīmahi  
dhíyo yó naḥ pracodáyāt  

### 011
devásya savitúr vayáṃ  
vājayántaḥ púraṃdhiyā  
bhágasya rātím īmahe  

### 012
deváṃ náraḥ savitā́raṃ  
víprā yajñaíḥ suvr̥ktíbhiḥ  
namasyánti dhiyéṣitā́ḥ  

### 013
sómo jigāti gātuvíd  
devā́nām eti niṣkr̥tám  
r̥tásya yónim āsádam  

### 014
sómo asmábhyaṃ dvipáde  
cátuṣpade ca paśáve  
anamīvā́ íṣas karat  

### 015
asmā́kam ā́yu° vardháyann  
abhímātīḥ sáhamānaḥ  
sómaḥ sadhástham ā́sadat  

### 016
ā́ no mitrāvaruṇā  
ghr̥taír gávyūtim ukṣatam  
mádhvā rájāṃsi sukratū  

### 017
uruśáṃsā namovŕ̥dhā  
mahnā́ dákṣasya rājathaḥ  
drā́ghiṣṭhābhiḥ śucivratā  

### 018
gr̥ṇānā́ jamádagninā  
yónāv r̥tásya sīdatam  
pātáṃ sómam r̥tāvr̥dhā  