## 001
### 001
agním īḷe puróhitaṃ  
yajñásya devám r̥tvíjam  
hótāraṃ ratnadhā́tamam  

### 002
agníḥ pū́rvebhir ŕ̥ṣibhir  
ī́ḍiyo nū́tanair utá  
sá devā́m̐ éhá vakṣati  

### 003
agnínā rayím aśnavat  
póṣam evá divé-dive  
yaśásaṃ vīrávattamam  

### 004
ágne yáṃ yajñám adhvaráṃ  
viśvátaḥ paribhū́r ási  
sá íd devéṣu gachati  

### 005
agnír hótā kavíkratuḥ  
satyáś citráśravastamaḥ  
devó devébhir ā́ gamat  

### 006
yád aṅgá dāśúṣe tuvám  
ágne bhadráṃ kariṣyási  
távét tát satyám aṅgiraḥ  

### 007
úpa tvāgne divé-dive  
dóṣāvastar dhiyā́ vayám  
námo bháranta émasi  

### 008
rā́jantam adhvarā́ṇãṃ  
gopā́m r̥tásya dī́divim  
várdhamānaṃ suvé dáme  

### 009
sá naḥ pitéva sūnáve  
ágne sūpāyanó bhava  
sácasvā naḥ suastáye  

## 002
### 001
vā́yav ā́ yāhi darśata  
imé sómā áraṃkr̥tāḥ  
téṣām pāhi śrudhī́ hávam  

### 002
vā́ya ukthébhir jarante  
tuvā́m áchā jaritā́raḥ  
sutásomā aharvídaḥ  

### 003
vā́yo táva prapr̥ñcatī́  
dhénā jigāti dāśúṣe  
urūcī́ sómapītaye  

### 004
índravāyū imé sutā́  
úpa práyobhir ā́ gatam  
índavo vām uśánti hí  

### 005
vā́yav índraś ca cetathaḥ  
sutā́nāṃ vājinīvasū  
tā́v ā́ yātam úpa dravát  

### 006
vā́yav índraś ca sunvatá  
ā́ yātam úpa niṣkr̥tám  
makṣú itthā́ dhiyā́ narā  

### 007
mitráṃ huve pūtádakṣaṃ  
váruṇaṃ ca riśā́dasam  
dhíyaṃ ghr̥tā́cīṃ sā́dhantā  

### 008
r̥téna mitrāvaruṇāv  
r̥tāvr̥dhāv r̥taspr̥śā  
krátum br̥hántam āśathe°  

### 009
kavī́ no mitrā́váruṇā  
tuvijātā́ urukṣáyā  
dákṣaṃ dadhāte apásam  

## 003
### 001
áśvinā yájvarīr íṣo  
drávatpāṇī śúbhas patī  
púrubhujā canasyátam  

### 002
áśvinā púrudaṃsasā  
nárā śávīrayā dhiyā́  
dhíṣṇiyā vánataṃ gíraḥ  

### 003
dásrā yuvā́kavaḥ sutā́  
nā́satyā vr̥ktábarhiṣaḥ  
ā́ yātaṃ rudravartanī  

### 004
índrā́ yāhi citrabhāno  
sutā́ imé tuvāyávaḥ  
áṇvībhis tánā pūtā́saḥ  

### 005
índrā́ yāhi dhiyéṣitó  
víprajūtaḥ sutā́vataḥ  
úpa bráhmāṇi vāghátaḥ  

### 006
índrā́ yāhi tū́tujāna  
úpa bráhmāṇi harivaḥ  
suté dadhiṣva naś cánaḥ  

### 007
ómāsaś carṣaṇīdhr̥to  
víśve devāsa ā́ gata  
dāśvā́ṃso dāśúṣaḥ sutám  

### 008
víśve devā́so aptúraḥ  
sutám ā́ ganta tū́rṇayaḥ  
usrā́ iva svásarāṇi  

### 009
víśve devā́so asrídha  
éhimāyāso adrúhaḥ  
médhaṃ juṣanta váhnayaḥ  

### 010
pavākā́+ naḥ sárasvatī  
vā́jebhir vājínīvatī  
yajñáṃ vaṣṭu dhiyā́vasuḥ  

### 011
codayitrī́ sūnŕ̥tānāṃ  
cétantī sumatīnã́m  
yajñáṃ dadhe sárasvatī  

### 012
mahó árṇaḥ sárasvatī  
prá cetayati ketúnā  
dhíyo víśvā ví rājati  

## 004
### 001
surūpakr̥tnúm ūtáye  
sudúghām iva godúhe  
juhūmási dyávi-dyavi  

### 002
úpa naḥ sávanā́ gahi  
sómasya somapāḥ piba  
godā́ íd reváto mádaḥ  

### 003
áthā te ántamānãṃ  
vidyā́ma sumatīnã́m  
mā́ no áti khya ā́ gahi  

### 004
párehi vígram ástr̥tam  
índram pr̥chā vipaścítam  
yás te sákhibhya ā́ váram  

### 005
utá bruvantu no nído  
nír anyátaś cid ārata  
dádhānā índra íd dúvaḥ  

### 006
utá naḥ subhágām̐ arír  
vocéyur dasma kr̥ṣṭáyaḥ  
syā́méd índrasya śármaṇi  

### 007
ém āśúm āśáve bhara  
yajñaśríyaṃ nr̥mā́danam  
patayán mandayátsakham  

### 008
asyá pītvā́ śatakrato  
ghanó vr̥trā́ṇām abhavaḥ  
prā́vo vā́jeṣu vājínam  

### 009
táṃ tvā vā́jeṣu vājínaṃ  
vājáyāmaḥ śatakrato  
dhánānām indra sātáye  

### 010
yó rāyó avánir mahā́n  
supāráḥ sunvatáḥ sákhā  
tásmā índrāya gāyata  

## 005
### 001
ā́ tu étā ní ṣīdata  
índram abhí prá gāyata  
sákhāya stómavāhasaḥ  

### 002
purūtámam purūṇã́m  
ī́śānaṃ vā́riyāṇãm  
índraṃ sóme sácā suté  

### 003
sá ghā no yóga ā́ bhuvat  
sá rāyé sá púraṃdhiyām  
gámad vā́jebhir ā́ sá naḥ  

### 004
yásya saṃsthé ná vr̥ṇváte  
hárī samátsu śátravaḥ  
tásmā índrāya gāyata  

### 005
sutapā́vne sutā́ imé  
śúcayo yanti vītáye  
sómāso dádhiāśiraḥ  

### 006
tuváṃ sutásya pītáye  
sadyó vr̥ddhó ajāyathāḥ  
índra jyaíṣṭhyāya sukrato  

### 007
ā́ tvā viśantu āśávaḥ  
sómāsa indra girvaṇaḥ  
śáṃ te santu prácetase  

### 008
tuvā́ṃ stómā avīvr̥dhan  
tuvā́m ukthā́ śatakrato  
tuvā́ṃ vardhantu no gíraḥ  

### 009
ákṣitotiḥ saned imáṃ  
vā́jam índraḥ sahasríṇam  
yásmin víśvāni paúṃsiyā  

### 010
mā́ no mártā abhí druhan  
tanū́nām indra girvaṇaḥ  
ī́śāno yavayā vadhám  

## 006
### 001
yuñjánti bradhnám aruṣáṃ  
cárantam pári tasthúṣaḥ  
rócante rocanā́ diví  

### 002
yuñjánti asya kā́miyā  
hárī vípakṣasā ráthe  
śóṇā dhr̥ṣṇū́ nr̥vā́hasā  

### 003
ketúṃ kr̥ṇvánn aketáve  
péśo maryā apeśáse  
sám uṣádbhir ajāyathāḥ  

### 004
ã́d áha svadhā́m ánu  
púnar garbhatvám eriré  
dádhānā nā́ma yajñíyam  

### 005
vīḷú cid ārujatnúbhir  
gúhā cid indra váhnibhiḥ  
ávinda usríyā ánu  

### 006
devayánto yáthā matím  
áchā vidádvasuṃ gíraḥ  
mahā́m anūṣata śrutám  

### 007
índreṇa sáṃ hí dŕ̥kṣase  
saṃjagmānó ábibhyuṣā  
mandū́ samānávarcasā  

### 008
anavadyaír abhídyubhir  
makháḥ sáhasvad arcati  
gaṇaír índrasya kā́miyaiḥ  

### 009
átaḥ parijman ā́ gahi  
divó vā rocanā́d ádhi  
sám asminn r̥ñjate gíraḥ  

### 010
itó vā sātím ī́mahe  
divó vā pā́rthivād ádhi  
índram mahó vā rájasaḥ  

## 007
### 001
índram íd gāthíno br̥hád  
índram arkébhir arkíṇaḥ  
índraṃ vā́ṇīr anūṣata  

### 002
índra íd dháriyoḥ sácā  
sámmiśla ā́ vacoyújā  
índro vajrī́ hiraṇyáyaḥ  

### 003
índro dīrghā́ya cákṣasa  
ā́ sū́ryaṃ rohayad diví  
ví góbhir ádrim airayat  

### 004
índra vā́jeṣu no ava  
sahásrapradhaneṣu ca  
ugrá ugrā́bhir ūtíbhiḥ  

### 005
índraṃ vayám mahādhaná  
índram árbhe havāmahe  
yújaṃ vr̥tréṣu vajríṇam  

### 006
sá no vr̥ṣann amúṃ carúṃ  
sátrādāvann ápā vr̥dhi  
asmábhyam ápratiṣkutaḥ  

### 007
tuñjé-tuñje yá úttare  
stómā índrasya vajríṇaḥ  
ná vindhe asya suṣṭutím  

### 008
vŕ̥ṣā yūthéva váṃsagaḥ  
kr̥ṣṭī́r iyarti ójasā  
ī́śāno ápratiṣkutaḥ  

### 009
yá ékaś carṣaṇīnã́ṃ  
vásūnãm irajyáti  
índraḥ páñca kṣitīnã́m  

### 010
índraṃ vo viśvátas pári  
hávāmahe jánebhiyaḥ  
asmā́kam astu kévalaḥ  

## 008
### 001
ā́ indra sānasíṃ rayíṃ  
sajítvānaṃ sadāsáham  
várṣiṣṭham ūtáye bhara  

### 002
ní yéna muṣṭihatyáyā  
ní vr̥trā́ ruṇádhāmahai  
tuvótāso ní árvatā  

### 003
índra tvótāsa ā́ vayáṃ  
vájraṃ ghanā́ dadīmahi  
jáyema sáṃ yudhí spŕ̥dhaḥ  

### 004
vayáṃ śū́rebhir ástr̥bhir  
índra tváyā yujā́ vayám  
sāsahyā́ma pr̥tanyatáḥ  

### 005
mahā́m̐ índraḥ paráś ca nú  
mahitvám astu vajríṇe  
diyaúr ná prathinā́ śávaḥ  

### 006
samohé vā yá ā́śata  
náras tokásya sánitau  
víprāso vā dhiyāyávaḥ  

### 007
yáḥ kukṣíḥ somapā́tamaḥ  
samudrá iva pínvate  
urvī́r ā́po ná kākúdaḥ  

### 008
evā́ hí asya sūnŕ̥tā  
virapśī́ gómatī mahī́  
pakvā́ śā́khā ná dāśúṣe  

### 009
evā́ hí te víbhūtaya  
ūtáya indra mā́vate  
sadyáś cit sánti dāśúṣe  

### 010
evā́ hí asya kā́miyā  
stóma uktháṃ ca śáṃsiyā  
índrāya sómapītaye  

## 009
### 001
índréhi mátsi ándhaso  
víśvebhiḥ somapárvabhiḥ  
mahā́m̐ abhiṣṭír ójasā  

### 002
ém enaṃ sr̥jatā suté  
mandím índrāya mandíne  
cákriṃ víśvāni cákraye  

### 003
mátsvā suśipra mandíbhi  
stómebhir viśvacarṣaṇe  
sácaiṣú sávaneṣu ā́  

### 004
ásr̥gram indra te gíraḥ  
práti tvā́m úd ahāsata  
ájoṣā vr̥ṣabhám pátim  

### 005
sáṃ codaya citrám arvā́g  
rā́dha indra váreṇiyam  
ásad ít te vibhú prabhú  

### 006
asmā́n sú tátra codaya  
índra rāyé rábhasvataḥ  
túvidyumna yáśasvataḥ  

### 007
sáṃ gómad indra vā́javad  
asmé pr̥thú śrávo br̥hát  
viśvā́yur dhehi ákṣitam  

### 008
asmé dhehi śrávo br̥hád  
dyumnáṃ sahasrasā́tamam  
índra tā́ rathínīr íṣaḥ  

### 009
vásor índraṃ vásupatiṃ  
gīrbhír gr̥ṇánta r̥gmíyam  
hóma gántāram ūtáye  

### 010
suté-sute níokase  
br̥hád br̥hatá éd aríḥ  
índrāya śūṣám arcati  

## 010
### 001
gā́yanti tvā gāyatríṇo  
árcanti arkám arkíṇaḥ  
brahmā́ṇas tvā śatakrata  
úd vaṃśám iva yemire  

### 002
yát sā́noḥ sā́num ā́ruhad  
bhū́ri áspaṣṭa kártuvam  
tád índro árthaṃ cetati  
yūthéna vr̥ṣṇír ejati  

### 003
yukṣvā́ hí keśínā hárī  
vŕ̥ṣaṇā kakṣiyaprã́  
áthā na indra somapā  
girā́m úpaśrutiṃ cara  

### 004
éhi stómām̐ abhí svara  
abhí gr̥ṇīhi ā́ ruva  
bráhma ca no vaso sácā  
índra yajñáṃ ca vardhaya  

### 005
ukthám índrāya śáṃsiyaṃ  
várdhanam puruniṣṣídhe  
śakró yáthā sutéṣu ṇo  
rāráṇat sakhiyéṣu ca  

### 006
tám ít sakhitvá īmahe  
táṃ rāyé táṃ suvī́riye  
sá śakrá utá naḥ śakad  
índro vásu dáyamānaḥ  

### 007
suvivŕ̥taṃ sunirájam  
índra tvā́dātam íd yáśaḥ  
gávām ápa vrajáṃ vr̥dhi  
kr̥ṇuṣvá rā́dho adrivaḥ  

### 008
nahí tvā ródasī ubhé  
r̥ghāyámāṇam ínvataḥ  
jéṣaḥ súvarvatīr apáḥ  
sáṃ gā́ asmábhya° dhūnuhi  

### 009
ā́śrutkarṇa śrudhī́ hávaṃ  
nū́ cid dadhiṣva me gíraḥ  
índra stómam imám máma  
kr̥ṣvā́ yujáś cid ántaram  

### 010
vidmā́ hí tvā vŕ̥ṣantamaṃ  
vā́jeṣu havanaśrútam  
vŕ̥ṣantamasya hūmaha  
ūtíṃ sahasrasā́tamām  

### 011
ā́ tū́ na indra kauśika  
mandasānáḥ sutám piba  
návyam ā́yuḥ prá sū́ tira  
kr̥dhī́ sahasrasā́m ŕ̥ṣim  

### 012
pári tvā girvaṇo gíra  
imā́ bhavantu viśvátaḥ  
vr̥ddhā́yum ánu vŕ̥ddhayo  
júṣṭā bhavantu júṣṭayaḥ  

## 011
### 001
índraṃ víśvā avīvr̥dhan  
samudrávyacasaṃ gíraḥ  
rathī́tamaṃ rathī́nãṃ  
vā́jānāṃ sátpatim pátim  

### 002
sakhyé ta indra vājíno  
mā́ bhema śavasas pate  
tuvā́m abhí prá ṇonumo  
jétāram áparājitam  

### 003
pūrvī́r índrasya rātáyo  
ná ví dasyanti ūtáyaḥ  
yádī vā́jasya gómata  
stotŕ̥bhyo máṃhate maghám  

### 004
purā́m bhindúr yúvā kavír  
ámitaujā ajāyata  
índro víśvasya kármaṇo  
dhartā́ vajrī́ puruṣṭutáḥ  

### 005
tuváṃ valásya gómato  
ápāvar adrivo bílam  
tuvā́ṃ devā́ ábibhyuṣas  
tujyámānāsa āviṣuḥ  

### 006
távāháṃ śūra rātíbhiḥ  
práty āyaṃ síndhum āvádan  
úpātiṣṭhanta girvaṇo  
vidúṣ ṭe tásya kārávaḥ  

### 007
māyā́bhir indra māyínaṃ  
tuváṃ śúṣṇam ávātiraḥ  
vidúṣ ṭe tásya médhirās  
téṣāṃ śrávāṃsi út tira  

### 008
índram ī́śānam ójasā  
abhí stómā anūṣata  
sahásraṃ yásya rātáya  
utá vā sánti bhū́yasīḥ  

## 012
### 001
agníṃ dūtáṃ vr̥ṇīmahe  
hótāraṃ viśvávedasam  
asyá yajñásya sukrátum  

### 002
agním-agniṃ hávīmabhiḥ  
sádā havanta viśpátim  
havyavā́ham purupriyám  

### 003
ágne devā́m̐ ihā́ vaha  
jajñānó vr̥ktábarhiṣe  
ási hótā na ī́ḍiyaḥ  

### 004
tā́m̐ uśató ví bodhaya  
yád agne yā́si dūtíyam  
devaír ā́ satsi barhíṣi  

### 005
ghŕ̥tāhavana dīdivaḥ  
práti ṣma ríṣato daha  
ágne tuváṃ rakṣasvínaḥ  

### 006
agnínāgníḥ sám idhyate  
kavír gr̥hápatir yúvā  
havyavā́ḍ juhúvāsiyaḥ  

### 007
kavím agním úpa stuhi  
satyádharmāṇam adhvaré  
devám amīvacā́tanam  

### 008
yás tvā́m agne havíṣpatir  
dūtáṃ deva saparyáti  
tásya sma prāvitā́ bhava  

### 009
yó agníṃ devávītaye  
havíṣmām̐ āvívāsati  
tásmai pavāka+ mr̥̄ḷaya+  

### 010
sá naḥ pavāka+ dīdivo  
ágne devā́m̐ ihā́ vaha  
úpa yajñáṃ havíś ca naḥ  

### 011
sá na stávāna ā́ bhara  
gāyatréṇa návīyasā  
rayíṃ vīrávatīm íṣam  

### 012
ágne śukréṇa śocíṣā  
víśvābhir deváhūtibhiḥ  
imáṃ stómaṃ juṣasva naḥ  

## 013
### 001
súsamiddho na ā́ vaha  
devā́m̐ agne havíṣmate  
hótaḥ pavāka+ yákṣi ca  

### 002
mádhumantaṃ tanūnapād  
yajñáṃ devéṣu naḥ kave  
adyā́ kr̥ṇuhi vītáye  

### 003
nárāśáṃsam ihá priyám  
asmín yajñá úpa hvaye  
mádhujihvaṃ haviṣkŕ̥tam  

### 004
ágne sukhátame ráthe  
devā́m̐ īḷitá ā́ vaha  
ási hótā mánurhitaḥ  

### 005
str̥ṇītá barhír ānuṣág  
ghr̥tápr̥ṣṭham manīṣiṇaḥ  
yátrāmŕ̥tasya cákṣaṇam  

### 006
ví śrayantām r̥tāvŕ̥dho  
dvā́ro devī́r asaścátaḥ  
adyā́ nūnáṃ ca yáṣṭave  

### 007
náktoṣā́sā supéśasā  
asmín yajñá úpa hvaye  
idáṃ no barhír āsáde  

### 008
tā́ sujihvā́ úpa hvaye  
hótārā daíviyā kavī́  
yajñáṃ no yakṣatām imám  

### 009
íḷā sárasvatī mahī́  
tisró devī́r mayobhúvaḥ  
barhíḥ sīdantu asrídhaḥ  

### 010
ihá tváṣṭāram agriyáṃ  
viśvárūpam úpa hvaye  
asmā́kam astu kévalaḥ  

### 011
áva sr̥jā vanaspate  
déva devébhiyo havíḥ  
prá dātúr astu cétanam  

### 012
svā́hā yajñáṃ kr̥ṇotana  
índrāya yájvano gr̥hé  
tátra devā́m̐ úpa hvaye  

## 014
### 001
aíbhir agne dúvo gíro  
víśvebhiḥ sómapītaye  
devébhir yāhi yákṣi ca  

### 002
ā́ tvā káṇvā ahūṣata  
gr̥ṇánti vipra te dhíyaḥ  
devébhir agna ā́ gahi  

### 003
indravāyū́ bŕ̥haspátim  
mitrā́gním pūṣáṇam bhágam  
ādityā́n mā́rutaṃ gaṇám  

### 004
prá vo bhriyanta índavo  
matsarā́ mādayiṣṇávaḥ  
drapsā́ mádhvaś camūṣádaḥ  

### 005
ī́ḷate tvā́m avasyávaḥ  
káṇvāso vr̥ktábarhiṣaḥ  
havíṣmanto araṃkŕ̥taḥ  

### 006
ghr̥tápr̥ṣṭhā manoyújo  
yé tvā váhanti váhnayaḥ  
ā́ devā́n sómapītaye  

### 007
tā́n yájatrām̐ r̥tāvŕ̥dho  
ágne pátnīvatas kr̥dhi  
mádhvaḥ sujihva pāyaya  

### 008
yé yájatrā yá ī́ḍiyās  
té te pibantu jihváyā  
mádhor agne váṣaṭkr̥ti  

### 009
ā́kīṃ sū́ryasya rocanā́d  
víśvān devā́m̐ uṣarbúdhaḥ  
vípro hótehá vakṣati  

### 010
víśvebhiḥ somiyám mádhu  
ágna índreṇa vāyúnā  
píbā mitrásya dhā́mabhiḥ  

### 011
tuváṃ hótā mánurhito  
ágne yajñéṣu sīdasi  
sémáṃ no adhvaráṃ yaja  

### 012
yukṣvā́ hí áruṣī ráthe  
haríto deva rohítaḥ  
tā́bhir devā́m̐ ihā́ vaha  

## 015
### 001
índra sómam píba rtúnā  
ā́ tvā viśantu índavaḥ  
matsarā́sas tádokasaḥ  

### 002
márutaḥ píbata rtúnā  
potrā́d yajñám punītana  
yūyáṃ hí ṣṭhā́ sudānavaḥ  

### 003
abhí yajñáṃ gr̥ṇīhi no  
gnā́vo néṣṭaḥ píba rtúnā  
tuváṃ hí ratnadhā́ ási  

### 004
ágne devā́m̐ ihā́ vaha  
sādáyā yóniṣu triṣú  
pári bhūṣa píba rtúnā  

### 005
brā́hmaṇād indra rā́dhasaḥ  
píbā sómam r̥tū́m̐r ánu  
távéd dhí sakhyám ástr̥tam  

### 006
yuváṃ dákṣaṃ dhr̥tavrata  
mítrāvaruṇa dūḷábham  
r̥túnā yajñám āśathe°  

### 007
draviṇodā́ dráviṇaso  
grā́vahastāso adhvaré  
yajñéṣu devám īḷate  

### 008
draviṇodā́ dadātu no  
vásūni yā́ni śr̥ṇviré  
devéṣu tā́ vanāmahe  

### 009
draviṇodā́ḥ pipīṣati  
juhóta prá ca tiṣṭhata  
neṣṭrā́d r̥túbhir iṣyata  

### 010
yát tvā turī́yam r̥túbhir  
dráviṇodo yájāmahe  
ádha smā no dadír bhava  

### 011
áśvinā píbatam mádhu  
dī́diagnī śucivratā  
r̥túnā yajñavāhasā  

### 012
gā́rhapatyena santiya  
r̥túnā yajñanī́r asi  
devā́n devayaté yaja  

## 016
### 001
ā́ tvā vahantu hárayo  
vŕ̥ṣaṇaṃ sómapītaye  
índra tvā sū́racakṣasaḥ  

### 002
imā́ dhānā́ ghr̥tasnúvo  
hárī ihópa vakṣataḥ  
índraṃ sukhátame ráthe  

### 003
índram prātár havāmaha  
índram prayatí adhvaré  
índraṃ sómasya pītáye  

### 004
úpa naḥ sutám ā́ gahi  
háribhir indra keśíbhiḥ  
suté hí tvā hávāmahe  

### 005
sémáṃ na stómam ā́ gahi  
úpedáṃ sávanaṃ sutám  
gauró ná tr̥ṣitáḥ piba  

### 006
imé sómāsa índavaḥ  
sutā́so ádhi barhíṣi  
tā́m̐ indra sáhase piba  

### 007
ayáṃ te stómo agriyó  
hr̥dispŕ̥g astu śáṃtamaḥ  
áthā sómaṃ sutám piba  

### 008
víśvam ít sávanaṃ sutám  
índro mádāya gachati  
vr̥trahā́ sómapītaye  

### 009
sémáṃ naḥ kā́mam ā́ pr̥ṇa  
góbhir áśvaiḥ śatakrato  
stávāma tvā suādhíyaḥ  

## 017
### 001
índrāváruṇayor aháṃ  
samrā́jor áva ā́ vr̥ṇe  
tā́ no mr̥̄ḷāta+ īdŕ̥śe  

### 002
gántārā hí stho ávase  
hávaṃ víprasya mā́vataḥ  
dhartā́rā carṣaṇīnã́m  

### 003
anukāmáṃ tarpayethām  
índrāvaruṇa rāyá ā́  
tā́ vāṃ nédiṣṭham īmahe  

### 004
yuvā́ku hí śácīnãṃ  
yuvā́ku sumatīnã́m  
bhūyā́ma vājadā́vnãm  

### 005
índraḥ sahasradā́vnãṃ  
váruṇaḥ śáṃsiyānãm  
krátur bhavati ukthíyaḥ  

### 006
táyor íd ávasā vayáṃ  
sanéma ní ca dhīmahi  
siyā́d utá prarécanam  

### 007
índrāvaruṇa vām aháṃ  
huvé citrā́ya rā́dhase  
asmā́n sú jigyúṣas kr̥tam  

### 008
índrāvaruṇa nū́ nú vāṃ  
síṣāsantīṣu dhīṣú ā́  
asmábhyaṃ śárma yachatam  

### 009
prá vām aśnotu suṣṭutír  
índrāvaruṇa yā́ṃ huvé  
yā́m r̥dhā́the sadhástutim  

## 018
### 001
somā́naṃ suáraṇaṃ  
kr̥ṇuhí brahmaṇas pate  
kakṣī́vantaṃ yá auśijáḥ  

### 002
yó revā́n yó amīvahā́  
vasuvít puṣṭivárdhanaḥ  
sá naḥ siṣaktu yás turáḥ  

### 003
mā́ naḥ śáṃso áraruṣo  
dhūrtíḥ práṇaṅ mártiyasya  
rákṣā ṇo brahmaṇas pate  

### 004
sá ghā vīró ná riṣyati  
yám índro bráhmaṇas pátiḥ  
sómo hinóti mártiyam  

### 005
tuváṃ tám brahmaṇas pate  
sóma índraś ca mártiyam  
dákṣiṇā pātu áṃhasaḥ  

### 006
sádasas pátim ádbhutam  
priyám índrasya kā́miyam  
saním medhā́m ayāsiṣam  

### 007
yásmād r̥té ná sídhyati  
yajñó vipaścítaś caná  
sá dhīnā́ṃ yógam invati  

### 008
ā́d r̥dhnoti havíṣkr̥tim  
prā́ñcaṃ kr̥ṇoti adhvarám  
hótrā devéṣu gachati  

### 009
nárāśáṃsaṃ sudhŕ̥ṣṭamam  
ápaśyaṃ sapráthastamam  
divó ná sádmamakhasam  

## 019
### 001
práti tyáṃ cā́rum adhvaráṃ  
gopīthā́ya prá hūyase  
marúdbhir agna ā́ gahi  

### 002
nahí devó ná mártiyo  
mahás táva krátum paráḥ  
marúdbhir agna ā́ gahi  

### 003
yé mahó rájaso vidúr  
víśve devā́so adrúhaḥ  
marúdbhir agna ā́ gahi  

### 004
yá ugrā́ arkám ānr̥cúr  
ánādhr̥ṣṭāsa ójasā  
marúdbhir agna ā́ gahi  

### 005
yé śubhrā́ ghorávarpasaḥ  
sukṣatrā́so riśā́dasaḥ  
marúdbhir agna ā́ gahi  

### 006
yé nā́kasyā́dhi rocané  
diví devā́sa ā́sate  
marúdbhir agna ā́ gahi  

### 007
yá īṅkháyanti párvatān  
tiráḥ samudrám arṇavám  
marúdbhir agna ā́ gahi  

### 008
ā́ yé tanvánti raśmíbhis  
tiráḥ samudrám ójasā  
marúdbhir agna ā́ gahi  

### 009
abhí tvā pūrvápītaye  
sr̥jā́mi somiyám mádhu  
marúdbhir agna ā́ gahi  

## 020
### 001
ayáṃ devā́ya jánmane  
stómo víprebhir āsayā́  
ákāri ratnadhā́tamaḥ  

### 002
yá índrāya vacoyújā  
tatakṣúr mánasā hárī  
śámībhir yajñám āśata  

### 003
tákṣan nā́satiyābhiyām  
párijmānaṃ sukháṃ rátham  
tákṣan dhenúṃ sabardúghām  

### 004
yúvānā pitárā púnaḥ  
satyámantrā r̥jūyávaḥ  
r̥bhávo viṣṭí akrata  

### 005
sáṃ vo mádāso agmata  
índreṇa ca marútvatā  
ādityébhiś ca rā́jabhiḥ  

### 006
utá tyáṃ camasáṃ návaṃ  
tváṣṭur devásya níṣkr̥tam  
ákarta catúraḥ púnaḥ  

### 007
té no rátnāni dhattana  
trír ā́ sā́ptāni sunvaté  
ékam-ekaṃ suśastíbhiḥ  

### 008
ádhārayanta váhnayo  
ábhajanta sukr̥tyáyā  
bhāgáṃ devéṣu yajñíyam  

## 021
### 001
ihéndrāgnī́ úpa hvaye  
táyor ít stómam uśmasi  
tā́ sómaṃ somapā́tamā  

### 002
tā́ yajñéṣu prá śaṃsata  
indrāgnī́ śumbhatā naraḥ  
tā́ gāyatréṣu gāyata  

### 003
tā́ mitrásya práśastaya  
indrāgnī́ tā́ havāmahe  
somapā́ sómapītaye  

### 004
ugrā́ sántā havāmaha  
úpedáṃ sávanaṃ sutám  
indrāgnī́ éhá gachatām  

### 005
tā́ mahā́ntā sádaspátī  
índrāgnī rákṣa ubjatam  
áprajāḥ santu atríṇaḥ  

### 006
téna satyéna jāgr̥tam  
ádhi pracetúne padé  
índrāgnī śárma yachatam  

## 022
### 001
prātaryújā ví bodhaya  
aśvínāv éhá gachatām  
asyá sómasya pītáye  

### 002
yā́ suráthā rathī́tama  
ubhā́ devā́ divispŕ̥śā  
aśvínā tā́ havāmahe  

### 003
yā́ vāṃ káśā mádhumatī  
áśvinā sūnŕ̥tāvatī  
táyā yajñám mimikṣatam  

### 004
nahí vām ásti dūraké  
yátrā ráthena gáchathaḥ  
áśvinā somíno gr̥hám  

### 005
híraṇyapāṇim ūtáye  
savitā́ram úpa hvaye  
sá céttā devátā padám  

### 006
apā́ṃ nápātam ávase  
savitā́ram úpa stuhi  
tásya vratā́ni uśmasi  

### 007
vibhaktā́raṃ havāmahe  
vásoś citrásya rā́dhasaḥ  
savitā́raṃ nr̥cákṣasam  

### 008
sákhāya ā́ ní ṣīdata  
savitā́ stómiyo nú naḥ  
dā́tā rā́dhāṃsi śumbhati  

### 009
ágne pátnīr ihā́ vaha  
devā́nām uśatī́r úpa  
tváṣṭāraṃ sómapītaye  

### 010
ā́ gnā́ agna ihā́vase  
hótrāṃ yaviṣṭha bhā́ratīm  
várūtrīṃ dhiṣáṇāṃ vaha  

### 011
abhí no devī́r ávasā  
maháḥ śármaṇā nr̥pátnīḥ  
áchinnapatrāḥ sacantām  

### 012
ihéndrāṇī́m úpa hvaye  
varuṇānī́ṃ suastáye  
agnā́yīṃ sómapītaye  

### 013
mahī́ dyaúḥ pr̥thivī́ ca na  
imáṃ yajñám mimikṣatām  
pipr̥tā́ṃ no bhárīmabhiḥ  

### 014
táyor íd ghr̥távat páyo  
víprā rihanti dhītíbhiḥ  
gandharvásya dhruvé padé  

### 015
siyonā́ pr̥thivi bhava  
anr̥kṣarā́ nivéśanī  
yáchā naḥ śárma sapráthaḥ  

### 016
áto devā́ avantu no  
yáto víṣṇur vicakramé  
pr̥thivyā́ḥ saptá dhā́mabhiḥ  

### 017
idáṃ víṣṇur ví cakrame  
trẽdhā́ ní dadhe padám  
sámūḷham asya pāṃsuré  

### 018
trī́ṇi padā́ ví cakrame  
víṣṇur gopā́ ádābhiyaḥ  
áto dhármāṇi dhāráyan  

### 019
víṣṇoḥ kármāṇi paśyata  
yáto vratā́ni paspaśé  
índrasya yújiyaḥ sákhā  

### 020
tád víṣṇoḥ paramám padáṃ  
sádā paśyanti sūráyaḥ  
divī́va cákṣur ā́tatam  

### 021
tád víprāso vipanyávo  
jāgr̥vā́ṃsaḥ sám indhate  
víṣṇor yát paramám padám  

## 023
### 001
tīvrā́ḥ sómāsa ā́ gahi  
āśī́rvantaḥ sutā́ imé  
vā́yo tā́n prásthitān piba  

### 002
ubhā́ devā́ divispŕ̥śā  
indravāyū́ havāmahe  
asyá sómasya pītáye  

### 003
indravāyū́ manojúvā  
víprā havanta ūtáye  
sahasrākṣā́ dhiyás pátī  

### 004
mitráṃ vayáṃ havāmahe  
váruṇaṃ sómapītaye  
jajñānā́ pūtádakṣasā  

### 005
r̥téna yā́v r̥tāvŕ̥dhāv  
r̥tásya jyótiṣas pátī  
tā́ mitrā́váruṇā huve  

### 006
váruṇaḥ prāvitā́ bhuvan  
mitró víśvābhir ūtíbhiḥ  
káratāṃ naḥ surā́dhasaḥ  

### 007
marútvantaṃ havāmaha  
índram ā́ sómapītaye  
sajū́r gaṇéna tr̥mpatu  

### 008
índrajyeṣṭhā márudgaṇā  
dévāsaḥ pū́ṣarātayaḥ  
víśve máma śrutā hávam  

### 009
hatá vr̥tráṃ sudānava  
índreṇa sáhasā yujā́  
mā́ no duḥśáṃsa īśata  

### 010
víśvān devā́n havāmahe  
marútaḥ sómapītaye  
ugrā́ hí pŕ̥śnimātaraḥ  

### 011
jáyatām iva tanyatúr  
marútām eti dhr̥ṣṇuyā́  
yác chúbhaṃ yāthánā naraḥ  

### 012
haskārā́d vidyútas pári  
áto jātā́ avantu naḥ  
marúto mr̥̄ḷayantu+ naḥ  

### 013
ā́ pūṣañ citrábarhiṣam  
ā́ghr̥ṇe dharúṇaṃ diváḥ  
ā́jā naṣṭáṃ yáthā paśúm  

### 014
pūṣā́ rā́jānam ā́ghr̥ṇir  
ápagūḷhaṃ gúhā hitám  
ávindac citrábarhiṣam  

### 015
utó sá máhyam índubhiḥ  
ṣáḍ yuktā́m̐ anuséṣidhat  
góbhir yávaṃ ná carkr̥ṣat  

### 016
ambáyo yanti ádhvabhir  
jāmáyo adhvarīyatā́m  
pr̥ñcatī́r mádhunā páyaḥ  

### 017
amū́r yā́ úpa sū́riye  
yā́bhir vā sū́riyaḥ sahá  
tā́ no hinvantu adhvarám  

### 018
apó devī́r úpa hvaye  
yátra gā́vaḥ píbanti naḥ  
síndhubhyaḥ kártuvaṃ havíḥ  

### 019
apsú antár amŕ̥tam apsú bheṣajám  
apā́m utá práśastaye  
dévā bhávata vājínaḥ  

### 020
apsú me sómo abravīd  
antár víśvāni bheṣajā́  
agníṃ ca viśváśambhuvam  
ā́paś ca viśvábheṣajīḥ  

### 021
ā́paḥ pr̥ṇītá bheṣajáṃ  
várūthaṃ tanúve máma  
jiyók ca sū́riyaṃ dr̥śé  

### 022
idám āpaḥ prá vahata  
yát kíṃ ca duritám máyi  
yád vāhám abhidudróha  
yád vā śepá utā́nr̥tam  

### 023
ā́po adyā́nv acāriṣaṃ  
rásena sám agasmahi  
páyasvān agna ā́ gahi  
tám mā sáṃ sr̥ja várcasā  

### 024
sám māgne várcasā sr̥ja  
sám prajáyā sám ā́yuṣā  
vidyúr me asya devã́  
índro vidyāt sahá ŕ̥ṣibhiḥ  

## 024
### 001
kásya nūnáṃ katamásyāmŕ̥tānām  
mánāmahe cā́ru devásya nā́ma  
kó no mahyā́ áditaye púnar dāt  
pitáraṃ ca dr̥śéyam mātáraṃ ca  

### 002
agnér vayám prathamásyāmŕ̥tānām  
mánāmahe cā́ru devásya nā́ma  
sá no mahyā́ áditaye púnar dāt  
pitáraṃ ca dr̥śéyam mātáraṃ ca  

### 003
abhí tvā deva savitar  
ī́śānaṃ vā́riyāṇãm  
sádāvan bhāgám īmahe  

### 004
yáś cid dhí ta itthā́ bhágaḥ  
śaśamānáḥ purā́ nidáḥ  
adveṣó hástayor dadhé  

### 005
bhágabhaktasya te vayám  
úd aśema távā́vasā  
mūrdhā́naṃ rāyá ārábhe  

### 006
nahí te kṣatráṃ ná sáho ná manyúṃ  
váyaś canā́mī́ patáyanta āpúḥ  
némā́ ā́po animiṣáṃ cárantīr  
ná yé vā́tasya praminánti ábhvam  

### 007
abudhné rā́jā váruṇo vánasya  
ūrdhváṃ stū́paṃ dadate pūtádakṣaḥ  
nīcī́nā sthur upári budhná eṣām  
asmé antár níhitāḥ ketávaḥ syuḥ  

### 008
urúṃ hí rā́jā váruṇaś cakā́ra  
sū́ryāya pánthām ánuetavā́ u  
apáde pā́dā prátidhātave 'kar  
utā́pavaktā́ hr̥dayāvídhaś cit  

### 009
śatáṃ te rājan bhiṣájaḥ sahásram  
urvī́ gabhīrā́ sumatíṣ ṭe astu  
bā́dhasva dūré nírr̥tim parācaíḥ  
kr̥táṃ cid énaḥ prá mumugdhi asmát  

### 010
amī́ yá ŕ̥kṣā níhitāsa uccā́  
náktaṃ dádr̥śre kúha cid díveyuḥ  
ádabdhāni váruṇasya vratā́ni  
vicā́kaśac candrámā náktam eti  

### 011
tát tvā yāmi bráhmaṇā vándamānas  
tád ā́ śāste yájamāno havírbhiḥ  
áheḷamāno varuṇehá bodhi  
úruśaṃsa mā́ na ā́yuḥ prá moṣīḥ  

### 012
tád ín náktaṃ tád dívā máhyam āhus  
tád ayáṃ kéto hr̥dá ā́ ví caṣṭe  
śúnaḥśépo yám áhuvad gr̥bhītáḥ  
só asmā́n rā́jā váruṇo mumoktu  

### 013
śúnaḥśépo hí áhuvad gr̥bhītás  
triṣú ādityáṃ drupadéṣu baddháḥ  
ávainaṃ rā́jā váruṇaḥ sasr̥jyād  
vidvā́m̐ ádabdho ví mumoktu pā́śān  

### 014
áva te héḷo varuṇa námobhir  
áva yajñébhir īmahe havírbhiḥ  
kṣáyann asmábhyam asura pracetā  
rā́jann énāṃsi śiśrathaḥ kr̥tā́ni  

### 015
úd uttamáṃ varuṇa pā́śam asmád  
ávādhamáṃ ví madhyamáṃ śrathāya  
áthā vayám āditiya vraté táva  
ánāgaso áditaye siyāma  

## 025
### 001
yác cid dhí te víśo yathā  
prá deva varuṇa vratám  
minīmási dyávi-dyavi  

### 002
mā́ no vadhā́ya hatnáve  
jihīḷānásya rīradhaḥ  
mā́ hr̥ṇānásya manyáve  

### 003
ví mr̥̄ḷīkā́ya+ te máno  
rathī́r áśvaṃ ná sáṃditam  
gīrbhír varuṇa sīmahi  

### 004
párā hí me vímanyavaḥ  
pátanti vásyaïṣṭaye  
váyo ná vasatī́r úpa  

### 005
kadā́ kṣatraśríyaṃ náram  
ā́ váruṇaṃ karāmahe  
mr̥̄ḷīkā́yorucákṣasam+  

### 006
tád ít samānám āśate°  
vénantā ná prá yuchataḥ  
dhr̥távratāya dāśúṣe  

### 007
védā yó vīnã́m padám  
antárikṣeṇa pátatām  
véda nāváḥ samudríyaḥ  

### 008
véda māsó dhr̥távrato  
duvā́daśa prajā́vataḥ  
védā yá upajā́yate  

### 009
véda vā́tasya vartaním  
urór r̥ṣvásya br̥hatáḥ  
védā yé adhiā́sate  

### 010
ní ṣasāda dhr̥távrato  
váruṇaḥ pastíyāsu ā́  
sā́mrājiyāya sukrátuḥ  

### 011
áto víśvāni ádbhutā  
cikitvā́m̐ abhí paśyati  
kr̥tā́ni yā́ ca kártuvā  

### 012
sá no viśvā́hā sukrátur  
ādityáḥ supáthā karat  
prá ṇa ā́yūṃṣi tāriṣat  

### 013
bíbhrad drāpíṃ hiraṇyáyaṃ  
váruṇo vasta nirṇíjam  
pári spáśo ní ṣedire  

### 014
ná yáṃ dípsanti dipsávo  
ná drúhvāṇo jánānãm  
ná devám abhímātayaḥ  

### 015
utá yó mā́nuṣeṣu ā́  
yáśaś cakré ásāmi ā́  
asmā́kam udáreṣu ā́  

### 016
párā me yanti dhītáyo  
gā́vo ná gávyūtīr ánu  
ichántīr urucákṣasam  

### 017
sáṃ nú vocāvahai púnar  
yáto me mádhu ā́bhr̥tam  
hóteva kṣádase priyám  

### 018
dárśaṃ nú viśvádarśataṃ  
dárśaṃ rátham ádhi kṣámi  
etā́ juṣata me gíraḥ  

### 019
imám me varuṇa śrudhī  
hávam adyā́ ca mr̥̄ḷaya+  
tuvā́m avasyúr ā́ cake  

### 020
tuváṃ víśvasya medhira  
diváś ca gmáś ca rājasi  
sá yā́mani práti śrudhi  

### 021
úd uttamám mumugdhi no  
ví pā́śam madhyamáṃ cr̥ta  
ávādhamā́ni jīváse  

## 026
### 001
vásiṣvā hí miyedhiya  
vástrāṇi ūrjãm pate  
sémáṃ no adhvaráṃ yaja  

### 002
ní no hótā váreṇiyaḥ  
sádā yaviṣṭha mánmabhiḥ  
ágne divítmatā vácaḥ  

### 003
ā́ hí ṣmā sūnáve pitā́  
āpír yájati āpáye  
sákhā sákhye váreṇiyaḥ  

### 004
ā́ no barhī́ riśā́daso  
váruṇo mitró aryamā́  
sī́dantu mánuṣo yathā  

### 005
pū́rviya hotar asyá no  
mándasva sakhiyásya ca  
imā́ u ṣú śrudhī gíraḥ  

### 006
yác cid dhí śáśvatā tánā  
deváṃ-devaṃ yájāmahe  
tuvé íd dhūyate havíḥ  

### 007
priyó no astu viśpátir  
hótā mandró váreṇiyaḥ  
priyā́ḥ suagnáyo vayám  

### 008
suagnáyo hí vā́riyaṃ  
devā́so dadhiré ca naḥ  
suagnáyo manāmahe  

### 009
áthā na ubháyeṣãm  
ámr̥ta mártiyānãm  
mitháḥ santu práśastayaḥ  

### 010
víśvebhir agne agníbhir  
imáṃ yajñám idáṃ vácaḥ  
cáno dhāḥ sahaso yaho  

## 027
### 001
áśvaṃ ná tvā vā́ravantaṃ  
vandádhyā agníṃ námobhiḥ  
samrā́jantam adhvarā́ṇām  

### 002
sá ghā naḥ sūnúḥ śávasā  
pr̥thúpragāmā suśévaḥ  
mīḍhvā́m̐ asmā́kam babhūyāt  

### 003
sá no dūrā́c ca āsā́c ca  
ní mártiyãd aghāyóḥ  
pāhí sádam íd viśvā́yuḥ  

### 004
imám ū ṣú tvám asmā́kaṃ  
saníṃ gāyatráṃ návyāṃsam  
ágne devéṣu prá vocaḥ  

### 005
ā́ no bhaja paraméṣu  
ā́ vā́jeṣu madhyaméṣu  
śíkṣā vásvo ántamasya  

### 006
vibhaktā́si citrabhāno  
síndhor ūrmā́ upāká ā́  
sadyó dāśúṣe kṣarasi  

### 007
yám agne pr̥tsú mártiyam  
ávā vā́jeṣu yáṃ junā́ḥ  
sá yántā śáśvatīr íṣaḥ  

### 008
nákir asya sahantiya  
parietā́ káyasya cit  
vā́jo asti śravā́yiyaḥ  

### 009
sá vā́jaṃ viśvácarṣaṇir  
árvadbhir astu tárutā  
víprebhir astu sánitā  

### 010
járābodha tád viviḍḍhi  
viśé-viśe yajñíyāya  
stómaṃ rudrā́ya dŕ̥śīkam  

### 011
sá no mahā́m̐ animānó  
dhūmáketuḥ puruścandráḥ  
dhiyé vā́jāya hinvatu  

### 012
sá revā́m̐ iva viśpátir  
daívyaḥ ketúḥ śr̥ṇotu naḥ  
ukthaír agnír br̥hádbhānuḥ  

### 013
námo mahádbhyo námo arbhakébhyo  
námo yúvabhyo náma āśinébhyaḥ  
yájāma devā́n yádi śaknávāma  
mā́ jyā́yasaḥ śáṃsam ā́ vr̥kṣi devāḥ  

## 028
### 001
yátra grā́vā pr̥thúbudhna  
ūrdhvó bhávati sótave  
ulū́khalasutānãm  
ávéd u indra jalgulaḥ  

### 002
yátra dvā́v iva jaghánā  
adhiṣavaṇíyā kr̥tā́  
ulū́khalasutānãm  
ávéd u indra jalgulaḥ  

### 003
yátra nā́rī apacyavám  
upacyaváṃ ca śíkṣate  
ulū́khalasutānãm  
ávéd u indra jalgulaḥ  

### 004
yátra mánthāṃ vibadhnáte  
raśmī́n yámitavā́ iva  
ulū́khalasutānãm  
ávéd u indra jalgulaḥ  

### 005
yác cid dhí tváṃ gr̥hé-gr̥ha  
úlūkhalaka yujyáse  
ihá dyumáttamaṃ vada  
jáyatām iva dundubhíḥ  

### 006
utá sma te vanaspate  
vā́to ví vāti ágram ít  
átho índrāya pā́tave  
sunú sómam ulūkhala  

### 007
āyajī́ vājasā́tamā  
tā́ hí uccā́ vijarbhr̥táḥ  
hárī 'vā́ndhāṃsi° bápsatā  

### 008
tā́ no adyá vanaspatī  
r̥ṣvā́v r̥ṣvébhiḥ sotŕ̥bhiḥ  
índrāya mádhumat sutam  

### 009
úc chiṣṭáṃ camúvor bhara  
sómam pavítra ā́ sr̥ja  
ní dhehi gór ádhi tvací  

## 029
### 001
yác cid dhí satya somapā  
anāśastā́ iva smási  
ā́ tū́ na indra śaṃsaya  
góṣu áśveṣu śubhríṣu  
sahásreṣu tuvīmagha  

### 002
śíprin vājānãm pate  
śácīvas táva daṃsánā  
ā́ tū́ na indra śaṃsaya  
góṣu áśveṣu śubhríṣu  
sahásreṣu tuvīmagha  

### 003
ní ṣvāpayā mithūdŕ̥śā  
sastā́m ábudhyamāne  
ā́ tū́ na indra śaṃsaya  
góṣu áśveṣu śubhríṣu  
sahásreṣu tuvīmagha  

### 004
sasántu tyā́ árātayo  
bódhantu śūra rātáyaḥ  
ā́ tū́ na indra śaṃsaya  
góṣu áśveṣu śubhríṣu  
sahásreṣu tuvīmagha  

### 005
sám indra gardabhám mr̥ṇa  
nuvántam pāpáyāmuyā́  
ā́ tū́ na indra śaṃsaya  
góṣu áśveṣu śubhríṣu  
sahásreṣu tuvīmagha  

### 006
pátāti kuṇḍr̥ṇā́ciyā  
dūráṃ vā́to vánād ádhi  
ā́ tū́ na indra śaṃsaya  
góṣu áśveṣu śubhríṣu  
sahásreṣu tuvīmagha  

### 007
sárvam parikrośáṃ jahi  
jambháyā kr̥kadāśúvam  
ā́ tū́ na indra śaṃsaya  
góṣu áśveṣu śubhríṣu  
sahásreṣu tuvīmagha  

## 030
### 001
ā́ va índraṃ kríviṃ yathā  
vājayántaḥ śatákratum  
máṃhiṣṭhaṃ siñca índubhiḥ  

### 002
śatáṃ vā yáḥ śúcīnãṃ  
sahásraṃ vā sámāśirām  
éd u nimnáṃ ná rīyate  

### 003
sáṃ yán mádāya śuṣmíṇa  
enā́ hí asya udáre  
samudró ná vyáco dadhé  

### 004
ayám u te sám atasi  
kapóta iva garbhadhím  
vácas tác cin na ohase  

### 005
stotráṃ rādhānãm pate  
gírvāho vīra yásya te  
víbhūtir astu sūnŕ̥tā  

### 006
ūrdhvás tiṣṭhā na ūtáye  
asmín vā́je śatakrato  
sám anyéṣu bravāvahai  

### 007
yóge-yoge tavástaraṃ  
vā́je-vāje havāmahe  
sákhāya índram ūtáye  

### 008
ā́ ghā gamad yádi śrávat  
sahasríṇībhir ūtíbhiḥ  
vā́jebhir úpa no hávam  

### 009
ánu pratnásya ókaso  
huvé tuvipratíṃ náram  
yáṃ te pū́rvam pitā́ huvé  

### 010
táṃ tvā vayáṃ viśvavāra  
ā́ śāsmahe puruhūta  
sákhe vaso jaritŕ̥bhyaḥ  

### 011
asmā́kaṃ śipríṇīnãṃ  
sómapāḥ somapā́vnãm  
sákhe vajrin sákhīnãm  

### 012
táthā tád astu somapāḥ  
sákhe vajrin táthā kr̥ṇu  
yáthā ta uśmásīṣṭáye  

### 013
revátīr naḥ sadhamā́da  
índre santu tuvívājāḥ  
kṣumánto yā́bhir mádema  

### 014
ā́ gha tvā́vān tmánā āptá  
stotŕ̥bhyo dhr̥ṣṇav iyānáḥ  
r̥ṇór ákṣaṃ ná cakríyoḥ  

### 015
ā́ yád dúvaḥ śatakratav  
ā́ kā́maṃ jaritr̥̄ṇã́m  
r̥ṇór ákṣaṃ ná śácībhiḥ  

### 016
śáśvad índraḥ pópruthadbhir jigāya  
nā́nadadbhiḥ śā́śvasadbhir dhánāni  
sá no hiraṇyaratháṃ daṃsánāvān  
sá naḥ sanitā́ sanáye sá no 'dāt  

### 017
ā́ aśvināv áśvāvatyā  
iṣā́ yātaṃ śávīrayā  
gómad dasrā híraṇyavat  

### 018
samānáyojano hí vāṃ  
rátho dasrāv ámartiyaḥ  
samudré aśvinéyate  

### 019
ní aghniyásya mūrdháni  
cakráṃ ráthasya yemathuḥ  
pári dyā́m anyád īyate  

### 020
kás ta uṣaḥ kadhapriye  
bhujé márto amartiye  
káṃ nakṣase vibhāvari  

### 021
vayáṃ hí te ámanmahi  
ā́ ántād ā́ parākã́t  
áśve ná citre aruṣi  

### 022
tuváṃ tiyébhir ā́ gahi  
vā́jebhir duhitar divaḥ  
asmé rayíṃ ní dhāraya  

## 031
### 001
tuvám agne prathamó áṅgirā ŕ̥ṣir  
devó devā́nām abhavaḥ śiváḥ sákhā  
táva vraté kaváyo vidmanā́paso  
ájāyanta marúto bhrā́jadr̥ṣṭayaḥ  

### 002
tuvám agne prathamó áṅgirastamaḥ  
kavír devā́nām pári bhūṣasi vratám  
vibhúr víśvasmai bhúvanāya médhiro  
dvimātā́ śayúḥ katidhā́ cid āyáve  

### 003
tuvám agne prathamó mātaríśvana  
āvír bhava sukratūyā́ vivásvate  
árejetāṃ ródasī hotr̥vū́riye  
ásaghnor bhārám áyajo mahó vaso  

### 004
tuvám agne mánave dyā́m avāśayaḥ  
purūrávase sukŕ̥te sukŕ̥ttaraḥ  
śvātréṇa yát pitarór+ múcyase pári  
ā́ tvā pū́rvam anayann ā́param púnaḥ  

### 005
tuvám agne vr̥ṣabháḥ puṣṭivárdhana  
údyatasruce bhavasi śravā́yiyaḥ  
yá ā́hutim pári védā váṣaṭkr̥tim  
ékāyur ágre víśa āvívāsasi  

### 006
tuvám agne vr̥jinávartaniṃ náraṃ  
sákman piparṣi vidáthe vicarṣaṇe  
yáḥ śū́rasātā páritakmiye dháne  
dabhrébhiś cit sámr̥tā háṃsi bhū́yasaḥ  

### 007
tuváṃ tám agne amr̥tatvá uttamé  
mártaṃ dadhāsi śrávase divé-dive  
yás tātr̥ṣāṇá ubháyāya jánmane  
máyaḥ kr̥ṇóṣi práya ā́ ca sūráye  

### 008
tuváṃ no agne sanáye dhánānāṃ  
yaśásaṃ kārúṃ kr̥ṇuhi stávānaḥ  
r̥dhyā́ma kárma apásā návena  
devaír dyāvāpr̥thivī prā́vataṃ naḥ  

### 009
tuváṃ no agne pitarór+ upástha ā́  
devó devéṣu anavadya jā́gr̥viḥ  
tanūkŕ̥d bodhi prámatiś ca kāráve  
tuváṃ kalyāṇa vásu víśvam ópiṣe  

### 010
tuvám agne prámatis tvám pitā́si nas  
tuváṃ vayaskŕ̥t táva jāmáyo vayám  
sáṃ tvā rā́yaḥ śatínaḥ sáṃ sahasríṇaḥ  
suvī́raṃ yanti vratapā́m adābhiya  

### 011
tuvā́m agne prathamám āyúm āyáve  
devā́ akr̥ṇvan náhuṣasya viśpátim  
íḷām akr̥ṇvan mánuṣasya śā́sanīm  
pitúr yát putró mámakasya jā́yate  

### 012
tuváṃ no agne táva deva pāyúbhir  
maghóno rakṣa tanúvaś ca vandiya  
trātā́ tokásya tánaye gávām asi  
ánimeṣaṃ rákṣamāṇas táva vraté  

### 013
tuvám agne yájyave pāyúr ántaro  
aniṣaṅgā́ya caturakṣá idhyase  
yó rātáhavyo avr̥kā́ya dhā́yase  
kīréś cin mántram mánasā vanóṣi tám  

### 014
tuvám agna uruśáṃsāya vāgháte  
spārháṃ yád rékṇaḥ paramáṃ vanóṣi tát  
ādhrásya cit prámatir ucyase pitā́  
prá pā́kaṃ śā́ssi prá díśo vidúṣṭaraḥ  

### 015
tuvám agne práyatadakṣiṇaṃ náraṃ  
vármeva syūtám pári pāsi viśvátaḥ  
svādukṣádmā yó vasataú siyonakŕ̥j  
jīvayājáṃ yájate sópamā́ diváḥ  

### 016
imā́m agne śaráṇim mīmr̥ṣo na  
imám ádhvānaṃ yám ágāma dūrā́t  
āpíḥ pitā́ prámatiḥ somiyā́nām  
bhŕ̥mir asi r̥ṣikŕ̥n mártiyānām  

### 017
manuṣvád agne aṅgirasvád aṅgiro  
yayātivát sádane pūrvavác chuce  
ácha yāhi ā́ vahā daíviyaṃ jánam  
ā́ sādaya barhíṣi yákṣi ca priyám  

### 018
eténāgne bráhmaṇā vāvr̥dhasva  
śáktī vā yát te cakr̥mā́ vidā́ vā  
utá prá ṇeṣi abhí vásyo asmā́n  
sáṃ naḥ sr̥ja sumatī́° vā́javatyā  

## 032
### 001
índrasya nú vīríyāṇi prá vocaṃ  
yā́ni cakā́ra prathamā́ni vajrī́  
áhann áhim ánu apás tatarda  
prá vakṣáṇā abhinat párvatānām  

### 002
áhann áhim párvate śiśriyāṇáṃ  
tváṣṭāsmai vájraṃ svaríyaṃ tatakṣa  
vāśrā́ iva dhenávaḥ syándamānā  
áñjaḥ samudrám áva jagmur ā́paḥ  

### 003
vr̥ṣāyámāṇo avr̥ṇīta sómaṃ  
tríkadrukeṣu apibat sutásya  
ā́ sā́yakam maghávādatta vájram  
áhann enam prathamajā́m áhīnām  

### 004
yád indrā́han prathamajā́m áhīnām  
ā́n māyínām ámināḥ prótá māyā́ḥ  
ā́t sū́riyaṃ janáyan dyā́m uṣā́saṃ  
tādī́tnā śátruṃ ná kílā vivitse  

### 005
áhan vr̥tráṃ vr̥tratáraṃ víaṃsam  
índro vájreṇa mahatā́ vadhéna  
skándhāṃsīva kúliśenā vívr̥kṇā  
áhiḥ śayata upapŕ̥k pr̥thivyā́ḥ  

### 006
ayoddhéva durmáda ā́ hí juhvé  
mahāvīráṃ tuvibādhám r̥jīṣám  
nā́tārīd asya sámr̥tiṃ vadhā́nāṃ  
sáṃ rujā́nāḥ pipiṣa índraśatruḥ  

### 007
apā́d ahastó apr̥tanyad índram  
ā́sya vájram ádhi sā́nau jaghāna  
vŕ̥ṣṇo vádhriḥ pratimā́nam búbhūṣan  
purutrā́ vr̥tró aśayad víastaḥ  

### 008
nadáṃ ná bhinnám amuyā́ śáyānam  
máno rúhāṇā áti yanti ā́paḥ  
yā́ś cid vr̥tró mahinā́ paryátiṣṭhat  
tā́sām áhiḥ patsutaḥśī́r babhūva  

### 009
nīcā́vayā abhavad vr̥tráputrā  
índro asyā áva vádhar jabhāra  
úttarā sū́r ádharaḥ putrá āsīd  
dā́nuḥ śaye sahávatsā ná dhenúḥ  

### 010
átiṣṭhantīnām aniveśanā́nāṃ  
kā́ṣṭhānām mádhye níhitaṃ śárīram  
vr̥trásya niṇyáṃ ví caranti ā́po  
dīrgháṃ táma ā́śayad índraśatruḥ  

### 011
dāsápatnīr áhigopā atiṣṭhan  
níruddhā ā́paḥ paṇíneva gā́vaḥ  
apā́m bílam ápihitaṃ yád ā́sīd  
vr̥tráṃ jaghanvā́m̐ ápa tád vavāra  

### 012
áśviyo vā́ro abhavas tád indra  
sr̥ké yát tvā pratyáhan devá ékaḥ  
ájayo gā́ ájayaḥ śūra sómam  
ávāsr̥jaḥ sártave saptá síndhūn  

### 013
nā́smai vidyún ná tanyatúḥ siṣedha  
ná yā́m míham ákirad dhrādúniṃ ca  
índraś ca yád yuyudhā́te áhiś ca  
utā́parī́bhyo maghávā ví jigye  

### 014
áher yātā́raṃ kám apaśya indra  
hr̥dí yát te jaghnúṣo bhī́r ágachat  
náva ca yán navatíṃ ca srávantīḥ  
śyenó ná bhītó átaro rájāṃsi  

### 015
índro yātó ávasitasya rā́jā  
śámasya ca śr̥ṅgíṇo vájrabāhuḥ  
séd u rā́jā kṣayati carṣaṇīnā́m  
arā́n ná nemíḥ pári tā́ babhūva  

## 033
### 001
étā́yāma úpa gavyánta índram  
asmā́kaṃ sú prámatiṃ vāvr̥dhāti  
anāmr̥ṇáḥ kuvíd ā́d asyá rāyó  
gávāṃ kétam páram āvárjate naḥ  

### 002
úpéd aháṃ dhanadā́m ápratītaṃ  
júṣṭāṃ ná śyenó vasatím patāmi  
índraṃ namasyánn upamébhir arkaír  
yá stotŕ̥bhyo háviyo ásti yā́man  

### 003
ní sárvasena iṣudhī́m̐r asakta  
sám aryó gā́ ajati yásya váṣṭi  
coṣkūyámāṇa indra bhū́ri vāmám  
mā́ paṇír bhūr asmád ádhi pravr̥ddha  

### 004
vádhīr hí dásyuṃ dhanínaṃ ghanénam̐  
ékaś cárann upaśākébhir indra  
dhánor ádhi viṣuṇák té ví āyann  
áyajvānaḥ sanakā́ḥ prétim īyuḥ  

### 005
párā cic chīrṣā́ vavr̥jus tá indra  
áyajvāno yájvabhi spárdhamānāḥ  
prá yád divó hariva sthātar ugra  
nír avratā́m̐ adhamo ródasīyoḥ  

### 006
áyuyutsann anavadyásya sénām  
áyātayanta kṣitáyo návagvāḥ  
vr̥ṣāyúdho ná vádhrayo níraṣṭāḥ  
pravádbhir índrāc citáyanta āyan  

### 007
tuvám etā́n rudató jákṣataś ca  
áyodhayo rájasa indra pāré  
ávādaho divá ā́ dásyum uccā́  
prá sunvatá stuvatáḥ śáṃsam āvaḥ  

### 008
cakrāṇā́saḥ parīṇáham pr̥thivyā́  
híraṇyena maṇínā śúmbhamānāḥ  
ná hinvānā́sas titirus tá índram  
pári spáśo adadhāt sū́riyeṇa  

### 009
pári yád indara+ ródasī ubhé  
ábubhojīr mahinā́ viśvátaḥ sīm  
ámanyamānām̐ abhí mányamānair  
nír brahmábhir adhamo dásyum indra  

### 010
ná yé diváḥ pr̥thivyā́ ántam āpúr  
ná māyā́bhir dhanadā́m paryábhūvan  
yújaṃ vájraṃ vr̥ṣabháś cakra índro  
nír jyótiṣā támaso gā́ adukṣat  

### 011
ánu svadhā́m akṣarann ā́po asya  
ávardhata mádhya ā́ nāvíyānām  
sadhrīcī́nena mánasā tám índra  
ójiṣṭhena hánmanāhann abhí dyū́n  

### 012
ní āvidhyad ilībíśasya dr̥̄ḷhā́+  
ví śr̥ṅgíṇam abhinac chúṣṇam índraḥ  
yā́vat táro maghavan yā́vad ójo  
vájreṇa śátrum avadhīḥ pr̥tanyúm  

### 013
abhí sidhmó ajigād asya śátrūn  
ví tigména vr̥ṣabhéṇā púro 'bhet  
sáṃ vájreṇa asr̥jad vr̥trám índraḥ  
prá svā́m matím atirac chā́śadānaḥ  

### 014
ā́vaḥ kútsam indara+ yásmi° cākán  
prā́vo yúdhyantaṃ vr̥ṣabháṃ dáśadyum  
śaphácyuto rẽṇúr nakṣata dyā́m  
úc chvaitreyó nr̥ṣā́hiyāya tasthau  

### 015
ā́vaḥ śámaṃ vr̥ṣabháṃ túgriyāsu  
kṣetrajeṣé maghavañ chvítriyaṃ gā́m  
jiyók cid átra tasthivā́ṃso akrañ  
chatrūyatā́m ádharā védanākaḥ  

## 034
### 001
tríś cin no adyā́ bhavataṃ navedasā  
vibhúr vāṃ yā́ma utá rātír aśvinā  
yuvór hí yantráṃ himiyéva vā́saso  
abhyāyaṃsényā bhavatam manīṣíbhiḥ  

### 002
tráyaḥ paváyo madhuvā́hane ráthe  
sómasya venā́m ánu víśva íd viduḥ  
tráya skambhā́sa skabhitā́sa ārábhe  
trír náktaṃ yāthás trír u aśvinā dívā  

### 003
samāné áhan trír avadyagohanā  
trír adyá yajñám mádhunā mimikṣatam  
trír vā́javatīr íṣo aśvinā yuváṃ  
doṣā́ asmábhyam uṣásaś ca pinvatam  

### 004
trír vartír yātaṃ trír ánuvrate jané  
tríḥ suprāvíye trẽdhéva śikṣatam  
trír nāndíyaṃ vahatam aśvinā yuváṃ  
tríḥ pŕ̥kṣo asmé akṣáreva pinvatam  

### 005
trír no rayíṃ vahatam aśvinā yuváṃ  
trír devátātā trír utā́vataṃ dhíyaḥ  
tríḥ saubhagatváṃ trír utá śrávāṃsi nas  
triṣṭháṃ vāṃ sū́re duhitā́ ruhad rátham  

### 006
trír no aśvinā diviyā́ni bheṣajā́  
tríḥ pā́rthivāni trír u dattam adbhiyáḥ  
omā́naṃ śaṃyór mámakāya sūnáve  
tridhā́tu śárma vahataṃ śubhas patī  

### 007
trír no aśvinā yajatā́ divé-dive  
pári tridhā́tu pr̥thivī́m aśāyatam  
tisró nāsatyā rathiyā parāváta  
ātméva vā́taḥ svásarāṇi gachatam  

### 008
trír aśvinā síndhubhiḥ saptámātr̥bhis  
tráya āhāvā́s trẽdhā́ havíṣ kr̥tám  
tisráḥ pr̥thivī́r upári pravā́ divó  
nā́kaṃ rakṣethe dyúbhir aktúbhir hitám  

### 009
kúva trī́ cakrā́ trivŕ̥to ráthasya  
kúva tráyo vandhúro yé sánīḷāḥ  
kadā́ yógo vājíno rā́sabhasya  
yéna yajñáṃ nāsatiyopayātháḥ  

### 010
ā́ nāsatyā gáchataṃ hūyáte havír  
mádhvaḥ pibatam madhupébhir āsábhiḥ  
yuvór hí pū́rvaṃ savitóṣáso rátham  
r̥tā́ya citráṃ ghr̥távantam íṣyati  

### 011
ā́ nāsatyā tribhír ekādaśaír ihá  
devébhir yātam madhupéyam aśvinā  
prā́yus tā́riṣṭaṃ nī́ rápāṃsi mr̥kṣataṃ  
sédhataṃ dvéṣo bhávataṃ sacābhúvā  

### 012
ā́ no aśvinā trivŕ̥tā ráthena  
arvā́ñcaṃ rayíṃ vahataṃ suvī́ram  
śr̥ṇvántā vām ávase johavīmi  
vr̥dhé ca no bhavataṃ vā́jasātau  

## 035
### 001
hváyāmi agním prathamáṃ suastáye  
hváyāmi mitrā́váruṇāv ihā́vase  
hváyāmi rā́trīṃ jágato nivéśanīṃ  
hváyāmi deváṃ savitā́ram ūtáye  

### 002
ā́ kr̥ṣṇéna rájasā vártamāno  
niveśáyann amŕ̥tam mártiyaṃ ca  
hiraṇyáyena savitā́ ráthena  
ā́ devó yāti bhúvanāni páśyan  

### 003
yā́ti deváḥ pravátā yā́ti udvátā  
yā́ti śubhrā́bhyāṃ yajató háribhyām  
ā́ devó yāti savitā́ parāváto  
ápa víśvā duritā́ bā́dhamānaḥ  

### 004
abhī́vr̥taṃ kŕ̥śanair viśvárūpaṃ  
híraṇyaśamyaṃ yajató br̥hántam  
ā́sthād ráthaṃ savitā́ citrábhānuḥ  
kr̥ṣṇā́ rájāṃsi táviṣīṃ dádhānaḥ  

### 005
ví jánāñ chyāvā́ḥ śitipā́do akhyan  
ráthaṃ híraṇyapraügaṃ váhantaḥ  
śáśvad víśaḥ savitúr daíviyasya  
upásthe víśvā bhúvanāni tasthuḥ  

### 006
tisró dyā́vaḥ savitúr dvā́ upásthām̐  
ékā yamásya bhúvane virāṣā́ṭ  
āṇíṃ ná ráthyam amŕ̥tā́dhi tasthur  
ihá bravītu yá u tác cíketat  

### 007
ví suparṇó antárikṣāṇi akhyad  
gabhīrávepā ásuraḥ sunītháḥ  
kúvedā́nīṃ sū́riyaḥ káś ciketa  
katamā́ṃ dyā́ṃ raśmír asyā́ tatāna  

### 008
aṣṭaú ví akhyat kakúbhaḥ pr̥thivyā́s  
trī́ dhánuva yójanā saptá síndhūn  
hiraṇyākṣáḥ savitā́ devá ā́gād  
dádhad rátnā dāśúṣe vā́riyāṇi  

### 009
híraṇyapāṇiḥ savitā́ vícarṣaṇir  
ubhé dyā́vāpr̥thivī́ antár īyate  
ápā́mīvām bā́dhate véti sū́riyam  
abhí kr̥ṣṇéna rájasā dyā́m r̥ṇoti  

### 010
híraṇyahasto ásuraḥ sunītháḥ  
sumr̥̄ḷīkáḥ+ suávām̐ yātu arvā́ṅ  
apasédhan rakṣáso yātudhā́nān  
ásthād deváḥ pratidoṣáṃ gr̥ṇānáḥ  

### 011
yé te pánthāḥ savitaḥ pūrviyā́so  
areṇávaḥ súkr̥tā antárikṣe  
tébhir no adyá pathíbhiḥ sugébhī  
rákṣā ca no ádhi ca brūhi deva  

## 036
### 001
prá vo yahvám purūṇã́ṃ  
viśā́ṃ devayatī́nãm  
agníṃ suuktébhir vácobhir īmahe  
yáṃ sīm íd anyá ī́ḷate  

### 002
jánāso agníṃ dadhire sahovŕ̥dhaṃ  
havíṣmanto vidhema te  
sá tváṃ no adyá sumánā ihā́vitā́  
bhávā vā́jeṣu santiya  

### 003
prá tvā dūtáṃ vr̥ṇīmahe  
hótāraṃ viśvávedasam  
mahás te sató ví caranti arcáyo  
diví spr̥śanti bhānávaḥ  

### 004
devā́sas tvā váruṇo mitró aryamā́  
sáṃ dūtám pratnám indhate  
víśvaṃ só agne jayati tváyā dhánaṃ  
yás te dadā́śa mártiyaḥ  

### 005
mandró hótā gr̥hápatir  
ágne dūtó viśā́m asi  
tuvé víśvā sáṃgatāni vratā́ dhruvā́  
yā́ni devā́ ákr̥ṇvata  

### 006
tuvé íd agne subháge yaviṣṭhiya  
víśvam ā́ hūyate havíḥ  
sá tváṃ no adyá sumánā utā́paráṃ  
yákṣi devā́n suvī́riyā  

### 007
táṃ ghem itthā́ namasvína  
úpa svarā́jam āsate  
hótrābhir agním mánuṣaḥ sám indhate  
titirvā́ṃso áti srídhaḥ  

### 008
ghnánto vr̥trám ataran ródasī apá  
urú kṣáyāya cakrire  
bhúvat káṇve vŕ̥ṣā diyumnī́ ā́hutaḥ  
krándad áśvo gáviṣṭiṣu  

### 009
sáṃ sīdasva mahā́m̐ asi  
śócasva devavī́tamaḥ  
ví dhūmám agne aruṣám miyedhiya  
sr̥já praśasta darśatám  

### 010
yáṃ tvā devā́so mánave dadhúr ihá  
yájiṣṭhaṃ havyavāhana  
yáṃ káṇvo médhiyātithir dhanaspŕ̥taṃ  
yáṃ vŕ̥ṣā yám upastutáḥ  

### 011
yám agním médhiyātithiḥ  
káṇva īdhá r̥tā́d ádhi  
tásya préṣo dīdiyus tám imā́ ŕ̥cas  
tám agníṃ vardhayāmasi  

### 012
rāyás pūrdhi svadhāvó ásti hí té  
ágne devéṣu ā́piyam  
tuváṃ vā́jasya śrútiyasya rājasi  
sá no mr̥̄ḷa+ mahā́m̐ asi  

### 013
ūrdhvá ū ṣú ṇa ūtáye  
tíṣṭhā devó ná savitā́  
ūrdhvó vā́jasya sánitā yád añjíbhir  
vāghádbhir vihváyāmahe  

### 014
ūrdhvó naḥ pāhi áṃhaso ní ketúnā  
víśvaṃ sám atríṇaṃ daha  
kr̥dhī́ na ūrdhvā́ñ caráthāya jīváse  
vidā́ devéṣu no dúvaḥ  

### 015
pāhí no agne rakṣásaḥ  
pāhí dhūrtér árāvaṇaḥ  
pāhí rī́ṣata utá vā jíghāṃsato  
bŕ̥hadbhāno yáviṣṭhiya  

### 016
ghanéva víṣvag ví jahi árāvaṇas  
tápurjambha yó asmadhrúk  
yó mártiyaḥ śíśīte áti aktúbhir  
mā́ naḥ sá ripúr īśata  

### 017
agnír vavne suvī́riyam  
agníḥ káṇvāya saúbhagam  
agníḥ prā́van mitrótá médhiyātithim  
agníḥ sātā́ upastutám  

### 018
agnínā turváśaṃ yádum parāváta  
ugrā́devaṃ havāmahe  
agnír nayan návavāstvam br̥hádrathaṃ  
turvī́tiṃ dásyave sáhaḥ  

### 019
ní tvā́m agne mánur dadhe  
jyótir jánāya śáśvate  
dīdétha káṇva r̥tájāta ukṣitó  
yáṃ namasyánti kr̥ṣṭáyaḥ  

### 020
tveṣā́so agnér ámavanto arcáyo  
bhīmā́so ná prátītaye  
rakṣasvínaḥ sádam íd yātumā́vato  
víśvaṃ sám atríṇaṃ daha  

## 037
### 001
krīḷáṃ vaḥ śárdho mā́rutam  
anarvā́ṇaṃ ratheśúbham  
káṇvā abhí prá gāyata  

### 002
yé pŕ̥ṣatībhir r̥ṣṭíbhiḥ  
sākáṃ vā́śībhir añjíbhiḥ  
ájāyanta svábhānavaḥ  

### 003
ihéva śr̥ṇva eṣãṃ  
káśā hásteṣu yád vádān  
ní yā́mañ citrám r̥ñjate  

### 004
prá vaḥ śárdhāya ghŕ̥ṣvaye  
tveṣádyumnāya śuṣmíṇe  
deváttam bráhma gāyata  

### 005
prá śaṃsā góṣu ághniyaṃ  
krīḷáṃ yác chárdho mā́rutam  
jámbhe rásasya vāvr̥dhe  

### 006
kó vo várṣiṣṭha ā́ naro  
diváś ca gmáś ca dhūtayaḥ  
yát sīm ántaṃ ná dhūnuthá  

### 007
ní vo yā́māya mā́nuṣo  
dadhrá ugrā́ya manyáve  
jíhīta párvato giríḥ  

### 008
yéṣām ájmeṣu pr̥thivī́  
jujurvā́m̐ iva viśpátiḥ  
bhiyā́ yā́meṣu réjate  

### 009
sthiráṃ hí jā́nam eṣãṃ  
váyo mātúr níretave  
yát sīm ánu dvitā́ śávaḥ  

### 010
úd u tyé sūnávo gíraḥ  
kā́ṣṭhā ájmeṣu atnata  
vāśrā́ abhijñú yā́tave  

### 011
tiyáṃ cid ghā dīrghám pr̥thúm  
mihó nápātam ámr̥dhram  
prá cyāvayanti yā́mabhiḥ  

### 012
máruto yád dha vo bálaṃ  
jánām̐ acucyavītana  
girī́m̐r acucyavītana  

### 013
yád dha yã́nti marútaḥ  
sáṃ ha bruvate ádhvan ā́  
śr̥ṇóti káś cid eṣãm  

### 014
prá yāta śī́bham āśúbhiḥ  
sánti káṇveṣu vo dúvaḥ  
tátro ṣú mādayādhuvai  

### 015
ásti hí ṣmā mádāya vaḥ  
smási ṣmā vayám eṣãm  
víśvaṃ cid ā́yu° jīváse  

## 038
### 001
kád dha nūnáṃ kadhapriyaḥ  
pitā́ putráṃ ná hástayoḥ  
dadhidhvé vr̥ktabarhiṣaḥ  

### 002
kúva nūnáṃ kád vo árthaṃ  
gántā divó ná pr̥thivyā́ḥ  
kvà vo gā́vo ná raṇyanti  

### 003
kúva vaḥ sumnā́ návyāṃsi  
márutaḥ kúva suvitā́  
kúvo víśvāni saúbhagā  

### 004
yád yūyám pr̥śnimātaro  
mártiāsaḥ° siyā́tana  
stotā́ vo amŕ̥taḥ siyāt  

### 005
mā́ vo mr̥gó ná yávase  
jaritā́ bhūd ájoṣiyaḥ  
pathā́ yamásya gād úpa  

### 006
mā́ ū° ṣú ṇaḥ párā-parā  
nírr̥tir durháṇā vadhīt  
padīṣṭá tŕ̥ṣṇayā sahá  

### 007
satyáṃ tveṣā́ ámavanto  
dhánvañ cid ā́ rudríyāsaḥ  
míhaṃ kr̥ṇvanti avātā́m  

### 008
vāśréva vidyún mimāti  
vatsáṃ ná mātā́ siṣakti  
yád eṣāṃ vr̥ṣṭír ásarji  

### 009
dívā cit támaḥ kr̥ṇvanti  
parjányenodavāhéna  
yát pr̥thivī́ṃ viundánti  

### 010
ádha svanā́n marútãṃ  
víśvam ā́ sádma pā́rthivam  
árejanta prá mā́nuṣāḥ  

### 011
máruto vīḷupāṇíbhiś  
citrā́ ródhasvatīr ánu  
yātém ákhidrayāmabhiḥ  

### 012
sthirā́ vaḥ santu nemáyo  
ráthā áśvāsa eṣãm  
súsaṃskr̥tā abhī́śavaḥ  

### 013
áchā vadā tánā girā́  
jarā́yai bráhmaṇas pátim  
agním mitráṃ ná darśatám  

### 014
mimīhí ślókam āsíye  
parjánya iva tatanaḥ  
gā́ya gāyatrám ukthíyam  

### 015
vándasva mā́rutaṃ gaṇáṃ  
tveṣám panasyúm arkíṇam  
asmé vr̥ddhā́ asann ihá  

## 039
### 001
prá yád itthā́ parāvátaḥ  
śocír ná mā́nam ásyatha  
kásya krátvā marutaḥ kásya várpasā  
káṃ yātha káṃ ha dhūtayaḥ  

### 002
sthirā́ vaḥ santu ā́yudhā parāṇúde  
vīḷū́ utá pratiṣkábhe  
yuṣmā́kam astu táviṣī pánīyasī  
mā́ mártiyasya māyínaḥ  

### 003
párā ha yát sthiráṃ hathá  
náro vartáyathā gurú  
ví yãthana vanínaḥ pr̥thiviyā́  
ví ā́śāḥ párvatānãm  

### 004
nahí vaḥ śátrur vividé ádhi dyávi  
ná bhū́miyāṃ riśādasaḥ  
yuṣmā́kam astu táviṣī tánā yujā́  
rúdrāso nū́ cid ādhŕ̥ṣe  

### 005
prá vepayanti párvatān  
ví viñcanti vánaspátīn  
pró ārata maruto durmádā iva  
dévāsaḥ sárvayā viśā́  

### 006
úpo rátheṣu pŕ̥ṣatīr ayugdhuvam  
práṣṭir vahati róhitaḥ  
ā́ vo yā́māya pr̥thivī́ cid aśrod  
ábībhayanta mā́nuṣāḥ  

### 007
ā́ vo makṣū́ tánāya káṃ  
rúdrā ávo vr̥ṇīmahe  
gántā nūnáṃ no ávasā yáthā purā́  
itthā́ káṇvāya bibhyúṣe  

### 008
yuṣméṣito maruto mártiyeṣita  
ā́ yó no ábhva ī́ṣate  
ví táṃ yuyota śávasā ví ójasā  
ví yuṣmā́kābhir ūtíbhiḥ  

### 009
ásāmi hí prayajyavaḥ  
káṇvaṃ dadá pracetasaḥ  
ásāmibhir maruta ā́ na ūtíbhir  
gántā vr̥ṣṭíṃ ná vidyútaḥ  

### 010
ásāmi ójo bibhr̥thā sudānavo  
ásāmi dhūtayaḥ śávaḥ  
r̥ṣidvíṣe marutaḥ parimanyáva  
íṣuṃ ná sr̥jata dvíṣam  

## 040
### 001
út tiṣṭha brahmaṇas pate  
devayántas tuvemahe  
úpa prá yantu marútaḥ sudā́nava  
índra prāśū́r bhavā sácā  

### 002
tuvā́m íd dhí sahasas putra mártiya  
upabrūté dháne hité  
suvī́riyam maruta ā́ suáśviyaṃ  
dádhīta yó va ācaké  

### 003
prá etu bráhmaṇas pátiḥ  
prá devī́ etu sūnŕ̥tā  
áchā vīráṃ náriyam paṅktírādhasaṃ  
devā́ yajñáṃ nayantu naḥ  

### 004
yó vāgháte dádāti sūnáraṃ vásu  
sá dhatte ákṣiti śrávaḥ  
tásmā íḷāṃ suvī́rām ā́ yajāmahe  
suprátūrtim anehásam  

### 005
prá nūnám bráhmaṇas pátir  
mántraṃ vadati ukthíyam  
yásminn índro váruṇo mitró aryamā́  
devā́ ókāṃsi cakriré  

### 006
tám íd vocemā vidátheṣu śambhúvam  
mántraṃ devā anehásam  
imā́ṃ ca vā́cam pratiháryathā naro  
víśvéd vāmā́ vo aśnavat  

### 007
kó devayántam aśnavaj  
jánaṃ kó vr̥ktábarhiṣam  
prá-pra dāśuvā́n pastíyābhir asthita  
antarvā́vat kṣáyaṃ dadhe  

### 008
úpa kṣatrám pr̥ñcītá hánti rā́jabhir  
bhayé cit sukṣitíṃ dadhe  
nā́sya vartā́ ná tarutā́ mahādhané  
ná árbhe asti vajríṇaḥ  

## 041
### 001
yáṃ rákṣanti prácetaso  
váruṇo mitró aryamā́  
nū́ cit sá dabhyate jánaḥ  

### 002
yám bāhúteva píprati  
pã́nti mártiyaṃ riṣáḥ  
áriṣṭaḥ sárva edhate  

### 003
ví durgā́ ví dvíṣaḥ puró  
ghnánti rā́jāna eṣãm  
náyanti duritā́ tiráḥ  

### 004
sugáḥ pánthā anr̥kṣará  
ā́dityāsa r̥táṃ yaté  
nā́trāvakhādó asti vaḥ  

### 005
yáṃ yajñáṃ náyathā nara  
ā́dityā r̥júnā pathā́  
prá vaḥ sá dhītáye naśat  

### 006
sá rátnam mártiyo vásu  
víśvaṃ tokám utá tmánā  
áchā gachati ástr̥taḥ  

### 007
kathā́ rādhāma sakhāya  
stómam mitrásya aryamṇáḥ  
máhi psáro váruṇasya  

### 008
mā́ vo ghnántam mā́ śápantam  
práti voce devayántam  
sumnaír íd va ā́ vivāse  

### 009
catúraś cid dádamānād  
bibhīyā́d ā́ nídhātoḥ  
ná duruktā́ya spr̥hayet  

## 042
### 001
sám pūṣann ádhvanas tira  
ví áṃho vimuco napāt  
sákṣvā deva prá ṇas puráḥ  

### 002
yó naḥ pūṣann aghó vŕ̥ko  
duḥśéva ādídeśati  
ápa sma tám pathó jahi  

### 003
ápa tyám paripanthínam  
muṣīvā́ṇaṃ huraścítam  
dūrám ádhi srutér aja  

### 004
tuváṃ tásya dvayāvíno  
agháśaṃsasya kásya cit  
padā́bhí tiṣṭha tápuṣim  

### 005
ā́ tát te dasra mantumaḥ  
pū́ṣann ávo vr̥ṇīmahe  
yéna pitr̥̄́n ácodayaḥ  

### 006
ádhā no viśvasaubhaga  
híraṇyavāśīmattama  
dhánāni suṣáṇā kr̥dhi  

### 007
áti naḥ saścáto naya  
sugā́ naḥ supáthā kr̥ṇu  
pū́ṣann ihá krátuṃ vidaḥ  

### 008
abhí sūyávasaṃ naya  
ná navajvāró ádhvane  
pū́ṣann ihá krátuṃ vidaḥ  

### 009
śagdhí pūrdhí prá yaṃsi ca  
śiśīhí prā́si udáram  
pū́ṣann ihá krátuṃ vidaḥ  

### 010
ná pūṣáṇam methāmasi  
sūktaír abhí gr̥ṇīmasi  
vásūni dasmám īmahe  

## 043
### 001
kád rudrā́ya prácetase  
mīḷhúṣṭamāya távyase  
vocéma śáṃtamaṃ hr̥dé  

### 002
yáthā no áditiḥ kárat  
páśve nŕ̥bhyo yáthā gáve  
yáthā tokā́ya rudríyam  

### 003
yáthā no mitró váruṇo  
yáthā rudráś cíketati  
yáthā víśve sajóṣasaḥ  

### 004
gāthápatim medhápatiṃ  
rudráṃ jálāṣabheṣajam  
tác chaṃyóḥ sumnám īmahe  

### 005
yáḥ śukrá iva sū́riyo  
híraṇyam iva rócate  
śréṣṭho devā́nãṃ vásuḥ  

### 006
śáṃ naḥ karati árvate  
sugám meṣā́ya meṣíye  
nŕ̥bhyo nā́ribhiyo gáve  

### 007
asmé soma śríyam ádhi  
ní dhehi śatásya nr̥̄ṇā́m+  
máhi śrávas tuvinr̥mṇám  

### 008
mā́ naḥ somaparibā́dho  
mā́rātayo juhuranta  
ā́ na indo vā́je bhaja  

### 009
yā́s te prajā́ amŕ̥tasya  
párasmin dhā́mann r̥tásya  
mūrdhā́ nā́bhā soma vena  
ābhū́ṣantīḥ soma vedaḥ  

## 044
### 001
ágne vívasvad uṣásaś  
citráṃ rā́dho amartiya  
ā́ dāśúṣe jātavedo vahā tuvám  
adyā́ devā́m̐ uṣarbúdhaḥ  

### 002
júṣṭo hí dūtó ási havyavā́hano  
ágne rathī́r adhvarā́ṇām  
sajū́r aśvíbhyām uṣásā suvī́riyam  
asmé dhehi śrávo br̥hát  

### 003
adyā́ dūtáṃ vr̥ṇīmahe  
vásum agním purupriyám  
dhūmáketum bhā́r̥jīkaṃ víuṣṭiṣu  
yajñā́nām adhvaraśríyam  

### 004
śréṣṭhaṃ yáviṣṭham átithiṃ súāhutaṃ  
júṣṭaṃ jánāya dāśúṣe  
devā́m̐ áchā yā́tave jātávedasam  
agním īḷe víuṣṭiṣu  

### 005
staviṣyā́mi tuvā́m aháṃ  
víśvasyāmr̥ta bhojana  
ágne trātā́ram amŕ̥tam miyedhiya  
yájiṣṭhaṃ havyavāhana  

### 006
suśáṃso bodhi gr̥ṇaté yaviṣṭhiya  
mádhujihvaḥ súāhutaḥ  
práskaṇvasya pratiránn ā́yu° jīváse  
namasyā́ daíviyaṃ jánam  

### 007
hótāraṃ viśvávedasaṃ  
sáṃ hí tvā víśa indháte  
sá ā́ vaha puruhūta prácetaso  
ágne devā́m̐ ihá dravát  

### 008
savitā́ram uṣásam aśvínā bhágam  
agníṃ víuṣṭiṣu kṣápaḥ  
káṇvāsas tvā sutásomāsa indhate  
havyavā́haṃ suadhvara  

### 009
pátir hí adhvarā́ṇãm  
ágne dūtó viśā́m ási  
uṣarbúdha ā́ vaha sómapītaye  
devā́m̐ adyá suvardŕ̥śaḥ  

### 010
ágne pū́rvā ánūṣáso vibhāvaso  
dīdétha viśvádarśataḥ  
ási grā́meṣu avitā́ puróhito  
ási yajñéṣu mā́nuṣaḥ  

### 011
ní tvā yajñásya sā́dhanam  
ágne hótāram r̥tvíjam  
manuṣvád deva dhīmahi prácetasaṃ  
jīráṃ dūtám ámartiyam  

### 012
yád devā́nām mitramahaḥ puróhito  
ántaro yā́si dūtíyam  
síndhor iva prásvanitāsa ūrmáyo  
agnér bhrājante arcáyaḥ  

### 013
śrudhí śrutkarṇa váhnibhir  
devaír agne sayā́vabhiḥ  
ā́ sīdantu barhíṣi mitró aryamā́  
prātaryā́vāṇo adhvarám  

### 014
śr̥ṇvántu stómam marútaḥ sudā́navo  
agnijihvā́ r̥tāvŕ̥dhaḥ  
píbatu sómaṃ váruṇo dhr̥távrato  
aśvíbhyām uṣásā sajū́ḥ  

## 045
### 001
tuvám agne vásūm̐r ihá  
rudrā́m̐ āditiyā́m̐ utá  
yájā suadhvaráṃ jánam  
mánujātaṃ ghr̥taprúṣam  

### 002
śruṣṭīvā́no hí dāśúṣe  
devā́ agne vícetasaḥ  
tā́n rohidaśva girvaṇas  
tráyastriṃśatam ā́ vaha  

### 003
priyamedhavád atriváj  
jā́tavedo virūpavát  
aṅgirasván mahivrata  
práskaṇvasya śrudhī hávam  

### 004
máhikerava ūtáye  
priyámedhā ahūṣata  
rā́jantam adhvarā́ṇãm  
agníṃ śukréṇa śocíṣā  

### 005
ghŕ̥tāhavana santiya  
imā́ u ṣú śrudhī gíraḥ  
yā́bhiḥ káṇvasya sūnávo  
hávante ávase tuvā  

### 006
tuvā́ṃ citraśravastama  
hávante vikṣú jantávaḥ  
śocíṣkeśam purupriya  
ágne havyā́ya vóḷhave  

### 007
ní tvā hótāram r̥tvíjaṃ  
dadhiré vasuvíttamam  
śrútkarṇaṃ sapráthastamaṃ  
víprā agne díviṣṭiṣu  

### 008
ā́ tvā víprā acucyavuḥ  
sutásomā abhí práyaḥ  
br̥hád bhā́ bíbhrato havír  
ágne mártāya dāśúṣe  

### 009
prātaryā́vṇaḥ sahaskr̥ta  
somapéyāya santiya  
ihā́dyá daíviyaṃ jánam  
barhír ā́ sādayā vaso  

### 010
arvā́ñcaṃ daíviyaṃ jánam  
ágne yákṣva sáhūtibhiḥ  
ayáṃ sómaḥ sudānavas  
tám pāta tiróahniyam  

## 046
### 001
eṣó uṣā́ ápūrviyā  
ví uchati priyā́ diváḥ  
stuṣé vām aśvinā br̥hát  

### 002
yā́ dasrā́ síndhumātarā  
manotárā rayīṇã́m  
dhiyā́ devā́ vasuvídā  

### 003
vacyánte vāṃ kakuhā́so  
jūrṇā́yām ádhi viṣṭápi  
yád vāṃ rátho víbhiṣ pátāt  

### 004
havíṣā jāró apã́m  
píparti pápurir narā  
pitā́ kúṭasya carṣaṇíḥ  

### 005
ādāró vām matīnã́ṃ  
nā́satyā matavacasā  
pātáṃ sómasya dhr̥ṣṇuyā́  

### 006
yā́ naḥ pī́parad aśvinā  
jyótiṣmatī támas tiráḥ  
tā́m asmé rāsathām° íṣam  

### 007
ā́ no nāvā́ matīnã́ṃ  
yātám pārā́ya gántave  
yuñjā́thām aśvinā rátham  

### 008
arítraṃ vāṃ divás pr̥thú  
tīrthé síndhūnãṃ ráthaḥ  
dhiyā́ yuyujra índavaḥ  

### 009
divás kaṇvāsa índavo  
vásu síndhūnãm padé  
sváṃ vavríṃ kúha dhitsathaḥ  

### 010
ábhūd u bhā́ u aṃśáve  
híraṇyam práti sū́riyaḥ  
ví akhyaj jihváyā́sitaḥ  

### 011
ábhūd u pārám étave  
pánthā r̥tásya sādhuyā́  
ádarśi ví srutír diváḥ  

### 012
tát-tad íd aśvínor ávo  
jaritā́ práti bhūṣati  
máde sómasya pípratoḥ  

### 013
vāvasānā́ vivásvati  
sómasya pītiyā́ girā́  
manuṣvác chambhū ā́ gatam  

### 014
yuvór uṣā́ ánu śríyam  
párijmanor upā́carat  
r̥tā́ vanatho aktúbhiḥ  

### 015
ubhā́ pibatam aśvinā  
ubhā́ naḥ śárma yachatam  
avidriyā́bhir ūtíbhiḥ  

## 047
### 001
ayáṃ vām mádhumattamaḥ  
sutáḥ sóma r̥tāvr̥dhā  
tám aśvinā pibataṃ tiróahniyaṃ  
dhattáṃ rátnāni dāśúṣe  

### 002
trivandhuréṇa trivŕ̥tā supéśasā  
ráthenā́ yātam aśvinā  
káṇvāso vām bráhma kr̥ṇvanti adhvaré  
téṣāṃ sú śr̥ṇutaṃ hávam  

### 003
áśvinā mádhumattamam  
pātáṃ sómam r̥tāvr̥dhā  
áthādyá dasrā vásu bíbhratā ráthe  
dāśvā́ṃsam úpa gachatam  

### 004
triṣadhasthé barhíṣi viśvavedasā  
mádhvā yajñám mimikṣatam  
káṇvāso vāṃ sutásomā abhídyavo  
yuvā́ṃ havante aśvinā  

### 005
yā́bhiḥ káṇvam abhíṣṭibhiḥ  
prā́vataṃ yuvám aśvinā  
tā́bhiḥ ṣú asmā́m̐ avataṃ śubhas patī  
pātáṃ sómam r̥tāvr̥dhā  

### 006
sudā́se dasrā vásu bíbhratā ráthe  
pŕ̥kṣo vahatam aśvinā  
rayíṃ samudrā́d utá vā divás pári  
asmé dhattam puruspŕ̥ham  

### 007
yán nāsatyā parāváti  
yád vā sthó ádhi turváśe  
áto ráthena suvŕ̥tā na ā́ gataṃ  
sākáṃ sū́ryasya raśmíbhiḥ  

### 008
arvā́ñcā vāṃ sáptayo adhvaraśríyo  
váhantu sávanéd úpa  
íṣam pr̥ñcántā sukŕ̥te sudā́nava  
ā́ barhíḥ sīdataṃ narā  

### 009
téna nāsatiyā́ gataṃ  
ráthena sū́riyatvacā  
yéna śáśvad ūháthur dāśúṣe vásu  
mádhvaḥ sómasya pītáye  

### 010
ukthébhir arvā́g ávase purūvásū  
arkaíś ca ní hvayāmahe  
śáśvat káṇvānāṃ sádasi priyé hí kaṃ  
sómam papáthur aśvinā  

## 048
### 001
sahá vāména na uṣo  
ví uchā duhitar divaḥ  
sahá dyumnéna br̥hatā́ vibhāvari  
rāyā́ devi dã́svatī  

### 002
áśvāvatīr gómatīr viśvasuvído  
bhū́ri cyavanta vástave  
úd īraya práti mā sūnŕ̥tā uṣaś  
códa rā́dho maghónãm  

### 003
uvā́soṣā́ uchā́c ca nú  
devī́ jīrā́ ráthānãm  
yé asyā · ācáraṇeṣu dadhriré  
samudré ná śravasyávaḥ  

### 004
úṣo yé te · prá yā́meṣu yuñjáte  
máno dānā́ya sūráyaḥ  
átrā́ha tát káṇva eṣāṃ káṇvatamo  
nā́ma gr̥ṇāti nr̥̄ṇã́m+  

### 005
ā́ ghā yóṣeva sūnárī  
uṣā́ yāti prabhuñjatī́  
jaráyantī vŕ̥janam padvád īyata  
út pātayati pakṣíṇaḥ  

### 006
ví yā́ sr̥játi sámanaṃ ví arthínaḥ  
padáṃ ná veti ódatī  
váyo nákiṣ ṭe paptivā́ṃsa āsate  
víuṣṭau vājinīvati  

### 007
eṣā́yukta parāvátaḥ  
sū́ryasyodáyanād ádhi  
śatáṃ ráthebhiḥ subhágā uṣā́ iyáṃ  
ví yāti abhí mā́nuṣān  

### 008
víśvam asyā nānāma cákṣase jágaj  
jyótiṣ kr̥ṇoti sūnárī  
ápa dvéṣo maghónī duhitā́ divá  
uṣā́ uchad ápa srídhaḥ  

### 009
úṣa ā́ bhāhi bhānúnā  
candréṇa duhitar divaḥ  
āváhantī bhū́ri asmábhyaṃ saúbhagaṃ  
viuchántī díviṣṭiṣu  

### 010
víśvasya hí prā́ṇanaṃ jī́vanaṃ tuvé  
ví yád uchási sūnari  
sā́ no ráthena br̥hatā́ vibhāvari  
śrudhí citrāmaghe hávam  

### 011
úṣo vā́jaṃ hí váṃsuva  
yáś citró mā́nuṣe jáne  
ténā́ vaha sukŕ̥to adhvarā́m̐ úpa  
yé tvā gr̥ṇánti váhnayaḥ  

### 012
víśvān devā́m̐ ā́ vaha sómapītaye  
antárikṣād uṣas tuvám  
sā́smā́su dhā gómad áśvāvad ukthíyam  
úṣo vā́jaṃ suvī́riyam  

### 013
yásyā rúśanto arcáyaḥ  
práti bhadrā́ ádr̥kṣata  
sā́ no rayíṃ viśvávāraṃ supéśasam  
uṣā́ dadātu súgmiyam  

### 014
yé cid dhí tvā́m ŕ̥ṣayaḥ pū́rva ūtáye  
juhūré ávase mahi  
sā́ na stómām̐ abhí gr̥ṇīhi rā́dhasā  
úṣaḥ śukréṇa śocíṣā  

### 015
úṣo yád adyá bhānúnā  
ví dvā́rāv r̥ṇávo diváḥ  
prá no yachatād avr̥kám pr̥thú chardíḥ  
prá devi gómatīr íṣaḥ  

### 016
sáṃ no rāyā́ br̥hatā́ viśvápeśasā  
mimikṣvā́ sám íḷābhir ā́  
sáṃ dyumnéna viśvatúrā uṣo mahi  
sáṃ vā́jair vājinīvati  

## 049
### 001
úṣo bhadrébhir ā́ gahi  
diváś cid rocanā́d ádhi  
váhantu aruṇápsava  
úpa tvā somíno gr̥hám  

### 002
supéśasaṃ sukháṃ ráthaṃ  
yám adhyásthā uṣas tuvám  
ténā suśrávasaṃ jánam  
prā́vādyá duhitar divaḥ  

### 003
váyaś cit te patatríṇo  
dvipác cátuṣpad arjuni  
úṣaḥ prā́rann r̥tū́m̐r ánu  
divó ántebhiyas pári  

### 004
viuchántī hí raśmíbhir  
víśvam ābhā́si rocanám  
tā́ṃ tvā́m uṣar vasūyávo  
gīrbhíḥ káṇvā ahūṣata  

## 050
### 001
úd u tyáṃ jātávedasaṃ  
deváṃ vahanti ketávaḥ  
dr̥śé víśvāya sū́riyam  

### 002
ápa tyé tāyávo yathā  
nákṣatrā yanti aktúbhiḥ  
sū́rāya viśvácakṣase  

### 003
ádr̥śram asya ketávo  
ví raśmáyo jánām̐ ánu  
bhrā́janto agnáyo yathā  

### 004
taráṇir viśvádarśato  
jyotiṣkŕ̥d asi sūriya  
víśvam ā́ bhāsi rocanám  

### 005
pratyáṅ devā́nãṃ víśaḥ  
pratyáṅṅ úd eṣi mā́nuṣān  
pratyáṅ víśvaṃ súvar dr̥śé  

### 006
yénā pavāka+ cákṣasā  
bhuraṇyántaṃ jánām̐ ánu  
tuváṃ varuṇa páśyasi  

### 007
ví dyā́m eṣi rájas pr̥thú  
áhā mímāno aktúbhiḥ  
páśyañ jánmāni sūriya  

### 008
saptá tvā haríto ráthe  
váhanti deva sūriya  
śocíṣkeśaṃ vicakṣaṇa  

### 009
áyukta saptá śundhyúvaḥ  
sū́ro ráthasya naptíyaḥ  
tā́bhir yāti sváyuktibhiḥ  

### 010
úd vayáṃ támasas pári  
jyótiṣ páśyanta úttaram  
deváṃ devatrā́ sū́riyam  
áganma jyótir uttamám  

### 011
udyánn adyá mitramaha  
āróhann úttarāṃ dívam  
hr̥drogám máma sūriya  
harimā́ṇaṃ ca nāśaya  

### 012
śúkeṣu me harimā́ṇaṃ  
ropaṇā́kāsu dadhmasi  
átho hāridravéṣu me  
harimā́ṇaṃ ní dadhmasi  

### 013
úd agād ayám ādityó  
víśvena sáhasā sahá  
dviṣántam máhya° randháyan  
mó aháṃ dviṣaté radham  

## 051
### 001
abhí tyám meṣám puruhūtám r̥gmíyam  
índraṃ gīrbhír madatā vásvo arṇavám  
yásya dyā́vo ná vicáranti mā́nuṣā  
bhujé máṃhiṣṭham abhí vípram arcata  

### 002
abhī́m avanvan suabhiṣṭím ūtáyo  
antarikṣaprā́ṃ táviṣībhir ā́vr̥tam  
índraṃ dákṣāsa r̥bhávo madacyútaṃ  
śatákratuṃ jávanī sūnŕ̥tā́ruhat  

### 003
tuváṃ gotrám áṅgirobhyo 'vr̥ṇor ápa  
utā́traye śatádureṣu gātuvít  
saséna cid vimadā́yāvaho vásu  
ājā́v ádriṃ vāvasānásya nartáyan  

### 004
tuvám apā́m apidhā́nāvr̥ṇor ápa  
ádhārayaḥ párvate dā́numad vásu  
vr̥tráṃ yád indra śávasā́vadhīr áhim  
ā́d ít sū́ryaṃ diví ā́rohayo dr̥śé  

### 005
tuvám māyā́bhir ápa māyíno 'dhamaḥ  
svadhā́bhir yé ádhi śúptāv ájuhvata  
tuvám pípror nr̥maṇaḥ prā́rujaḥ púraḥ  
prá rjíśvānaṃ dasyuhátyeṣu āvitha  

### 006
tuváṃ kútsaṃ śuṣṇahátyeṣu āvitha  
árandhayo atithigvā́ya śámbaram  
mahā́ntaṃ cid arbudáṃ ní kramīḥ padā́  
sanā́d evá dasyuhátyāya jajñiṣe  

### 007
tuvé víśvā táviṣī sadhríag ghitā́  
táva rā́dhaḥ somapīthā́ya harṣate  
táva vájraś cikite bāhuvór hitó  
vr̥ścā́ śátror áva víśvāni vŕ̥ṣṇiyā  

### 008
ví jānīhi ā́riyān yé ca dásyavo  
barhíṣmate randhayā śā́sad avratā́n  
śā́kī bhava yájamānasya coditā́  
víśvét tā́ te sadhamā́deṣu cākana  

### 009
ánuvratāya randháyann ápavratān  
ābhū́bhir índraḥ śnatháyann ánābhuvaḥ  
vr̥ddhásya cid várdhato dyā́m ínakṣata  
stávāno vamró ví jaghāna saṃdíhaḥ  

### 010
tákṣad yát ta uśánā sáhasā sáho  
ví ródasī majmánā bādhate śávaḥ  
ā́ tvā vā́tasya nr̥maṇo manoyúja  
ā́ pū́ryamāṇam avahann abhí śrávaḥ  

### 011
mándiṣṭa yád uśáne kāviyé sácām̐  
índro vaṅkū́ vaṅkutárā́dhi tiṣṭhati  
ugró yayíṃ nír apáḥ srótasāsr̥jad  
ví śúṣṇasya dr̥ṃhitā́ airayat púraḥ  

### 012
ā́ smā ráthaṃ vr̥ṣapā́ṇeṣu tiṣṭhasi  
śāryātásya prábhr̥tā yéṣu mándase  
índra yáthā sutásomeṣu cākáno  
anarvā́ṇaṃ ślókam ā́ rohase diví  

### 013
ádadā árbhām mahaté vacasyáve  
kakṣī́vate vr̥cayā́m indra sunvaté  
ménābhavo vr̥ṣaṇaśvásya sukrato  
víśvét tā́ te sávaneṣu pravā́ciyā  

### 014
índro aśrāyi sudhíyo nireké  
pajréṣu stómo dúriyo ná yū́paḥ  
aśvayúr gavyū́ rathayúr vasūyúr  
índra íd rāyáḥ kṣayati prayantā́  

### 015
idáṃ námo vr̥ṣabhā́ya svarā́je  
satyáśuṣmāya taváse avāci  
asmínn indra vr̥jáne sárvavīrāḥ  
smát sūríbhis táva śárman siyāma  

## 052
### 001
tiyáṃ sú meṣám mahayā suvarvídaṃ  
śatáṃ yásya subhúvaḥ sākám ī́rate  
átyaṃ ná vā́jaṃ havanasyádaṃ rátham  
éndraṃ vavr̥tyām ávase suvr̥ktíbhiḥ  

### 002
sá párvato ná dharúṇeṣu ácyutaḥ  
sahásramūtis táviṣīṣu vāvr̥dhe  
índro yád vr̥trám ávadhīn nadīvŕ̥tam  
ubjánn árṇāṃsi járhr̥ṣāṇo ándhasā  

### 003
sá hí dvaró dvaríṣu vavrá ū́dhani  
candrábudhno mádavr̥ddho manīṣíbhiḥ  
índraṃ tám ahve suapasyáyā dhiyā́  
máṃhiṣṭharātiṃ sá hí páprir ándhasaḥ  

### 004
ā́ yám pr̥ṇánti diví sádmabarhiṣaḥ  
samudráṃ ná subhúvaḥ svā́ abhíṣṭayaḥ  
táṃ vr̥trahátye ánu tasthur ūtáyaḥ  
śúṣmā índram avātā́ áhrutapsavaḥ  

### 005
abhí svávr̥ṣṭim máde asya yúdhyato  
raghvī́r iva pravaṇé sasrur ūtáyaḥ  
índro yád vajrī́ dhr̥ṣámāṇo ándhasā  
bhinád valásya paridhī́m̐r iva tritáḥ  

### 006
párīṃ ghr̥ṇā́ carati titviṣé śávo  
apó vr̥tvī́ rájaso budhnám ā́śayat  
vr̥trásya yát pravaṇé durgŕ̥bhiśvano  
nijaghántha hánuvor indra tanyatúm  

### 007
hradáṃ ná hí tvā nir̥ṣánti ūrmáyo  
bráhmāṇi indra táva yā́ni várdhanā  
tváṣṭā cit te yújiyaṃ vāvr̥dhe śávas  
tatákṣa vájram abhíbhūtiojasam  

### 008
jaghanvā́m̐ u háribhiḥ sambhr̥takratav  
índra vr̥trám mánuṣe gātuyánn apáḥ  
áyachathā bāhuvór vájram āyasám  
ádhārayo diví ā́ sū́riyaṃ dr̥śé  

### 009
br̥hát sváścandram ámavad yád ukthíyam  
ákr̥ṇvata bhiyásā róhaṇaṃ diváḥ  
yán mā́nuṣapradhanā índram ūtáyaḥ  
súvar nr̥ṣā́co marútó 'madann ánu  

### 010
diyaúś cid asya ámavām̐ áheḥ svanā́d  
áyoyavīd bhiyásā vájra indra te  
vr̥trásya yád badbadhānásya rodasī  
máde sutásya śávasā́bhinac chíraḥ  

### 011
yád ín nú indra pr̥thivī́ dáśabhujir  
áhāni víśvā tatánanta kr̥ṣṭáyaḥ  
átrā́ha te maghavan víśrutaṃ sáho  
diyā́m ánu śávasā barháṇā bhuvat  

### 012
tvám asyá pāré rájaso víomanaḥ  
svábhūtiojā ávase dhr̥ṣanmanaḥ  
cakr̥ṣé bhū́mim pratimā́nam ójaso  
apáḥ súvaḥ paribhū́r eṣi ā́ dívam  

### 013
tuvám bhuvaḥ pratimā́nam pr̥thivyā́  
r̥ṣvávīrasya br̥hatáḥ pátir bhūḥ  
víśvam ā́prā antárikṣam mahitvā́  
satyám addhā́ nákir anyás tuvā́vān  

### 014
ná yásya dyā́vāpr̥thivī́ ánu vyáco  
ná síndhavo rájaso ántam ānaśúḥ  
nótá svávr̥ṣṭim máde asya yúdhyata  
éko anyác cakr̥ṣe víśvam ānuṣák  

### 015
ā́rcann átra marútaḥ sásmin ājaú  
víśve devā́so amadann ánu tvā  
vr̥trásya yád bhr̥ṣṭimátā vadhéna  
ní tvám indra práti ānáṃ jaghántha  

## 053
### 001
ní ū ṣú vā́cam prá mahé bharāmahe  
gíra índrāya sádane vivásvataḥ  
nū́ cid dhí rátnaṃ sasatā́m ivā́vidan  
ná duṣṭutír draviṇodéṣu śasyate  

### 002
duró áśvasya durá indra gór asi  
duró yávasya vásuna inás pátiḥ  
śikṣānaráḥ pradívó 'kāmakarśanaḥ°  
sákhā sákhibhyas tám idáṃ gr̥ṇīmasi  

### 003
śácīva indra purukr̥d dyumattama  
távéd idám abhítaś cekite vásu  
átaḥ saṃgŕ̥bhya abhibhūta ā́ bhara  
mā́ tvāyató jaritúḥ kā́mam ūnayīḥ  

### 004
ebhír dyúbhiḥ sumánā ebhír índubhir  
nirundhānó ámatiṃ góbhir aśvínā  
índreṇa dásyuṃ daráyanta índubhir  
yutádveṣasaḥ sám iṣā́ rabhemahi  

### 005
sám indra rāyā́ sám iṣā́ rabhemahi  
sáṃ vā́jebhiḥ puruścandraír abhídyubhiḥ  
sáṃ deviyā́ prámatī° vīráśuṣmayā  
góagrayā áśvavatyā° rabhemahi  

### 006
té tvā mádā amadan tā́ni vŕ̥ṣṇiyā  
té sómāso vr̥trahátyeṣu satpate  
yát kāráve dáśa vr̥trā́ṇi apratí  
barhíṣmate ní sahásrāṇi barháyaḥ  

### 007
yudhā́ yúdham úpa ghéd eṣi dhr̥ṣṇuyā́  
purā́ púraṃ sám idáṃ haṃsi ójasā  
námyā yád indra sákhiyā parāváti  
nibarháyo námuciṃ nā́ma māyínam  

### 008
tuváṃ kárañjam utá parṇáyaṃ vadhīs  
téjiṣṭhayā atithigvásya vartanī́  
tuváṃ śatā́ váṅgr̥dasyābhinat púro  
anānudáḥ páriṣūtā r̥jíśvanā  

### 009
tuvám etā́ñ janarā́jño duvír dáśa  
abandhúnā suśrávasopajagmúṣaḥ  
ṣaṣṭíṃ sahásrā navatíṃ náva śrutó  
ní cakréṇa ráthiyā duṣpádāvr̥ṇak  

### 010
tvám āvitha suśrávasaṃ távotíbhis  
táva trā́mabhir indra tū́rvayāṇam  
tvám asmai kútsam atithigvám āyúm  
mahé rā́jñe yū́ne arandhanāyaḥ  

### 011
yá udŕ̥ci indara+ devágopāḥ  
sákhāyas te śivátamā ásāma  
tuvā́ṃ stoṣāma tuváyā suvī́rā  
drā́ghīya ā́yuḥ prataráṃ dádhānāḥ  

## 054
### 001
mā́ no asmín maghavan pr̥tsú áṃhasi  
nahí te ántaḥ śávasaḥ parīṇáśe  
ákrandayo nadíyo róruvad vánā  
kathā́ ná kṣoṇī́r bhiyásā sám ārata  

### 002
árcā śakrā́ya śākíne śácīvate  
śr̥ṇvántam índram maháyann abhí ṣṭuhi  
yó dhr̥ṣṇúnā śávasā ródasī ubhé  
vŕ̥ṣā vr̥ṣatvā́ vr̥ṣabhó nir̥ñjáte  

### 003
árcā divé br̥haté śūṣíyaṃ vácaḥ  
svákṣatraṃ yásya dhr̥ṣató dhr̥ṣán mánaḥ  
br̥hácchravā ásuro barháṇā kr̥táḥ  
puró háribhyāṃ vr̥ṣabhó rátho hí ṣáḥ  

### 004
tuváṃ divó br̥hatáḥ sā́nu kopayo  
áva tmánā dhr̥ṣatā́ śámbaram bhinat  
yán māyíno vrandíno mandínā dhr̥ṣác  
chitā́ṃ gábhastim aśánim pr̥tanyási  

### 005
ní yád vr̥ṇákṣi śvasanásya mūrdháni  
śúṣṇasya cid vrandíno róruvad vánā  
prācī́nena mánasā barháṇāvatā  
yád adyā́ cit kr̥ṇávaḥ kás tuvā pári  

### 006
tvám āvitha náriyaṃ turváśaṃ yáduṃ  
tuváṃ turvī́tiṃ vayíyaṃ śatakrato  
tuváṃ rátham étaśaṃ kŕ̥tviye dháne  
tuvám púro navatíṃ dambhayo náva  

### 007
sá ghā rā́jā sátpatiḥ śūśuvaj jáno  
rātáhavyaḥ práti yáḥ śā́sam ínvati  
ukthā́ vā yó abhigr̥ṇā́ti rā́dhasā  
dā́nur asmā úparā pinvate diváḥ  

### 008
ásamaṃ kṣatrám ásamā manīṣā́  
prá somapā́ ápasā santu néme  
yé ta indra dadúṣo vardháyanti  
máhi kṣatráṃ stháviraṃ vŕ̥ṣṇiyaṃ ca  

### 009
túbhyéd eté bahulā́ ádridugdhāś  
camūṣádaś camasā́ indrapā́nāḥ  
ví aśnuhi tarpáyā kā́mam eṣām  
áthā máno vasudéyāya kr̥ṣva  

### 010
apā́m atiṣṭhad dharúṇahvaraṃ támo  
antár vr̥trásya jaṭháreṣu párvataḥ  
abhī́m índro nadíyo vavríṇā hitā́  
víśvā anuṣṭhā́ḥ pravaṇéṣu jighnate  

### 011
sá śévr̥dham ádhi dhā dyumnám asmé  
máhi kṣatráṃ janāṣā́ḷ indra távyam  
rákṣā ca no maghónaḥ pāhí sūrī́n  
rāyé ca naḥ suapatyā́ iṣé dhāḥ  

## 055
### 001
diváś cid asya varimā́ ví papratha  
índraṃ ná mahnā́ pr̥thivī́ caná práti  
bhīmás túviṣmāñ carṣaṇíbhya ātapáḥ  
śíśīte vájraṃ téjase ná váṃsagaḥ  

### 002
só arṇavó ná nadíyaḥ samudríyaḥ  
práti gr̥bhṇāti víśritā várīmabhiḥ  
índraḥ sómasya pītáye vr̥ṣāyate  
sanā́t sá yudhmá ójasā panasyate  

### 003
tuváṃ tám indra párvataṃ ná bhójase  
mahó nr̥mṇásya dhármaṇām irajyasi  
prá vīríyeṇa devátā́ti cekite  
víśvasmā ugráḥ kármaṇe puróhitaḥ  

### 004
sá íd váne namasyúbhir vacasyate  
cā́ru jáneṣu prabruvāṇá indriyám  
vŕ̥ṣā chándur bhavati haryató vŕ̥ṣā  
kṣémeṇa dhénām maghávā yád ínvati  

### 005
sá ín mahā́ni samithā́ni majmánā  
kr̥ṇóti yudhmá ójasā jánebhiyaḥ  
ádhā caná śrád dadhati tvíṣīmata  
índrāya vájraṃ nighánighnate vadhám  

### 006
sá hí śravasyúḥ sádanāni kr̥trímā  
kṣmayā́ vr̥dhāná ójasā vināśáyan  
jyótīṃṣi kr̥ṇvánn avr̥kā́ṇi yájyave  
áva sukrátuḥ sártavā́ apáḥ sr̥jat  

### 007
dānā́ya mánaḥ somapāvan astu te  
arvā́ñcā hárī vandanaśrud ā́ kr̥dhi  
yámiṣṭhāsaḥ sā́rathayo yá indra te  
ná tvā kétā ā́ dabhnuvanti bhū́rṇayaḥ  

### 008
áprakṣitaṃ vásu bibharṣi hástayor  
áṣāḷhaṃ sáhas tanúvi śrutó dadhe  
ā́vr̥tāso avatā́so ná kartŕ̥bhis  
tanū́ṣu te krátava indra bhū́rayaḥ  

## 056
### 001
eṣá prá pūrvī́r áva tásya camríṣo  
átyo ná yóṣām úd ayaṃsta bhurváṇiḥ  
dákṣam mahé pāyayate hiraṇyáyaṃ  
rátham āvŕ̥tyā háriyogam ŕ̥bhvasam  

### 002
táṃ gūrtáyo nemanníṣaḥ párīṇasaḥ  
samudráṃ ná saṃcáraṇe saniṣyávaḥ  
pátiṃ dákṣasya vidáthasya nū́ sáho  
giríṃ ná venā́ ádhi roha téjasā  

### 003
sá turváṇir mahā́m̐ areṇú paúṃsiye  
girér bhr̥ṣṭír ná bhrājate tujā́ śávaḥ  
yéna śúṣṇam māyínam āyasó máde  
dudhrá ābhū́ṣu rāmáyan ní dā́mani  

### 004
devī́ yádi táviṣī tvā́vr̥dhotáya  
índraṃ síṣakti uṣásaṃ ná sū́riyaḥ  
yó dhr̥ṣṇúnā śávasā bā́dhate táma  
íyarti reṇúm br̥hád arhariṣváṇiḥ  

### 005
ví yát tiró dharúṇam ácyutaṃ rájo  
átiṣṭhipo divá ā́tāsu barháṇā  
súvarmīḷhe yán máda indra hárṣiyā  
áhan vr̥tráṃ nír apā́m aubjo arṇavám  

### 006
tuváṃ divó dharúṇaṃ dhiṣa ójasā  
pr̥thivyā́ indra sádaneṣu mā́hinaḥ  
tuváṃ sutásya máde ariṇā apó  
ví vr̥trásya samáyā pāṣíyārujaḥ  

## 057
### 001
prá máṃhiṣṭhāya br̥haté br̥hádraye  
satyáśuṣmāya taváse matím bhare  
apā́m iva pravaṇé yásya durdháraṃ  
rā́dho viśvā́yu śávase ápāvr̥tam  

### 002
ádha te víśvam ánu hāsad iṣṭáya  
ā́po nimnéva sávanā havíṣmataḥ  
yát párvate ná samáśīta haryatá  
índrasya vájraḥ śnáthitā hiraṇyáyaḥ  

### 003
asmaí bhīmā́ya námasā sám adhvará  
úṣo ná śubhra ā́ bharā pánīyase  
yásya dhā́ma śrávase nā́ma indriyáṃ  
jyótir ákāri haríto ná áyase  

### 004
imé ta indra té vayám puruṣṭuta  
yé tvārábhya cárāmasi prabhūvaso  
nahí tvád anyó girvaṇo gíraḥ sághat  
kṣoṇī́r iva práti no harya tád vácaḥ  

### 005
bhū́ri ta indra vīríyaṃ táva smasi  
asyá stotúr maghavan kā́mam ā́ pr̥ṇa  
ánu te dyaúr br̥hatī́ vīríyam mama  
iyáṃ ca te pr̥thivī́ nema ójase  

### 006
tuváṃ tám indra párvatam mahā́m urúṃ  
vájreṇa vajrin parvaśáś cakartitha  
ávāsr̥jo nívr̥tāḥ sártavā́ apáḥ  
satrā́ víśvaṃ dadhiṣe kévalaṃ sáhaḥ  

## 058
### 001
nū́ cit sahojā́ amŕ̥to ní tundate  
hótā yád dūtó ábhavad vivásvataḥ  
ví sā́dhiṣṭhebhiḥ pathíbhī rájo mama  
ā́ devátātā havíṣā vivāsati  

### 002
ā́ suvám ádma yuvámāno ajáras  
tr̥ṣú aviṣyánn ataséṣu tiṣṭhati  
átyo ná pr̥ṣṭhám pruṣitásya rocate  
divó ná sā́nu stanáyann acikradat  

### 003
krāṇā́ rudrébhir vásubhiḥ puróhito  
hótā níṣatto rayiṣā́ḷ ámartiyaḥ  
rátho ná vikṣú r̥ñjasāná āyúṣu  
ví ānuṣág vā́riyā devá r̥ṇvati  

### 004
ví vā́tajūto ataséṣu tiṣṭhate  
vŕ̥thā juhū́bhiḥ sŕ̥ṇiyā tuviṣváṇiḥ  
tr̥ṣú yád agne vaníno vr̥ṣāyáse  
kr̥ṣṇáṃ ta éma rúśadūrme ajara  

### 005
tápurjambho vána ā́ vā́tacodito  
yūthé ná sāhvā́m̐ áva vāti váṃsagaḥ  
abhivrájann ákṣitam pā́jasā rája  
sthātúś carátham bhayate patatríṇaḥ  

### 006
dadhúṣ ṭuvā bhŕ̥gavo mā́nuṣeṣv ā́  
rayíṃ ná cā́ruṃ suhávaṃ jánebhyaḥ  
hótāram agne átithiṃ váreṇyam  
mitráṃ ná śévaṃ diviyā́ya jánmane  

### 007
hótāraṃ saptá juhúvo yájiṣṭhaṃ  
yáṃ vāgháto vr̥ṇáte adhvaréṣu  
agníṃ víśveṣām aratíṃ vásūnāṃ  
saparyā́mi práyasā yā́mi rátnam  

### 008
áchidrā sūno sahaso no adyá  
stotŕ̥bhyo mitramahaḥ śárma yacha  
ágne gr̥ṇántam áṃhasa uruṣya  
ū́rjo napāt · pūrbhír ā́yasībhiḥ  

### 009
bhávā várūthaṃ gr̥ṇaté vibhāvo  
bhávā maghavan maghávadbhyaḥ śárma  
uruṣyá agne áṃhaso gr̥ṇántam  
prātár makṣū́ dhiyā́vasur jagamyāt  

## 059
### 001
vayā́ íd agne agnáyas te anyé  
tuvé víśve amŕ̥tā mādayante  
vaíśvānara nā́bhir asi kṣitīnā́ṃ  
sthū́ṇeva jánām̐ upamíd yayantha  

### 002
mūrdhā́ divó nā́bhir agníḥ pr̥thivyā́  
áthābhavad aratī́ ródasīyoḥ  
táṃ tvā devā́so 'janayanta deváṃ  
vaíśvānara jyótir íd ā́riyāya  

### 003
ā́ sū́riye ná raśmáyo dhruvā́so  
vaiśvānaré dadhire 'gnā́ vásūni  
yā́ párvateṣu óṣadhīṣu apsú  
yā́ mā́nuṣeṣu ási tásya rā́jā  

### 004
br̥hatī́ iva sūnáve ródasī  
gíro hótā manuṣíyo ná dákṣaḥ  
súvarvate satyáśuṣmāya pūrvī́r  
vaiśvānarā́ya nŕ̥tamāya yahvī́ḥ  

### 005
diváś cit te br̥ható jātavedo  
vaíśvānara prá ririce mahitvám  
rā́jā kr̥ṣṭīnā́m asi mā́nuṣīṇāṃ  
yudhā́ devébhyo várivaś cakartha  

### 006
prá nū́ mahitváṃ vr̥ṣabhásya vocaṃ  
yám pūrávo vr̥traháṇaṃ sácante  
vaiśvānaró dásyum agnír jaghanvā́m̐  
ádhūnot kā́ṣṭhā áva śámbaram bhet  

### 007
vaiśvānaró mahimnā́ viśvákr̥ṣṭir  
bharádvājeṣu yajató vibhā́vā  
śātavaneyé śatínībhir agníḥ  
puruṇīthé jarate sūnŕ̥tāvān  

## 060
### 001
váhniṃ yaśásaṃ vidáthasya ketúṃ  
suprāvíyaṃ · dūtáṃ sadyóartham  
dvijánmānaṃ rayím iva praśastáṃ  
rātím bharad bhŕ̥gave mātaríśvā  

### 002
asyá śā́sur ubháyāsaḥ sacante  
havíṣmanta uśíjo yé ca mártāḥ  
diváś cit pū́rvo ní asādi hótā  
āpŕ̥chiyo viśpátir vikṣú vedhā́ḥ  

### 003
táṃ návyasī hr̥dá ā́ jā́yamānam  
asmát sukīrtír mádhujihvam aśyāḥ  
yám r̥tvíjo vr̥jáne mā́nuṣāsaḥ  
práyasvanta āyávo jī́jananta  

### 004
uśík pavākó+ vásur mā́nuṣeṣu  
váreṇiyo hótā adhāyi vikṣú  
dámūnā · gr̥hápatir dáma ā́m̐  
agnír bhuvad rayipátī rayīṇā́m  

### 005
táṃ tvā vayám pátim agne rayīṇā́m  
prá śaṃsāmo matíbhir gótamāsaḥ  
āśúṃ ná vājambharám marjáyantaḥ  
prātár makṣū́ dhiyā́vasur jagamyāt  

## 061
### 001
asmā́ íd u prá taváse turā́ya  
práyo ná harmi stómam mā́hināya  
ŕ̥cīṣamāya ádhrigava óham  
índrāya · bráhmāṇi rātátamā  

### 002
asmā́ íd u práya iva prá yaṃsi  
bhárāmi āṅgūṣám bā́dhe suvr̥ktí  
índrāya hr̥dā́ mánasā manīṣā́  
pratnā́ya pátye dhíyo marjayanta  

### 003
asmā́ íd u tyám upamáṃ suvarṣā́m  
bhárāmi · āṅgūṣám āsíyena  
máṃhiṣṭham · áchoktibhir matīnā́ṃ  
suvr̥ktíbhiḥ · sūríṃ vāvr̥dhádhyai  

### 004
asmā́ íd u · stómaṃ sáṃ hinomi  
ráthaṃ ná · táṣṭeva tátsināya  
gíraś ca · gírvāhase suvr̥ktí  
índrāya viśvaminvám médhirāya  

### 005
asmā́ íd u sáptim iva śravasyā́  
índrāya arkáṃ juhúvā sám añje  
vīráṃ dānáokasaṃ vandádhyai  
purā́ṃ gūrtáśravasaṃ darmā́ṇam  

### 006
asmā́ íd u tváṣṭā takṣad vájraṃ  
suápastamaṃ svaríyaṃ ráṇāya  
vr̥trásya cid · vidád yéna márma  
tujánn ī́śānas tujatā́ kiyedhā́ḥ  

### 007
asyéd u mātúḥ sávaneṣu sadyó  
maháḥ pitúm papivā́ñ cā́ru ánnā  
muṣāyád víṣṇuḥ pacatáṃ sáhīyān  
vídhyad varāháṃ tiró ádrim ástā  

### 008
asmā́ íd u · gnā́ś cid devápatnīr  
índrāya arkám ahihátya ūvuḥ  
pári dyā́vāpr̥thivī́ jabhra urvī́  
ná asya té mahimā́nam pári ṣṭaḥ  

### 009
asyéd evá prá ririce mahitváṃ  
divás pr̥thivyā́ḥ pári antárikṣāt  
svarā́ḷ índro dáma ā́ viśvágūrtaḥ  
svarír ámatro vavakṣe ráṇāya  

### 010
asyéd evá · śávasā śuṣántaṃ  
ví vr̥ścad · vájreṇa vr̥trám índraḥ  
gā́ ná vrāṇā́ · avánīr amuñcad  
abhí śrávo · dāváne sácetāḥ  

### 011
asyéd u tveṣásā ranta síndhavaḥ  
pári yád · vájreṇa sīm áyachat  
īśānakŕ̥d · dāśúṣe daśasyán  
turvī́taye · gādháṃ turváṇiḥ kaḥ  

### 012
asmā́ íd u prá bharā tū́tujāno  
vr̥trā́ya vájram ī́śānaḥ kiyedhā́ḥ  
gór ná párva · ví radā tiraścā́  
íṣyann árṇāṃsi apā́ṃ carádhyai  

### 013
asyéd u · prá brūhi pūrviyā́ṇi  
turásya · kármāṇi návya ukthaíḥ  
yudhé yád · iṣṇāná ā́yudhāni  
r̥ghāyámāṇo niriṇā́ti śátrūn  

### 014
asyéd u bhiyā́ giráyaś ca dr̥̄ḷhā́+  
dyā́vā ca bhū́mā janúṣas tujete  
úpo venásya jóguvāna oṇíṃ  
sadyó bhuvad · vīríyāya nodhā́ḥ  

### 015
asmā́ íd u tyád ánu dāyi eṣām  
éko yád vavné bhū́rer ī́śānaḥ  
prá étaśaṃ sū́riye paspr̥dhānáṃ  
saúvaśviye · súṣvim āvad índraḥ  

### 016
evā́ te hāriyojanā suvr̥ktí  
índra bráhmāṇi gótamāso akran  
ā́ eṣu viśvápeśasaṃ dhíyaṃ dhāḥ  
prātár makṣū́ dhiyā́vasur jagamyāt  

## 062
### 001
prá manmahe śavasānā́ya śūṣám  
āṅgūṣáṃ gírvaṇase aṅgirasvát  
suvr̥ktíbhi stuvatá r̥gmiyā́ya  
árcāma arkáṃ náre víśrutāya  

### 002
prá vo mahé máhi námo bharadhvam  
āṅgūṣíyaṃ śavasānā́ya sā́ma  
yénā naḥ pū́rve pitáraḥ padajñā́  
árcanto áṅgiraso gā́ ávindan  

### 003
índrasya · áṅgirasāṃ ca iṣṭaú  
vidát sarámā tánayāya dhāsím  
bŕ̥haspátir bhinád ádriṃ vidád gā́ḥ  
sám usríyābhir vāvaśanta náraḥ  

### 004
sá suṣṭúbhā sá stubhā́ saptá vípraiḥ  
svaréṇa ádriṃ svaríyo návagvaiḥ  
saraṇyúbhiḥ phaligám indra śakra  
valáṃ ráveṇa darayo dáśagvaiḥ  

### 005
gr̥ṇānó áṅgirobhir dasma ví var  
uṣásā sū́riyeṇa góbhir ándhaḥ  
ví bhū́myā aprathaya indra sā́nu  
divó rája úparam astabhāyaḥ  

### 006
tád u práyakṣatamam asya kárma  
dasmásya cā́rutamam asti dáṃsaḥ  
upahvaré yád úparā ápinvan  
mádhuarṇaso nadíyaś cátasraḥ  

### 007
dvitā́ ví vavre sanájā sánīḷe  
ayā́siya stávamānebhir arkaíḥ  
bhágo ná méne paramé víomann  
ádhārayad · ródasī sudáṃsāḥ  

### 008
sanā́d dívam pári bhū́mā vírūpe  
punarbhúvā yuvatī́ svébhir évaiḥ  
kr̥ṣṇébhir aktā́ uṣā́ rúśadbhir  
vápurbhir ā́ carato anyā́anyā  

### 009
sánemi sakhyáṃ suapasyámānaḥ  
sūnúr dādhāra śávasā sudáṃsāḥ  
āmā́su cid dadhiṣe pakvám antáḥ  
páyaḥ kr̥ṣṇā́su rúśad róhiṇīṣu  

### 010
sanā́t sánīḷā avánīr avātā́  
vratā́ rakṣante amŕ̥tāḥ sáhobhiḥ  
purū́ sahásrā jánayo ná pátnīr  
duvasyánti svásāro áhrayāṇam  

### 011
sanāyúvo námasā návyo arkaír  
vasūyávo matáyo dasma dadruḥ  
pátiṃ ná pátnīr uśatī́r uśántaṃ  
spr̥śánti tvā śavasāvan manīṣā́ḥ  

### 012
sanā́d evá táva rā́yo gábhastau  
ná kṣī́yante nópa dasyanti dasma  
dyumā́m̐ asi krátumām̐ indra dhī́raḥ  
śíkṣā śacīvas táva naḥ śácībhiḥ  

### 013
sanāyaté gótama indra návyam  
átakṣad bráhma hariyójanāya  
sunīthā́ya naḥ śavasāna nodhā́ḥ  
prātár makṣū́ dhiyā́vasur jagamyāt  

## 063
### 001
tuvám mahā́m̐ indara+ yó ha śúṣmair  
dyā́vā jajñānáḥ pr̥thivī́ áme dhāḥ  
yád dha te víśvā giráyaś cid ábhvā  
bhiyā́ dr̥̄ḷhā́saḥ+ kiráṇā ná aíjan  

### 002
ā́ yád dhárī indara+ vívratā vér  
ā́ te vájraṃ jaritā́ bāhuvór dhāt  
yénāviharyatakrato amítrān  
púra iṣṇā́si puruhūta pūrvī́ḥ  

### 003
tuváṃ satyá indara+ dhr̥ṣṇúr etā́n  
tuvám r̥bhukṣā́ náriyas tuváṃ ṣā́ṭ  
tuváṃ śúṣṇaṃ vr̥jáne pr̥kṣá āṇaú  
yū́ne kútsāya dyumáte sácāhan  

### 004
tuváṃ ha tyád indara+ codīḥ sákhā  
vr̥tráṃ yád vajrin vr̥ṣakarman ubhnā́ḥ  
yád dha śūra vr̥ṣamaṇaḥ parācaír  
ví dásyūm̐r yónāv ákr̥to vr̥thāṣā́ṭ  

### 005
tuváṃ ha tyád indara+ áriṣaṇyan  
dr̥̄ḷhásya+ cin mártiānām° ájuṣṭau  
ví asmád ā́ kā́ṣṭhā árvate var  
ghanéva vajriñ chnathihi amítrān  

### 006
tuvā́ṃ ha tyád indara+ árṇasātau  
súvarmīḷhe nára ājā́ havante  
táva svadhāva iyám ā́ samaryá  
ūtír vā́jeṣu atasā́yiyā bhūt  

### 007
tuváṃ ha tyád indara+ saptá yúdhyan  
púro vajrin purukútsāya dardaḥ  
barhír ná yát · sudā́se vŕ̥thā várg  
aṃhó rājan várivaḥ pūráve kaḥ  

### 008
tuváṃ tyā́ṃ na indara+ deva citrā́m  
íṣam ā́po ná pīpayaḥ párijman  
yáyā śūra práti asmábhya° yáṃsi  
tmánam ū́rjaṃ ná viśvádha kṣáradhyai  

### 009
ákāri ta indara+ gótamebhir  
bráhmāṇi óktā námasā háribhyām  
supéśasaṃ · vā́jam ā́ bharā naḥ  
prātár makṣū́ dhiyā́vasur jagamyāt  

## 064
### 001
vŕ̥ṣṇe śárdhāya súmakhāya vedháse  
nódhaḥ suvr̥ktím prá bharā marúdbhiyaḥ  
apó ná dhī́ro mánasā suhástiyo  
gíraḥ sám añje vidátheṣu ābhúvaḥ  

### 002
té jajñire divá r̥ṣvā́sa ukṣáṇo  
rudrásya máryā ásurā arepásaḥ  
pavākā́saḥ+ śúcayaḥ sū́riyā iva  
sátvāno ná drapsíno ghorávarpasaḥ  

### 003
yúvāno rudrā́ ajárā abhoggháno  
vavakṣúr ádhrigāvaḥ párvatā iva  
dr̥̄ḷhā́+ cid víśvā bhúvanāni pā́rthivā  
prá cyāvayanti diviyā́ni majmánā  

### 004
citraír añjíbhir vápuṣe ví añjate  
vákṣassu rukmā́m̐ ádhi yetire śubhé  
áṃseṣu eṣāṃ ní mimr̥kṣur r̥ṣṭáyaḥ  
sākáṃ jajñire svadháyā divó náraḥ  

### 005
īśānakŕ̥to dhúnayo riśā́daso  
vā́tān vidyútas táviṣībhir akrata  
duhánti ū́dhar diviyā́ni dhū́tayo  
bhū́mim pinvanti páyasā párijrayaḥ  

### 006
pínvanti apó marútaḥ sudā́navaḥ  
páyo ghr̥távad vidátheṣu ābhúvaḥ  
átyaṃ ná mihé ví nayanti vājínam  
útsaṃ duhanti stanáyantam ákṣitam  

### 007
mahiṣā́so māyínaś citrábhānavo  
giráyo ná svátavaso raghuṣyádaḥ  
mr̥gā́ iva hastínaḥ khādathā vánā  
yád ā́ruṇīṣu táviṣīr áyugdhuvam  

### 008
siṃhā́ iva nānadati prácetasaḥ  
piśā́ iva supíśo viśvávedasaḥ  
kṣápo jínvantaḥ pŕ̥ṣatībhir r̥ṣṭíbhiḥ  
sám ít sabā́dhaḥ śávasā́himanyavaḥ  

### 009
ródasī · ā́ vadatā gaṇaśriyo  
nŕ̥ṣācaḥ śūrāḥ śávasā́himanyavaḥ  
ā́ vandhúreṣu amátir ná darśatā́  
vidyún ná tasthau maruto rátheṣu vaḥ  

### 010
viśvávedaso rayíbhiḥ sámokasaḥ  
sámmiślāsas táviṣībhir virapśínaḥ  
ástāra íṣuṃ dadhire gábhastiyor  
anantáśuṣmā vŕ̥ṣakhādayo náraḥ  

### 011
hiraṇyáyebhiḥ pavíbhiḥ payovŕ̥dha  
újjighnanta āpathíyo ná párvatān  
makhā́ ayā́saḥ svasŕ̥to dhruvacyúto  
dudhrakŕ̥to marúto bhrā́jadr̥ṣṭayaḥ  

### 012
ghŕ̥ṣum pavākáṃ+ vanínaṃ vícarṣaṇiṃ  
rudrásya sūnúṃ havásā gr̥ṇīmasi  
rajastúraṃ tavásam mā́rutaṃ gaṇám  
r̥jīṣíṇaṃ vŕ̥ṣaṇaṃ saścata śriyé  

### 013
prá nū́ sá mártaḥ śávasā jánām̐ áti  
tasthaú va ūtī́ maruto yám ā́vata  
árvadbhir vā́jam bharate dhánā nŕ̥bhir  
āpŕ̥chiyaṃ krátum ā́ kṣeti púṣyati  

### 014
carkŕ̥tiyam marutaḥ pr̥tsú duṣṭáraṃ  
dyumántaṃ śúṣmam maghávatsu dhattana  
dhanaspŕ̥tam ukthíyaṃ viśvácarṣaṇiṃ  
tokám puṣyema tánayaṃ śatáṃ hímāḥ  

### 015
nṹ ṣṭhirám maruto vīrávantam  
r̥tīṣā́haṃ rayím asmā́su dhatta  
sahasríṇaṃ śatínaṃ śūśuvā́ṃsam  
prātár makṣū́ dhiyā́vasur jagamyāt  

## 065
### 001
paśvā́ ná tāyúṃ gúhā cátantaṃ  
námo yujānáṃ námo váhantam  
### 002
sajóṣā dhī́rāḥ padaír ánu gmann  
úpa tvā sīdan víśve yájatrāḥ  

### 003
r̥tásya devā́ ánu vratā́ gur  
bhúvat páriṣṭir diyaúr ná bhū́ma  
### 004
várdhantīm ā́paḥ panvā́ súśiśvim  
r̥tásya yónā gárbhe sújātam  

### 005
puṣṭír ná raṇvā́ kṣitír ná pr̥thvī́  
girír ná bhújma kṣódo ná śambhú  
### 006
átyo ná ájman sárgaprataktaḥ  
síndhur ná kṣódaḥ ká īṃ varāte  

### 007
jāmíḥ síndhūnām bhrā́teva svásrām  
íbhyān ná rā́jā vánāni atti  
### 008
yád vā́tajūto vánā ví ásthād  
agnír ha dāti rómā pr̥thivyā́ḥ  

### 009
śvásiti apsú haṃsó ná sī́dan  
krátvā cétiṣṭho viśā́m uṣarbhút  
### 010
sómo ná vedhā́ r̥táprajātaḥ  
paśúr ná śíśvā vibhúr dūrébhāḥ  

## 066
### 001
rayír ná citrā́ sū́ro ná saṃdŕ̥g  
ā́yur ná prāṇó nítyo ná sūnúḥ  
### 002
tákvā ná bhū́rṇir vánā siṣakti  
páyo ná dhenúḥ śúcir vibhā́vā  

### 003
dādhā́ra kṣémam óko ná raṇvó  
yávo ná pakvó jétā jánānām  
### 004
ŕ̥ṣir ná stúbhvā vikṣú praśastó  
vājī́ ná prītó váyo dadhāti  

### 005
durókaśociḥ krátur ná nítyo  
jāyéva yónāv áraṃ víśvasmai  
### 006
citró yád ábhrāṭ chvetó ná vikṣú  
rátho ná rukmī́ tveṣáḥ samátsu  

### 007
séne 'va sr̥ṣṭā́ ámaṃ dadhāti  
ástur ná didyút tveṣápratīkā  
### 008
yamó ha jātó yamó jánitvaṃ  
jāráḥ kanī́nām pátir jánīnām  

### 009
táṃ vaś carā́thā vayáṃ vasatyā́  
ástaṃ ná gā́vo nákṣanta iddhám  
### 010
síndhur ná kṣódaḥ prá nī́cīr ainon  
návanta gā́vaḥ súvar dŕ̥śīke  

## 067
### 001
váneṣu jāyúr márteṣu mitró  
vr̥ṇīté śruṣṭíṃ rā́jevājuryám  
### 002
kṣémo ná sādhúḥ krátur ná bhadró  
bhúvat suādhī́r hótā havyavā́ṭ  

### 003
háste dádhāno nr̥mṇā́ víśvāni  
áme devā́n dhād gúhā niṣī́dan  
### 004
vidántīm átra náro dhiyaṃdhā́  
hr̥dā́ yát taṣṭā́n mántrām̐ áśaṃsan  

### 005
ajó ná kṣā́ṃ dādhā́ra pr̥thivī́ṃ  
tastámbha diyā́m mántrebhiḥ satyaíḥ  
### 006
priyā́ padā́ni paśvó ní pāhi  
viśvā́yur agne guhā́ gúhaṃ gāḥ  

### 007
yá īṃ cikéta gúhā bhávantam  
ā́ yáḥ sasā́da dhā́rām r̥tásya  
### 008
ví yé cr̥tánti r̥tā́ sápanta  
ā́d íd vásūni prá vavācāsmai  

### 009
ví yó vīrútsu ródhan mahitvā́  
utá prajā́ utá prasū́ṣv antáḥ  
### 010
cíttir apã́ṃ dáme viśvā́yuḥ  
sádmeva dhī́rāḥ sammā́ya cakruḥ  

## 068
### 001
śrīṇánn úpa sthād dívam bhuraṇyú  
sthātúś carátham aktū́n ví ūrṇot  
### 002
pári yád eṣām éko víśveṣām  
bhúvad devó devā́nām mahitvā́  

### 003
ā́d ít te víśve krátuṃ juṣanta  
śúṣkād yád deva jīvó jániṣṭhāḥ  
### 004
bhájanta víśve devatváṃ nā́ma  
r̥táṃ sápanto amŕ̥tam évaiḥ  

### 005
r̥tásya préṣā r̥tásya dhītír  
viśvā́yur víśve ápāṃsi cakruḥ  
### 006
yás túbhyaṃ dā́śād yó vā te śíkṣāt  
tásmai cikitvā́n rayíṃ dayasva  

### 007
hótā níṣatto mánor ápatye  
sá cin nú āsām pátī rayīṇā́m  
### 008
ichánta réto mithás tanū́ṣu  
sáṃ jānata svaír dákṣair ámūrāḥ  

### 009
pitúr ná putrā́ḥ krátuṃ juṣanta  
śróṣan yé asya śā́saṃ turā́saḥ  
### 010
ví rā́ya aurṇod dúraḥ purukṣúḥ  
pipéśa nā́kaṃ stŕ̥bhir dámūnāḥ  

## 069
### 001
śukráḥ śuśukvā́m̐ uṣó ná jāráḥ  
paprā́ samīcī́ divó ná jyótiḥ  
### 002
pári prájātaḥ krátvā babhūtha  
bhúvo devā́nām pitā́ putráḥ sán  

### 003
vedhā́ ádr̥pto agnír vijānánn  
ū́dhar ná gónāṃ svā́dmā pitūnā́m  
### 004
jáne ná śéva āhū́riyaḥ sán  
mádhye níṣatto raṇvó duroṇé  

### 005
putró ná jātó raṇvó duroṇé  
vājī́ ná prītó víśo ví tārīt  
### 006
víśo yád áhve nŕ̥bhiḥ sánīḷā  
agnír devatvā́ víśvāni aśyāḥ  

### 007
nákiṣ ṭa etā́ vratā́ minanti  
nŕ̥bhyo yád ebhyáḥ śruṣṭíṃ cakártha  
### 008
tát tú te dáṃso yád áhan samānaír  
nŕ̥bhir yád yuktó vivé rápāṃsi†  

### 009
uṣó ná jāró vibhā́vā usráḥ  
sáṃjñātarūpaś cíketad asmai  
### 010
tmánā váhanto dúro ví r̥ṇvan  
návanta víśve súvar dŕ̥śīke  

## 070
### 001
vanéma pūrvī́r aryó manīṣā́  
agníḥ suśóko víśvāni aśyāḥ  
### 002
ā́ daíviyāni vratā́ cikitvā́n  
ā́ mā́nuṣasya jánasya jánma  

### 003
gárbho yó apā́ṃ gárbho vánānāṃ  
gárbhaś ca sthātā́ṃ gárbhaś caráthām  
### 004
ádrau cid asmā antár duroṇé  
viśā́ṃ ná víśvo amŕ̥taḥ svādhī́ḥ  

### 005
sá hí kṣapā́vām̐ agnī́ rayīṇā́ṃ  
dā́śad yó asmā áraṃ suuktaíḥ  
### 006
etā́ cikitvo bhū́mā ní pāhi  
devā́nāṃ jánma mártāṃś ca vidvā́n  

### 007
várdhān yám pūrvī́ḥ kṣapó vírūpā  
sthātúś ca rátham† r̥tápravītam  
### 008
árādhi hótā súvar níṣattaḥ  
kr̥ṇván víśvāni ápāṃsi satyā́  

### 009
góṣu práśastiṃ váneṣu dhiṣe  
bháranta víśve balíṃ súvar ṇaḥ  
### 010
ví tvā náraḥ purutrā́ saparyan  
pitúr ná jívrer ví védo bharanta  

### 011
sādhúr ná gr̥dhnúr áste 'va śū́ro  
yā́te 'va bhīmás tveṣáḥ samátsu  

## 071
### 001
úpa prá jinvann uśatī́r uśántam  
pátiṃ ná nítyaṃ jánayaḥ sánīḷāḥ  
svásāraḥ śyā́vīm áruṣīm ajuṣrañ  
citrám uchántīm uṣásaṃ ná gā́vaḥ  

### 002
vīḷú cid dr̥̄ḷhā́+ pitáro na ukthaír  
ádriṃ rujann áṅgiraso ráveṇa  
cakrúr divó br̥ható gātúm asmé  
áhaḥ súvar vividuḥ ketúm usrā́ḥ  

### 003
dádhann r̥táṃ dhanáyann asya dhītím  
ā́d íd aryó didhiṣúvo víbhr̥trāḥ  
átr̥ṣyantīr apáso yanti áchā  
devā́ñ jánma práyasā vardháyantīḥ  

### 004
máthīd yád īṃ víbhr̥to mātaríśvā  
gr̥hé-gr̥he · śyetó jéniyo bhū́t  
ā́d īṃ rā́jñe ná sáhyase° sácā sánn  
ā́ dūtíyam bhŕ̥gavāṇo vivāya  

### 005
mahé yát pitrá īṃ rásaṃ divé kár  
áva tsarat pr̥śaníyaś cikitvā́n  
sr̥jád ástā dhr̥ṣatā́ didyúm asmai  
svā́yāṃ devó duhitári tvíṣiṃ dhāt  

### 006
svá ā́ yás túbhyaṃ dáma ā́ vibhā́ti  
námo vā dā́śād uśató ánu dyū́n  
várdho agne váyo asya dvibárhā  
yā́sad rāyā́ saráthaṃ yáṃ junā́si  

### 007
agníṃ víśvā abhí pŕ̥kṣaḥ sacante  
samudráṃ ná sravátaḥ saptá yahvī́ḥ  
ná jāmíbhir ví cikite váyo no  
vidā́ devéṣu prámatiṃ cikitvā́n  

### 008
ā́ yád iṣé nr̥pátiṃ téja ā́naṭ  
chúci réto níṣiktaṃ dyaúr abhī́ke  
agníḥ śárdham anavadyáṃ yúvānaṃ  
suādhíyaṃ janayat sūdáyac ca  

### 009
máno ná yó ádhvanaḥ sadyá éti  
ékaḥ satrā́ sãro vásva īśe  
rā́jānā mitrā́váruṇā supāṇī́  
góṣu priyám amŕ̥taṃ rákṣamāṇā  

### 010
mā́ no agne sakhiyā́ pítriyāṇi  
prá marṣiṣṭhā abhí vidúṣ kavíḥ sán  
nábho ná rūpáṃ jarimā́ mināti  
purā́ tásyā abhíśaster ádhīhi  

## 072
### 001
ní kā́viyā vedhásaḥ śáśvatas kar  
háste dádhāno náriyā purū́ṇi  
agnír bhuvad rayipátī rayīṇā́ṃ  
satrā́ cakrāṇó amŕ̥tāni víśvā  

### 002
asmé vatsám pári ṣántaṃ ná vindann  
ichánto víśve amŕ̥tā ámūrāḥ  
śramayúvaḥ padavíyo dhiyaṃdhā́s  
tasthúḥ padé paramé cā́ru agnéḥ  

### 003
tisró yád agne śarádas tuvā́m íc  
chúciṃ ghr̥téna śúcayaḥ saparyā́n  
nā́māni cid dadhire yajñíyāni  
ásūdayanta tanúvaḥ sújātāḥ  

### 004
ā́ ródasī br̥hatī́ vévidānāḥ  
prá rudríyā jabhrire yajñíyāsaḥ  
vidán márto nemádhitā cikitvā́n  
agním padé paramé tasthivā́ṃsam  

### 005
saṃjānānā́ úpa sīdann abhijñú  
pátnīvanto namasíyaṃ namasyan  
ririkvā́ṃsas tanúvaḥ kr̥ṇvata svā́ḥ  
sákhā sákhyur nimíṣi rákṣamāṇāḥ  

### 006
tríḥ saptá yád gúhiyāni tuvé ít  
padā́vidan níhitā yajñíyāsaḥ  
tébhī rakṣante amŕ̥taṃ sajóṣāḥ  
paśū́ñ ca sthātr̥̄́ñ caráthaṃ ca pāhi  

### 007
vidvā́m̐ agne vayúnāni kṣitīnā́ṃ  
ví ānuṣák churúdho jīváse dhāḥ  
antarvidvā́m̐ ádhvano devayā́nān  
átandro dūtó abhavo havirvā́ṭ  

### 008
suādhíyo divá ā́ saptá yahvī́  
rāyó dúro ví r̥tajñā́ ajānan  
vidád gávyaṃ sarámā dr̥̄ḷhám+ ūrváṃ  
yénā nú kam mā́nuṣī bhójate víṭ  

### 009
ā́ yé víśvā svapatiyā́ni tasthúḥ  
kr̥ṇvānā́so amr̥tatvā́ya gātúm  
mahnā́ mahádbhiḥ pr̥thivī́ ví tasthe  
mātā́ putraír áditir dhā́yase véḥ  

### 010
ádhi śríyaṃ ní dadhuś cā́rum asmin  
divó yád akṣī́ amŕ̥tā ákr̥ṇvan  
ádha kṣaranti síndhavo ná sr̥ṣṭā́ḥ  
prá nī́cīr agne áruṣīr ajānan  

## 073
### 001
rayír ná yáḥ pitr̥vittó vayodhā́ḥ  
supráṇītiś cikitúṣo ná śā́suḥ  
siyonaśī́r átithir ná priṇānó°  
hóteva sádma vidható ví tārīt  

### 002
devó ná yáḥ savitā́ satyámanmā  
krátvā nipā́ti vr̥jánāni víśvā  
purupraśastó amátir ná satyá  
ātméva śévo didhiṣā́yiyo bhūt  

### 003
devó ná yáḥ pr̥thivī́ṃ viśvádhāyā  
upakṣéti hitámitro ná rā́jā  
puraḥsádaḥ śarmasádo ná vīrā́  
anavadyā́ pátijuṣṭeva nā́rī  

### 004
táṃ tvā náro dáma ā́ nítyam iddhám  
ágne sácanta kṣitíṣu dhruvā́su  
ádhi dyumnáṃ ní dadhur bhū́ri asmin  
bhávā viśvā́yur dharúṇo rayīṇā́m  

### 005
ví pŕ̥kṣo agne maghávāno aśyur  
ví sūráyo dádato víśvam ā́yuḥ  
sanéma vā́jaṃ samithéṣu aryó  
bhāgáṃ devéṣu śrávase dádhānāḥ  

### 006
r̥tásya hí dhenávo vāvaśānā́ḥ  
sumádūdhnīḥ° pīpáyanta dyúbhaktāḥ  
parāvátaḥ sumatím bhíkṣamāṇā  
ví síndhavaḥ samáyā sasrur ádrim  

### 007
tuvé agne sumatím bhíkṣamāṇā  
diví śrávo dadhire yajñíyāsaḥ  
náktā ca cakrúr uṣásā vírūpe  
kr̥ṣṇáṃ ca várṇam aruṇáṃ ca sáṃ dhuḥ  

### 008
yā́n rāyé mártān súṣūdo agne  
té siyāma maghávāno vayáṃ ca  
chāyéva víśvam bhúvanaṃ sisakṣi  
āpaprivā́n ródasī antárikṣam  

### 009
árvadbhir agne árvato nŕ̥bhir nr̥̄́n  
vīraír vīrā́n vanuyāmā tuvótāḥ  
īśānā́saḥ pitr̥vittásya rāyó  
ví sūráyaḥ śatáhimā no aśyuḥ  

### 010
etā́ te agna ucáthāni vedho  
júṣṭāni santu mánase hr̥dé ca  
śakéma rāyáḥ sudhúro yámaṃ te  
ádhi śrávo devábhaktaṃ dádhānāḥ  

## 074
### 001
upaprayánto adhvarám  
mántraṃ vocema agnáye  
āré asmé ca śr̥ṇvaté  

### 002
yáḥ snī́hitīṣu pūrviyáḥ  
saṃjagmānā́su kr̥ṣṭíṣu  
árakṣad dāśúṣe gáyam  

### 003
utá bruvantu jantáva  
úd agnír vr̥trahā́jani  
dhanaṃjayó ráṇe-raṇe  

### 004
yásya dūtó ási kṣáye  
véṣi havyā́ni vītáye  
dasmát kr̥ṇóṣi adhvarám  

### 005
tám ít suhavyám aṅgiraḥ  
sudeváṃ sahaso yaho  
jánā āhuḥ subarhíṣam  

### 006
ā́ ca váhāsi tā́m̐ ihá  
devā́m̐ úpa práśastaye  
havyā́ suścandra vītáye  

### 007
ná yór upabdír áśviyaḥ  
śr̥ṇvé ráthasya kác caná  
yád agne yā́si dūtíyam  

### 008
tuvóto vājī́ áhrayo  
abhí pū́rvasmād áparaḥ  
prá dāśvā́m̐ agne asthãt  

### 009
utá dyumát suvī́riyam  
br̥hád agne vivāsasi  
devébhyo deva dāśúṣe  

## 075
### 001
juṣásva sapráthastamaṃ  
váco devápsarastamam  
havyā́ júhvāna āsáni  

### 002
áthā te aṅgirastama  
ágne vedhastama priyám  
vocéma bráhma sānasí  

### 003
kás te jāmír jánānãm  
ágne kó dāśúadhvaraḥ  
kó ha kásminn asi śritáḥ  

### 004
tuváṃ jāmír jánānãm  
ágne mitró asi priyáḥ  
sákhā sákhibhya ī́ḍiyaḥ  

### 005
yájā no mitrā́váruṇā  
yájā devā́m̐ r̥tám br̥hát  
ágne yákṣi suváṃ dámam  

## 076
### 001
kā́ ta úpetir mánaso várāya  
bhúvad agne śáṃtamā kā́ manīṣā́  
kó vā yajñaíḥ pári dákṣaṃ ta āpa  
kéna vā te mánasā dãśema  

### 002
éhi agna ihá hótā ní ṣīda  
ádabdhaḥ sú puraetā́ bhavā naḥ  
ávatāṃ tvā ródasī viśvaminvé  
yájā mahé saumanasā́ya devā́n  

### 003
prá sú víśvān rakṣáso dhákṣi agne  
bhávā yajñā́nām abhiśastipā́vā  
áthā́ vaha sómapatiṃ háribhyām  
ātithyám asmai cakr̥mā sudā́vne  

### 004
prajā́vatā vácasā váhnir āsā́  
ā́ ca huvé ní ca satsīhá devaíḥ  
véṣi hotrám utá potráṃ yajatra  
bodhí prayantar janitar vásūnām  

### 005
yáthā víprasya mánuṣo havírbhir  
devā́m̐ áyajaḥ kavíbhiḥ kavíḥ sán  
evā́ hotaḥ satyatara tvám adyá  
ágne mandráyā juhúvā yajasva  

## 077
### 001
kathā́ dāśema agnáye kā́ asmai  
devájuṣṭā ucyate bhāmíne gī́ḥ  
yó mártiyeṣu amŕ̥ta r̥tā́vā  
hótā yájiṣṭha ít kr̥ṇóti devā́n  

### 002
yó adhvaréṣu śáṃtama r̥tā́vā  
hótā tám ū námobhir ā́ kr̥ṇudhvam  
agnír yád vér · mártiāya° devā́n  
sá cā bódhāti mánasā yajāti  

### 003
sá hí krátuḥ sá máriyaḥ sá sādhúr  
mitró ná bhūd · ádbhutasya rathī́ḥ  
tám médheṣu prathamáṃ devayántīr  
víśa úpa bruvate dasmám ā́rīḥ  

### 004
sá no nr̥ṇã́ṃ nŕ̥tamo riśā́dā  
agnír gíro ávasā vetu dhītím  
tánā ca yé maghávānaḥ śáviṣṭhā  
vā́japrasūtā iṣáyanta mánma  

### 005
evá agnír gótamebhir r̥tā́vā  
víprebhir · astoṣṭa jātávedāḥ  
sá eṣu dyumnám pīpayat sá vā́jaṃ  
sá puṣṭíṃ yāti jóṣam ā́ cikitvā́n  

## 078
### 001
abhí tvā gótamā girā́  
jā́tavedo vícarṣaṇe  
dyumnaír abhí prá ṇonumaḥ  

### 002
tám u tvā gótamo girā́  
rāyáskāmo duvasyati  
dyumnaír abhí prá ṇonumaḥ  

### 003
tám u tvā vājasā́tamam  
aṅgirasvád dhavāmahe  
dyumnaír abhí prá ṇonumaḥ  

### 004
tám u tvā vr̥trahántamaṃ  
yó dásyūm̐r avadhūnuṣé  
dyumnaír abhí prá ṇonumaḥ  

### 005
ávocāma ráhūgaṇā  
agnáye mádhumad vácaḥ  
dyumnaír abhí prá ṇonumaḥ  

## 079
### 001
híraṇyakeśo rájaso visāré  
áhir dhúnir vā́ta iva dhrájīmān  
śúcibhrājā · uṣáso návedā  
yáśasvatīr apasyúvo ná satyā́ḥ  

### 002
ā́ te suparṇā́ aminantam̐ évaiḥ  
kr̥ṣṇó nonāva vr̥ṣabhó yádīdám  
śivā́bhir ná smáyamānābhir ā́gāt  
pátanti míha stanáyanti abhrā́  

### 003
yád īm r̥tásya páyasā píyāno  
náyann r̥tásya pathíbhī rájiṣṭhaiḥ  
aryamā́ mitró váruṇaḥ párijmā  
tvácam pr̥ñcanti úparasya yónau  

### 004
ágne vā́jasya gómata  
ī́śānaḥ sahaso yaho  
asmé dhehi jātavedo máhi śrávaḥ  

### 005
sá idhānó vásuṣ kavír  
agnír īḷéniyo girā́  
revád asmábhya° purvaṇīka dīdihi  

### 006
kṣapó rājann utá tmánā  
ágne vástor utóṣásaḥ  
sá tigmajambha rakṣáso daha práti  

### 007
ávā no agna ūtíbhir  
gāyatrásya prábharmaṇi  
víśvāsu dhīṣú vandiya  

### 008
ā́ no agne rayím bhara  
satrāsā́haṃ váreṇiyam  
víśvāsu pr̥tsú duṣṭáram  

### 009
ā́ no agne sucetúnā  
rayíṃ viśvā́yupoṣasam  
mārḍīkáṃ dhehi jīváse  

### 010
prá pūtā́s tigmáśociṣe  
vā́co gotami agnáye  
bhárasva sumnayúr gíraḥ  

### 011
yó no agne 'bhidā́sati  
ánti dūré padīṣṭá sáḥ  
asmā́kam íd vr̥dhé bhava  

### 012
sahasrākṣó vícarṣaṇir  
agnī́ rákṣāṃsi sedhati  
hótā gr̥ṇīta ukthíyaḥ  

## 080
### 001
itthā́ hí sóma ín máde  
brahmā́ cakā́ra várdhanam  
śáviṣṭha vajrin ójasā  
pr̥thivyā́ níḥ śaśā áhim  
árcann ánu svarā́jiyam  

### 002
sá tvāmadad vŕ̥ṣā mádaḥ  
sómaḥ śyenā́bhr̥taḥ sutáḥ  
yénā vr̥tráṃ nír adbhiyó  
jaghántha vajrin ójasā  
árcann ánu svarā́jiyam  

### 003
préhi abhī́hi dhr̥ṣṇuhí  
ná te vájro ní yaṃsate  
índra nr̥mṇáṃ hí te śávo  
háno vr̥tráṃ jáyā apó  
árcann ánu svarā́jiyam  

### 004
nír indra bhū́miyā ádhi  
vr̥tráṃ jaghantha nír diváḥ  
sr̥jā́ marútvatīr áva  
jīvádhanyā imā́ apó  
árcann ánu svarā́jiyam  

### 005
índro vr̥trásya dódhataḥ  
sā́nuṃ vájreṇa hīḷitáḥ  
abhikrámyā́va jighnate  
apáḥ sármāya codáyann  
árcann ánu svarā́jiyam  

### 006
ádhi sā́nau ní jighnate  
vájreṇa śatáparvaṇā  
mandāná índro ándhasaḥ  
sákhibhyo gātúm ichati  
árcann ánu svarā́jiyam  

### 007
índra túbhyam íd adrivo  
ánuttaṃ vajri° vīríyam  
yád dha tyám māyínam mr̥gáṃ  
tám u tvám māyáyāvadhīr  
árcann ánu svarā́jiyam  

### 008
ví te vájrāso asthiran  
navatíṃ nāvíyā ánu  
mahát ta indra vīríyam  
bāhuvós te bálaṃ hitám  
árcann ánu svarā́jiyam  

### 009
sahásraṃ sākám arcata  
pári ṣṭobhata viṃśatíḥ  
śataínam ánv anonavur  
índrāya bráhma údyatam  
árcann ánu svarā́jiyam  

### 010
índro vr̥trásya táviṣīṃ  
nír ahan sáhasā sáhaḥ  
mahát tád asya paúṃsiyaṃ  
vr̥tráṃ jaghanvā́m̐ asr̥jad  
árcann ánu svarā́jiyam  

### 011
imé cit táva manyáve  
vépete bhiyásā mahī́  
yád indra vajrin ójasā  
vr̥trám marútvām̐ ávadhīr  
árcann ánu svarā́jiyam  

### 012
ná vépasā ná tanyatā́  
índraṃ vr̥tró ví bībhayat  
abhy ènaṃ vájra āyasáḥ  
sahásrabhr̥ṣṭir āyata  
árcann ánu svarā́jiyam  

### 013
yád vr̥tráṃ táva cāśániṃ  
vájreṇa samáyodhayaḥ  
áhim indra jíghāṃsato  
diví te badbadhe śávo  
árcann ánu svarā́jiyam  

### 014
abhiṣṭané te adrivo  
yát sthā́ jágac ca rejate  
tváṣṭā cit táva manyáva  
índra vevijyáte bhiyā́  
árcann ánu svarā́jiyam  

### 015
nahí nú yā́d adhīmási  
índraṃ kó vīríyā paráḥ  
tásmin nr̥mṇám utá krátuṃ  
devā́ ójāṃsi sáṃ dadhur  
árcann ánu svarā́jiyam  

### 016
yā́m átharvā mánuṣ pitā́  
dadhiáṅ dhíyam átnata  
tásmin bráhmāṇi pūrváthā  
índra ukthā́ sám agmata  
árcann ánu svarā́jiyam  

## 081
### 001
índro mádāya vāvr̥dhe  
śávase vr̥trahā́ nŕ̥bhiḥ  
tám ín mahátsu ājíṣu  
utém árbhe havāmahe  
sá vā́jeṣu prá no 'viṣat  

### 002
ási hí vīra séniyo  
ási bhū́ri parādadíḥ  
ási dabhrásya cid vr̥dhó  
yájamānāya śikṣasi  
sunvaté bhū́ri te vásu  

### 003
yád udī́rata ājáyo  
dhr̥ṣṇáve dhīyate dhánā  
yukṣvā́ madacyútā hárī  
káṃ hánaḥ káṃ vásau dadho  
asmā́m̐ indra vásau dadhaḥ  

### 004
krátvā mahā́m̐ anuṣvadhám  
bhīmá ā́ vāvr̥dhe śávaḥ  
śriyá r̥ṣvá upākáyor  
ní śiprī́ hárivān dadhe  
hástayor vájram āyasám  

### 005
ā́ paprau pā́rthivaṃ rájo  
badbadhé rocanā́ diví  
ná tvā́vām̐ indra káś caná  
ná jātó ná janiṣyate  
áti víśvaṃ vavakṣitha  

### 006
yó aryó martabhójanam  
parādádāti dāśúṣe  
índro asmábhya° śikṣatu  
ví bhajā bhū́ri te vásu  
bhakṣīyá táva rā́dhasaḥ  

### 007
máde-made hí no dadír  
yūthā́ gávām r̥jukrátuḥ  
sáṃ gr̥bhāya purū́ śatā́  
ubhayāhastiyā́ vásu  
śiśīhí rāyá ā́ bhara  

### 008
mādáyasva suté sácā  
śávase śūra rā́dhase  
vidmā́ hí tvā purūvásum  
úpa kā́mān sasr̥jmáhe  
áthā no avitā́ bhava  

### 009
eté ta indra jantávo  
víśvam puṣyanti vā́riyam  
antár hí khyó jánānãm  
aryó védo ádāśuṣāṃ  
téṣāṃ no véda ā́ bhara  

## 082
### 001
úpo ṣú śr̥ṇuhī́ gíro  
mághavan mā́tathā iva  
yadā́ naḥ sūnŕ̥tāvataḥ  
kára ā́d artháyāsa íd  
yójā nú indra te hárī  

### 002
ákṣann ámīmadanta hí  
áva priyā́ adhūṣata  
ástoṣata svábhānavo  
víprā náviṣṭhayā matī́  
yójā nú indra te hárī  

### 003
susaṃdŕ̥śaṃ tuvā vayám  
mághavan vandiṣīmáhi  
prá nūnám pūrṇávandhura  
stutó yāhi váśām̐ ánu  
yójā nú indra te hárī  

### 004
sá ghā táṃ vŕ̥ṣaṇaṃ rátham  
ádhi tiṣṭhāti govídam  
yáḥ pā́traṃ hāriyojanám  
pūrṇám indra cíketati  
yójā nú indra te hárī  

### 005
yuktás te astu dákṣiṇa  
utá savyáḥ śatakrato  
téna jāyā́m úpa priyā́m  
mandānó yāhi ándhaso  
yójā nú indra te hárī  

### 006
yunájmi te bráhmaṇā keśínā hárī  
úpa prá yāhi dadhiṣé gábhastiyoḥ  
út tvā sutā́so rabhasā́ amandiṣuḥ  
pūṣaṇvā́n vajrin sám u pátniyāmadaḥ  

## 083
### 001
áśvāvati prathamó góṣu gachati  
suprāvī́r indra mártiyas távotíbhiḥ  
tám ít pr̥ṇakṣi vásunā bhávīyasā  
síndhum ā́po yáthābhíto vícetasaḥ  

### 002
ā́po ná devī́r úpa yanti hotríyam  
aváḥ paśyanti vítataṃ yáthā rájaḥ  
prācaír devā́saḥ prá ṇayanti devayúm  
brahmapríyaṃ joṣayante varā́ iva  

### 003
ádhi dváyor adadhā ukthíyaṃ váco  
yatásrucā mithunā́ yā́ saparyátaḥ  
ásaṃyatto vraté te kṣeti púṣyati  
bhadrā́ śaktír yájamānāya sunvaté  

### 004
ā́d áṅgirāḥ prathamáṃ dadhire váya  
iddhā́gnayaḥ śámiyā yé sukr̥tyáyā  
sárvam paṇéḥ sám avindanta bhójanam  
áśvāvantaṃ gómantam ā́ paśúṃ náraḥ  

### 005
yajñaír átharvā prathamáḥ pathás tate  
tátaḥ sū́ryo vratapā́ vená ā́jani  
ā́ gā́ ājad uśánā kāviyáḥ sácā  
yamásya jātám amŕ̥taṃ yajāmahe  

### 006
barhír vā yát suapatyā́ya vr̥jyáte  
arkó vā · ślókam āghóṣate diví  
grā́vā yátra vádati kārúr ukthíyas  
tásyéd índro abhipitvéṣu raṇyati  

## 084
### 001
ásāvi sóma indra te  
śáviṣṭha dhr̥ṣṇav ā́ gahi  
ā́ tvā pr̥ṇaktu indriyáṃ  
rájaḥ sū́ryo ná raśmíbhiḥ  

### 002
índram íd dhárī vahato  
ápratidhr̥ṣṭaśavasam  
ŕ̥ṣīṇāṃ ca stutī́r úpa  
yajñáṃ ca mā́nuṣāṇãm  

### 003
ā́ tiṣṭha vr̥trahan ráthaṃ  
yuktā́ te bráhmaṇā hárī  
arvācī́naṃ sú te máno  
grā́vā kr̥ṇotu vagnúnā  

### 004
imám indra sutám piba  
jyéṣṭham ámartiyam mádam  
śukrásya tvābhí akṣaran  
dhā́rā r̥tásya sā́dane  

### 005
índrāya nūnám arcata  
ukthā́ni ca bravītana  
sutā́ amatsur índavo  
jyéṣṭhaṃ namasyatā sáhaḥ  

### 006
nákiṣ ṭuvád rathī́taro  
hárī yád indra yáchase  
nákiṣ ṭuvā́nu majmánā  
nákiḥ suáśva ānaśe  

### 007
yá éka íd vidáyate  
vásu mártāya dāśúṣe  
ī́śāno ápratiṣkuta índro aṅgá  

### 008
kadā́ mártam arādhásam  
padā́ kṣúmpam iva sphurat  
kadā́ naḥ śuśravad gíra índro aṅgá  

### 009
yáś cid dhí tvā bahúbhya ā́  
sutā́vām̐ āvívāsati  
ugráṃ tát patyate śáva índro aṅgá  

### 010
svādór itthā́ viṣūváto  
mádhvaḥ pibanti gauríyaḥ  
yā́ índreṇa sayā́varīr  
vŕ̥ṣṇā mádanti śobháse  
vásvīr ánu svarā́jiyam  

### 011
tā́ asya pr̥śanāyúvaḥ  
sómaṃ śrīṇanti pŕ̥śnayaḥ  
priyā́ índrasya dhenávo  
vájraṃ hinvanti sā́yakaṃ  
vásvīr ánu svarā́jiyam  

### 012
tā́ asya námasā sáhaḥ  
saparyánti prácetasaḥ  
vratā́ni asya saścire  
purū́ṇi pūrvácittaye  
vásvīr ánu svarā́jiyam  

### 013
índro dadhīcó asthábhir  
vr̥trā́ṇi ápratiṣkutaḥ  
jaghā́na navatī́r náva  

### 014
ichánn áśvasya yác chíraḥ  
párvateṣu ápaśritam  
tád vidac charyaṇā́vati  

### 015
átrā́ha gór amanvata  
nā́ma tváṣṭur apīcíyam  
itthā́ candrámaso gr̥hé  

### 016
kó adyá yuṅkte dhurí gā́ r̥tásya  
śímīvato bhāmíno durhr̥ṇāyū́n  
āsánniṣūn hr̥tsuváso mayobhū́n  
yá eṣām bhr̥tyā́m r̥ṇádhat sá jīvāt  

### 017
ká īṣate tujyáte kó bibhāya  
kó maṃsate sántam índraṃ kó ánti  
kás tokā́ya ká íbhāyotá rāyé  
ádhi bravat tanúve kó jánāya  

### 018
kó agním īṭṭe havíṣā ghr̥téna  
srucā́ yajātā r̥túbhir dhruvébhiḥ  
kásmai devā́ ā́ vahān āśú hóma  
kó maṃsate vītíhotraḥ sudeváḥ  

### 019
tuvám aṅgá prá śaṃsiṣo  
deváḥ śaviṣṭha mártiyam  
ná tvád anyó maghavann asti marḍitā́  
índra brávīmi te vácaḥ  

### 020
mā́ te rā́dhāṃsi mā́ ta ūtáyo vaso  
asmā́n kádā canā́ dabhan  
víśvā ca na upamimīhí mānuṣa  
vásūni carṣaṇíbhya ā́  

## 085
### 001
prá yé śúmbhante jánayo ná sáptayo  
yā́man rudrásya sūnávaḥ sudáṃsasaḥ  
ródasī hí marútaś cakriré vr̥dhé  
mádanti vīrā́ vidátheṣu ghŕ̥ṣvayaḥ  

### 002
tá ukṣitā́so mahimā́nam āśata  
diví rudrā́so ádhi cakrire sádaḥ  
árcanto arkáṃ janáyanta indriyám  
ádhi śríyo dadhire pŕ̥śnimātaraḥ  

### 003
gómātaro yác chubháyante añjíbhis  
tanū́ṣu śubhrā́ dadhire virúkmataḥ  
bā́dhante víśvam abhimātínam ápa  
vártmāni eṣām ánu rīyate ghr̥tám  

### 004
ví yé bhrā́jante súmakhāsa r̥ṣṭíbhiḥ  
pracyāváyanto ácyutā cid ójasā  
manojúvo yán maruto rátheṣu ā́  
vŕ̥ṣavrātāsaḥ pŕ̥ṣatīr áyugdhuvam  

### 005
prá yád rátheṣu pŕ̥ṣatīr áyugdhvaṃ  
vā́je ádrim maruto raṃháyantaḥ  
utā́ruṣásya ví ṣiyanti dhā́rāś  
cármevodábhir ví undanti bhū́ma  

### 006
ā́ vo vahantu sáptayo raghuṣyádo  
raghupátvānaḥ prá jigāta bāhúbhiḥ  
sī́datā́ barhír urú vaḥ sádas kr̥tám  
mādáyadhvam maruto mádhvo ándhasaḥ  

### 007
té 'vardhanta svátavaso mahitvanā́  
ā́ nā́kaṃ tasthúr urú cakrire sádaḥ  
víṣṇur yád dhā́vad vŕ̥ṣaṇam madacyútaṃ  
váyo ná sīdann ádhi barhíṣi priyé  

### 008
śū́rā ivéd yúyudhayo ná jágmayaḥ  
śravasyávo ná pŕ̥tanāsu yetire  
bháyante víśvā bhúvanā marúdbhiyo  
rā́jāna iva tveṣásaṃdr̥śo náraḥ  

### 009
tváṣṭā yád vájraṃ súkr̥taṃ hiraṇyáyaṃ  
sahásrabhr̥ṣṭiṃ suápā ávartayat  
dhattá índro nári ápāṃsi kártave  
áhan vr̥tráṃ nír apā́m aubjad arṇavám  

### 010
ūrdhváṃ nunudre avatáṃ tá ójasā  
dādr̥hāṇáṃ cid bibhidur ví párvatam  
dhámanto vāṇám marútaḥ sudā́navo  
máde sómasya ráṇiyāni cakrire  

### 011
jihmáṃ nunudre avatáṃ táyā diśā́  
ásiñcann útsaṃ gótamāya tr̥ṣṇáje  
ā́ gachantīm ávasā citrábhānavaḥ  
kā́maṃ víprasya tarpayanta dhā́mabhiḥ  

### 012
yā́ vaḥ śárma śaśamānā́ya sánti  
tridhā́tūni dāśúṣe yachatā́dhi  
asmábhyaṃ tā́ni maruto ví yanta  
rayíṃ no dhatta vr̥ṣaṇaḥ suvī́ram  

## 086
### 001
máruto yásya hí kṣáye  
pāthā́ divó vimahasaḥ  
sá sugopā́tamo jánaḥ  

### 002
yajñaír vā yajñavāhaso  
víprasya vā matīnã́m  
márutaḥ śr̥ṇutā́ hávam  

### 003
utá vā yásya vājíno  
ánu vípram átakṣata  
sá gántā gómati vrajé  

### 004
asyá vīrásya barhíṣi  
sutáḥ sómo díviṣṭiṣu  
ukthám mádaś ca śasyate  

### 005
asyá śroṣantu ā́ bhúvo  
víśvā yáś carṣaṇī́r abhí  
sū́raṃ cit sasrúṣīr íṣaḥ  

### 006
pūrvī́bhir hí dadāśimá  
śarádbhir maruto vayám  
ávobhiś carṣaṇīnã́m  

### 007
subhágaḥ sá prayajyavo  
máruto astu mártiyaḥ  
yásya práyāṃsi párṣatha  

### 008
śaśamānásya vā naraḥ  
svédasya satyaśavasaḥ  
vidā́ kā́masya vénataḥ  

### 009
yūyáṃ tát satyaśavasa  
āvíṣ karta mahitvanā́  
vídhyatā vidyútā rákṣaḥ  

### 010
gū́hatā gúhiyaṃ támo  
ví yāta víśvam atríṇam  
jyótiṣ kartā yád uśmási  

## 087
### 001
prátvakṣasaḥ prátavaso virapśíno  
ánānatā ávithurā r̥jīṣíṇaḥ  
júṣṭatamāso nŕ̥tamāso añjíbhir  
ví ānajre ké cid usrā́ iva stŕ̥bhiḥ  

### 002
upahvaréṣu yád ácidhuvaṃ yayíṃ  
váya iva marutaḥ kéna cit pathā́  
ścótanti kóśā úpa vo rátheṣu ā́  
ghr̥tám ukṣatā mádhuvarṇam árcate  

### 003
praíṣām ájmeṣu vithuréva rejate  
bhū́mir yā́meṣu yád dha yuñjáte śubhé  
té krīḷáyo dhúnayo bhrā́jadr̥ṣṭayaḥ  
svayám mahitvám panayanta dhū́tayaḥ  

### 004
sá hí svasŕ̥t pŕ̥ṣadaśvo yúvā gaṇó  
ayā́ īśānás táviṣībhir ā́vr̥taḥ  
ási satyá r̥ṇayā́vā ánediyo  
asyā́ dhiyáḥ prāvitā́thā vŕ̥ṣā gaṇáḥ  

### 005
pitúḥ pratnásya jánmanā vadāmasi  
sómasya jihvā́ prá jigāti cákṣasā  
yád īm índraṃ śámi ŕ̥kvāṇa ā́śata  
ā́d ín nā́māni yajñíyāni dadhire  

### 006
śriyáse kám bhānúbhiḥ sám mimikṣire  
té raśmíbhis tá ŕ̥kvabhiḥ sukhādáyaḥ  
té vā́śīmanta iṣmíṇo ábhīravo  
vidré priyásya mā́rutasya dhā́manaḥ  

## 088
### 001
ā́ vidyúnmadbhir marutaḥ  
suarkaí ráthebhir yāta  
r̥ṣṭimádbhir áśvaparṇaiḥ  
ā́ várṣiṣṭhayā na iṣā́  
váyo ná paptatā sumāyāḥ  

### 002
té aruṇébhir váram ā́ piśáṅgaiḥ  
śubhé káṃ yānti rathatū́rbhir áśvaiḥ  
rukmó ná citráḥ svádhitīvān  
pavyā́ ráthasya jaṅghananta bhū́ma  

### 003
śriyé káṃ vo ádhi tanū́ṣu vā́śīr  
medhā́ vánā ná kr̥ṇavanta ūrdhvā́  
yuṣmábhyaṃ · kám marutaḥ sujātās  
tuvidyumnā́so dhanayante ádrim  

### 004
áhāni gŕ̥dhrāḥ pári ā́ va ā́gur  
imā́ṃ dhíyaṃ vārkāriyā́ṃ ca devī́m  
bráhma kr̥ṇvánto gótamāso arkaír  
ūrdhváṃ nunudra utsadhím píbadhyai  

### 005
etát tiyán ná yójanam aceti  
sasvár ha yán maruto gótamo vaḥ  
páśyan híraṇyacakrān  
áyodaṃṣṭrān vidhā́vato varā́hūn  

### 006
eṣā́ syā́ vo maruto anubhartrī́  
práti ṣṭobhati vāgháto ná vā́ṇī  
ástobhayad vŕ̥thā āsām  
ánu svadhā́ṃ gábhastiyoḥ  

## 089
### 001
ā́ no bhadrā́ḥ krátavo yantu viśváto  
ádabdhāso áparītāsa udbhídaḥ  
devā́ no yáthā sádam íd vr̥dhé ásann  
áprāyuvo rakṣitā́ro divé-dive  

### 002
devā́nām bhadrā́ sumatír r̥jūyatā́ṃ  
devā́nāṃ rātír abhí no ní vartatām  
devā́nāṃ sakhyám úpa sedimā vayáṃ  
devā́ na ā́yuḥ prá tirantu jīváse  

### 003
tā́n pū́rvayā nivídā hūmahe vayám  
bhágam mitrám áditiṃ dákṣam asrídham  
aryamáṇaṃ váruṇaṃ sómam aśvínā  
sárasvatī naḥ subhágā máyas karat  

### 004
tán no vā́to mayobhú vātu bheṣajáṃ  
tán mātā́ pr̥thivī́ tát pitā́ diyaúḥ  
tád grā́vāṇaḥ somasúto mayobhúvas  
tád aśvinā śr̥ṇutaṃ dhiṣṇiyā yuvám  

### 005
tám ī́śānaṃ jágatas tasthúṣas pátiṃ  
dhiyaṃjinvám ávase hūmahe vayám  
pūṣā́ no yáthā védasām ásad vr̥dhé  
rakṣitā́ pāyúr ádabdhaḥ suastáye  

### 006
suastí na · índro vr̥ddháśravāḥ  
suastí naḥ · pūṣā́ viśvávedāḥ  
suastí nas tā́rkṣyo áriṣṭanemiḥ  
suastí no bŕ̥haspátir dadhātu  

### 007
pŕ̥ṣadaśvā marútaḥ pŕ̥śnimātaraḥ  
śubhaṃyā́vāno vidátheṣu jágmayaḥ  
agnijihvā́ mánavaḥ sū́racakṣaso  
víśve no devā́ ávasā́ gamann ihá  

### 008
bhadráṃ kárṇebhiḥ śr̥ṇuyāma devā  
bhadrám paśyema akṣábhir yajatrāḥ  
sthiraír áṅgais tuṣṭuvā́ṃsas tanū́bhir  
ví aśema deváhitaṃ yád ā́yuḥ  

### 009
śatám ín nú śarádo ánti devā  
yátrā naś cakrā́ jarásaṃ tanū́nām  
putrā́so yátra pitáro bhávanti  
mā́ no madhyā́ rīriṣatā́yu° gántoḥ  

### 010
áditir dyaúr áditir antárikṣam  
áditir mātā́ sá pitā́ sá putráḥ  
víśve devā́ áditiḥ páñca jánā  
áditir jātám áditir jánitvam  

## 090
### 001
r̥junītī́ no váruṇo  
mitró nayatu vidvā́n  
aryamā́ devaíḥ sajóṣāḥ  

### 002
té hí vásvo vásavānās  
té ápramūrā máhobhiḥ  
vratā́ rakṣante viśvā́hā  

### 003
té asmábhyaṃ śárma yaṃsann  
amŕ̥tā mártiyebhiyaḥ  
bā́dhamānā ápa dvíṣaḥ  

### 004
ví naḥ patháḥ suvitā́ya  
ciyántu índro marútaḥ  
pūṣā́ bhágo vándiyāsaḥ  

### 005
utá no dhíyo góagrāḥ  
pū́ṣan víṣṇav évayāvaḥ  
kártā naḥ suastimátaḥ  

### 006
mádhu vā́tā r̥tāyaté  
mádhu kṣaranti síndhavaḥ  
mā́dhvīr naḥ santu óṣadhīḥ  

### 007
mádhu náktam utóṣáso  
mádhumat pā́rthivaṃ rájaḥ  
mádhu dyaúr astu naḥ pitā́  

### 008
mádhumān no vánaspátir  
mádhumām̐ astu sū́riyaḥ  
mā́dhvīr gā́vo bhavantu naḥ  

### 009
śáṃ no mitráḥ śáṃ váruṇaḥ  
śáṃ no bhavatu aryamā́  
śáṃ na índro bŕ̥haspátiḥ  
śáṃ no víṣṇur urukramáḥ  

## 091
### 001
tuváṃ soma prá cikito manīṣā́  
tuváṃ rájiṣṭham ánu neṣi pánthām  
táva práṇītī pitáro na indo  
devéṣu rátnam abhajanta dhī́rāḥ  

### 002
tuváṃ soma krátubhiḥ sukrátur bhūs  
tuváṃ dákṣaiḥ sudákṣo viśvávedāḥ  
tuváṃ vŕ̥ṣā vr̥ṣatvébhir mahitvā́  
dyumnébhir dyumní abhavo nr̥cákṣāḥ  

### 003
rā́jño nú te váruṇasya vratā́ni  
br̥hád gabhīráṃ táva soma dhā́ma  
śúciṣ ṭvám asi priyó ná mitró  
dakṣā́yiyo aryamévāsi soma  

### 004
yā́ te dhā́māni diví yā́ pr̥thivyā́ṃ  
yā́ párvateṣu óṣadhīṣu apsú  
tébhir no víśvaiḥ sumánā áheḷan  
rā́jan soma práti havyā́ gr̥bhāya  

### 005
tuváṃ somāsi sátpatis  
tuváṃ rā́jotá vr̥trahā́  
tuvám bhadró asi krátuḥ  

### 006
tuváṃ ca soma no váśo  
jīvā́tuṃ ná marāmahe  
priyástotro vánaspátiḥ  

### 007
tuváṃ soma mahé bhágaṃ  
tuváṃ yū́na r̥tāyaté  
dákṣaṃ dadhāsi jīváse  

### 008
tuváṃ naḥ soma viśváto  
rákṣā rājann aghāyatáḥ  
ná riṣyet tvā́vataḥ sákhā  

### 009
sóma yā́s te mayobhúva  
ūtáyaḥ sánti dāśúṣe  
tā́bhir no avitā́ bhava  

### 010
imáṃ yajñám idáṃ váco  
jujuṣāṇá upā́gahi  
sóma tváṃ no vr̥dhé bhava  

### 011
sóma gīrbhíṣ ṭuvā vayáṃ  
vardháyāmo vacovídaḥ  
sumr̥̄ḷīkó+ na ā́ viśa  

### 012
gayasphā́no amīvahā́  
vasuvít puṣṭivárdhanaḥ  
sumitráḥ soma no bhava  

### 013
sóma rārandhí no hr̥dí  
gā́vo ná yávaseṣu ā́  
márya iva svá okíye  

### 014
yáḥ soma sakhiyé táva  
rāráṇad deva mártiyaḥ  
táṃ dákṣaḥ sacate kavíḥ  

### 015
uruṣyā́ ṇo abhíśasteḥ  
sóma ní pāhi áṃhasaḥ  
sákhā suśéva edhi naḥ  

### 016
ā́ pyāyasva sám etu te  
viśvátaḥ soma vŕ̥ṣṇiyam  
bhávā vā́jasya saṃgathé  

### 017
ā́ pyāyasva madintama  
sóma víśvebhir aṃśúbhiḥ  
bhávā naḥ suśrávastamaḥ sákhā vr̥dhé  

### 018
sáṃ te páyāṃsi sám u yantu vā́jāḥ  
sáṃ vŕ̥ṣṇiyāni abhimātiṣā́haḥ  
āpyā́yamāno amŕ̥tāya soma  
diví śrávāṃsi uttamā́ni dhiṣva  

### 019
yā́ te dhā́māni havíṣā yájanti  
tā́ te víśvā paribhū́r astu yajñám  
gayasphā́naḥ pratáraṇaḥ suvī́ro  
ávīrahā prá carā soma dúryān  

### 020
sómo dhenúṃ sómo árvantam āśúṃ  
sómo vīráṃ karmaṇíyaṃ dadāti  
sādaníyaṃ vidathíyaṃ sabhéyam  
pitr̥śrávaṇaṃ yó dádāśad asmai  

### 021
áṣāḷhaṃ yutsú pŕ̥tanāsu pápriṃ  
suvarṣā́m apsā́ṃ vr̥jánasya gopā́m  
bhareṣujā́ṃ sukṣitíṃ suśrávasaṃ  
jáyantaṃ tvā́m ánu madema soma  

### 022
tuvám imā́ óṣadhīḥ soma víśvās  
tuvám apó ajanayas tuváṃ gā́ḥ  
tvám ā́ tatantha urú antárikṣaṃ  
tuváṃ jyótiṣā ví támo vavartha  

### 023
devéna no mánasā deva soma  
rāyó bhāgáṃ sahasāvann abhí yudhya  
mā́ tvā́ tanad ī́śiṣe vīríyasya  
ubháyebhyaḥ prá cikitsā gáviṣṭau  

## 092
### 001
etā́ u tyā́ uṣásaḥ ketúm akrata  
pū́rve árdhe rájaso bhānúm añjate  
niṣkr̥ṇvānā́ ā́yudhānīva dhr̥ṣṇávaḥ  
práti gā́vo áruṣīr yanti mātáraḥ  

### 002
úd apaptann aruṇā́ bhānávo vŕ̥thā  
suāyújo áruṣīr gā́ ayukṣata  
ákrann uṣā́so vayúnāni pūrváthā  
rúśantam bhānúm áruṣīr aśiśrayuḥ  

### 003
árcanti nā́rīr apáso ná viṣṭíbhiḥ  
samānéna yójanenā́ parāvátaḥ  
íṣaṃ váhantīḥ sukŕ̥te sudā́nave  
víśvéd áha yájamānāya sunvaté  

### 004
ádhi péśāṃsi vapate nr̥tū́r iva  
áporṇute vákṣa usréva bárjaham  
jyótir víśvasmai bhúvanāya kr̥ṇvatī́  
gā́vo ná vrajáṃ ví uṣā́ āvar támaḥ  

### 005
práti arcī́ rúśad asyā adarśi  
ví tiṣṭhate bā́dhate kr̥ṣṇám ábhvam  
sváruṃ ná péśo vidátheṣu añjáñ  
citráṃ divó duhitā́ bhānúm aśret  

### 006
átāriṣma támasas pārám asyá  
uṣā́ uchántī vayúnā kr̥ṇoti  
śriyé chándo ná smayate vibhātī́  
suprátīkā saumanasā́yājīgaḥ  

### 007
bhã́svatī nayitrī́+ sūnŕ̥tānāṃ  
divá stave duhitā́ gótamebhiḥ  
prajā́vato nr̥váto áśvabudhyān  
úṣo góagrām̐ úpa māsi vā́jān  

### 008
úṣas tám aśyāṃ yaśásaṃ suvī́raṃ  
dāsápravargaṃ rayím áśvabudhyam  
sudáṃsasā śrávasā yā́ vibhā́si  
vā́japrasūtā subhage br̥hántam  

### 009
víśvāni devī́ bhúvanābhicákṣyā  
pratīcī́ cákṣur urviyā́ ví bhāti  
víśvaṃ jīváṃ caráse bodháyantī  
víśvasya vā́cam avidan manāyóḥ  

### 010
púnaḥ-punar jā́yamānā purāṇī́  
samānáṃ várṇam abhí śúmbhamānā  
śvaghnī́va kr̥tnúr víja āminānā́  
mártasya devī́ jaráyanti ā́yuḥ  

### 011
viūrṇvatī́ divó ántām̐ abodhi  
ápa svásāraṃ sanutár yuyoti  
praminatī́ manuṣíyā yugā́ni  
yóṣā jārásya cákṣasā ví bhāti  

### 012
paśū́n ná citrā́ subhágā prathānā́  
síndhur ná kṣóda urviyā́ ví aśvait  
áminatī daíviyāni vratā́ni  
sū́ryasya ceti raśmíbhir dr̥śānā́  

### 013
úṣas tác citrám ā́ bhara  
asmábhyaṃ vājinīvati  
yéna tokáṃ ca tánayaṃ ca dhā́mahe  

### 014
úṣo adyéhá gomati  
áśvāvati vibhāvari  
revád asmé ví ucha sūnr̥tāvati  

### 015
yukṣvā́ hí vājinīvati  
áśvām̐ adyā́ruṇā́m̐ uṣaḥ  
áthā no víśvā saúbhagāni ā́ vaha  

### 016
áśvinā vartír asmád ā́  
gómad dasrā híraṇyavat  
arvā́g ráthaṃ sámanasā ní yachatam  

### 017
yā́v itthā́ ślókam ā́ divó  
jyótir jánāya cakráthuḥ  
ā́ na ū́rjaṃ vahatam aśvinā yuvám  

### 018
éhá devā́ mayobhúvā  
dasrā́ híraṇyavartanī  
uṣarbúdho vahantu sómapītaye  

## 093
### 001
ágnīṣomāv imáṃ sú me  
śr̥ṇutáṃ vr̥ṣaṇā hávam  
práti sūktā́ni haryatam  
bhávataṃ dāśúṣe máyaḥ  

### 002
ágnīṣomā yó adyá vām  
idáṃ vácaḥ saparyáti  
tásmai dhattaṃ suvī́riyaṃ  
gávām póṣaṃ suáśviyam  

### 003
ágnīṣomā yá ā́hutiṃ  
yó vāṃ dā́śād dhavíṣkr̥tim  
sá prajáyā suvī́riyaṃ  
víśvam ā́yur ví aśnavat  

### 004
ágnīṣomā céti tád vīríyaṃ vāṃ  
yád ámuṣṇītam avasám paṇíṃ gā́ḥ  
ávātiratam bŕ̥sayasya śéṣo  
ávindataṃ jyótir ékam bahúbhyaḥ  

### 005
yuvám etā́ni diví rocanā́ni  
agníś ca soma sákratū adhattam  
yuváṃ síndhūm̐r abhíśaster avadyā́d  
ágnīṣomāv ámuñcataṃ gr̥bhītā́n  

### 006
ā́nyáṃ divó mātaríśvā jabhāra  
ámathnād anyám pári śyenó ádreḥ  
ágnīṣomā bráhmaṇā vāvr̥dhānā́  
urúṃ yajñā́ya cakrathur ulokám†  

### 007
ágnīṣomā havíṣaḥ prásthitasya  
vītáṃ háryataṃ vr̥ṣaṇā juṣéthām  
suśármāṇā suávasā hí bhūtám  
áthā dhattaṃ yájamānāya śáṃ yóḥ  

### 008
yó agnī́ṣómā havíṣā saparyā́d  
devadrī́cā mánasā yó ghr̥téna  
tásya vratáṃ rakṣatam pātám áṃhaso  
viśé jánāya máhi śárma yachatam  

### 009
ágnīṣomā sávedasā  
sáhūtī vanataṃ gíraḥ  
sáṃ devatrā́ babhūvathuḥ  

### 010
ágnīṣomāv anéna vāṃ  
yó vāṃ ghr̥téna dā́śati  
tásmai dīdayatam br̥hát  

### 011
ágnīṣomāv imā́ni no  
yuváṃ havyā́ jujoṣatam  
ā́ yātam úpa naḥ sácā  

### 012
ágnīṣomā pipr̥tám árvato na  
ā́ pyāyantām usríyā havyasū́daḥ  
asmé bálāni maghávatsu dhattaṃ  
kr̥ṇutáṃ no adhvaráṃ śruṣṭimántam  

## 094
### 001
imáṃ stómam árhate jātávedase  
rátham iva sám mahemā manīṣáyā  
bhadrā́ hí naḥ prámatir asya saṃsádi  
ágne sakhyé mā́ riṣāmā vayáṃ táva  

### 002
yásmai tuvám āyájase sá sādhati  
anarvā́ kṣeti dádhate suvī́riyam  
sá tūtāva naínam aśnoti aṃhatír  
ágne sakhyé mā́ riṣāmā vayáṃ táva  

### 003
śakéma tvā samídhaṃ sādháyā dhíyas  
tuvé devā́ havír adanti ā́hutam  
tvám ādityā́m̐ ā́ vaha tā́n hí uśmási  
ágne sakhyé mā́ riṣāmā vayáṃ táva  

### 004
bhárāmedhmáṃ kr̥ṇávāmā havī́ṃṣi te  
citáyantaḥ párvaṇā-parvaṇā vayám  
jīvā́tave prataráṃ sādhayā dhíyo  
ágne sakhyé mā́ riṣāmā vayáṃ táva  

### 005
viśā́ṃ gopā́ asya caranti jantávo  
dvipác ca yád utá cátuṣpad aktúbhiḥ  
citráḥ praketá uṣáso mahā́m̐ asi  
ágne sakhyé mā́ riṣāmā vayáṃ táva  

### 006
tvám adhvaryúr utá hótāsi pūrviyáḥ  
praśāstā́ pótā janúṣā puróhitaḥ  
víśvā vidvā́m̐ ā́rtvijyā dhīra puṣyasi  
ágne sakhyé mā́ riṣāmā vayáṃ táva  

### 007
yó viśvátaḥ suprátīkaḥ sadŕ̥ṅṅ ási  
dūré cit sán taḷíd ivā́ti rocase  
rā́tryāś cid ándho áti deva paśyasi  
ágne sakhyé mā́ riṣāmā vayáṃ táva  

### 008
pū́rvo devā bhavatu sunvató rátho  
asmā́kaṃ śáṃso abhí astu dūḍhíyaḥ  
tád ā́ jānīta utá puṣyatā váco  
ágne sakhyé mā́ riṣāmā vayáṃ táva  

### 009
vadhaír duḥśáṃsām̐ ápa dūḍhíyo jahi  
dūré vā yé ánti vā ké cid atríṇaḥ  
áthā yajñā́ya gr̥ṇaté sugáṃ kr̥dhi  
ágne sakhyé mā́ riṣāmā vayáṃ táva  

### 010
yád áyukthā aruṣā́ róhitā ráthe  
vā́tajūtā vr̥ṣabhásyeva te rávaḥ  
ā́d invasi vaníno dhūmáketunā  
ágne sakhyé mā́ riṣāmā vayáṃ táva  

### 011
ádha svanā́d utá bibhyuḥ patatríṇo  
drapsā́ yát te yavasā́do ví ásthiran  
sugáṃ tát te tāvakébhyo ráthebhiyo  
ágne sakhyé mā́ riṣāmā vayáṃ táva  

### 012
ayám mitrásya váruṇasya dhā́yase  
avayātā́m marútāṃ héḷo ádbhutaḥ  
mr̥̄ḷā́+ sú no bhū́tu eṣām mánaḥ púnar  
ágne sakhyé mā́ riṣāmā vayáṃ táva  

### 013
devó devā́nām asi mitró ádbhuto  
vásur vásūnām asi cā́rur adhvaré  
śárman siyāma táva sapráthastame  
ágne sakhyé mā́ riṣāmā vayáṃ táva  

### 014
tát te bhadráṃ yát sámiddhaḥ suvé dáme  
sómāhuto járase mr̥̄ḷayáttamaḥ+  
dádhāsi rátnaṃ dráviṇaṃ ca dāśúṣe  
ágne sakhyé mā́ riṣāmā vayáṃ táva  

### 015
yásmai tuváṃ sudraviṇo dádāśo  
anāgāstvám adite sarvátātā  
yám bhadréṇa śávasā codáyāsi  
prajā́vatā rā́dhasā té siyāma  

### 016
sá tvám agne saubhagatvásya vidvā́n  
asmā́kam ā́yuḥ prá tirehá deva  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 095
### 001
duvé vírūpe carataḥ suárthe  
anyā́nyā vatsám úpa dhāpayete  
hárir anyásyām bhávati svadhā́vāñ  
chukró anyásyāṃ dadr̥śe suvárcāḥ  

### 002
dáśemáṃ tváṣṭur janayanta gárbham  
átandrāso yuvatáyo víbhr̥tram  
tigmā́nīkaṃ sváyaśasaṃ jáneṣu  
virócamānam pári ṣīṃ nayanti  

### 003
trī́ṇi jā́nā pári bhūṣanti asya  
samudrá ékaṃ diví ékam apsú  
pū́rvām ánu prá díśam pā́rthivānām  
r̥tū́n praśā́sad ví dadhāv anuṣṭhú  

### 004
ká imáṃ vo niṇiyám ā́ ciketa  
vatsó mātr̥̄́r janayata svadhā́bhiḥ  
bahvīnā́ṃ gárbho apásām upásthān  
mahā́n kavír níś carati svadhā́vān  

### 005
āvíṣṭiyo vardhate cā́rur āsu  
jihmā́nām ūrdhváḥ sváyaśā upásthe  
ubhé tváṣṭur bibhyatur jā́yamānāt  
pratīcī́ siṃhám práti joṣayete  

### 006
ubhé bhadré joṣayete ná méne  
gā́vo ná vāśrā́ úpa tasthur évaiḥ  
sá dákṣāṇāṃ dákṣapatir babhūva  
añjánti yáṃ dakṣiṇató havírbhiḥ  

### 007
úd yaṃyamīti savitéva bāhū́  
ubhé sícau yatate bhīmá r̥ñján  
úc chukrám átkam ajate simásmān  
návā māṭŕ̥bhyo vásanā jahāti  

### 008
tveṣáṃ rūpáṃ kr̥ṇuta úttaraṃ yát  
sampr̥ñcānáḥ sádane góbhir adbhíḥ  
kavír budhnám pári marmr̥jyate dhī́ḥ  
sā́ devátātā sámitir babhūva  

### 009
urú te jráyaḥ pári eti budhnáṃ  
virócamānam mahiṣásya dhā́ma  
víśvebhir agne sváyaśobhir iddhó  
ádabdhebhiḥ pāyúbhiḥ pāhi asmā́n  

### 010
dhánvan srótaḥ kr̥ṇute gātúm ūrmíṃ  
śukraír ūrmíbhir abhí nakṣati kṣā́m  
víśvā sánāni jaṭháreṣu dhatte  
antár návāsu carati prasū́ṣu  

### 011
evā́ no agne samídhā vr̥dhānó  
revát pavāka+ śrávase ví bhāhi  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 096
### 001
sá pratnáthā sáhasā jā́yamānaḥ  
sadyáḥ kā́vyāni báḷ adhatta víśvā  
ā́paś ca mitráṃ dhiṣáṇā ca sādhan  
devā́ agníṃ dhārayan draviṇodā́m  

### 002
sá pū́rvayā nivídā kavyátāyór  
imā́ḥ prajā́ ajanayan mánūnām  
vivásvatā cákṣasā dyā́m apáś ca  
devā́ agníṃ dhārayan draviṇodā́m  

### 003
tám īḷata prathamáṃ yajñasā́dhaṃ  
víśa ā́rīr ā́hutam r̥ñjasānám  
ūrjáḥ putrám bharatáṃ sr̥prádānuṃ  
devā́ agníṃ dhārayan draviṇodā́m  

### 004
sá mātaríśvā puruvā́rapuṣṭir  
vidád gātúṃ tánayāya suvarvít  
viśā́ṃ gopā́ janitā́ ródasīyor  
devā́ agníṃ dhārayan draviṇodā́m  

### 005
náktoṣā́sā várṇam āmémiyāne  
dhāpáyete śíśum ékaṃ samīcī́  
dyā́vākṣā́mā rukmó antár ví bhāti  
devā́ agníṃ dhārayan draviṇodā́m  

### 006
rāyó budhnáḥ saṃgámano vásūnāṃ  
yajñásya ketúr manmasā́dhano véḥ  
amr̥tatváṃ rákṣamāṇāsa enaṃ  
devā́ agníṃ dhārayan draviṇodā́m  

### 007
nū́ ca purā́ ca sádanaṃ rayīṇā́ṃ  
jātásya ca jā́yamānasya ca kṣā́m  
satáś ca gopā́m bhávataś ca bhū́rer  
devā́ agníṃ dhārayan draviṇodā́m  

### 008
draviṇodā́ dráviṇasas turásya  
draviṇodā́ḥ sánarasya prá yaṃsat  
draviṇodā́ vīrávatīm íṣaṃ no  
draviṇodā́ rāsate dīrghám ā́yuḥ  

### 009
evā́ no agne samídhā vr̥dhānó  
revát pavāka+ śrávase ví bhāhi  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 097
### 001
ápa naḥ śóśucad aghám  
ágne śuśugdhí ā́ rayím  
ápa naḥ śóśucad aghám  

### 002
sukṣetriyā́ sugātuyā́  
vasūyā́ ca yajāmahe  
ápa naḥ śóśucad aghám  

### 003
prá yád bhándiṣṭha eṣãm  
prā́smā́kāsaś ca sūráyaḥ  
ápa naḥ śóśucad aghám  

### 004
prá yát te agne sūráyo  
jā́yemahi prá te vayám  
ápa naḥ śóśucad aghám  

### 005
prá yád agnéḥ sáhasvato  
viśváto yánti bhānávaḥ  
ápa naḥ śóśucad aghám  

### 006
tuváṃ hí viśvatomukha  
viśvátaḥ paribhū́r ási  
ápa naḥ śóśucad aghám  

### 007
dvíṣo no viśvatomukha  
áti nāvéva pāraya  
ápa naḥ śóśucad aghám  

### 008
sá naḥ síndhum 'va° nāváyā  
áti parṣā suastáye  
ápa naḥ śóśucad aghám  

## 098
### 001
vaiśvānarásya sumataú siyāma  
rā́jā hí kam bhúvanānām abhiśrī́ḥ  
itó jātó víśvam idáṃ ví caṣṭe  
vaiśvānaró yatate sū́riyeṇa  

### 002
pr̥ṣṭó diví pr̥ṣṭó agníḥ pr̥thivyā́m  
pr̥ṣṭó víśvā óṣadhīr ā́ viveśa  
vaiśvānaráḥ sáhasā pr̥ṣṭó agníḥ  
sá no dívā sá riṣáḥ pātu náktam  

### 003
vaíśvānara táva tát satyám astu  
asmā́n rā́yo maghávānaḥ sacantām  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 099
### 001
jātávedase sunavāma sómam  
arātīyató ní dahāti védaḥ  
sá naḥ parṣad áti durgā́ṇi víśvā  
nāvéva síndhuṃ duritā́ti agníḥ  

## 100
### 001
sá yó vŕ̥ṣā vŕ̥ṣṇiyebhiḥ sámokā  
mahó diváḥ pr̥thiviyā́ś ca samrā́ṭ  
satīnásatvā háviyo bháreṣu  
marútvān no bhavatu índra ūtī́  

### 002
yásyā́nāptaḥ sū́riyasyeva yā́mo  
bháre-bhare vr̥trahā́ śúṣmo ásti  
vŕ̥ṣantamaḥ sákhibhiḥ svébhir évair  
marútvān no bhavatu índra ūtī́  

### 003
divó ná yásya rétaso dúghānāḥ  
pánthāso yánti śávasā́parītāḥ  
taráddveṣāḥ sāsahíḥ paúṃsiyebhir  
marútvān no bhavatu índra ūtī́  

### 004
só áṅgirobhir áṅgirastamo bhūd  
vŕ̥ṣā vŕ̥ṣabhiḥ sákhibhiḥ sákhā sán  
r̥gmíbhir r̥gmī́ gātúbhir jyáyiṣṭho+  
marútvān no bhavatu índra ūtī́  

### 005
sá sūnúbhir ná rudarébhir+ ŕ̥bhvā  
nr̥ṣā́hiye sāsahuvā́m̐ amítrān  
sánīḷebhiḥ śravasíyāni tū́rvan  
marútvān no bhavatu índra ūtī́  

### 006
sá manyumī́ḥ samádanasya kartā́  
asmā́kebhir nŕ̥bhiḥ sū́riyaṃ sanat  
asmínn áhan sátpatiḥ puruhūtó  
marútvān no bhavatu índra ūtī́  

### 007
tám ūtáyo raṇayañ chū́rasātau  
táṃ kṣémasya kṣitáyaḥ kr̥ṇvata trā́m  
sá víśvasya karúṇasyeśa éko  
marútvān no bhavatu índra ūtī́  

### 008
tám apsanta śávasa utsavéṣu  
náro náram ávase táṃ dhánāya  
só andhé cit támasi jyótir vidan  
marútvān no bhavatu índra ūtī́  

### 009
sá savyéna yamati vrā́dhataś cit  
sá dakṣiṇé sáṃgr̥bhītā kr̥tā́ni  
sá kīríṇā cit sánitā dhánāni  
marútvān no bhavatu índra ūtī́  

### 010
sá grā́mebhiḥ sánitā sá ráthebhir  
vidé víśvābhiḥ kr̥ṣṭíbhir nú adyá  
sá paúṃsiyebhir abhibhū́r áśastīr  
marútvān no bhavatu índra ūtī́  

### 011
sá jāmíbhir yát samájāti mīḷhé  
ájāmibhir vā puruhūtá évaiḥ  
apā́ṃ tokásya tánayasya jeṣé  
marútvān no bhavatu índra ūtī́  

### 012
sá vajrabhŕ̥d dasyuhā́ bhīmá ugráḥ  
sahásracetāḥ śatánītha ŕ̥bhvā  
camrīṣó ná śávasā pā́ñcajanyo  
marútvān no bhavatu índra ūtī́  

### 013
tásya vájraḥ krandati smát suvarṣā́  
divó ná tveṣó raváthaḥ śímīvān  
táṃ sacante sanáyas táṃ dhánāni  
marútvān no bhavatu índra ūtī́  

### 014
yásyā́jasraṃ śávasā mā́nam ukthám  
paribhujád ródasī viśvátaḥ sīm  
sá pāriṣat krátubhir mandasānó  
marútvān no bhavatu índra ūtī́  

### 015
ná yásya devā́ devátā ná mártā  
ā́paś caná śávaso ántam āpúḥ  
sá praríkvā tvákṣasā kṣmó diváś ca  
marútvān no bhavatu índra ūtī́  

### 016
rohíc chyāvā́ sumádaṃśur lalāmī́r  
diyukṣā́ rāyá r̥jarā́śuvasya  
vŕ̥ṣaṇvantam bíbhratī dhūrṣú rátham  
mandrā́ ciketa nā́huṣīṣu vikṣú  

### 017
etát tiyát ta indra vŕ̥ṣṇa uktháṃ  
vārṣāgirā́ abhí gr̥ṇanti rā́dhaḥ  
r̥jrā́śuvaḥ práṣṭibhir ambarī́ṣaḥ  
sahádevo bháyamānaḥ surā́dhāḥ  

### 018
dásyūñ chímyūṃś ca puruhūtá évair  
hatvā́ pr̥thivyā́ṃ śáruvā ní barhīt  
sánat kṣétraṃ sákhibhiḥ śvitniyébhiḥ  
sánat sū́ryaṃ sánad apáḥ suvájraḥ  

### 019
viśvā́héndro adhivaktā́ no astu  
áparihvr̥tāḥ sanuyāma vā́jam  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 101
### 001
prá mandíne pitumád arcatā váco  
yáḥ kr̥ṣṇágarbhā niráhann r̥jíśvanā  
avasyávo vŕ̥ṣaṇaṃ vájradakṣiṇam  
marútvantaṃ sakhiyā́ya havāmahe  

### 002
yó víaṃsaṃ jāhr̥ṣāṇéna manyúnā  
yáḥ śámbaraṃ yó áhan píprum avratám  
índro yáḥ śúṣṇam aśúṣaṃ ní ā́vr̥ṇaṅ  
marútvantaṃ sakhiyā́ya havāmahe  

### 003
yásya dyā́vāpr̥thivī́ paúṃsiyam mahád  
yásya vraté váruṇo yásya sū́riyaḥ  
yásyéndrasya síndhavaḥ sáścati vratám  
marútvantaṃ sakhiyā́ya havāmahe  

### 004
yó áśvānāṃ yó gávāṃ gópatir vaśī́  
yá āritáḥ kármaṇi-karmaṇi sthiráḥ  
vīḷóś cid índro yó ásunvato vadhó  
marútvantaṃ sakhiyā́ya havāmahe  

### 005
yó víśvasya jágataḥ prāṇatás pátir  
yó brahmáṇe prathamó gã́ ávindat  
índro yó dásyūm̐r ádharām̐ avā́tiran  
marútvantaṃ sakhiyā́ya havāmahe  

### 006
yáḥ śū́rebhir háviyo yáś ca bhīrúbhir  
yó dhā́vadbhir hūyáte yáś ca jigyúbhiḥ  
índraṃ yáṃ víśvā bhúvanābhí saṃdadhúr  
marútvantaṃ sakhiyā́ya havāmahe  

### 007
rudrā́ṇām eti pradíśā vicakṣaṇó  
rudrébhir yóṣā tanute pr̥thú jráyaḥ  
índram manīṣā́ abhí arcati śrutám  
marútvantaṃ sakhiyā́ya havāmahe  

### 008
yád vā marutvaḥ paramé sadhásthe  
yád vāvamé vr̥jáne mādáyāse  
áta ā́ yāhi adhvaráṃ no áchā  
tvāyā́ havíś cakr̥mā satyarādhaḥ  

### 009
tvāyéndra sómaṃ suṣumā sudakṣa  
tvāyā́ havíś cakr̥mā brahmavāhaḥ  
ádhā niyutvaḥ ságaṇo marúdbhir  
asmín yajñé barhíṣi mādayasva  

### 010
mādáyasva háribhir yé ta indra  
ví ṣyasva śípre ví sr̥jasva dhéne  
ā́ tvā suśipra hárayo vahantu  
uśán havyā́ni práti no juṣasva  

### 011
marútstotrasya vr̥jánasya gopā́  
vayám índreṇa sanuyāma vā́jam  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 102
### 001
imā́ṃ te dhíyam prá bhare mahó mahī́m  
asyá stotré dhiṣáṇā yát ta ānajé  
tám utsavé ca prasavé ca sāsahím  
índraṃ devā́saḥ śávasāmadann ánu  

### 002
asyá śrávo nadíyaḥ saptá bibhrati  
dyā́vākṣā́mā pr̥thivī́ darśatáṃ vápuḥ  
asmé sūryācandramásābhicákṣe  
śraddhé kám indra carato vitarturám  

### 003
táṃ smā rátham maghavan prā́va sātáye  
jaítraṃ yáṃ te anumádāma saṃgamé  
ājā́ na indra mánasā puruṣṭuta  
tvāyádbhiyo maghavañ chárma yacha naḥ  

### 004
vayáṃ jayema tuváyā yujā́ vŕ̥tam  
asmā́kam áṃśam úd avā bháre-bhare  
asmábhyam indra várivaḥ sugáṃ kr̥dhi  
prá śátrūṇām maghavan vŕ̥ṣṇiyā ruja  

### 005
nā́nā hí tvā hávamānā jánā imé  
dhánānāṃ dhartar ávasā vipanyávaḥ  
asmā́kaṃ smā rátham ā́ tiṣṭha sātáye  
jaítraṃ hí indra níbhr̥tam mánas táva  

### 006
gojítā bāhū́ ámitakratuḥ simáḥ  
kárman-karmañ chatámūtiḥ khajaṃkaráḥ  
akalpá índraḥ pratimā́nam ójasā  
áthā jánā ví hvayante siṣāsávaḥ  

### 007
út te śatā́n maghavann úc ca bhū́yasa  
út sahásrād ririce kr̥ṣṭíṣu śrávaḥ  
amātráṃ tvā dhiṣáṇā titviṣe mahī́  
ádhā vr̥trā́ṇi jighnase puraṃdara  

### 008
triviṣṭidhā́tu pratimā́nam ójasas  
tisró bhū́mīr nr̥pate trī́ṇi rocanā́  
átīdáṃ víśvam bhúvanaṃ vavakṣitha  
aśatrúr indra janúṣā sanā́d asi  

### 009
tuvā́ṃ devéṣu prathamáṃ havāmahe  
tuvám babhūtha pŕ̥tanāsu sāsahíḥ  
sémáṃ naḥ kārúm upamanyúm udbhídam  
índraḥ kr̥ṇotu prasavé rátham puráḥ  

### 010
tuváṃ jigetha ná dhánā rurodhitha  
árbheṣu ājā́ maghavan mahátsu ca  
tuvā́m ugrám ávase sáṃ śiśīmasi  
áthā na indra hávaneṣu codaya  

### 011
viśvā́héndro adhivaktā́ no astu  
áparihvr̥tāḥ sanuyāma vā́jam  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 103
### 001
tát ta indriyám paramám parācaír  
ádhārayanta kaváyaḥ purédám  
kṣamédám anyád diví anyád asya  
sám ī pr̥cyate samanéva ketúḥ  

### 002
sá dhārayat pr̥thivī́m papráthac ca  
vájreṇa hatvā́ nír apáḥ sasarja  
áhann áhim ábhinad rauhiṇáṃ ví  
áhan víaṃsam maghávā śácībhiḥ  

### 003
sá jātū́bharmā śraddádhāna ójaḥ  
púro vibhindánn acarad ví dā́sīḥ  
vidvā́n vajrin dásyave hetím asya  
ā́ryaṃ sáho vardhayā dyumnám indra  

### 004
tád ūcúṣe mā́nuṣemā́ yugā́ni  
kīrténiyam maghávā nā́ma bíbhrat  
upaprayán dasyuhátyāya vajrī́  
yád dha sūnúḥ śrávase nā́ma dadhé  

### 005
tád asyedám paśyatā bhū́ri puṣṭáṃ  
śrád índrasya dhattana vīríyāya  
sá gā́ avindat só avindad áśvān  
sá óṣadhīḥ só apáḥ sá vánāni  

### 006
bhū́rikarmaṇe vr̥ṣabhā́ya vŕ̥ṣṇe  
satyáśuṣmāya sunavāma sómam  
yá ādŕ̥tyā paripanthī́va śū́ro  
áyajvano vibhájann éti védaḥ  

### 007
tád indra préva vīríyaṃ cakartha  
yát sasántaṃ vájreṇā́bodhayó 'him  
ánu tvā pátnīr hr̥ṣitáṃ váyaś ca  
víśve devā́so amadann ánu tvā  

### 008
śúṣṇam pípruṃ kúyavaṃ vr̥trám indra  
yadā́vadhīr ví púraḥ śámbarasya  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 104
### 001
yóniṣ ṭa indra niṣáde akāri  
tám ā́ ní ṣīda svānó ná árvā  
vimúcyā váyo avasā́ya áśvān  
doṣā́ vástor váhīyasaḥ prapitvé  

### 002
ó tiyé nára índram ūtáye gur  
nū́ cit tā́n sadyó ádhvano jagamyāt  
devā́so manyúṃ dã́sasya ścamnan  
té na ā́ vakṣan suvitā́ya várṇam  

### 003
áva tmánā bharate kétavedā  
áva tmánā bharate phénam udán  
kṣīréṇa snātaḥ kúyavasya yóṣe  
haté té syātām pravaṇé śíphāyāḥ  

### 004
yuyópa nā́bhir úparasya āyóḥ  
prá pū́rvābhis tirate rā́ṣṭi śū́raḥ  
añjasī́ · kuliśī́ vīrápatnī  
páyo hinvānā́ udábhir bharante  

### 005
práti yát syā́ nī́thā ádarśi dásyor  
óko nā́chā sádanaṃ jānatī́ gāt  
ádha smā no maghavañ carkr̥tā́d ín  
mā́ no maghéva niṣṣapī́ párā dāḥ  

### 006
sá tváṃ na indra sū́riye só apsú  
anāgāstvá ā́ bhaja jīvaśaṃsé  
mā́ ántarām bhújam ā́ rīriṣo naḥ  
śráddhitaṃ te mahatá indriyā́ya  

### 007
ádhā manye śrát te asmā adhāyi  
vŕ̥ṣā codasva mahaté dhánāya  
mā́ no ákr̥te puruhūta yónāv  
índra kṣúdhyadbhyo váya āsutíṃ dāḥ  

### 008
mā́ no vadhīr indara+ mā́ párā dā  
mā́ naḥ priyā́ bhójanāni prá moṣīḥ  
āṇḍā́ mā́ no maghavañ chakra nír bhen  
mā́ naḥ pā́trā bhet sahájānuṣāṇi  

### 009
arvā́ṅ éhi sómakāmaṃ tuvāhur  
ayáṃ sutás tásya pibā mádāya  
uruvyácā jaṭhára ā́ vr̥ṣasva  
pitéva naḥ śr̥ṇuhi hūyámānaḥ  

## 105
### 001
candrámā apsú antár ā́  
suparṇó dhāvate diví  
ná vo hiraṇyanemayaḥ  
padáṃ vindanti vidyuto  
vittám me asyá rodasī  

### 002
ártham íd vā́ u arthína  
ā́ jāyā́ yuvate pátim  
tuñjā́te vŕ̥ṣṇiyam páyaḥ  
paridā́ya rásaṃ duhe  
vittám me asyá rodasī  

### 003
mó ṣú devā adáḥ súvar  
áva pādi divás pári  
mā́ somiyásya śambhúvaḥ  
śū́ne bhūma kádā caná  
vittám me asyá rodasī  

### 004
yajñám pr̥chāmi avamáṃ  
sá tád dūtó ví vocati  
kúva rtám pūrviyáṃ gatáṃ  
kás tád bibharti nū́tano  
vittám me asyá rodasī  

### 005
amī́ yé devā sthána  
triṣú ā́ rocané diváḥ  
kád va r̥táṃ kád ánr̥taṃ  
kúva pratnā́ va ā́hutir  
vittám me asyá rodasī  

### 006
kád va r̥tásya dharṇasí  
kád váruṇasya cákṣaṇam  
kád aryamṇó mahás pathā́  
áti krāmema dūḍhíyo  
vittám me asyá rodasī  

### 007
aháṃ só asmi yáḥ purā́  
suté vádāmi kā́ni cit  
tám mā viyanti ādhíyo  
vŕ̥ko ná tr̥ṣṇájam mr̥gáṃ  
vittám me asyá rodasī  

### 008
sám mā tapanti abhítaḥ  
sapátnīr iva párśavaḥ  
mū́ṣo ná śiśnā́ ví adanti mādhíya  
stotā́raṃ te śatakrato  
vittám me asyá rodasī  

### 009
amī́ yé saptá raśmáyas  
tátrā me nā́bhir ā́tatā  
tritás tád veda āptiyáḥ  
sá jāmitvā́ya rebhati  
vittám me asyá rodasī  

### 010
amī́ yé páñca ukṣáṇo  
mádhye tasthúr mahó diváḥ  
devatrā́ nú pravā́ciyaṃ  
sadhrīcīnā́ ní vāvr̥tur  
vittám me asyá rodasī  

### 011
suparṇā́ etá āsate  
mádhya āródhane diváḥ  
té sedhanti pathó vŕ̥kaṃ  
tárantaṃ yahvátīr apó  
vittám me asyá rodasī  

### 012
návyaṃ tád ukthíyaṃ hitáṃ  
dévāsaḥ supravācanám  
r̥tám arṣanti síndhavaḥ  
satyáṃ tātāna sū́riyo  
vittám me asyá rodasī  

### 013
ágne táva tyád ukthíyaṃ  
devéṣu asti ā́piyam  
sá naḥ sattó manuṣvád ā́  
devā́n yakṣi vidúṣṭaro  
vittám me asyá rodasī  

### 014
sattó hótā manuṣvád ā́  
devā́m̐ áchā vidúṣṭaraḥ  
agnír havyā́ suṣūdati  
devó devéṣu médhiro  
vittám me asyá rodasī  

### 015
bráhmā kr̥ṇoti váruṇo  
gātuvídaṃ tám īmahe  
ví ūrṇoti hr̥dā́ matíṃ  
náviyo jāyatām r̥táṃ  
vittám me asyá rodasī  

### 016
asaú yáḥ pánthā ādityó  
diví pravā́ciyaṃ kr̥táḥ  
ná sá devā atikráme  
tám martāso ná paśyatha  
vittám me asyá rodasī  

### 017
tritáḥ kū́pe ávahito  
devā́n havata ūtáye  
tác chuśrāva bŕ̥haspátiḥ  
kr̥ṇvánn aṃhūraṇā́d urú  
vittám me asyá rodasī  

### 018
aruṇó mā sakŕ̥d vŕ̥kaḥ  
pathā́ yántaṃ dadárśa hí  
új jihīte nicā́yiyā  
táṣṭeva pr̥ṣṭiyāmayī́  
vittám me asyá rodasī  

### 019
enā́ṅgūṣéṇa vayám índravanto  
abhí ṣyāma vr̥jáne sárvavīrāḥ  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 106
### 001
índram mitráṃ váruṇam agním ūtáye  
mā́rutaṃ śárdho áditiṃ havāmahe  
ráthaṃ ná durgā́d vasavaḥ sudānavo  
víśvasmān no áṃhaso níṣ pipartana  

### 002
tá ādityā ā́ gatā sarvátātaye  
bhūtá devā vr̥tratū́ryeṣu śambhúvaḥ  
ráthaṃ ná durgā́d vasavaḥ sudānavo  
víśvasmān no áṃhaso níṣ pipartana  

### 003
ávantu naḥ pitáraḥ supravācanā́  
utá devī́ deváputre r̥tāvŕ̥dhā  
ráthaṃ ná durgā́d vasavaḥ sudānavo  
víśvasmān no áṃhaso níṣ pipartana  

### 004
nárāśáṃsaṃ vājínaṃ vājáyann ihá  
kṣayádvīram pūṣáṇaṃ sumnaír īmahe  
ráthaṃ ná durgā́d vasavaḥ sudānavo  
víśvasmān no áṃhaso níṣ pipartana  

### 005
bŕ̥haspate sádam ín naḥ sugáṃ kr̥dhi  
śáṃ yór yát te mánurhitaṃ tád īmahe  
ráthaṃ ná durgā́d vasavaḥ sudānavo  
víśvasmān no áṃhaso níṣ pipartana  

### 006
índraṃ kútso vr̥traháṇaṃ śácīpátiṃ  
kāṭé níbāḷha ŕ̥ṣir ahvad ūtáye  
ráthaṃ ná durgā́d vasavaḥ sudānavo  
víśvasmān no áṃhaso níṣ pipartana  

### 007
devaír no devī́ áditir ní pātu  
devás trātā́ trāyatām áprayuchan  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 107
### 001
yajñó devā́nām práti eti sumnám  
ā́dityāso bhávatā mr̥̄ḷayántaḥ+  
ā́ vo arvā́cī sumatír vavr̥tyād  
aṃhóś cid yā́ varivovíttarā́sat  

### 002
úpa no devā́ ávasā́ gamantu  
áṅgirasāṃ sā́mabhi stūyámānāḥ  
índra indriyaír marúto marúdbhir  
ādityaír no áditiḥ śárma yaṃsat  

### 003
tán na índras tád váruṇas tád agnís  
tád aryamā́ tát savitā́ cáno dhāt  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 108
### 001
yá indrāgnī citrátamo rátho vām  
abhí víśvāni bhúvanāni cáṣṭe  
ténā́ yātaṃ saráthaṃ tasthivā́ṃsā  
áthā sómasya pibataṃ sutásya  

### 002
yā́vad idám bhúvanaṃ víśvam ásti  
uruvyácā varimátā gabhīrám  
tā́vām̐ ayám pā́tave sómo astu  
áram indrāgnī mánase yuvábhyām  

### 003
cakrā́the hí sadhríaṅ nā́ma bhadráṃ  
sadhrīcīnā́ vr̥trahaṇā utá sthaḥ  
tā́v indrāgnī sadhríañcā niṣádyā  
vŕ̥ṣṇaḥ sómasya vr̥ṣaṇā́ vr̥ṣethām  

### 004
sámiddheṣu agníṣu ānajānā́  
yatásrucā barhír u tistirāṇā́  
tīvraíḥ sómaiḥ páriṣiktebhir arvā́g  
ā́ indrāgnī saumanasā́ya yātam  

### 005
yā́nīndrāgnī cakráthur vīríyāṇi  
yā́ni rūpā́ṇi utá vŕ̥ṣṇiyāni  
yā́ vām pratnā́ni sakhiyā́ śivā́ni  
tébhiḥ sómasya pibataṃ sutásya  

### 006
yád ábravam prathamáṃ vāṃ vr̥ṇānó  
ayáṃ sómo ásurair no vihávyaḥ  
tā́ṃ satyā́ṃ śraddhā́m abhí ā́ hí yātám  
áthā sómasya pibataṃ sutásya  

### 007
yád indrāgnī mádathaḥ své duroṇé  
yád brahmáṇi rā́jani vā yajatrā  
átaḥ pári vr̥ṣaṇāv ā́ hí yātám  
áthā sómasya pibataṃ sutásya  

### 008
yád indrāgnī yáduṣu turváśeṣu  
yád druhyúṣu ánuṣu pūrúṣu stháḥ  
átaḥ pári vr̥ṣaṇāv ā́ hí yātám  
áthā sómasya pibataṃ sutásya  

### 009
yád indrāgnī avamásyām pr̥thivyā́m  
madhyamásyām paramásyām utá stháḥ  
átaḥ pári vr̥ṣaṇāv ā́ hí yātám  
áthā sómasya pibataṃ sutásya  

### 010
yád indrāgnī paramásyām pr̥thivyā́m  
madhyamásyām avamásyām utá stháḥ  
átaḥ pári vr̥ṣaṇāv ā́ hí yātám  
áthā sómasya pibataṃ sutásya  

### 011
yád indrāgnī diví ṣṭhó yát pr̥thivyā́ṃ  
yát párvateṣu óṣadhīṣu apsú  
átaḥ pári vr̥ṣaṇāv ā́ hí yātám  
áthā sómasya pibataṃ sutásya  

### 012
yád indrāgnī úditā sū́riyasya  
mádhye diváḥ svadháyā mādáyethe  
átaḥ pári vŕ̥ṣaṇāv ā́ hí yātám  
áthā sómasya pibataṃ sutásya  

### 013
evéndrāgnī papivā́ṃsā sutásya  
víśvāsmábhyaṃ sáṃ jayataṃ dhánāni  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 109
### 001
ví hí ákhyam mánasā vásya ichánn  
índrāgnī jñāsá utá vā sajātā́n  
nā́nyā́ yuvát prámatir asti máhyaṃ  
sá vāṃ dhíyaṃ vājayántīm atakṣam  

### 002
áśravaṃ hí bhūridā́vattarā vāṃ  
víjāmātur utá vā ghā siyālā́t  
áthā sómasya práyatī yuvábhyām  
índrāgnī stómaṃ janayāmi návyam  

### 003
mā́ chedma raśmī́m̐r íti nā́dhamānāḥ  
pitr̥̄ṇā́ṃ śaktī́r anuyáchamānāḥ  
indrāgníbhyāṃ káṃ vŕ̥ṣaṇo madanti  
tā́ hí ádrī dhiṣáṇāyā upásthe  

### 004
yuvā́bhyāṃ devī́ dhiṣáṇā mádāya  
índrāgnī sómam uśatī́ sunoti  
tā́v aśvinā bhadrahastā supāṇī  
ā́ dhāvatam mádhunā pr̥ṅktám apsú  

### 005
yuvā́m indrāgnī vásuno vibhāgé  
tavástamā śuśrava vr̥trahátye  
tā́v āsádyā barhíṣi yajñé asmín  
prá carṣaṇī mādayethāṃ sutásya  

### 006
prá carṣaṇíbhyaḥ pr̥tanāháveṣu  
prá pr̥thivyā́ riricāthe diváś ca  
prá síndhubhyaḥ prá giríbhyo mahitvā́  
préndrāgnī víśvā bhúvanā́ti anyā́  

### 007
ā́ bharataṃ śíkṣataṃ vajrabāhū  
asmā́m̐ indrāgnī avataṃ śácībhiḥ  
imé nú té raśmáyaḥ sū́riyasya  
yébhiḥ sapitvám pitáro na ā́san  

### 008
púraṃdarā śíkṣataṃ vajrahastā  
asmā́m̐ indrāgnī avatam bháreṣu  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 110
### 001
tatám me ápas tád u tāyate púnaḥ  
svā́diṣṭhā dhītír ucáthāya śasyate  
ayáṃ samudrá ihá viśvádeviyaḥ  
svā́hākr̥tasya sám u tr̥pṇuta rbhavaḥ  

### 002
ābhogáyam prá yád ichánta aítana  
ápākāḥ prā́ñco máma ké cid āpáyaḥ  
saúdhanvanāsaś caritásya bhūmánā  
ágachata savitúr dāśúṣo gr̥hám  

### 003
tát savitā́ vo amr̥tatvám ā́suvad  
ágohiyaṃ yác chraváyanta aítana  
tyáṃ cic camasám ásurasya bhákṣaṇam  
ékaṃ sántam akr̥ṇutā cáturvayam  

### 004
viṣṭvī́ śámī taraṇitvéna vāgháto  
mártāsaḥ sánto amr̥tatvám ānaśuḥ  
saudhanvanā́ r̥bhávaḥ sū́racakṣasaḥ  
saṃvatsaré sám apr̥cyanta dhītíbhiḥ  

### 005
kṣétram iva ví mamus téjanenam̐  
ékam pā́tram r̥bhávo jéhamānam  
úpastutā upamáṃ nā́dhamānā  
ámartiyeṣu śráva ichámānāḥ  

### 006
ā́ manīṣā́m antárikṣasya nŕ̥bhyaḥ  
srucéva ghr̥táṃ juhavāma vidmánā  
taraṇitvā́ yé pitúr asya saścirá  
r̥bhávo vā́jam aruhan divó rájaḥ  

### 007
r̥bhúr na índraḥ śávasā návīyān  
r̥bhúr vā́jebhir vásubhir vásur dadíḥ  
yuṣmā́kaṃ devā ávasā́hani priyé  
abhí tiṣṭhema pr̥tsutī́r ásunvatām  

### 008
níś cármaṇa r̥bhavo gā́m apiṃśata  
sáṃ vatsénāsr̥jatā mātáram púnaḥ  
saúdhanvanāsaḥ suapasyáyā naro  
jívrī yúvānā pitárākr̥ṇotana  

### 009
vā́jebhir no vā́jasātāv aviḍḍhi  
rbhumā́m̐ indra citrám ā́ darṣi rā́dhaḥ  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 111
### 001
tákṣan ráthaṃ suvŕ̥taṃ vidmanā́pasas  
tákṣan hárī indravā́hā vŕ̥ṣaṇvasū  
tákṣan pitŕ̥bhyām r̥bhávo yúvad váyas  
tákṣan vatsā́ya mātáraṃ sacābhúvam  

### 002
ā́ no yajñā́ya takṣata rbhumád váyaḥ  
krátve dákṣāya suprajā́vatīm íṣam  
yáthā kṣáyāma sárvavīrayā viśā́  
tán naḥ śárdhāya dhāsathā sú indriyám  

### 003
ā́ takṣata sātím asmábhyam r̥bhavaḥ  
sātíṃ ráthāya sātím árvate naraḥ  
sātíṃ no jaítrīṃ sám maheta viśváhā  
jāmím ájāmim pŕ̥tanāsu sakṣáṇim  

### 004
r̥bhukṣáṇam índram ā́ huva ūtáya  
r̥bhū́n vā́jān marútaḥ sómapītaye  
ubhā́ mitrā́váruṇā nūnám aśvínā  
té no hinvantu sātáye dhiyé jiṣé  

### 005
r̥bhúr bhárāya sáṃ śiśātu sātíṃ  
samaryajíd vā́jo asmā́m̐ aviṣṭu  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 112
### 001
ī́ḷe dyā́vāpr̥thivī́ pūrvácittaye  
agníṃ gharmáṃ surúcaṃ yā́man iṣṭáye  
yā́bhir bháre kārám áṃśāya jínvathas  
tā́bhir ū ṣú ūtíbhir aśvinā́ gatam  

### 002
yuvór dānā́ya subhárā asaścáto  
rátham ā́ tasthur vacasáṃ ná mántave  
yā́bhir dhíyo ávathaḥ kárman iṣṭáye  
tā́bhir ū ṣú ūtíbhir aśvinā́ gatam  

### 003
yuváṃ tā́sāṃ diviyásya praśā́sane  
viśā́ṃ kṣayatho amŕ̥tasya majmánā  
yā́bhir dhenúm asúvam pínvatho narā  
tā́bhir ū ṣú ūtíbhir aśvinā́ gatam  

### 004
yā́bhiḥ párijmā tánayasya majmánā  
dvimātā́ tūrṣú taráṇir vibhū́ṣati  
yā́bhis trimántur ábhavad vicakṣaṇás  
tā́bhir ū ṣú ūtíbhir aśvinā́ gatam  

### 005
yā́bhī rebháṃ nívr̥taṃ sitám adbhiyá  
úd vándanam aírayataṃ súvar dr̥śé  
yā́bhiḥ káṇvam prá síṣāsantam ā́vataṃ  
tā́bhir ū ṣú ūtíbhir aśvinā́ gatam  

### 006
yā́bhir ántakaṃ jásamānam ā́raṇe  
bhujyúṃ yā́bhir avyathíbhir jijinváthuḥ  
yā́bhiḥ karkándhuṃ vayíyaṃ ca jínvathas  
tā́bhir ū ṣú ūtíbhir aśvinā́ gatam  

### 007
yā́bhiḥ śucantíṃ dhanasā́ṃ suṣaṃsádaṃ  
taptáṃ gharmám omiyā́vantam átraye  
yā́bhiḥ pŕ̥śnigum purukútsam ā́vataṃ  
tā́bhir ū ṣú ūtíbhir aśvinā́ gatam  

### 008
yā́bhiḥ śácībhir vr̥ṣaṇā parāvŕ̥jam  
prā́ndháṃ śroṇáṃ cákṣasa étave kr̥tháḥ  
yā́bhir vártikāṃ grasitā́m ámuñcataṃ  
tā́bhir ū ṣú ūtíbhir aśvinā́ gatam  

### 009
yā́bhiḥ síndhum mádhumantam ásaścataṃ  
vásiṣṭhaṃ yā́bhir ajarāv ájinvatam  
yā́bhiḥ kútsaṃ śrutáryaṃ náryam ā́vataṃ  
tā́bhir ū ṣú ūtíbhir aśvinā́ gatam  

### 010
yā́bhir viśpálāṃ dhanasā́m atharvíyaṃ  
sahásramīḷha · ājā́v ájinvatam  
yā́bhir váśam aśviyám preṇím ā́vataṃ  
tā́bhir ū ṣú ūtíbhir aśvinā́ gatam  

### 011
yā́bhiḥ sudānū auśijā́ya vaṇíje  
dīrgháśravase mádhu kóśo ákṣarat  
kakṣī́vantaṃ stotā́raṃ yā́bhir ā́vataṃ  
tā́bhir ū ṣú ūtíbhir aśvinā́ gatam  

### 012
yā́bhī rasā́ṃ kṣódasodnáḥ pipinváthur  
anaśváṃ yā́bhī rátham ā́vataṃ jiṣé  
yā́bhis triśóka usríyā udā́jata  
tā́bhir ū ṣú ūtíbhir aśvinā́ gatam  

### 013
yā́bhiḥ sū́ryam pariyātháḥ parāváti  
mandhātā́raṃ kṣaítrapatyeṣu ā́vatam  
yā́bhir vípram prá bharádvājam ā́vataṃ  
tā́bhir ū ṣú ūtíbhir aśvinā́ gatam  

### 014
yā́bhir mahā́m atithigváṃ kaśojúvaṃ  
dívodāsaṃ śambarahátya ā́vatam  
yā́bhiḥ pūrbhídye trasádasyum ā́vataṃ  
tā́bhir ū ṣú ūtíbhir aśvinā́ gatam  

### 015
yā́bhir vamráṃ vipipānám upastutáṃ  
kalíṃ yā́bhir vittájāniṃ duvasyáthaḥ  
yā́bhir víaśvam utá pŕ̥thim ā́vataṃ  
tā́bhir ū ṣú ūtíbhir aśvinā́ gatam  

### 016
yā́bhir narā śayáve yā́bhir átraye  
yā́bhiḥ purā́ mánave gātúm īṣáthuḥ  
yā́bhiḥ śā́rīr ā́jataṃ syū́maraśmaye  
tā́bhir ū ṣú ūtíbhir aśvinā́ gatam  

### 017
yā́bhiḥ páṭharvā jáṭharasya majmánā  
agnír nā́dīdec citá iddhó ájman ā́  
yā́bhiḥ śáryātam ávatho mahādhané  
tā́bhir ū ṣú ūtíbhir aśvinā́ gatam  

### 018
yā́bhir aṅgiro mánasā niraṇyátho  
ágraṃ gáchatho vivaré góarṇasaḥ  
yā́bhir mánuṃ śū́ram iṣā́ samā́vataṃ  
tā́bhir ū ṣú ūtíbhir aśvinā́ gatam  

### 019
yā́bhiḥ pátnīr vimadā́ya niūháthur  
ā́ gha vā yā́bhir aruṇī́r áśikṣatam  
yā́bhiḥ sudā́sa ūháthuḥ sudevíyaṃ  
tā́bhir ū ṣú ūtíbhir aśvinā́ gatam  

### 020
yā́bhiḥ śáṃtātī bhávatho dadāśúṣe  
bhujyúṃ yā́bhir ávatho yā́bhir ádhrigum  
omiyā́vatīṃ subhárām r̥tastúbhaṃ  
tā́bhir ū ṣú ūtíbhir aśvinā́ gatam  

### 021
yā́bhiḥ kr̥śā́num ásane duvasyátho  
javé yā́bhir yū́no árvantam ā́vatam  
mádhu priyám bharatho yát saráḍbhiyas  
tā́bhir ū ṣú ūtíbhir aśvinā́ gatam  

### 022
yā́bhir náraṃ goṣuyúdhaṃ nr̥ṣā́hiye  
kṣétrasya sātā́ tánayasya jínvathaḥ  
yā́bhī ráthām̐ ávatho yā́bhir árvatas  
tā́bhir ū ṣú ūtíbhir aśvinā́ gatam  

### 023
yā́bhiḥ kútsam ārjuneyáṃ śatakratū  
prá turvī́tim prá ca dabhī́tim ā́vatam  
yā́bhir dhvasántim puruṣántim ā́vataṃ  
tā́bhir ū ṣú ūtíbhir aśvinā́ gatam  

### 024
ápnasvatīm aśvinā vā́cam asmé  
kr̥táṃ no dasrā vŕ̥ṣaṇā manīṣā́m  
adyūtiyé ávase ní hvaye vāṃ  
vr̥dhé ca no bhavataṃ vā́jasātau  

### 025
dyúbhir aktúbhiḥ pári pātam asmā́n  
áriṣṭebhir aśvinā saúbhagebhiḥ  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 113
### 001
idáṃ śréṣṭhaṃ jyótiṣāṃ jyótir ā́gāc  
citráḥ praketó ajaniṣṭa víbhvā  
yáthā prásūtā savitúḥ savā́yam̐  
evā́ rā́trī uṣáse yónim āraik  

### 002
rúśadvatsā rúśatī śvetiyā́gād  
ā́raig u kr̥ṣṇā́ sádanāni asyāḥ  
samānábandhū amŕ̥te anūcī́  
dyā́vā várṇaṃ carata āmināné  

### 003
samānó ádhvā svásaror anantás  
tám anyā́nyā carato deváśiṣṭe  
ná methete ná tasthatuḥ suméke  
náktoṣā́sā sámanasā vírūpe  

### 004
bhã́svatī nayitrī́+ sūnŕ̥tānām  
áceti citrā́ ví dúro na āvaḥ  
prā́rpyā jágad ví u no rāyó akhyad  
uṣā́ ajīgar bhúvanāni víśvā  

### 005
jihmaśíye cáritave maghónī  
ābhogáya iṣṭáye rāyá u tvam  
dabhrám páśyadbhya urviyā́ vicákṣa  
uṣā́ ajīgar bhúvanāni víśvā  

### 006
kṣatrā́ya tvaṃ śrávase tvam mahīyā́  
iṣṭáye tvam ártham iva tvam ityaí  
vísadr̥śā jīvitā́bhipracákṣa  
uṣā́ ajīgar bhúvanāni víśvā  

### 007
eṣā́ divó duhitā́ práty adarśi  
viuchántī yuvatíḥ śukrávāsāḥ  
víśvasyéśānā pā́rthivasya vásva  
úṣo adyéhá subhage ví ucha  

### 008
parāyatīnā́m ánu eti pā́tha  
āyatīnā́m prathamā́ śáśvatīnām  
viuchántī jīvám udīráyanti  
uṣā́ mr̥táṃ káṃ caná bodháyantī  

### 009
úṣo yád agníṃ samídhe cakártha  
ví yád ā́vaś cákṣasā sū́riyasya  
yán mā́nuṣān yakṣyámāṇām̐ ájīgas  
tád devéṣu cakr̥ṣe bhadrám ápnaḥ  

### 010
kíyāti ā́ yát samáyā bhávāti  
yā́ viūṣúr yā́ś ca nūnáṃ viuchā́n  
ánu pū́rvāḥ kr̥pate vāvaśānā́  
pradī́dhyānā jóṣam anyā́bhir eti  

### 011
īyúṣ ṭé yé pū́rvatarām ápaśyan  
viuchántīm uṣásam mártiyāsaḥ  
asmā́bhir ū nú praticákṣiyābhūd  
ó té yanti yé aparī́ṣu páśyān  

### 012
yāvayáddveṣā r̥tapā́ r̥tejā́ḥ  
sumnāvárī sūnŕ̥tā īráyantī  
sumaṅgalī́r bíbhratī devávītim  
ihā́dyóṣaḥ śréṣṭhatamā ví ucha  

### 013
śáśvat puróṣā́ ví uvāsa devī́  
átho adyédáṃ ví āvo maghónī  
átho ví uchād úttarām̐ ánu dyū́n  
ajárāmŕ̥tā carati svadhā́bhiḥ  

### 014
ví añjíbhir divá ā́tāsu adyaud  
ápa kr̥ṣṇā́ṃ nirṇíjaṃ devī́ āvaḥ  
prabodháyantī aruṇébhir áśvair  
ā́ uṣā́ yāti suyújā ráthena  

### 015
āváhantī póṣiyā vā́riyāṇi  
citráṃ ketúṃ kr̥ṇute cékitānā  
īyúṣīṇām upamā́ śáśvatīnāṃ  
vibhātīnā́m prathamóṣā́ ví aśvait  

### 016
úd īrdhuvaṃ jīvó ásur na ā́gād  
ápa prā́gāt táma ā́ jyótir eti  
ā́raik pánthāṃ yā́tave sū́riyāya  
áganma yátra pratiránta ā́yuḥ  

### 017
syū́manā vācá úd iyarti váhni  
stávāno rebhá uṣáso vibhātī́ḥ  
adyā́ tád ucha gr̥ṇaté maghoni  
asmé ā́yur ní didīhi prajā́vat  

### 018
yā́ gómatīr uṣásaḥ sárvavīrā  
viuchánti dāśúṣe mártiyāya  
vāyór iva sūnŕ̥tānām udarké  
tā́ aśvadā́ aśnavat somasútvā  

### 019
mātā́ devā́nām áditer ánīkaṃ  
yajñásya ketúr br̥hatī́ ví bhāhi  
praśastikŕ̥d bráhmaṇe no ví ucha  
ā́ no jáne janaya viśvavāre  

### 020
yác citrám ápna uṣáso váhanti  
ījānā́ya śaśamānā́ya bhadrám  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 114
### 001
imā́ rudrā́ya taváse kapardíne  
kṣayádvīrāya prá bharāmahe matī́ḥ  
yáthā śám ásad dvipáde cátuṣpade  
víśvam puṣṭáṃ grā́me asmínn anāturám  

### 002
mr̥̄ḷā́+ no rudra utá no máyas kr̥dhi  
kṣayádvīrāya námasā vidhema te  
yác cháṃ ca yóś ca mánur āyejé pitā́  
tád aśyāma táva rudra práṇītiṣu  

### 003
aśyā́ma te sumatíṃ devayajyáyā  
kṣayádvīrasya táva rudra mīḍhuvaḥ  
sumnāyánn íd víśo asmā́kam ā́ cara  
áriṣṭavīrā juhavāma te havíḥ  

### 004
tveṣáṃ vayáṃ rudaráṃ+ yajñasā́dhaṃ  
vaṅkúṃ kavím ávase ní hvayāmahe  
āré asmád daíviyaṃ héḷo asyatu  
sumatím íd vayám asyā́ vr̥ṇīmahe  

### 005
divó varāhám aruṣáṃ kapardínaṃ  
tveṣáṃ rūpáṃ námasā ní hvayāmahe  
háste bíbhrad bheṣajā́ vā́riyāṇi  
śárma várma chardír asmábhya° yaṃsat  

### 006
idám pitré marútām ucyate vácaḥ  
svādóḥ svā́dīyo rudarā́ya+ várdhanam  
rā́svā ca no amr̥ta martabhójanaṃ  
tmáne tokā́ya tánayāya mr̥̄ḷa+  

### 007
mā́ no mahā́ntam utá mā́ no arbhakám  
mā́ na úkṣantam utá mā́ na ukṣitám  
mā́ no vadhīḥ pitáram mótá mātáram  
mā́ naḥ priyā́s tanúvo rudra rīriṣaḥ  

### 008
mā́ nas toké tánaye mā́ na āyaú  
mā́ no góṣu mā́ no áśveṣu rīriṣaḥ  
vīrā́n mā́ no rudara+ bhāmitó vadhīr  
havíṣmantaḥ sádam ít tvā havāmahe  

### 009
úpa te stómān paśupā́ ivā́karaṃ  
rā́svā pitar marutāṃ sumnám asmé  
bhadrā́ hí te sumatír mr̥̄ḷayáttamā+  
áthā vayám áva ít te vr̥ṇīmahe  

### 010
āré te goghnám utá pūruṣaghnáṃ  
kṣáyadvīra sumnám asmé te astu  
mr̥̄ḷā́+ ca no ádhi ca brūhi deva  
ádhā ca naḥ śárma yacha dvibárhāḥ  

### 011
ávocāma námo asmā avasyávaḥ  
śr̥ṇótu no hávaṃ rudró marútvān  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 115
### 001
citráṃ devā́nām úd agād ánīkaṃ  
cákṣur mitrásya váruṇasya agnéḥ  
ā́prā dyā́vāpr̥thivī́ antárikṣaṃ  
sū́rya ātmā́ jágatas tasthúṣaś ca  

### 002
sū́ryo devī́m uṣásaṃ rócamānām  
máryo ná yóṣām abhí eti paścā́t  
yátrā náro devayánto yugā́ni  
vitanvaté práti bhadrā́ya bhadrám  

### 003
bhadrā́ áśvā harítaḥ sū́riyasya  
citrā́ étagvā anumā́diyāsaḥ  
namasyánto divá ā́ pr̥ṣṭhám asthuḥ  
pári dyā́vāpr̥thivī́ yanti sadyáḥ  

### 004
tát sū́ryasya devatváṃ tán mahitvám  
madhyā́ kártor vítataṃ sáṃ jabhāra  
yadéd áyukta harítaḥ sadhásthād  
ā́d rā́trī vā́sas tanute simásmai  

### 005
tán mitrásya váruṇasyābhicákṣe  
sū́ryo rūpáṃ kr̥ṇute dyór upásthe  
anantám anyád rúśad asya pā́jaḥ  
kr̥ṣṇám anyád dharítaḥ sám bharanti  

### 006
adyā́ devā úditā sū́riyasya  
nír áṃhasaḥ pipr̥tā́ nír avadyā́t  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 116
### 001
nā́satyābhyām barhír iva prá vr̥ñje  
stómām̐ iyarmi abhríyeva vā́taḥ  
yā́v árbhagāya vimadā́ya jāyā́ṃ  
senājúvā niūhátū ráthena  

### 002
vīḷupátmabhir āśuhémabhir vā  
devā́nāṃ vā jūtíbhiḥ śā́śadānā  
tád rā́sabho nāsatiyā sahásram  
ājā́ yamásya pradháne jigāya  

### 003
túgro ha bhujyúm aśvinodameghé  
rayíṃ ná káś cin mamr̥vā́m̐ ávāhāḥ  
tám ūhathur naubhír ātmanvátībhir  
antarikṣaprúdbhir ápodakābhiḥ  

### 004
tisráḥ kṣápas trír áhātivrájadbhir  
nā́satyā bhujyúm ūhathuḥ pataṃgaíḥ  
samudrásya dhánvan ārdrásya pāré  
tribhī́ ráthaiḥ śatápadbhiḥ ṣáḷaśvaiḥ  

### 005
anārambhaṇé tád avīrayethām  
anāsthāné agrabhaṇé samudré  
yád aśvinā ūháthur bhujyúm ástaṃ  
śatā́ritrāṃ nā́vam ātasthivā́ṃsam  

### 006
yám aśvinā dadáthuḥ śvetám áśvam  
aghā́śuvāya śáśvad ít suastí  
tád vāṃ dātrám máhi kīrténiyam bhūt  
paidvó vājī́ sádam íd dhávyo aryáḥ  

### 007
yuváṃ narā stuvaté pajriyā́ya  
kakṣī́vate aradatam púraṃdhim  
kārotarā́c chaphā́d áśvasya vŕ̥ṣṇaḥ  
śatáṃ kumbhā́m̐ asiñcataṃ súrāyāḥ  

### 008
himénāgníṃ ghraṃsám avārayethām  
pitumátīm ū́rjam asmā adhattam  
r̥bī́se átrim aśvinā́vanītam  
ún ninyathuḥ sárvagaṇaṃ suastí  

### 009
párāvatáṃ nāsatiyānudethām  
uccā́budhnaṃ cakrathur jihmábāram  
kṣárann ā́po ná pāyánāya rāyé  
sahásrāya tŕ̥ṣyate gótamasya  

### 010
jujurúṣo nāsatiyotá vavrím  
prā́muñcataṃ drāpím iva cyávānāt  
prā́tirataṃ jahitásyā́yu° dasrā  
ā́d ít pátim akr̥ṇutaṃ kanī́nām  

### 011
tád vāṃ narā śáṃsiyaṃ rā́dhiyaṃ ca  
abhiṣṭimán nāsatiyā várūtham  
yád vidvā́ṃsā nidhím ivā́pagūḷham  
úd darśatā́d ūpáthur vándanāya  

### 012
tád vāṃ narā sanáye dáṃsa ugrám  
āvíṣ kr̥ṇomi tanyatúr ná vr̥ṣṭím  
dadhyáṅ ha yán mádhu ātharvaṇó vām  
áśvasya śīrṣṇā́ prá yád īm uvā́ca  

### 013
ájohavīn nāsatiyā karā́ vām  
mahé yā́man purubhujā púraṃdhiḥ  
śrutáṃ tác chā́sur iva vadhrimatyā́  
híraṇyahastam aśvināv adattam  

### 014
āsnó vŕ̥kasya vártikām abhī́ke  
yuváṃ narā nāsatiyāmumuktam  
utó kavím purubhujā yuváṃ ha  
kŕ̥pamāṇam akr̥ṇutaṃ vicákṣe  

### 015
carítraṃ hí vér ivā́chedi parṇám  
ājā́ khelásya páritakmiyāyām  
sadyó jáṅghām ā́yasīṃ viśpálāyai  
dháne hité sártave práty adhattam  

### 016
śatám meṣā́n vr̥kíye cakṣadānám  
r̥jrā́śuvaṃ tám pitā́ndháṃ cakāra  
tásmā akṣī́ nāsatiyā vicákṣa  
ā́dhattaṃ dasrā bhiṣajāv anarván  

### 017
ā́ vāṃ ráthaṃ duhitā́ sū́riyasya  
kā́rṣmevātiṣṭhad árvatā jáyantī  
víśve devā́ ánv amanyanta hr̥dbhíḥ  
sám u śriyā́ nāsatiyā sacethe  

### 018
yád áyātaṃ dívodāsāya vartír  
bharádvājāya aśvinā háyantā  
revád uvāha sacanó rátho vāṃ  
vr̥ṣabháś ca śiṃśumā́raś ca yuktā́  

### 019
rayíṃ sukṣatráṃ suapatyám ā́yuḥ  
suvī́riyaṃ nāsatiyā váhantā  
ā́ jahnā́vīṃ sámanasópa vā́jais  
trír áhno bhāgáṃ dádhatīm ayātam  

### 020
páriviṣṭaṃ jāhuṣáṃ viśvátaḥ sīṃ  
sugébhir náktam ūhathū rájobhiḥ  
vibhindúnā nāsatiyā ráthena  
ví párvatām̐ ajarayū́ ayātam  

### 021
ékasyā vástor āvataṃ ráṇāya  
váśam aśvinā sanáye sahásrā  
nír ahataṃ duchúnā índravantā  
pr̥thuśrávaso vr̥ṣaṇāv árātīḥ  

### 022
śarásya cid ārcatkásyāvatā́d ā́  
nīcā́d uccā́ cakrathuḥ pā́tave vā́ḥ  
śayáve cin nāsatiyā śácībhir  
jásuraye staríyam pipyathur gā́m  

### 023
avasyaté stuvaté kr̥ṣṇiyā́ya  
r̥jūyaté nāsatiyā śácībhiḥ  
paśúṃ ná naṣṭám iva dárśanāya  
viṣṇāpúvaṃ dadathur víśvakāya  

### 024
dáśa rā́trīr áśivenā náva dyū́n  
ávanaddhaṃ śnathitám apsú antáḥ  
víprutaṃ rebhám udáni právr̥ktam  
ún ninyathuḥ sómam iva sruvéṇa  

### 025
prá vāṃ dáṃsāṃsi aśvināv avocam  
asyá pátiḥ syāṃ sugávaḥ suvī́raḥ  
utá páśyann aśnuván dīrghám ā́yur  
ástam ivéj jarimā́ṇaṃ jagamyām  

## 117
### 001
mádhvaḥ sómasya aśvinā mádāya  
pratnó hótā · ā́ vivāsate vām  
barhíṣmatī · rātír víśritā gī́r  
iṣā́ yātaṃ nāsatiyópa vā́jaiḥ  

### 002
yó vām aśvinā mánaso jávīyān  
ráthaḥ suáśvo víśa ājígāti  
yéna gáchathaḥ sukŕ̥to duroṇáṃ  
téna narā vartír asmábhya° yātam  

### 003
ŕ̥ṣiṃ narāv áṃhasaḥ pā́ñcajanyam  
r̥bī́sād átrim muñcatho gaṇéna  
minántā dásyor áśivasya māyā́  
anupūrváṃ vr̥ṣaṇā codáyantā  

### 004
áśvaṃ ná gūḷhám aśvinā durévair  
ŕ̥ṣiṃ narā vr̥ṣaṇā rebhám apsú  
sáṃ táṃ riṇītho víprutaṃ dáṃsobhir  
ná vāṃ jūryanti pūrviyā́ kr̥tā́ni  

### 005
suṣupvā́ṃsaṃ ná nírr̥ter upásthe  
sū́ryaṃ ná dasrā támasi kṣiyántam  
śubhé rukmáṃ ná darśatáṃ níkhātam  
úd ūpathur aśvinā vándanāya  

### 006
tád vāṃ narā śáṃsiyam pajriyéṇa  
kakṣī́vatā nāsatiyā párijman  
śaphā́d áśvasya vājíno jánāya  
śatáṃ kumbhā́m̐ asiñcatam mádhūnām  

### 007
yuváṃ narā stuvaté kr̥ṣṇiyā́ya  
viṣṇāpúvaṃ dadathur víśvakāya  
ghóṣāyai cit pitr̥ṣáde duroṇé  
pátiṃ jū́ryantyā aśvināv adattam  

### 008
yuváṃ śyā́vāya rúśatīm adattam  
maháḥ kṣoṇásya aśvinā káṇvāya  
pravā́ciyaṃ tád vr̥ṣaṇā kr̥táṃ vāṃ  
yán nārṣadā́ya śrávo adhyádhattam  

### 009
purū́ várpāṃsi aśvinā dádhānā  
ní pedáva ūhathur āśúm áśvam  
sahasrasā́ṃ vājínam ápratītam  
ahihánaṃ śravasíyaṃ tárutram  

### 010
etā́ni vāṃ śravasíyā sudānū  
bráhmāṅgūṣáṃ sádanaṃ ródasīyoḥ  
yád vām pajrā́so aśvinā hávante  
yātám iṣā́ ca vidúṣe ca vā́jam  

### 011
sūnór mā́nena aśvinā gr̥ṇānā́  
vā́jaṃ víprāya bhuraṇā rádantā  
agástiye bráhmaṇā vāvr̥dhānā́  
sáṃ viśpálāṃ nāsatiyāriṇītam  

### 012
kúha yā́ntā suṣṭutíṃ kāviyásya  
dívo napātā vr̥ṣaṇā śayutrā́  
híraṇyasyeva kaláśaṃ níkhātam  
úd ūpathur daśamé aśvinā́han  

### 013
yuváṃ cyávānam aśvinā járantam  
púnar yúvānaṃ cakrathuḥ śácībhiḥ  
yuvó ráthaṃ duhitā́ sū́riyasya  
sahá śriyā́ nāsatiyāvr̥ṇīta  

### 014
yuváṃ túgrāya pūrviyébhir évaiḥ  
punarmanyā́v abhavataṃ yuvānā  
yuvám bhujyúm árṇaso níḥ samudrā́d  
víbhir ūhathur r̥jarébhir áśvaiḥ  

### 015
ájohavīd aśvinā taugriyó vām  
próḷhaḥ samudrám avyathír jaganvā́n  
níṣ ṭám ūhathuḥ suyújā ráthena  
mánojavasā vr̥ṣaṇā suastí  

### 016
ájohavīd aśvinā vártikā vām  
āsnó yát sīm ámuñcataṃ vŕ̥kasya  
ví jayúṣā yayathuḥ sā́nu ádrer  
jātáṃ viṣvā́co ahataṃ viṣéṇa  

### 017
śatám meṣā́n vr̥kíye māmahānáṃ  
támaḥ práṇītam áśivena pitrā́  
ā́kṣī́ r̥jrā́śve aśvināv adhattaṃ  
jyótir andhā́ya cakrathur vicákṣe  

### 018
śunám andhā́ya bháram ahvayat sā́  
vr̥kī́r aśvinā vr̥ṣaṇā náréti  
jāráḥ kanī́na iva cakṣadāná  
r̥jrā́śuvaḥ śatám ékaṃ ca meṣā́n  

### 019
mahī́ vām ūtír aśvinā mayobhū́r  
utá srāmáṃ dhiṣṇiyā sáṃ riṇīthaḥ  
áthā yuvā́m íd ahvayat púraṃdhir  
ā́gachataṃ sīṃ vr̥ṣaṇāv ávobhiḥ  

### 020
ádhenuṃ dasrā staríyaṃ víṣaktām  
ápinvataṃ śayáve aśvinā gā́m  
yuváṃ śácībhir vimadā́ya jāyā́ṃ  
ní ūhathuḥ purumitrásya yóṣām  

### 021
yávaṃ vŕ̥keṇa aśvinā vápantā  
íṣaṃ duhántā mánuṣāya dasrā  
abhí dásyum bákureṇā dhámantā  
urú jyótiś cakrathur ā́riyāya  

### 022
ātharvaṇā́ya aśvinā dadhīce  
áśviyaṃ śíraḥ práti airayatam  
sá vām mádhu · prá vocad r̥tāyán  
tvāṣṭráṃ yád dasrāv apikakṣíyaṃ vām  

### 023
sádā kavī sumatím ā́ cake vāṃ  
víśvā dhíyo aśvinā prā́vatam me  
asmé rayíṃ nāsatiyā br̥hántam  
apatyasā́caṃ śrútiyaṃ rarāthām  

### 024
híraṇyahastam aśvinā rárāṇā  
putráṃ narā vadhrimatyā́ adattam  
trídhā ha śyā́vam aśvinā víkastam  
új jīvása airayataṃ sudānū  

### 025
etā́ni vām aśvinā vīríyāṇi  
prá pūrviyā́ṇi āyávo avocan  
bráhma kr̥ṇvánto vr̥ṣaṇā yuvábhyāṃ  
suvī́rāso vidátham ā́ vadema  

## 118
### 001
ā́ vāṃ rátho aśvinā śyenápatvā  
sumr̥̄ḷīkáḥ+ suávām̐ yātu arvā́ṅ  
yó mártiyasya mánaso jávīyān  
trivandhuró vr̥ṣaṇā vā́taraṃhāḥ  

### 002
trivandhuréṇa trivŕ̥tā ráthena  
tricakréṇa suvŕ̥tā́ yātam arvā́k  
pínvataṃ gā́ jínvatam árvato no  
vardháyatam aśvinā vīrám asmé  

### 003
pravádyāmanā suvŕ̥tā ráthena  
dásrāv imáṃ śr̥ṇutaṃ ślókam ádreḥ  
kím aṅgá vām práty ávartiṃ gámiṣṭh   
āhúr víprāso aśvinā purājā́ḥ  

### 004
ā́ vāṃ śyenā́so aśvinā vahantu  
ráthe yuktā́sa āśávaḥ pataṃgā́ḥ  
yé aptúro diviyā́so ná gŕ̥dhrā  
abhí práyo nāsatiyā váhanti  

### 005
ā́ vāṃ ráthaṃ yuvatís tiṣṭhad átra  
juṣṭvī́ narā duhitā́ sū́riyasya  
pári vām áśvā vápuṣaḥ pataṃgā́  
váyo vahantu aruṣā́ abhī́ke  

### 006
úd vándanam airataṃ daṃsánābhir  
úd rebháṃ dasrā vr̥ṣaṇā śácībhiḥ  
níṣ ṭaugriyám pārayathaḥ samudrā́t  
púnaś cyávānaṃ cakrathur yúvānam  

### 007
yuvám átrayé 'vanītāya taptám  
ū́rjam omā́nam aśvināv adhattam  
yuváṃ káṇvāyā́piriptāya cákṣuḥ  
práty adhattaṃ suṣṭutíṃ jujuṣāṇā́  

### 008
yuváṃ dhenúṃ śayáve nādhitā́ya  
ápinvatam aśvinā pūrviyā́ya  
ámuñcataṃ vártikām áṃhaso níḥ  
práti jáṅghāṃ viśpálāyā adhattam  

### 009
yuváṃ śvetám pedáva índrajūtam  
ahihánam aśvinādattam áśvam  
johū́tram aryó abhíbhūtim ugráṃ  
sahasrasā́ṃ vŕ̥ṣaṇaṃ vīḍúaṅgam  

### 010
tā́ vāṃ narā sú ávase sujātā́  
hávāmahe aśvinā nā́dhamānāḥ  
ā́ na úpa vásumatā ráthena  
gíro juṣāṇā́ suvitā́ya yātam  

### 011
ā́ śyenásya jávasā nū́tanena  
asmé yātaṃ nāsatiyā sajóṣāḥ  
háve hí vām aśvinā rātáhavyaḥ  
śaśvattamā́yā uṣáso víuṣṭau  

## 119
### 001
ā́ vāṃ rátham purumāyám manojúvaṃ  
jīrā́śuvaṃ yajñíyaṃ jīváse huve  
sahásraketuṃ vanínaṃ śatádvasuṃ  
śruṣṭīvā́naṃ varivodhā́m abhí práyaḥ  

### 002
ūrdhvā́ dhītíḥ práti asya práyāmani  
ádhāyi śásman sám ayanta ā́ díśaḥ  
svádāmi gharmám práti yanti ūtáya  
ā́ vām ūrjā́nī rátham aśvināruhat  

### 003
sáṃ yán mitháḥ paspr̥dhānā́so ágmata  
śubhé makhā́ ámitā jāyávo ráṇe  
yuvór áha pravaṇé cekite rátho  
yád aśvinā váhathaḥ sūrím ā́ váram  

### 004
yuvám bhujyúm bhurámāṇaṃ víbhir gatáṃ  
sváyuktibhir niváhantā pitŕ̥bhya ā́  
yāsiṣṭáṃ vartír vr̥ṣaṇā vijeníyaṃ  
dívodāsāya máhi ceti vām ávaḥ  

### 005
yuvór aśvinā vápuṣe yuvāyújaṃ  
ráthaṃ vā́ṇī yematur asya śárdhiyam  
ā́ vām patitváṃ sakhiyā́ya jagmúṣī  
yóṣāvr̥ṇīta jéniyā yuvā́m pátī  

### 006
yuváṃ rebhám páriṣūter uruṣyatho  
hiména gharmám páritaptam átraye  
yuváṃ śayór avasám pipyathur gávi  
prá dīrghéṇa vándanas tāri ā́yuṣā  

### 007
yuváṃ vándanaṃ nírr̥taṃ jaraṇyáyā  
ráthaṃ ná dasrā karaṇā́ sám invathaḥ  
kṣétrād ā́ vípraṃ janatho vipanyáyā  
prá vām átra vidhaté daṃsánā bhuvat  

### 008
ágachataṃ kŕ̥pamāṇam parāváti  
pitúḥ suvásya tyájasā níbādhitam  
súvarvatīr itá ūtī́r yuvór áha  
citrā́ abhī́ke abhavann abhíṣṭayaḥ  

### 009
utá syā́ vām mádhuman mákṣikārapan  
máde sómasya auśijó huvanyati  
yuváṃ dadhīcó mána ā́ vivāsatho  
áthā śíraḥ práti vām áśviyaṃ vadat  

### 010
yuvám pedáve puruvā́ram aśvinā  
spr̥dhā́ṃ śvetáṃ tarutā́raṃ duvasyathaḥ  
śáryair abhídyum pŕ̥tanāsu duṣṭáraṃ  
carkŕ̥tyam índram iva carṣaṇīsáham  

## 120
### 001
kā́ rādhad dhótrāśvinā vāṃ  
kó vāṃ jóṣa ubháyoḥ  
kathā́ vidhāty ápracetāḥ  

### 002
vidvā́ṃsāv íd dúraḥ pr̥ched  
ávidvān itthā́ áparo acetā́ḥ  
nū́ cin nú márte ákrau  

### 003
tā́ vidvā́ṃsā havāmahe vāṃ  
tā́ no vidvā́ṃsā mánma vocetam adyá  
prā́rcad dáyamāno yuvā́kuḥ  

### 004
ví pr̥chāmi pākíyā ná devā́n  
váṣaṭkr̥tasya adbhutásya dasrā  
pātáṃ ca sáhyaso yuváṃ ca rábhyaso naḥ  

### 005
prá yā́ ghóṣe bhŕ̥gavāṇe ná śóbhe  
yáyā vācā́ yájati pajriyó vām  
praíṣayúr ná vidvā́n  

### 006
śrutáṃ gāyatráṃ tákavānasya  
aháṃ cid dhí rirébhāśvinā vām  
ā́ akṣī́ śubhas patī dán  

### 007
yuváṃ hí ā́stam mahó rán  
yuváṃ vā yán nirátataṃsatam  
tā́ no vasū sugopā́ siyātam  
pātáṃ no vŕ̥kād aghāyóḥ  

### 008
mā́ kásmai dhātam abhy àmitríṇe no  
mā́kútrā no gr̥hébhyo dhenávo guḥ  
stanābhújo áśiśvīḥ  

### 009
duhīyán mitrádhitaye yuvā́ku  
rāyé ca no mimītáṃ vā́javatyai  
iṣé ca no mimītaṃ dhenumátyai  

### 010
aśvínor asanaṃ rátham  
anaśváṃ vājínīvatoḥ  
ténāhám bhū́ri cākana  

### 011
ayáṃ samaha mā tanu  
ūhyā́te jánām̐ ánu  
somapéyaṃ sukhó ráthaḥ  

### 012
ádha svápnasya nír vide  
ábhuñjataś ca revátaḥ  
ubhā́ tā́ básri naśyataḥ  

## 121
### 001
kád itthā́ nr̥̄́m̐ḥ pā́taraṃ+ devayatā́ṃ  
śrávad gíro áṅgirasāṃ turaṇyán  
prá yád ā́naḍ víśa ā́ harmiyásya  
urú kraṃsate adhvaré yájatraḥ  

### 002
stámbhīd dha dyā́ṃ sá dharúṇam pruṣāyad  
r̥bhúr vā́jāya dráviṇaṃ náro góḥ  
ánu svajā́m mahiṣáś cakṣata vrā́m  
ménām áśvasya pári mātáraṃ góḥ  

### 003
nákṣad dhávam aruṇī́ḥ pūrviyáṃ rā́ṭ  
turó viśā́m áṅgirasām ánu dyū́n  
tákṣad vájraṃ níyutaṃ tastámbhad dyā́ṃ  
cátuṣpade náriyāya dvipā́de  

### 004
asyá máde svaríyaṃ dā r̥tā́ya  
ápīvr̥tam usríyāṇām ánīkam  
yád dha prasárge trikakúṃ nivártad  
ápa drúho mā́nuṣasya dúro vaḥ  

### 005
túbhyam páyo yát pitárāv ánītāṃ  
rā́dhaḥ surétas turáṇe bhuraṇyū́  
śúci yát te · rékṇa ā́yajanta  
sabardúghāyāḥ páya usríyāyāḥ  

### 006
ádha prá jajñe taráṇir mamattu  
prá roci asyā́ uṣáso ná sū́raḥ  
índur yébhir · ā́ṣṭa svéduhavyaiḥ  
sruvéṇa siñcáñ jaráṇābhí dhā́ma  

### 007
suidhmā́ yád vanádhitir apasyā́t  
sū́ro adhvaré pári ródhanā góḥ  
yád dha prabhā́si kŕ̥tviyām̐ ánu dyū́n  
ánarviśe paśuíṣe turā́ya  

### 008
aṣṭā́ mahó divá ā́do hárīhá°  
dyumnāsā́ham abhí yodhāná útsam  
háriṃ yát te mandínaṃ dukṣán vr̥dhé  
górabhasam ádribhir vãtā́pyam  

### 009
tuvám āyasám práti vartayo gór  
divó áśmānam úpanītam ŕ̥bhvā  
kútsāya yátra puruhūta vanváñ  
chúṣṇam anantaíḥ pariyā́si vadhaíḥ  

### 010
purā́ yát sū́ras támaso ápītes  
tám adrivaḥ phaligáṃ hetím asya  
śúṣṇasya cit párihitaṃ yád ójo  
divás pári súgrathitaṃ tád ā́daḥ  

### 011
ánu tvā mahī́ pā́jasī acakré  
dyā́vākṣā́mā madatām indra kárman  
tuváṃ vr̥trám āśáyānaṃ sirā́su  
mahó vájreṇa siṣvapo varā́hum  

### 012
tuvám indra náriyo yā́m̐ ávo nr̥̄́n  
tíṣṭhā vā́tasya suyújo váhiṣṭhān  
yáṃ te kāvyá uśánā mandínaṃ dā́d  
vr̥traháṇam pā́ryaṃ tatakṣa vájram  

### 013
tuváṃ sū́ro haríto rāmayo nr̥̄́n  
bhárac cakrám étaśo nā́yám indra  
prā́sya pāráṃ navatíṃ nāvíyānām  
ápi kartám avartayo áyajyūn  

### 014
tuváṃ no asyā́ indra durháṇāyāḥ  
pāhí vajrivo duritā́d abhī́ke  
prá no vā́jān rathíyo áśvabudhyān  
iṣé yandhi śrávase sūnŕ̥tāyai  

### 015
mā́ sā́ te asmát sumatír ví dasad  
vā́japramahaḥ sám íṣo varanta  
ā́ no bhaja maghavan góṣu aryó  
máṃhiṣṭhās te sadhamā́daḥ siyāma  

## 122
### 001
prá vaḥ pã́ntaṃ raghumanyavó 'ndho  
yajñáṃ rudrā́ya mīḷhúṣe bharadhvam  
divó astoṣi ásurasya vīraír  
iṣudhyéva marúto ródasīyoḥ  

### 002
pátnīva pūrváhūtiṃ vāvr̥dhádhyā  
uṣā́sānáktā purudhā́ vídāne  
starī́r ná átkaṃ víutaṃ vásānā  
sū́ryasya śriyā́ sudŕ̥śī híraṇyaiḥ  

### 003
mamáttu naḥ · párijmā vasarhā́  
mamáttu vā́to apã́ṃ vŕ̥ṣaṇvān  
śiśītám indrāparvatā yuváṃ nas  
tán no víśve varivasyantu devā́ḥ  

### 004
utá tyā́ me yaśásā śvetanā́yai  
viyántā pā́ntā auśijó huvádhyai  
prá vo nápātam apã́ṃ kr̥ṇudhvam  
prá mātárā · rāspinásya āyóḥ  

### 005
ā́ vo ruvaṇyúm auśijó huvádhyai  
ghóṣeva śáṃsam árjunasya náṃśe  
prá vaḥ pūṣṇé dāvána ā́m̐  
áchā voceya vasútātim agnéḥ  

### 006
śrutám me mitrāvaruṇā hávemā́  
utá śrutaṃ sádane viśvátaḥ sīm  
śrótu naḥ · śróturātiḥ suśrótuḥ  
sukṣétrā síndhur adbhíḥ  

### 007
stuṣé sā́ vāṃ varuṇa mitra rātír  
gávāṃ śatā́ pr̥kṣáyāmeṣu pajré  
śrutárathe priyárathe dádhānāḥ  
sadyáḥ puṣṭíṃ nirundhānā́so agman  

### 008
asyá stuṣe máhimaghasya rā́dhaḥ  
sácā sanema náhuṣaḥ suvī́rāḥ  
jáno yáḥ pajrébhiyo vājínīvān  
áśvāvato rathíno máhya° sūríḥ  

### 009
jáno yó mitrāvaruṇāv abhidhrúg  
apó ná vāṃ sunóti akṣṇayādhrúk  
svayáṃ sá yákṣmaṃ hŕ̥daye ní dhatta  
ā́pa yád īṃ hótarābhir r̥tā́vā  

### 010
sá vrā́dhato náhuṣo dáṃsujūtaḥ  
śárdhastaro narã́ṃ gūrtáśravāḥ  
vísr̥ṣṭarātir yāti bāḷhasŕ̥tvā  
víśvāsu pr̥tsú sádam íc chṹraḥ  

### 011
ádha gmántā náhuṣo hávaṃ sūréḥ  
śrótā rājāno amŕ̥tasya mandrāḥ  
nabhojúvo yán niravásya rā́dhaḥ  
práśastaye mahinā́ ráthavate  

### 012
etáṃ śárdhaṃ · dhāma yásya sūrér  
íty avocan dáśatayasya náṃśe  
dyumnā́ni yéṣu vasútātī rārán  
víśve sanvantu prabhr̥théṣu vā́jam  

### 013
mándāmahe dáśatayasya dhāsér  
dvír yát páñca bíbhrato yánti ánnā  
kím iṣṭā́śuva iṣṭáraśmir etá  
īśānā́sas táruṣa r̥ñjate nr̥̄́n  

### 014
híraṇyakarṇam maṇigrīvam árṇas  
tán no víśve varivasyantu devā́ḥ  
aryó gíraḥ sadyá ā́ jagmúṣīr ā́  
usrā́ś cākantu ubháyeṣu asmé  

### 015
catvā́ro mā maśarśā́rasya śíśvas  
tráyo rā́jña ā́yavasasya jiṣṇóḥ  
rátho vām mitrāvaruṇā dīrghā́psāḥ  
syū́magabhastiḥ sãro ná adyaut  

## 123
### 001
pr̥thū́ rátho dákṣiṇāyā ayoji  
aínaṃ devā́so amŕ̥tāso asthuḥ  
kr̥ṣṇā́d úd asthād aríyā víhāyāś  
cíkitsantī mā́nuṣāya kṣáyāya  

### 002
pū́rvā víśvasmād bhúvanād abodhi  
jáyantī vā́jam br̥hatī́ sánutrī  
uccā́ ví akhyad yuvatíḥ punarbhū́r  
óṣā́ agan prathamā́ pūrváhūtau  

### 003
yád adyá bhāgáṃ vibhájāsi nŕ̥bhya  
úṣo devi martiyatrā́ sujāte  
devó no átra savitā́ dámūnā  
ánāgaso vocati sū́riyāya  

### 004
gr̥háṃ-gr̥ham ahanā́ yāti áchā  
divé-dive ádhi nā́mā dádhānā  
síṣāsantī dyotanā́ śáśvad ā́gād  
ágram-agram íd bhajate vásūnām  

### 005
bhágasya svásā váruṇasya jāmír  
úṣaḥ sūnr̥te prathamā́ jarasva  
paścā́ sá daghyā yó aghásya dhātā́  
jáyema táṃ dákṣiṇayā ráthena  

### 006
úd īratāṃ sūnŕ̥tā út púraṃdhīr  
úd agnáyaḥ śuśucānā́so asthuḥ  
spārhā́ vásūni támasā́pagūḷhā  
āvíṣ kr̥ṇvanti uṣáso vibhātī́ḥ  

### 007
ápānyád éti abhí anyád eti  
víṣurūpe áhanī sáṃ carete  
parikṣítos támo anyā́ gúhākar  
ádyaud uṣā́ḥ śóśucatā ráthena  

### 008
sadŕ̥śīr adyá sadŕ̥śīr íd u śvó  
dīrgháṃ sacante váruṇasya dhā́ma  
anavadyā́s triṃśátaṃ yójanāni  
ékaikā krátum pári yanti sadyáḥ  

### 009
jānatī́ áhnaḥ prathamásya nā́ma  
śukrā́ kr̥ṣṇā́d ajaniṣṭa śvitīcī́  
r̥tásya yóṣā ná mināti dhā́ma  
áhar-ahar niṣkr̥tám ācárantī  

### 010
kaníyeva tanúvā śā́śadānām̐  
éṣi devi devám íyakṣamāṇam  
saṃsmáyamānā yuvatíḥ purástād  
āvír vákṣāṃsi kr̥ṇuṣe vibhātī́  

### 011
susaṃkāśā́ mātŕ̥mr̥ṣṭeva yóṣā  
āvís tanúvaṃ kr̥ṇuṣe dr̥śé kám  
bhadrā́ tvám uṣo vitaráṃ ví ucha  
ná tát te anyā́ uṣáso naśanta  

### 012
áśvāvatīr gómatīr viśvávārā  
yátamānā raśmíbhiḥ sū́riyasya  
párā ca yánti púnar ā́ ca yanti  
bhadrā́ nā́ma váhamānā uṣā́saḥ  

### 013
r̥tásya raśmím anuyáchamānā  
bhadrám-bhadraṃ krátum asmā́su dhehi  
úṣo no adyá suhávā ví ucha  
asmā́su rā́yo maghávatsu ca syuḥ  

## 124
### 001
uṣā́ uchántī samidhāné agnā́  
udyán sū́rya urviyā́ jyótir aśret  
devó no átra savitā́ nú ártham  
prā́sāvīd dvipát prá cátuṣpad ityaí  

### 002
áminatī daíviyāni vratā́ni  
praminatī́ manuṣíyā yugā́ni  
īyúṣīṇām upamā́ śáśvatīnām  
āyatīnā́m prathamóṣā́ ví adyaut  

### 003
eṣā́ divó duhitā́ práty adarśi  
jyótir vásānā samanā́ purástāt  
r̥tásya pánthām ánu eti sādhú  
prajānatī́va ná díśo mināti  

### 004
úpo adarśi śundhyúvo ná vákṣo  
nodhā́ ivāvír akr̥ta priyā́ṇi  
admasán ná sasató bodháyantī  
śaśvattamā́gāt púnar eyúṣīṇām  

### 005
pū́rve árdhe rájaso aptiyásya  
gávāṃ jánitrī akr̥ta prá ketúm  
ví u prathate vitaráṃ várīya  
óbhā́ pr̥ṇántī pitarór+ upásthā  

### 006
evéd eṣā́ purutámā dr̥śé káṃ  
nā́jāmiṃ ná pári vr̥ṇakti jāmím  
arepásā tanúvā śā́śadānā  
nā́rbhād ī́ṣate ná mahó vibhātī́  

### 007
abhrātéva puṃsá eti pratīcī́  
gartārúg iva sanáye dhánānām  
jāyéva pátya uśatī́ suvā́sā  
uṣā́ hasréva ní riṇīte ápsaḥ  

### 008
svásā svásre jyā́yasyai yónim āraig  
ápaiti asyāḥ praticákṣiyeva  
viuchántī raśmíbhiḥ sū́riyasya  
añjí aṅkte samanagā́ iva vrā́ḥ  

### 009
āsā́m pū́rvāsām áhasu svásr̥̄ṇām  
áparā pū́rvām abhí eti paścā́t  
tā́ḥ pratnaván návyasīr nūnám asmé  
revád uchantu sudínā uṣā́saḥ  

### 010
prá bodhayoṣaḥ pr̥ṇató maghoni  
ábudhyamānāḥ paṇáyaḥ sasantu  
revád ucha maghávadbhyo maghoni  
revát stotré sūnr̥te jāráyantī  

### 011
áveyám aśvaid yuvatíḥ purástād  
yuṅkté gávām aruṇā́nām ánīkam  
ví nūnám uchād ásati prá ketúr  
gr̥háṃ-gr̥ham úpa tiṣṭhāte agníḥ  

### 012
út te váyaś cid vasatér apaptan  
náraś ca yé pitubhā́jo víuṣṭau  
amā́ saté vahasi bhū́ri vāmám  
úṣo devi dāśúṣe mártiyāya  

### 013
ástoḍhuvaṃ stomiyā bráhmaṇā me  
ávīvr̥dhadhvam uśatī́r uṣāsaḥ  
yuṣmā́kaṃ devīr ávasā sanema  
sahasríṇaṃ ca śatínaṃ ca vā́jam  

## 125
### 001
prātā́ rátnam prātarítvā dadhāti  
táṃ cikitvā́n pratigŕ̥hyā ní dhatte  
téna prajā́ṃ vardháyamāna ā́yū  
rāyás póṣeṇa sacate suvī́raḥ  

### 002
sugúr asat suhiraṇyáḥ suáśvo  
br̥hád asmai váya índro dadhāti  
yás tvāyántaṃ vásunā prātaritvo  
mukṣī́jayeva pádim utsinā́ti  

### 003
ā́yam adyá sukŕ̥tam prātár ichánn  
iṣṭéḥ putráṃ vásumatā ráthena  
aṃśóḥ sutám pāyaya matsarásya  
kṣayádvīraṃ vardhaya sūnŕ̥tābhiḥ  

### 004
úpa kṣaranti síndhavo mayobhúva  
ījānáṃ ca yakṣyámāṇaṃ ca dhenávaḥ  
pr̥ṇántaṃ ca pápuriṃ ca śravasyávo  
ghr̥tásya dhā́rā úpa yanti viśvátaḥ  

### 005
nā́kasya pr̥ṣṭhé ádhi tiṣṭhati śritó  
yáḥ pr̥ṇā́ti sá ha devéṣu gachati  
tásmā ā́po ghr̥tám arṣanti síndhavas  
tásmā iyáṃ dákṣiṇā pinvate sádā  

### 006
dákṣiṇāvatām íd imā́ni citrā́  
dákṣiṇāvatāṃ diví sū́riyāsaḥ  
dákṣiṇāvanto amŕ̥tam bhajante  
dákṣiṇāvantaḥ prá tiranta ā́yuḥ  

### 007
mā́ pr̥ṇánto dúritam éna ā́ran  
mā́ jāriṣuḥ sūráyaḥ suvratā́saḥ  
anyás téṣām paridhír astu káś cid  
ápr̥ṇantam abhí sáṃ yantu śókāḥ  

## 126
### 001
ámandān stómān prá bhare manīṣā́  
síndhāv ádhi kṣiyató bhāviyásya  
yó me sahásram ámimīta savā́n  
atū́rto rā́jā śráva ichámānaḥ  

### 002
śatáṃ rā́jño nā́dhamānasya niṣkā́ñ  
chatám áśvān práyatān sadyá ā́dam  
śatáṃ kakṣī́vām̐ ásurasya gónāṃ  
diví śrávo ajáram ā́ tatāna  

### 003
úpa mā śyāvā́ḥ svanáyena dattā́  
vadhū́manto dáśa ráthāso asthuḥ  
ṣaṣṭíḥ sahásram ánu gávyam ā́gāt  
sánat kakṣī́vām̐ abhipitvé áhnām  

### 004
catvāriṃśád dáśarathasya śóṇāḥ  
sahásrasyā́gre śráyaṇiṃ+ nayanti  
madacyútaḥ kr̥śanā́vato átyān  
kakṣī́vanta úd amr̥kṣanta pajrā́ḥ  

### 005
pū́rvām ánu práyatim ā́ dade vas  
trī́n yuktā́m̐ aṣṭā́v arídhāyaso gā́ḥ  
subándhavo yé viśíyā iva vrā́  
ánasvantaḥ śráva aíṣanta pajrā́ḥ  

### 006
ā́gadhitā párigadhitā  
yā́ kaśīkéva jáṅgahe  
dádāti máhya° yā́durī  
yā́śūnām bhojíyā śatā́  

### 007
úpopa me párā mr̥śa  
mā́ me dabhrā́ṇi manyathāḥ  
sárvāhám asmi romaśā́  
gandhā́rīṇām ivāvikā́  

## 127
### 001
agníṃ hótāram manye dā́suvantaṃ  
vásuṃ sūnúṃ sáhaso jātávedasaṃ  
vípraṃ ná jātávedasam  
yá ūrdhváyā suadhvaró  
devó devā́ciyā kr̥pā́  
ghr̥tásya víbhrāṣṭim ánu vaṣṭi śocíṣā  
ājúhvānasya sarpíṣaḥ  

### 002
yájiṣṭhaṃ tvā yájamānā huvema  
jyáyiṣṭham+ áṅgirasāṃ vipra mánmabhir  
víprebhiḥ śukra mánmabhiḥ  
párijmānam iva dyã́ṃ  
hótāraṃ carṣaṇīnã́m  
śocíṣkeśaṃ vŕ̥ṣaṇaṃ yám imā́ víśaḥ  
prā́vantu jūtáye víśaḥ  

### 003
sá hí purū́ cid ójasā virúkmatā  
dī́diyāno · bhávati druhaṃtaráḥ  
paraśúr ná druhaṃtaráḥ  
vīḷú cid yásya sámr̥tau  
śrúvad váneva yát sthirám  
niḥṣáhamāṇo yamate ná ayate  
dhanvāsáhā ná ayate  

### 004
dr̥̄ḷhā́+ cid asmā ánu dur yáthā vidé  
téjiṣṭhābhir aráṇibhir dāṣṭi ávase  
agnáye dāṣṭi ávase  
prá yáḥ purū́ṇi gā́hate  
tákṣad váneva śocíṣā  
sthirā́ cid ánnā ní riṇāti ójasā  
ní sthirā́ṇi cid ójasā  

### 005
tám asya pr̥kṣám úparāsu dhīmahi  
náktaṃ yáḥ sudárśataro dívātarād  
áprāyuṣe dívātarāt  
ā́d asyā́yur grábhaṇavad  
vīḷú śárma ná sūnáve  
bhaktám ábhaktam ávo vyánto ajárā  
agnáyo vyánto ajárāḥ  

### 006
sá hí śárdho ná mā́rutaṃ tuviṣváṇir  
ápnasvatīṣu urvárāsu iṣṭánir  
ā́ ártanāsu iṣṭániḥ  
ā́dad dhavyā́ni ādadír  
yajñásya ketúr arháṇā  
ádha sma asya hárṣato hŕ̥ṣīvato  
víśve juṣanta pánthãṃ  
náraḥ śubhé ná pánthãm  

### 007
dvitā́ yád īṃ · kīstā́so abhídyavo  
namasyánta upavócanta bhŕ̥gavo  
mathnánto dāśā́ bhŕ̥gavaḥ  
agnír īśe vásūnãṃ  
śúcir yó dharṇír eṣãm  
priyā́m̐ apidhī́m̐r vaniṣīṣṭa médhira  
ā́ vaniṣīṣṭa médhiraḥ  

### 008
víśvāsāṃ tvā viśā́m pátiṃ havāmahe  
sárvāsãṃ samānáṃ dámpatim bhujé  
satyágirvāhasam bhujé  
átithim mā́nuṣāṇãm  
pitúr ná yásya āsayā́  
amī́ ca víśve amŕ̥tāsa ā́ váyo  
havyā́ devéṣu ā́ váyaḥ  

### 009
tuvám agne · sáhasā sáhantamaḥ  
śuṣmíntamo jāyase devátātaye  
rayír ná devátātaye  
śuṣmíntamo hí te mádo  
dyumníntama utá krátuḥ  
ádha smā te pári caranti ajara  
śruṣṭīvā́no ná ajara  

### 010
prá vo mahé · sáhasā sáhasvata  
uṣarbúdhe · paśuṣé ná agnáye  
stómo babhūtu agnáye  
práti yád īṃ havíṣmān  
víśvāsu kṣā́su jóguve  
ágre rebhó ná jarata r̥ṣūṇã́ṃ  
jū́rṇir hóta r̥ṣūṇã́m  

### 011
sá no nédiṣṭhaṃ dádr̥śāna ā́ bhara  
ágne devébhiḥ sácanāḥ sucetúnā  
mahó rāyáḥ sucetúnā  
máhi śaviṣṭha nas kr̥dhi  
saṃcákṣe bhujé asyaí  
máhi stotŕ̥bhyo maghavan suvī́riyam  
máthīr ugró ná śávasā  

## 128
### 001
ayáṃ jāyata mánuṣo dhárīmaṇi  
hótā yájiṣṭha uśíjām ánu vratám  
agníḥ suvám ánu vratám  
viśváśruṣṭiḥ sakhīyaté  
rayír iva śravasyaté  
ádabdho hótā ní ṣadad  
iḷás padé párivīta iḷás padé  

### 002
táṃ yajñasā́dham ápi vātayāmasi  
r̥tásya pathā́ námasā havíṣmatā  
devátātā havíṣmatā  
sá na ūrjā́m upā́bhr̥ti  
ayā́ kr̥pā́ ná jūryati  
yám mātaríśvā mánave parāváto  
devám bhã́ḥ parāvátaḥ  

### 003
évena sadyáḥ pári eti pā́rthivam  
muhurgī́ réto vr̥ṣabháḥ kánikradad  
dádhad rétaḥ kánikradat  
śatáṃ cákṣāṇo akṣábhir  
devó váneṣu turváṇiḥ  
sádo dádhāna úpareṣu sā́nuṣu  
agníḥ páreṣu sā́nuṣu  

### 004
sá sukrátuḥ puróhito dáme-dame  
agnír yajñásya adhvarásya cetati  
krátvā yajñásya cetati  
krátvā vedhā́ iṣūyaté  
víśvā jātā́ni paspaśe  
yáto ghr̥taśrī́r átithir ájāyata  
váhnir vedhā́ ájāyata  

### 005
krátvā yád asya táviṣīṣu pr̥ñcáte  
agnér áveṇa marútāṃ ná bhojíye  
aśirā́ya ná bhojíyā  
sá hí ṣmā dā́nam ínvati  
vásūnãṃ ca majmánā  
sá nas trāsate duritā́d abhihrútaḥ  
śáṃsād aghā́d abhihrútaḥ  

### 006
víśvo víhāyā aratír vásur dadhe  
háste dákṣiṇe taráṇir ná śiśrathac  
chravasyáyā ná śiśrathat  
víśvasmā íd iṣudhyaté  
devatrā́ havyám óhiṣe  
víśvasmā ít sukŕ̥te vā́ram r̥ṇvati  
agnír dvā́rā ví r̥ṇvati  

### 007
sá mā́nuṣe vr̥jáne śáṃtamo hitó  
agnír yajñéṣu jéniyo ná viśpátiḥ  
priyó yajñéṣu viśpátiḥ  
sá havyā́ mā́nuṣāṇãm  
iḷā́ kr̥tā́ni patyate  
sá nas trāsate váruṇasya dhūrtér  
mahó devásya dhūrtéḥ  

### 008
agníṃ hótāram īḷate vásudhitim  
priyáṃ cétiṣṭham aratíṃ ní erire  
havyavā́haṃ ní erire  
viśvā́yuṃ viśvávedasaṃ  
hótāraṃ yajatáṃ kavím  
devā́so raṇvám ávase vasūyávo  
gīrbhī́ raṇváṃ vasūyávaḥ  

## 129
### 001
yáṃ tváṃ rátham indara+ medhásātaye  
apākā́ sántam iṣira praṇáyasi  
prá anavadya náyasi  
sadyáś cit tám abhíṣṭaye  
káro váśaś ca vājínam  
sá asmā́kam anavadya tūtujāna vedhásām  
imā́ṃ vā́caṃ ná vedhásām  

### 002
sá śrudhi yáḥ smā pŕ̥tanāsu kā́su cid  
dakṣā́yya indra bhárahūtaye nŕ̥bhir  
ási prátūrtaye nŕ̥bhiḥ  
yáḥ śū́raiḥ súvaḥ sánitā  
yó víprair vā́jaṃ tárutā  
tám īśānā́sa iradhanta vājínam  
pr̥kṣám átyaṃ ná vājínam  

### 003
dasmó hí ṣmā vŕ̥ṣaṇam pínvasi tvácaṃ  
káṃ cid yāvīr aráruṃ śūra mártiyam  
parivr̥ṇákṣi mártiyam  
índrotá túbhya° tád divé  
tád rudrā́ya sváyaśase  
mitrā́ya vocaṃ váruṇāya sapráthaḥ  
sumr̥̄ḷīkā́ya+ sapráthaḥ  

### 004
asmā́kaṃ va indram uśmasi iṣṭáye  
sákhāyaṃ viśváāyum prāsáhaṃ yújaṃ  
vā́jeṣu prāsáhaṃ yújam  
asmā́kam bráhma ūtáye  
ávā pr̥tsúṣu kā́su cit  
nahí tvā śátru stárate str̥ṇóṣi yáṃ  
víśvaṃ śátruṃ str̥ṇóṣi yám  

### 005
ní ṣū́ namā átimatiṃ káyasya cit  
téjiṣṭhābhir aráṇibhir ná ūtíbhir  
ugrā́bhir ugra ūtíbhiḥ  
nẽ́ṣi ṇo yáthā purā́  
anenā́ḥ śūra mányase  
víśvāni pūrór ápa parṣi váhnir  
āsā́ váhnir no ácha  

### 006
prá tád voceyam bháviyāya índave  
hávyo ná yá iṣávān mánma réjati  
rakṣohā́ mánma réjati  
svayáṃ só asmád ā́ nidó  
vadhaír ajeta durmatím  
áva sraved agháśaṃso avatarám  
áva kṣudrám iva sravet  

### 007
vanéma tád dhótarayā citántiyā  
vanéma rayíṃ rayivaḥ suvī́riyaṃ  
raṇváṃ sántaṃ suvī́riyam  
durmánmānaṃ sumántubhir  
ā́ īm iṣā́ pr̥cīmahi  
ā́ satyā́bhir índaraṃ+ dyumnáhūtibhir  
yájatraṃ dyumnáhūtibhiḥ  

### 008
prá-prā vo asmé sváyaśobhir ūtī́  
parivargá índaro+ durmatīnã́ṃ  
dárīman durmatīnã́m  
svayáṃ sā́ riṣayádhyai  
yā́ na upeṣé atraíḥ  
hatém asan ná vakṣati  
kṣiptā́ jūrṇír ná vakṣati  

### 009
tuváṃ na indra rãyā́ párīṇasā  
yāhí pathā́m̐ anehásā  
puró yāhi arakṣásā  
sácasva naḥ parāká ā́  
sácasva astamīká ā́  
pāhí no · dūrā́d ārā́d abhíṣṭibhiḥ  
sádā pāhi abhíṣṭibhiḥ  

### 010
tuváṃ na indra rãyā́ tárūṣasā  
ugráṃ cit tvā mahimā́ sakṣad ávase  
mahé mitráṃ ná ávase  
ójiṣṭha trā́tar ávitā  
ráthaṃ káṃ cid amartiya  
anyám asmád ririṣeḥ káṃ cid adrivo  
rírikṣantaṃ cid adrivaḥ  

### 011
pāhí no · indara+ suṣṭuta sridhó  
avayātā́ sádam íd durmatīnã́ṃ  
deváḥ sán durmatīnã́m  
hantā́ pāpásya rakṣásas  
trātā́ víprasya mā́vataḥ  
ádhā hí tvā janitā́ jī́janad vaso  
rakṣoháṇaṃ tvā jī́janad vaso  

## 130
### 001
ā́ indra yāhi úpa naḥ parāváto  
nā́yám áchā vidáthānīva sátpatir  
ástaṃ rā́jeva sátpatiḥ  
hávāmahe tuvā vayám  
práyasvantaḥ suté sácā  
putrā́so ná pitáraṃ vā́jasātaye  
máṃhiṣṭhaṃ vā́jasātaye  

### 002
píbā sómam indra suvānám ádribhiḥ  
kóśena siktám avatáṃ ná váṃsagas  
tātr̥ṣāṇó ná váṃsagaḥ  
mádāya haryatā́ya te  
tuvíṣṭamāya dhā́yase  
ā́ tvā yachantu haríto ná sū́riyam  
áhā víśveva sū́riyam  

### 003
ávindad divó níhitaṃ gúhā nidhíṃ  
vẽ́r ná gárbham párivītam áśmani  
ananté antár áśmani  
vrajáṃ vajrī́ gávām iva  
síṣāsann áṅgirastamaḥ  
ápāvr̥ṇod íṣa índraḥ párīvr̥tā  
dvā́ra íṣaḥ párīvr̥tāḥ  

### 004
dādr̥hāṇó vájram índro gábhastiyoḥ  
kṣádmeva tigmám ásanāya sáṃ śiyad  
ahihátyāya sáṃ śiyat  
saṃviviyāná ójasā  
śávobhir indra majmánā  
táṣṭeva vr̥kṣáṃ vaníno ní vr̥ścasi  
paraśvéva ní vr̥ścasi  

### 005
tuváṃ vŕ̥thā nadíya indra sártave  
áchā samudrám asr̥jo ráthām̐ iva  
vājayató ráthām̐ iva  
itá ūtī́r ayuñjata  
samānám ártham ákṣitam  
dhenū́r iva mánave viśvádohaso  
jánāya viśvádohasaḥ  

### 006
imā́ṃ te vā́caṃ vasūyánta āyávo  
ráthaṃ ná dhī́raḥ suápā atakṣiṣuḥ  
sumnā́ya tvā́m atakṣiṣuḥ  
śumbhánto jéniyaṃ yathā  
vā́jeṣu vipra vājínam  
átyam iva śávase sātáye dhánā  
víśvā dhánāni sātáye  

### 007
bhinát púro navatím indra pūráve  
dívodāsāya máhi dāśúṣe nr̥to  
vájreṇa dāśúṣe nr̥to  
atithigvā́ya śámbaraṃ  
girér ugró ávābharat  
mahó dhánāni dáyamāna ójasā  
víśvā dhánāni ójasā  

### 008
índraḥ samátsu yájamānam ā́riyam  
prā́vad víśveṣu śatámūtir ājíṣu  
súvarmīḷheṣu ājíṣu  
mánave śā́sad avratā́n  
tvácaṃ kr̥ṣṇā́m arandhayat  
dákṣan ná víśvaṃ tatr̥ṣāṇám oṣati  
ní arśasānám oṣati  

### 009
sū́raś cakrám prá vr̥haj jātá ójasā  
prapitvé vā́cam aruṇó muṣāyati  
īśāná ā́ muṣāyati  
uśánā yát parāváto  
ájagann ūtáye kave  
sumnā́ni víśvā mánuṣeva turváṇir  
áhā víśveva turváṇiḥ  

### 010
sá no návyebhir vr̥ṣakarman ukthaíḥ  
púrāṃ dartaḥ pāyúbhiḥ pāhi śagmaíḥ  
divodāsébhir indra stávāno  
vāvr̥dhīthā́ · áhobhir iva dyaúḥ  

## 131
### 001
índrāya hí dyaúr ásuro ánamnata  
índrāya mahī́ pr̥thivī́ várīmabhir  
dyumnásātā várīmabhiḥ  
índraṃ víśve sajóṣaso  
devā́so dadhire puráḥ  
índrāya víśvā sávanāni mā́nuṣā  
rātā́ni santu mā́nuṣā  

### 002
víśveṣu hí tvā sávaneṣu tuñjáte  
samānám ékaṃ vŕ̥ṣamaṇyavaḥ pŕ̥thak  
súvaḥ saniṣyávaḥ pŕ̥thak  
táṃ tvā nā́vaṃ ná parṣáṇiṃ  
śūṣásya dhurí dhīmahi  
índraṃ ná yajñaíś citáyanta āyáva  
stómebhir índram āyávaḥ  

### 003
ví tvā tatasre mithunā́ avasyávo  
vrajásya sātā́ gáviyasya niḥsŕ̥jaḥ  
sákṣanta indra niḥsŕ̥jaḥ  
yád gavyántā duvā́ jánā  
súvar yántā samū́hasi  
āvíṣ kárikrad vŕ̥ṣaṇaṃ sacābhúvaṃ  
vájram indra sacābhúvam  

### 004
vidúṣ ṭe asyá vīríyasya pūrávaḥ  
púro yád indra śā́radīr avā́tiraḥ  
sāsahānó avā́tiraḥ  
śā́sas tám indra mártiyam  
áyajyuṃ śavasas pate  
mahī́m amuṣṇāḥ pr̥thivī́m imā́ apó  
mandasāná imā́ apáḥ  

### 005
ā́d ít te asyá vīríyasya carkiran  
mádeṣu vr̥ṣann uśíjo yád ā́vitha  
sakhīyató yád ā́vitha  
cakártha kārám ebhiyaḥ  
pŕ̥tanāsu právantave  
té anyā́m-anyāṃ nadíyaṃ saniṣṇata  
śravasyántaḥ saniṣṇata  

### 006
utó no asyā́ uṣáso juṣéta hí  
arkásya bodhi havíṣo hávīmabhiḥ  
súvarṣātā hávīmabhiḥ  
yád indra hántave mŕ̥dho  
vŕ̥ṣā vajriñ cíketasi  
ā́ me asyá · vedháso návīyaso  
mánma śrudhi návīyasaḥ  

### 007
tuváṃ tám indra vāvr̥dhānó asmayúr  
amitrayántaṃ tuvijāta mártiyaṃ  
vájreṇa śūra mártiyam  
jahí yó no aghāyáti  
śr̥ṇuṣvá suśrávastamaḥ  
riṣṭáṃ ná yā́mann ápa bhūtu durmatír  
víśvā́pa bhūtu durmatíḥ  

## 132
### 001
tváyā vayám maghavan pū́rviye dhána  
índratvotāḥ sāsahyāma pr̥tanyató  
vanuyā́ma vanuṣyatáḥ  
nédiṣṭhe asmín áhani  
ádhi vocā nú sunvaté  
asmín yajñé ví cayemā bháre kr̥táṃ  
vājayánto bháre kr̥tám  

### 002
suvarjeṣé bhára āprásya vákmani  
uṣarbúdhaḥ suvásmin áñjasi  
krāṇásya svásmin áñjasi  
áhann índro yáthā vidé  
śīrṣṇā́-śīrṣṇopavā́ciyaḥ  
asmatrā́ te sadhríak santu rātáyo  
bhadrā́ bhadrásya rātáyaḥ  

### 003
tát tú práyaḥ pratnáthā te śuśukvanáṃ  
yásmin yajñé vā́ram ákr̥ṇvata kṣáyam  
r̥tásya vā́r asi kṣáyam  
ví tád vocer ádha dvitā́  
antáḥ paśyanti raśmíbhiḥ  
sá ghā vide ánu índro gavéṣaṇo  
bandhukṣídbhyo gavéṣaṇaḥ  

### 004
nū́ itthā́ te pūrváthā ca pravā́ciyaṃ  
yád áṅgirobhyo ávr̥ṇor ápa vrajám  
índra śíkṣann ápa vrajám  
aíbhyaḥ samāniyā́ diśā́  
asmábhyaṃ jeṣi yótsi ca  
sunvádbhiyo randhayā káṃ cid avratáṃ  
hr̥ṇāyántaṃ cid avratám  

### 005
sáṃ yáj jánān krátubhiḥ śū́ra īkṣáyad  
dháne hité taruṣanta śravasyávaḥ  
prá yakṣanta śravasyávaḥ  
tásmā ā́yuḥ prajā́vad íd  
bā́dhe arcanti ójasā  
índra okíyaṃ didhiṣanta dhītáyo  
devā́m̐ áchā ná dhītáyaḥ  

### 006
yuváṃ tám indrāparvatā puroyúdhā  
yó naḥ pr̥tanyā́d ápa táṃ-tam íd dhataṃ  
vájreṇa táṃ-tam íd dhatam  
dūré cattā́ya chantsad  
gáhanaṃ yád ínakṣat  
asmā́kaṃ śátrūn pári śūra viśváto  
darmā́ darṣīṣṭa viśvátaḥ  

## 133
### 001
ubhé punāmi ródasī r̥téna  
drúho dahāmi sám mahī́r anindrā́ḥ  
abhivlágya yátra hatā́ amítrā  
vailasthānám pári tr̥ḷhā́ áśeran  

### 002
abhivlágyā cid adrivaḥ  
śīrṣā́ yātumátīnãm  
chindhí vaṭūríṇā padā́  
mahā́vaṭūriṇā padā́  

### 003
ávāsām maghavañ jahi  
śárdho yātumátīnãm  
vailasthānaké armaké  
mahā́vailasthe armaké  

### 004
yā́sāṃ tisráḥ pañcāśáto  
abhivlaṅgaír apā́vapaḥ  
tát sú te manāyati  
takát sú te manāyati  

### 005
piśáṅgabhr̥ṣṭim ambhr̥ṇám  
piśā́cim indra sám mr̥ṇa  
sárvaṃ rákṣo ní barhaya  

### 006
avár mahá indra dādr̥hí śrudhī́ naḥ  
śuśóca hí dyaúḥ kṣā́ ná bhīṣā́m̐ adrivo  
ghr̥ṇā́n ná bhīṣā́m̐ adrivaḥ  
śuṣmíntamo hí śuṣmíbhir  
vadhaír ugrébhir ī́yase  
ápūruṣaghno apratīta śūra sátvabhis  
trisaptaíḥ śūra sátvabhiḥ  

### 007
vanóti hí sunván kṣáyam párīṇasaḥ  
sunvānó hí ṣmā yájati áva dvíṣo  
devā́nãm áva dvíṣaḥ  
sunvāná ít siṣāsati  
sahásrā vājī́ ávr̥taḥ  
sunvānā́ya índro dadāti ābhúvaṃ  
rayíṃ dadāti ābhúvam  

## 134
### 001
ā́ tvā júvo rārahāṇā́ abhí práyo  
vā́yo váhantu ihá pūrvápītaye  
sómasya pūrvápītaye  
ūrdhvā́ te ánu sūnŕ̥tā  
mánas tiṣṭhatu jānatī́  
niyútvatā ráthenā́ yāhi dāváne  
vā́yo makhásya dāváne  

### 002
mándantu tvā mandíno vāyav índavo  
asmát krāṇā́saḥ súkr̥tā abhídyavo  
góbhiḥ krāṇā́ abhídyavaḥ  
yád dha krāṇā́ irádhiyai  
dákṣaṃ sácanta ūtáyaḥ  
sadhrīcīnā́ niyúto dāváne dhíya  
úpa bruvata īṃ dhíyaḥ  

### 003
vāyúr yuṅkte róhitā vāyúr aruṇā́  
vāyū́ ráthe ajirā́ dhurí vóḷhave  
váhiṣṭhā dhurí vóḷhave  
prá bodhayā púraṃdhiṃ  
jārá ā́ sasatī́m iva  
prá cakṣaya ródasī vāsayoṣásaḥ  
śrávase vāsayoṣásaḥ  

### 004
túbhyam uṣā́saḥ śúcayaḥ parāváti  
bhadrā́ vástrā tanvate dáṃsu raśmíṣu  
citrā́ návyeṣu raśmíṣu  
túbhyaṃ dhenúḥ sabardúghā  
víśvā vásūni dohate  
ájanayo marúto vakṣáṇābhiyo  
divá ā́ vakṣáṇābhiyaḥ  

### 005
túbhyaṃ śukrā́saḥ śúcayas turaṇyávo  
mádeṣu ugrā́ iṣaṇanta bhurváṇi  
apā́m iṣanta bhurváṇi  
tuvā́ṃ tsārī́ dásamāno  
bhágam īṭṭe takvavī́ye  
tváṃ víśvasmād bhúvanāt pāsi dhármaṇā  
asuryā̀t pāsi dhármaṇā  

### 006
tuváṃ no vāyav eṣãm ápūrviyaḥ  
sómānãm prathamáḥ pītím arhasi  
sutā́nām pītím arhasi  
utó vihútmatīnãṃ  
viśā́ṃ vavarjúṣīṇãm  
víśvā ít te dhenávo duhra āśíraṃ  
ghr̥táṃ duhrata āśíram  

## 135
### 001
stīrṇám barhír úpa no yāhi vītáye  
sahásreṇa · niyútā niyutvate  
śatínībhir niyutvate  
túbhyaṃ hí pūrvápītaye  
devā́ devā́ya yemiré  
prá te sutā́so mádhumanto asthiran  
mádāya krátve asthiran  

### 002
túbhyāyáṃ sómaḥ páripūto ádribhi  
spārhā́ vásānaḥ pári kóśam arṣati  
śukrā́ vásāno arṣati  
távāyám bhāgá āyúṣu  
sómo devéṣu hūyate  
váha vāyo niyúto yāhi asmayúr  
juṣāṇó yāhi asmayúḥ  

### 003
ā́ no niyúdbhiḥ śatínībhir adhvaráṃ  
sahasríṇībhir úpa yāhi vītáye  
vā́yo havyā́ni vītáye  
távāyám bhāgá r̥tvíyaḥ  
sáraśmiḥ sū́riye sácā  
adhvaryúbhir bháramāṇā ayaṃsata  
vā́yo śukrā́ ayaṃsata  

### 004
ā́ vāṃ rátho niyútvān vakṣad ávase  
abhí práyāṃsi súdhitāni vītáye  
vā́yo havyā́ni vītáye  
píbatam mádhvo ándhasaḥ  
pūrvapéyaṃ hí vāṃ hitám  
vā́yav ā́ candréṇa rā́dhasā ā́ gatam  
índraś ca rā́dhasā́ gatam  

### 005
ā́ vāṃ dhíyo vavr̥tyur adhvarā́m̐ úpa  
imám índum · marmr̥janta vājínam  
āśúm átyaṃ ná vājínam  
téṣām pibatam asmayū́  
ā́ no gantam ihótiyā́  
índravāyū sutā́nām ádribhir yuvám  
mádāya vājadā yuvám  

### 006
imé vāṃ sómā apsú ā́ sutā́ ihá  
adhvaryúbhir bháramāṇā ayaṃsata  
vā́yo śukrā́ ayaṃsata  
eté vām abhy àsr̥kṣata  
tiráḥ pavítram āśávaḥ  
yuvāyávo áti rómāṇi avyáyā  
sómāso áti avyáyā  

### 007
áti vāyo sasató yāhi śáśvato  
yátra grā́vā vádati tátra gachataṃ  
gr̥hám índraś ca gachatam  
ví sūnŕ̥tā dádr̥śe rī́yate ghr̥tám  
ā́ pūrṇáyā niyútā yātho adhvarám  
índraś ca yātho adhvarám  

### 008
átrā́ha tád vahethe mádhva ā́hutiṃ  
yám aśvatthám upatíṣṭhanta jāyávo  
asmé té santu jāyávaḥ  
sākáṃ gā́vaḥ súvate pácyate yávo  
ná te vāya úpa dasyanti dhenávo  
nā́pa dasyanti dhenávaḥ  

### 009
imé yé te sú vāyo bāhúojaso  
antár nadī́ te patáyanti ukṣáṇo  
máhi vrā́dhanta ukṣáṇaḥ  
dhánvañ cid yé anāśávo  
jīrā́ś cid ágiraukasaḥ  
sū́ryasyeva raśmáyo durniyántavo  
hástayor durniyántavaḥ  

## 136
### 001
prá sú jyéṣṭhaṃ nicirā́bhyām br̥hán námo  
havyám matím bharatā mr̥̄ḷayádbhiyāṃ+  
svā́diṣṭham mr̥̄ḷayádbhiyām+  
tā́ samrā́jā ghr̥tā́sutī  
yajñé-yajña úpastutā  
áthainoḥ kṣatráṃ ná kútaś canā́dhŕ̥ṣe  
devatváṃ nū́ cid ādhŕ̥ṣe  

### 002
ádarśi gātúr uráve várīyasī  
pánthā r̥tásya sám ayaṃsta raśmíbhiś  
cákṣur bhágasya raśmíbhiḥ  
dyukṣám mitrásya sā́danam  
aryamṇó váruṇasya ca  
áthā dadhāte br̥hád ukthíyaṃ váya  
upastútyam br̥hád váyaḥ  

### 003
jyótiṣmatīm áditiṃ dhārayátkṣitiṃ  
súvarvatīm ā́ sacete divé-dive  
jāgr̥vā́ṃsā divé-dive  
jyótiṣmat kṣatrám āśate°  
ādityā́ dā́nunas pátī  
mitrás táyor váruṇo yātayájjano  
aryamā́ yātayájjanaḥ  

### 004
ayám mitrā́ya váruṇāya śáṃtamaḥ  
sómo bhūtu avapā́neṣu ā́bhago  
devó devéṣu ā́bhagaḥ  
táṃ devā́so juṣerata  
víśve adyá sajóṣasaḥ  
táthā rājānā karatho yád ī́maha  
ŕ̥tāvānā yád ī́mahe  

### 005
yó mitrā́ya váruṇāyā́vidhaj jáno  
anarvā́ṇaṃ tám pári pāto áṃhaso  
dāśvā́ṃsam mártam áṃhasaḥ  
tám aryamā́bhí rakṣati  
r̥jūyántam ánu vratám  
ukthaír yá enoḥ paribhū́ṣati vratáṃ  
stómair ābhū́ṣati vratám  

### 006
námo divé br̥haté ródasībhiyām  
mitrā́ya vocaṃ váruṇāya mīḷhúṣe  
sumr̥̄ḷīkā́ya+ mīḷhúṣe  
índram agním úpa stuhi  
dyukṣám aryamáṇam bhágam  
jiyóg jī́vantaḥ prajáyā sacemahi  
sómasyotī́ sacemahi  

### 007
ūtī́ devā́nāṃ vayám índravanto  
maṃsīmáhi sváyaśaso marúdbhiḥ  
agnír mitró váruṇaḥ śárma yaṃsan  
tád aśyāma maghávāno vayáṃ ca  

## 137
### 001
suṣumā́ yātam ádribhir  
góśrītā matsarā́ imé  
sómāso matsarā́ imé  
ā́ rājānā divispr̥śā  
asmatrā́ gantam úpa naḥ  
imé vām mitrāvaruṇā gávāśiraḥ  
sómāḥ śukrā́ gávāśiraḥ  

### 002
imá ā́ yātam índavaḥ  
sómāso dádhiāśiraḥ  
sutā́so dádhiāśiraḥ  
utá vām uṣáso budhí  
sākáṃ sū́ryasya raśmíbhiḥ  
sutó mitrā́ya váruṇāya pītáye  
cā́rur r̥tā́ya pītáye  

### 003
tā́ṃ vāṃ dhenúṃ ná vāsarī́m  
aṃśúṃ duhanti ádribhiḥ  
sómaṃ duhanti ádribhiḥ  
asmatrā́ gantam úpa no  
arvā́ñcā sómapītaye  
ayáṃ vām mitrāvaruṇā nŕ̥bhiḥ sutáḥ  
sóma ā́ pītáye sutáḥ  

## 138
### 001
prá-pra pūṣṇás tuvijātásya śasyate  
mahitvám asya taváso ná tandate  
stotrám asya ná tandate  
árcāmi sumnayánn ahám  
ántiūtim mayobhúvam  
víśvasya yó mána āyuyuvé makhó  
devá āyuyuvé makháḥ  

### 002
prá hí tvā pūṣann ajiráṃ ná yā́mani  
stómebhiḥ kr̥ṇvá r̥ṇávo yáthā mŕ̥dha  
úṣṭro ná pīparo mŕ̥dhaḥ  
huvé yát tvā mayobhúvaṃ  
deváṃ sakhyā́ya mártiyaḥ  
asmā́kam · āṅgūṣā́n dyumnínas kr̥dhi  
vā́jeṣu dyumnínas kr̥dhi  

### 003
yásya te pūṣan sakhiyé vipanyávaḥ  
krátvā cit sánto ávasā bubhujrirá  
íti krátvā bubhujriré  
tā́m ánu tvā návīyasīṃ  
niyútaṃ rāyá īmahe  
áheḷamāna uruśaṃsa sárī bhava  
vā́je-vāje sárī bhava  

### 004
asyā́ ū ṣú ṇa úpa sātáye bhuvo  
áheḷamāno rarivā́m̐ ajāśuva  
śravasyatā́m ajāśuva  
ó ṣú tvā vavr̥tīmahi  
stómebhir dasma sādhúbhiḥ  
nahí tvā pūṣann atimánya āghr̥ṇe  
ná te sakhyám apahnuvé  

## 139
### 001
ástu śraúṣaṭ puró agníṃ dhiyā́ dadha  
ā́ nú tác chárdho diviyáṃ vr̥ṇīmaha  
indravāyū́ vr̥ṇīmahe  
yád dha krāṇā́ vivásvati  
nā́bhā saṃdā́yi návyasī  
ádha prá sū́ na úpa yantu dhītáyo  
devā́m̐ áchā ná dhītáyaḥ  

### 002
yád dha tyán mitrāvaruṇāv r̥tā́d ádhi  
ādadā́the ánr̥taṃ svéna manyúnā  
dákṣasya svéna manyúnā  
yuvór itthā́dhi sádmasu  
ápaśyāma hiraṇyáyam  
dhībhíś caná mánasā svébhir akṣábhiḥ  
sómasya svébhir akṣábhiḥ  

### 003
yuvā́ṃ stómebhir devayánto aśvinā  
āśrāváyanta iva ślókam āyávo  
yuvā́ṃ havyā́bhí āyávaḥ  
yuvór víśvā ádhi śríyaḥ  
pŕ̥kṣaś ca viśvavedasā  
pruṣāyánte vām paváyo hiraṇyáye  
ráthe dasrā hiraṇyáye  

### 004
áceti dasrā ví u nā́kam r̥ṇvatho  
yuñjáte vāṃ rathayújo díviṣṭiṣu  
adhvasmā́no díviṣṭiṣu  
ádhi vāṃ sthā́ma vandhúre  
ráthe dasrā hiraṇyáye  
pathéva yántāv anuśā́satā rájo  
áñjasā śā́satā rájaḥ  

### 005
śácībhir naḥ śacīvasū  
dívā náktaṃ daśasyatam  
mā́ vāṃ rātír úpa dasat kádā caná  
asmád rātíḥ kádā caná  

### 006
vŕ̥ṣann indra vr̥ṣapā́ṇāsa índava  
imé sutā́ ádriṣutāsa udbhídas  
túbhyaṃ sutā́sa udbhídaḥ  
té tvā mandantu dāváne  
mahé citrā́ya rā́dhase  
gīrbhír girvāha stávamāna ā́ gahi  
sumr̥̄ḷīkó+ na ā́ gahi  

### 007
ó ṣū́ ṇo agne śr̥ṇuhi tvám īḷitó  
devébhiyo bravasi yajñíyebhiyo  
rā́jabhyo yajñíyebhiyaḥ  
yád dha tyā́m áṅgirobhiyo  
dhenúṃ devā ádattana  
ví tā́ṃ duhre aryamā́ kartárī sácām̐  
eṣá tā́ṃ veda me sácā  

### 008
mó ṣú vo asmád abhí tā́ni paúṃsiyā  
sánā bhūvan dyumnā́ni mótá jāriṣur  
asmát purótá jāriṣuḥ  
yád vaś citráṃ yugé-yuge  
návyaṃ ghóṣād ámartiyam  
asmā́su tán maruto yác ca duṣṭáraṃ  
didhr̥tā́ yác ca duṣṭáram  

### 009
dadhyáṅ ha me janúṣam pū́rvo áṅgirāḥ  
priyámedhaḥ káṇvo átrir mánur vidus  
té me pū́rve mánur viduḥ  
téṣāṃ devéṣu ā́yatir  
asmā́kaṃ téṣu nā́bhayaḥ  
téṣām padéna máhi ā́ name girā́  
indrāgnī́ ā́ name girā́  

### 010
hótā yakṣad vaníno vanta vā́riyam  
bŕ̥haspátir yajati vená ukṣábhiḥ  
puruvā́rebhir ukṣábhiḥ  
jagr̥bhmā́ dūráādiśaṃ  
ślókam ádrer ádha tmánā  
ádhārayad araríndāni sukrátuḥ  
purū́ sádmāni sukrátuḥ  

### 011
yé devāso diví ékādaśa sthá  
pr̥thiviyā́m ádhi ékādaśa sthá  
apsukṣíto mahinaíkādaśa sthá  
té devāso yajñám imáṃ juṣadhvam  

## 140
### 001
vediṣáde priyádhāmāya sudyúte  
dhāsím iva prá bharā yónim agnáye  
vástreṇeva vāsayā mánmanā śúciṃ  
jyotī́rathaṃ śukrávarṇaṃ tamohánam  

### 002
abhí dvijánmā trivŕ̥d ánnam r̥jyate  
saṃvatsaré vāvr̥dhe jagdhám ī púnaḥ  
anyásyāsā́ jihváyā jéniyo vŕ̥ṣā  
ní anyéna vaníno mr̥ṣṭa vāraṇáḥ  

### 003
kr̥ṣṇaprútau vevijé asya sakṣítā  
ubhā́ tarete abhí mātárā śíśum  
prācā́jihvaṃ dhvasáyantaṃ tr̥ṣucyútam  
ā́ sā́ciyaṃ kúpayaṃ várdhanam pitúḥ  

### 004
mumukṣúvo mánave mānavasyaté  
raghudrúvaḥ kr̥ṣṇásītāsa ū júvaḥ  
asamanā́ ajirā́so raghuṣyádo  
vā́tajūtā úpa yujyanta āśávaḥ  

### 005
ā́d asya té dhvasáyanto vŕ̥therate  
kr̥ṣṇám ábhvam máhi várpaḥ kárikrataḥ  
yát sīm mahī́m avánim prā́bhí mármr̥śad  
abhiśvasán stanáyann éti nā́nadat  

### 006
bhū́ṣan ná yó ádhi babhrū́ṣu námnate  
vŕ̥ṣeva pátnīr abhí eti róruvat  
ojāyámānas tanúvaś ca śumbhate  
bhīmó ná śŕ̥ṅgā davidhāva durgŕ̥bhiḥ  

### 007
sá saṃstíro viṣṭíraḥ sáṃ gr̥bhāyati  
jānánn evá jānatī́r nítya ā́ śaye  
púnar vardhante ápi yanti devíyam  
anyád várpaḥ pitaróḥ+ kr̥ṇvate sácā  

### 008
tám agrúvaḥ keśínīḥ sáṃ hí rebhirá  
ūrdhvā́s tasthur mamrúṣīḥ prā́yáve púnaḥ  
tā́sāṃ jarā́m pramuñcán eti nā́nadad  
ásum páraṃ janáyañ jīvám ástr̥tam  

### 009
adhīvāsám pári mātū́ rihánn áha  
tuvigrébhiḥ sátvabhir yāti ví jráyaḥ  
váyo dádhat padváte rérihat sádā  
ánu śyénī sacate vartanī́r áha  

### 010
asmā́kam agne maghávatsu dīdihi  
ádha śvásīvān vr̥ṣabhó dámūnāḥ  
avā́siā śíśumatīr adīder  
vármeva yutsú parijárbhurāṇaḥ  

### 011
idám agne súdhitaṃ dúrdhitād ádhi  
priyā́d u cin mánmanaḥ préyo astu te  
yát te śukráṃ tanúvo rócate śúci  
ténāsmábhyaṃ vanase rátnam ā́ tuvám  

### 012
ráthāya nā́vam utá no gr̥hā́ya  
nítyāritrām padvátīṃ rāsi agne  
asmā́kaṃ vīrā́m̐ utá no maghóno  
jánāṃś ca yā́ pāráyāc chárma yā́ ca  

### 013
abhī́ no agna ukthám íj juguryā  
dyā́vākṣā́mā síndhavaś ca svágūrtāḥ  
gávyaṃ yáviyaṃ yánto dīrghā́ áhā  
íṣaṃ váram aruṇíyo varanta  

## 141
### 001
báḷ itthā́ tád vápuṣe dhāyi darśatáṃ  
devásya bhárgaḥ sáhaso yáto jáni  
yád īm úpa hvárate sā́dhate matír  
r̥tásya dhénā anayanta sasrútaḥ  

### 002
pr̥kṣó vápuḥ pitumā́n nítya ā́ śaye  
dvitī́yam ā́ saptáśivāsu mātŕ̥ṣu  
tr̥tī́yam asya vr̥ṣabhásya doháse  
dáśapramatiṃ janayanta yóṣaṇaḥ  

### 003
nír yád īm budhnā́n mahiṣásya várpasa  
īśānā́saḥ śávasā kránta sūráyaḥ  
yád īm ánu pradívo mádhva ādhavé  
gúhā sántam mātaríśvā mathāyáti  

### 004
prá yát pitúḥ paramā́n nīyáte pári  
ā́ pr̥kṣúdho vīrúdho dáṃsu rohati  
ubhā́ yád asya janúṣaṃ yád ínvata  
ā́d íd yáviṣṭho abhavad ghr̥ṇā́ śúciḥ  

### 005
ā́d ín mātr̥̄́r ā́viśad yā́su ā́ śúcir  
áhiṃsyamāna urviyā́ ví vāvr̥dhe  
ánu yát pū́rvā áruhat sanājúvo  
ní návyasīṣu ávarāsu dhāvate  

### 006
ā́d íd dhótāraṃ vr̥ṇate díviṣṭiṣu  
bhágam iva papr̥cānā́sa r̥ñjate  
devā́n yát krátvā majmánā puruṣṭutó  
mártaṃ śáṃsaṃ viśvádhā véti dhā́yase  

### 007
ví yád ásthād yajató vā́tacodito  
hvāró ná vákvā jaráṇā ánākr̥taḥ  
tásya pátman dakṣúṣaḥ kr̥ṣṇájaṃhasaḥ  
śúcijanmano rája ā́ víadhvanaḥ  

### 008
rátho ná yātáḥ śíkvabhiḥ kr̥tó  
diyā́m áṅgebhir aruṣébhir īyate  
ā́d asya té kr̥ṣṇā́so dakṣi sūráyaḥ  
śū́rasyeva tveṣáthād īṣate váyaḥ  

### 009
tváyā hí agne váruṇo dhr̥távrato  
mitráḥ śāśadré aryamā́ sudā́navaḥ  
yát sīm ánu krátunā viśváthā vibhúr  
arā́n ná nemíḥ paribhū́r ájāyathāḥ  

### 010
tuvám agne śaśamānā́ya sunvaté  
rátnaṃ yaviṣṭha devátātim invasi  
táṃ tvā nú návyaṃ sahaso yuvan vayám  
bhágaṃ ná kāré mahiratna dhīmahi  

### 011
asmé rayíṃ ná suárthaṃ dámūnasam  
bhágaṃ dákṣaṃ ná papr̥cāsi dharṇasím  
raśmī́m̐r 'va° yó yámati jánmanī ubhé  
devā́nāṃ śáṃsam r̥tá ā́ ca sukrátuḥ  

### 012
utá naḥ sudiyótmā jīráaśvo  
hótā mandráḥ śr̥ṇavac candrárathaḥ  
sá no neṣan néṣatamair ámūro  
agnír vāmáṃ suvitáṃ vásyo ácha  

### 013
ástāvi agníḥ śímīvadbhir arkaíḥ  
sā́mrājiyāya prataráṃ dádhānaḥ  
amī́ ca yé maghávāno vayáṃ ca  
míhaṃ ná sū́ro áti níṣ ṭatanyuḥ  

## 142
### 001
sámiddho agna ā́ vaha  
devā́m̐ adyá yatásruce  
tántuṃ tanuṣva pūrviyáṃ  
sutásomāya dāśúṣe  

### 002
ghr̥távantam úpa māsi  
mádhumantaṃ tanūnapāt  
yajñáṃ víprasya mā́vataḥ  
śaśamānásya dāśúṣaḥ  

### 003
śúciḥ pavākó+ ádbhuto  
mádhvā yajñám mimikṣati  
nárāśáṃsaḥ trír ā́ divó  
devó devéṣu yajñíyaḥ  

### 004
īḷitó agna ā́ vaha  
índraṃ citrám ihá priyám  
iyáṃ hí tvā matír máma  
áchā sujihva vacyáte  

### 005
str̥ṇānā́so yatásruco  
barhír yajñé suadhvaré  
vr̥ñjé devávyacastamam  
índrāya śárma sapráthaḥ  

### 006
ví śrayantām r̥tāvŕ̥dhaḥ  
prayaí devébhiyo mahī́ḥ  
pavākā́saḥ+ puruspŕ̥ho  
dvā́ro devī́r asaścátaḥ  

### 007
ā́ bhándamāne úpāke  
náktoṣā́sā supéśasā  
yahvī́ r̥tásya mātárā  
sī́datām barhír ā́ sumát  

### 008
mandrájihvā jugurváṇī  
hótārā daíviyā kavī́  
yajñáṃ no yakṣatām imáṃ  
sidhrám adyá divispŕ̥śam  

### 009
śúcir devéṣu árpitā  
hótrā marútsu bhā́ratī  
íḷā sárasvatī mahī́  
barhíḥ sīdantu yajñíyāḥ  

### 010
tán nas turī́pam ádbhutam  
purú vā́ram purú tmánā  
tváṣṭā póṣāya ví ṣyatu  
rāyé nā́bhā no asmayúḥ  

### 011
avasr̥jánn úpa tmánā  
devā́n yakṣi vanaspate  
agnír havyā́ suṣūdati  
devó devéṣu médhiraḥ  

### 012
pūṣaṇváte marútvate  
viśvádevāya vāyáve  
svā́hā gāyatrávepase  
havyám índrāya kartana  

### 013
svā́hākr̥tāni ā́ gahi  
úpa havyā́ni vītáye  
índrā́ gahi śrudhī́ hávaṃ  
tuvā́ṃ havante adhvaré  

## 143
### 001
prá távyasīṃ návyasīṃ dhītím agnáye  
vācó matíṃ sáhasaḥ sūnáve bhare  
apā́ṃ nápād yó vásubhiḥ sahá priyó  
hótā pr̥thivyā́ṃ ní ásīdad r̥tvíyaḥ  

### 002
sá jā́yamānaḥ paramé víomani  
āvír agnír abhavan mātaríśvane  
asyá krátvā samidhānásya majmánā  
prá dyā́vā śocíḥ pr̥thivī́ arocayat  

### 003
asyá tveṣā́ ajárā asyá bhānávaḥ  
susaṃdŕ̥śaḥ suprátīkasya sudyútaḥ  
bhā́tvakṣaso áti aktúr ná síndhavo  
agné rejante ásasanto ajárāḥ  

### 004
yám eriré bhŕ̥gavo viśvávedasaṃ  
nā́bhā pr̥thivyā́ bhúvanasya majmánā  
agníṃ táṃ gīrbhír hinuhi svá ā́ dáme  
yá éko vásvo váruṇo ná rā́jati  

### 005
ná yó várāya marútām iva svanáḥ  
séneva sr̥ṣṭā́ diviyā́ yáthāśániḥ  
agnír jámbhais tigitaír atti bhárvati  
yodhó ná śátrūn sá vánā ní r̥ñjate  

### 006
kuvín no agnír ucáthasya vī́r ásad  
vásuṣ kuvíd vásubhiḥ kā́mam āvárat  
codáḥ kuvít tutujyā́t sātáye dhíyaḥ  
śúcipratīkaṃ tám ayā́ dhiyā́ gr̥ṇe  

### 007
ghr̥tápratīkaṃ va r̥tásya dhūrṣádam  
agním mitráṃ ná samidhāná r̥ñjate  
índhāno akró vidátheṣu dī́diyac  
chukrávarṇām úd u no yaṃsate dhíyam  

### 008
áprayuchann áprayuchadbhir agne  
śivébhir naḥ pāyúbhiḥ pāhi śagmaíḥ  
ádabdhebhir ádr̥pitebhir iṣṭe  
ánimiṣadbhiḥ pári pāhi no jā́ḥ  

## 144
### 001
éti prá hótā vratám asya māyáyā  
ūrdhvā́ṃ dádhānaḥ śúcipeśasaṃ dhíyam  
abhí srúcaḥ kramate dakṣiṇāvŕ̥to  
yā́ asya dhā́ma prathamáṃ ha níṃsate  

### 002
abhī́m r̥tásya dohánā anūṣata  
yónau devásya sádane párīvr̥tāḥ  
apā́m upásthe víbhr̥to yád ā́vasad  
ádha svadhā́ adhayad yā́bhir ī́yate  

### 003
yúyūṣataḥ sávayasā tád íd vápuḥ  
samānám árthaṃ vitáritratā mitháḥ  
ā́d īm bhágo ná háviyaḥ sám asmád ā́  
vóḷhur ná raśmī́n sám ayaṃsta sā́rathiḥ  

### 004
yám īṃ duvā́ sávayasā saparyátaḥ  
samāné yónā mithunā́ sámokasā  
dívā ná náktam palitó yúvājani  
purū́ cárann ajáro mā́nuṣā yugā́  

### 005
tám īṃ hinvanti dhītáyo dáśa vríśo  
devám mártāsa ūtáye havāmahe  
dhánor ádhi praváta ā́ sá r̥ṇvati  
abhivrájadbhir vayúnā návādhita  

### 006
tuváṃ hí agne diviyásya rā́jasi  
tvám pā́rthivasya paśupā́ iva tmánā  
énī ta eté br̥hatī́ abhiśríyā  
hiraṇyáyī vákvarī barhír āśate°  

### 007
ágne juṣásva práti harya tád váco  
mándra svádhāva ŕ̥tajāta súkrato  
yó viśvátaḥ pratiáṅṅ ási darśató  
raṇváḥ sáṃdr̥ṣṭau pitumā́m̐ iva kṣáyaḥ  

## 145
### 001
tám pr̥chatā sá jagāmā sá veda  
sá cikitvā́m̐ īyate sā́ nú īyate  
tásmin santi praśíṣas tásmin iṣṭáyaḥ  
sá vā́jasya śávasaḥ śuṣmíṇas pátiḥ  

### 002
tám ít pr̥chanti ná simó ví pr̥chati  
svéneva dhī́ro mánasā yád ágrabhīt  
ná mr̥ṣyate prathamáṃ nā́paraṃ váco  
asyá krátvā sacate ápradr̥pitaḥ  

### 003
tám íd gachanti juhúvas tám árvatīr  
víśvāni ékaḥ śr̥ṇavad vácāṃsi me  
purupraiṣás táturir yajñasā́dhano  
áchidrotiḥ śíśur ā́datta sáṃ rábhaḥ  

### 004
upasthā́yaṃ carati yát samā́rata  
sadyó jātás tatsāra yújiyebhiḥ  
abhí śvāntám mr̥śate nāndíye mudé  
yád īṃ gáchanti uśatī́r apiṣṭhitám  

### 005
sá īm mr̥gó · ápiyo vanargúr  
úpa tvací upamásyāṃ ní dhāyi  
ví abravīd vayúnā mártiyebhyo  
agnír vidvā́m̐ · r̥tacíd dhí satyáḥ  

## 146
### 001
trimūrdhā́naṃ saptáraśmiṃ gr̥ṇīṣe  
ánūnam agním pitarór+ upásthe  
niṣattám asya cárato dhruvásya  
víśvā divó rocanā́paprivā́ṃsam  

### 002
ukṣā́ mahā́m̐ abhí vavakṣa ene  
ajáras tasthāv itáūtir r̥ṣváḥ  
urviyā́ḥ padó ní dadhāti sā́nau  
rihánti ū́dho aruṣā́so asya  

### 003
samānáṃ vatsám abhí saṃcárantī  
víṣvag dhenū́ ví carataḥ suméke  
anapavr̥jyā́m̐ ádhvano mímāne  
víśvān kétām̐ ádhi mahó dádhāne  

### 004
dhī́rāsaḥ padáṃ kaváyo nayanti  
nā́nā hr̥dā́ rákṣamāṇā ajuryám  
síṣāsantaḥ páry apaśyanta síndhum  
āvír ebhyo abhavat sū́riyo nr̥̄́n  

### 005
didr̥kṣéṇyaḥ pári kā́ṣṭhāsu jéniya  
īḷéniyo mahó árbhāya jīváse  
purutrā́ yád ábhavat sū́r áhaibhiyo  
gárbhebhiyo maghávā viśvádarśataḥ  

## 147
### 001
kathā́ te agne śucáyanta āyór  
dadāśúr · vā́jebhir āśuṣāṇā́ḥ  
ubhé yát toké tánaye dádhānā  
r̥tásya sā́man raṇáyanta devā́ḥ  

### 002
bódhā me asyá vácaso yaviṣṭha  
máṃhiṣṭhasya prábhr̥tasya svadhāvaḥ  
pī́yati tvo ánu tuvo gr̥ṇāti  
vandā́rus te tanúvaṃ vande agne  

### 003
yé pāyávo māmateyáṃ te agne  
páśyanto andháṃ duritā́d árakṣan  
rarákṣa tā́n sukŕ̥to viśvávedā  
dípsanta íd ripávo nā́ha debhuḥ  

### 004
yó no agne árarivām̐ aghāyúr  
arātīvā́ marcáyati dvayéna  
mántro gurúḥ púnar astu só asmā  
ánu mr̥kṣīṣṭa tanúvaṃ duruktaíḥ  

### 005
utá vā yáḥ sahasiya pravidvā́n  
márto mártam marcáyati dvayéna  
átaḥ pāhi stavamāna stuvántam  
ágne mā́kir no duritā́ya dhāyīḥ  

## 148
### 001
máthīd yád īṃ · viṣṭó mātaríśvā  
hótāraṃ viśvã́psuṃ viśvádevyam  
ní yáṃ dadhúr manuṣíyāsu vikṣú  
súvar ṇá citráṃ vápuṣe vibhā́vam  

### 002
dadānám ín ná dadabhanta mánma  
agnír várūtham máma tásya cākan  
juṣánta · víśvāni asya kárma  
úpastutim bháramāṇasya kāróḥ  

### 003
nítye cin nú yáṃ sádane jagr̥bhré  
práśastibhir dadhiré yajñíyāsaḥ  
prá sū́ nayanta gr̥bháyanta iṣṭā́v  
áśvāso ná rathíyo rārahāṇā́ḥ  

### 004
purū́ṇi dasmó ní riṇāti jámbhair  
ã́d rocate vána ā́ vibhā́vā  
ā́d asya vā́to ánu vāti śocír  
ástur ná śáryām asanā́m ánu dyū́n  

### 005
ná yáṃ ripávo ná riṣaṇyávo  
gárbhe sántaṃ reṣaṇā́ reṣáyanti  
andhā́ apaśyā́ ná dabhann abhikhyā́  
nítyāsa īm prayitā́ro+ arakṣan  

## 149
### 001
maháḥ sá rāyá éṣate pátir dánn  
iná inásya vásunaḥ padá ā́  
úpa dhrájantam ádrayo vidhánn ít  

### 002
sá yó vŕ̥ṣā narā́ṃ ná ródasīyoḥ  
śrávobhir ásti jīvápītasargaḥ  
prá yáḥ sasrāṇáḥ śiśrītá yónau  

### 003
ā́ yáḥ púraṃ · nā́rmiṇīm ádīded  
átyaḥ kavír nabhaníyo ná árvā  
sãro ná rurukvā́ñ chatáātmā  

### 004
abhí dvijánmā trī́ rocanā́ni  
víśvā rájāṃsi śuśucānó asthāt  
hótā yájiṣṭho apā́ṃ sadhásthe  

### 005
ayáṃ sá hótā yó dvijánmā  
víśvā dadhé vā́riyāṇi śravasyā́  
márto yó asmai sutúko dadā́śa  

## 150
### 001
purú tvā dāśuvā́n voce  
arír agne táva svid ā́  
todásyeva śaraṇá ā́ mahásya  

### 002
ví aninásya dhanínaḥ  
prahoṣé cid áraruṣaḥ  
kadā́ caná prajígato ádevayoḥ  

### 003
sá candró vipra mártiyo  
mahó vrā́dhantamo diví  
prá-prét te agne vanúṣaḥ siyāma  

## 151
### 001
mitráṃ ná yáṃ śímiyā góṣu gavyávaḥ  
suādhíyo vidáthe apsú jī́janan  
árejetāṃ ródasī pā́jasā girā́  
práti priyáṃ yajatáṃ janúṣām ávaḥ  

### 002
yád dha tyád vām purumīḷhásya somínaḥ  
prá mitrā́so ná dadhiré suābhúvaḥ  
ádha krátuṃ vidataṃ gātúm árcata  
utá śrutaṃ vr̥ṣaṇā pastíyāvataḥ  

### 003
ā́ vām bhūṣan kṣitáyo jánma ródasoḥ°  
pravā́ciyaṃ vr̥ṣaṇā dákṣase mahé  
yád īm r̥tā́ya bháratho yád árvate  
prá hótrayā śímiyā vītho adhvarám  

### 004
prá sā́ kṣitír asura yā́ máhi priyá  
ŕ̥tāvānāv r̥tám ā́ ghoṣatho br̥hát  
yuváṃ divó br̥ható dákṣam ābhúvaṃ  
gã́ṃ ná dhurí úpa yuñjathe° apáḥ  

### 005
mahī́ átra mahinā́ vā́ram r̥ṇvatho  
areṇávas túja ā́ sádman dhenávaḥ  
sváranti tā́ uparátāti sū́riyam  
ā́ nimrúca uṣásas takvavī́r iva  

### 006
ā́ vām r̥tā́ya keśínīr anūṣata  
mítra yátra váruṇa gātúm árcathaḥ  
áva tmánā sr̥játam pínvataṃ dhíyo  
yuváṃ víprasya mánmanām irajyathaḥ  

### 007
yó vāṃ yajñaíḥ śaśamānó ha dā́śati  
kavír hótā yájati manmasā́dhanaḥ  
úpā́ha táṃ gáchatho vīthó adhvarám  
áchā gíraḥ sumatíṃ gantam asmayū́  

### 008
yuvā́ṃ yajñaíḥ prathamā́ góbhir añjata  
ŕ̥tāvānā mánaso ná práyuktiṣu  
bháranti vām mánmanā saṃyátā gíro  
ádr̥pyatā mánasā revád āśathe°  

### 009
revád váyo dadhathe° revád āśathe°  
nárā māyā́bhir itáūti mā́hinam  
ná vāṃ dyā́vo áhabhir nótá síndhavo  
ná devatvám paṇáyo nā́naśur maghám  

## 152
### 001
yuváṃ vástrāṇi pīvasā́ vasāthe  
yuvór áchidrā mántavo ha sárgāḥ  
ávātiratam ánr̥tāni víśva  
r̥téna mitrāvaruṇā sacethe  

### 002
etác caná tvo ví ciketad eṣāṃ  
satyó mántraḥ kaviśastá ŕ̥ghāvān  
triráśriṃ hanti cáturaśrir ugró  
devanído ha prathamā́ ajūryan  

### 003
apā́d eti prathamā́ padvátīnāṃ  
kás tád vām mitrāvaruṇā́ ciketa  
gárbho bhārám bharati ā́ cid asya  
r̥tám píparti ánr̥taṃ ní tārīt  

### 004
prayántam ít pári jāráṃ kanī́nām  
páśyāmasi nópanipádyamānam  
ánavapr̥gṇā vítatā vásānam  
priyám mitrásya váruṇasya dhā́ma  

### 005
anaśvó jātó anabhīśúr árvā  
kánikradat patayad ūrdhvásānuḥ  
acíttam bráhma jujuṣur yúvānaḥ  
prá mitré dhā́ma váruṇe gr̥ṇántaḥ  

### 006
ā́ dhenávo māmateyám ávantīr  
brahmapríyam pīpayan sásmin ū́dhan  
pitvó bhikṣeta vayúnāni vidvā́n  
āsā́vívāsann áditim uruṣyet  

### 007
ā́ vām mitrāvaruṇā havyájuṣṭiṃ  
námasā devāv ávasā vavr̥tyām  
asmā́kam bráhma pŕ̥tanāsu sahyā  
asmā́kaṃ vr̥ṣṭír diviyā́ supārā́  

## 153
### 001
yájāmahe vām maháḥ sajóṣā  
havyébhir mitrāvaruṇā námobhiḥ  
ghr̥taír ghr̥tasnū ádha yád vām asmé  
adhvaryávo ná dhītíbhir bháranti  

### 002
prástutir vāṃ · dhā́ma ná práyuktir  
áyāmi mitrāvaruṇā suvr̥ktíḥ  
anákti yád vāṃ vidátheṣu hótā  
sumnáṃ vāṃ sūrír vr̥ṣaṇāv íyakṣan  

### 003
pīpā́ya dhenúr áditir r̥tā́ya  
jánāya mitrāvaruṇā havirdé  
hinóti yád vāṃ vidáthe saparyán  
sá rātáhavyo mā́nuṣo ná hótā  

### 004
utá vāṃ vikṣú mádiyāsu ándho  
gā́va ā́paś ca pīpayanta devī́ḥ  
utó no asyá pūrviyáḥ pátir dán  
vītám pātám páyasa usríyāyāḥ  

## 154
### 001
víṣṇor nú kaṃ vīríyāṇi prá vocaṃ  
yáḥ pā́rthivāni vimamé rájāṃsi  
yó áskabhāyad úttaraṃ sadhásthaṃ  
vicakramāṇás trẽdhórugāyáḥ  

### 002
prá tád víṣṇu stavate vīríyeṇa  
mr̥gó ná bhīmáḥ kucaró giriṣṭhā́ḥ  
yásyorúṣu triṣú vikrámaṇeṣu  
adhikṣiyánti bhúvanāni víśvā  

### 003
prá víṣṇave · śūṣám etu mánma  
girikṣíta urugāyā́ya vŕ̥ṣṇe  
yá idáṃ dīrghám práyataṃ sadhástham  
éko vimamé tribhír ít padébhiḥ  

### 004
yásya trī́ pūrṇā́ mádhunā padā́ni  
ákṣīyamāṇā svadháyā mádanti  
yá u tridhā́tu pr̥thivī́m utá dyā́m  
éko dādhā́ra bhúvanāni víśvā  

### 005
tád asya priyám abhí pā́tho aśyāṃ  
náro yátra devayávo mádanti  
urukramásya sá hí bándhur itthā́  
víṣṇoḥ padé paramé mádhva útsaḥ  

### 006
tā́ vāṃ vā́stūni uśmasi gámadhyai  
yátra gā́vo bhū́riśr̥ṅgā ayā́saḥ  
átrā́ha tád urugāyásya vŕ̥ṣṇaḥ  
paramám padám áva bhāti bhū́ri  

## 155
### 001
prá vaḥ pã́ntam ándhaso dhiyāyaté  
mahé śū́rāya víṣṇave ca arcata  
yā́ sā́nuni párvatānām ádābhiyā  
mahás tasthátur árvateva sādhúnā  

### 002
tveṣám itthā́ samáraṇaṃ śímīvator  
índrāviṣṇū sutapā́ vām uruṣyati  
yā́ mártiyāya pratidhīyámānam ít  
kr̥śā́nor ástur asanā́m uruṣyáthaḥ  

### 003
tā́ īṃ vardhanti máhi asya paúṃsiyaṃ  
ní mātárā nayati rétase bhujé  
dádhāti putró ávaram páram pitúr  
nā́ma tr̥tī́yam ádhi rocané diváḥ  

### 004
tát-tad íd asya paúṃsiyaṃ gr̥ṇīmasi  
inásya trātúr avr̥kásya mīḷhúṣaḥ  
yáḥ pā́rthivāni tribhír íd vígāmabhir  
urú krámiṣṭa urugāyā́ya jīváse  

### 005
duvé íd asya krámaṇe suvardŕ̥śo  
abhikhyā́ya · mártiyo bhuraṇyati  
tr̥tī́yam asya nákir ā́ dadharṣati  
váyaś caná patáyantaḥ patatríṇaḥ  

### 006
catúrbhiḥ sākáṃ navatíṃ ca nā́mabhiś  
cakráṃ ná vr̥ttáṃ viátīm̐r avīvipat  
br̥háccharīro vimímāna ŕ̥kvabhir  
yúvā́kumāraḥ práti eti āhavám  

## 156
### 001
bhávā mitró ná śéviyo ghr̥tā́sutir  
víbhūtadyumna evayā́ u sapráthāḥ  
ádhā te viṣṇo vidúṣā cid árdhiya  
stómo yajñáś ca rā́dhiyo havíṣmatā  

### 002
yáḥ pūrviyā́ya vedháse návīyase  
sumájjānaye víṣṇave dádāśati  
yó jātám asya maható máhi brávat  
séd u śrávobhir yújiyaṃ cid abhy àsat  

### 003
tám u stotāraḥ pūrviyáṃ yáthā vidá  
r̥tásya gárbhaṃ janúṣā pipartana  
ā́sya jānánto nā́ma cid vivaktana  
mahás te viṣṇo sumatím bhajāmahe  

### 004
tám asya rā́jā váruṇas tám aśvínā  
krátuṃ sacanta mā́rutasya vedhásaḥ  
dādhā́ra dákṣam uttamám aharvídaṃ  
vrajáṃ ca víṣṇuḥ sákhivām̐ aporṇuté  

### 005
ā́ yó vivā́ya sacáthāya daíviya  
índrāya víṣṇuḥ sukŕ̥te sukŕ̥ttaraḥ  
vedhā́ ajinvat triṣadhasthá ā́riyam  
r̥tásya bhāgé yájamānam ā́bhajat  

## 157
### 001
ábodhi agnír jmá úd eti sū́riyo  
ví uṣā́ś candrā́ mahí āvo arcíṣā  
ā́yukṣātām aśvínā yā́tave rátham  
prā́sāvīd deváḥ savitā́ jágat pŕ̥thak  

### 002
yád yuñjā́the vŕ̥ṣaṇam aśvinā ráthaṃ  
ghr̥téna no mádhunā kṣatrám ukṣatam  
asmā́kam bráhma pŕ̥tanāsu jinvataṃ  
vayáṃ dhánā śū́rasātā bhajemahi  

### 003
arvā́ṅ tricakró madhuvā́hano rátho  
jīrā́śuvo aśvínor yātu súṣṭutaḥ  
trivandhuró maghávā viśvásaubhagaḥ  
śáṃ na ā́ vakṣad dvipáde cátuṣpade  

### 004
ā́ na ū́rjaṃ vahatam aśvinā yuvám  
mádhumatyā naḥ káśayā mimikṣatam  
prā́yus tā́riṣṭaṃ nī́ rápāṃsi mr̥kṣataṃ  
sédhataṃ dvéṣo bhávataṃ sacābhúvā  

### 005
yuváṃ ha gárbhaṃ jágatīṣu dhattho  
yuváṃ víśveṣu bhúvaneṣu antáḥ  
yuvám agníṃ ca vr̥ṣaṇāv apáś ca  
vánaspátīm̐r aśvināv aírayethām  

### 006
yuváṃ ha stho bhiṣájā bheṣajébhir  
átho ha stho rathíyā rā́thiyebhiḥ  
átho ha kṣatrám ádhi dhattha ugrā  
yó vāṃ havíṣmān mánasā dadā́śa  

## 158
### 001
vásū rudrā́ purumántū vr̥dhántā  
daśasyátaṃ no vr̥ṣaṇāv abhíṣṭau  
dásrā ha yád rékṇa aucathiyó vām  
prá yát sasrā́the ákavābhir ūtī́  

### 002
kó vāṃ dāśat sumatáye cid asyaí  
vásū yád dhéthe námasā padé góḥ  
jigr̥tám asmé revátīḥ púraṃdhīḥ  
kāmapréṇeva mánasā cárantā  

### 003
yuktó ha yád vāṃ taugriyā́ya perúr  
ví mádhye · árṇaso dhā́yi pajráḥ  
úpa vām ávaḥ śaraṇáṃ gameyaṃ  
śū́ro ná ájma patáyadbhir évaiḥ  

### 004
úpastutir aucathiyám uruṣyen  
mā́ mā́m imé patatríṇī ví dugdhām  
mā́ mā́m édho dáśatayaś citó dhāk  
prá yád vām baddhás tmáni khā́dati kṣā́m  

### 005
ná mā garan nadíyo mātŕ̥tamā  
dāsā́ yád īṃ súsamubdham avā́dhuḥ  
śíro yád asya traitanó vitákṣat  
svayáṃ dāsá úro áṃsāv ápi gdha  

### 006
dīrghátamā māmateyó  
jujurvā́n daśamé yugé  
apā́m árthaṃ yatī́nãm  
brahmā́ bhavati sā́rathiḥ  

## 159
### 001
prá dyā́vā yajñaíḥ pr̥thivī́ r̥tāvŕ̥dhā  
mahī́ stuṣe vidátheṣu prácetasā  
devébhir yé deváputre sudáṃsasā  
itthā́ dhiyā́ vā́riyāṇi prabhū́ṣataḥ  

### 002
utá manye · pitúr adrúho máno  
mātúr máhi svátavas tád dhávīmabhiḥ  
surétasā pitárā bhū́ma cakratur  
urú prajā́yā amŕ̥taṃ várīmabhiḥ  

### 003
té sūnávaḥ suápasaḥ sudáṃsaso  
mahī́ jajñur mātárā pūrvácittaye  
sthātúś ca satyáṃ jágataś ca dhármaṇi  
putrásya pāthaḥ padám ádvayāvinaḥ  

### 004
té māyíno mamire suprácetaso  
jāmī́ sáyonī mithunā́ sámokasā  
návyaṃ-navyaṃ tántum ā́ tanvate diví  
samudré antáḥ kaváyaḥ sudītáyaḥ  

### 005
tád rā́dho adyá savitúr váreṇiyaṃ  
vayáṃ devásya prasavé manāmahe  
asmábhyaṃ dyāvāpr̥thivī sucetúnā  
rayíṃ dhattaṃ vásumantaṃ śatagvínam  

## 160
### 001
té hí dyā́vāpr̥thivī́ viśváśambhuva  
r̥tā́varī rájaso dhārayátkavī  
sujánmanī dhiṣáṇe antár īyate  
devó devī́ dhármaṇā sū́riyaḥ śúciḥ  

### 002
uruvyácasā mahínī asaścátā  
pitā́ mātā́ ca bhúvanāni rakṣataḥ  
sudhŕ̥ṣṭame vapuṣíye ná ródasī  
pitā́ yát sīm abhí rūpaír ávāsayat  

### 003
sá váhniḥ putráḥ pitaróḥ+ pavítravān  
punā́ti dhī́ro bhúvanāni māyáyā  
dhenúṃ ca pŕ̥śniṃ vr̥ṣabháṃ surétasaṃ  
viśvā́hā śukrám páyo asya dukṣata  

### 004
ayáṃ devā́nām apásām apástamo  
yó jajā́na ródasī viśváśambhuvā  
ví yó mamé rájasī sukratūyáyā  
ajárebhi skámbhanebhiḥ sám ānr̥ce  

### 005
té no gr̥ṇāné mahinī máhi śrávaḥ  
kṣatráṃ dyāvāpr̥thivī dhāsatho br̥hát  
yénābhí kr̥ṣṭī́s tatánāma viśváhā  
panā́yiyam ójo asmé sám invatam  

## 161
### 001
kím u śréṣṭhaḥ kíṃ yáviṣṭho na ā́jagan  
kím īyate dūtíyaṃ kád yád ūcimá  
ná nindima camasáṃ yó mahākuló  
ágne bhrātar drúṇa íd bhūtím ūdima  

### 002
ékaṃ camasáṃ catúraḥ kr̥ṇotana  
tád vo devā́ abruvan tád va ā́gamam  
saúdhanvanā yádi evā́ kariṣyátha  
sākáṃ devaír yajñíyāso bhaviṣyatha  

### 003
agníṃ dūtám práti yád ábravītana  
áśvaḥ kártvo rátha utéhá kártuvaḥ  
dhenúḥ kártvā yuvaśā́ kártuvā duvā́  
tā́ni bhrātar ánu vaḥ kr̥tvī́ émasi  

### 004
cakr̥vā́ṃsa r̥bhavas tád apr̥chata  
kuvéd abhūd yáḥ syá dūtó na ā́jagan  
yadā́vā́khyac camasā́ñ catúraḥ kr̥tā́n  
ā́d ít tváṣṭā gnā́su antár ní ānaje  

### 005
hánāmainām̐ íti tváṣṭā yád ábravīc  
camasáṃ yé devapā́nam ánindiṣuḥ  
anyā́ nā́māni kr̥ṇvate suté sácām̐  
anyaír enān kaníyā nā́mabhi sparat  

### 006
índro hárī yuyujé aśvínā rátham  
bŕ̥haspátir viśvárūpām úpājata  
r̥bhúr víbhvā vā́jo devā́m̐ agachata  
suápaso yajñíyam bhāgám aitana  

### 007
níś cármaṇo gā́m ariṇīta dhītíbhir  
yā́ járantā yuvaśā́ tā́kr̥ṇotana  
saúdhanvanā áśvād áśvam atakṣata  
yuktvā́ rátham úpa devā́m̐ ayātana  

### 008
idám udakám pibatéty abravītana  
idáṃ vā ghā pibatā muñjanéjanam  
saúdhanvanā yádi tán néva háryatha  
tr̥tī́ye ghā sávane mādayādhuvai  

### 009
ā́po bhū́yiṣṭhā íti éko abravīd  
agnír bhū́yiṣṭha íti anyó abravīt  
vadharyántīm bahúbhyaḥ praíko abravīd  
r̥tā́ vádantaś camasā́m̐ apiṃśata  

### 010
śroṇā́m éka udakáṃ gā́m ávājati  
māṃsám ékaḥ piṃśati sūnáyā́bhr̥tam  
ā́ nimrúcaḥ śákr̥d éko ápābharat  
kíṃ svit putrébhyaḥ pitárā úpāvatuḥ  

### 011
udvátsu asmā akr̥ṇotanā tŕ̥ṇaṃ  
nivátsu apáḥ suapasyáyā naraḥ  
ágohiyasya yád ásastanā gr̥hé  
tád adyédám r̥bhavo nā́nu gachatha  

### 012
sammī́lya yád bhúvanā paryásarpata  
kúva svit tātyā́ pitárā va āsatuḥ  
áśapata yáḥ karásnaṃ va ādadé  
yáḥ prā́bravīt pró tásmā abravītana  

### 013
suṣupvā́ṃsa r̥bhavas tád apr̥chata  
ágohiya ká idáṃ no abūbudhat  
śvā́nam bastó bodhayitā́ram abravīt  
saṃvatsará idám adyā́ ví akhyata  

### 014
divā́ yānti marúto bhū́miyāgnír  
ayáṃ vā́to antárikṣeṇa yāti  
adbhír yāti · váruṇaḥ samudraír  
yuṣmā́m̐ ichántaḥ śavaso napātaḥ  

## 162
### 001
mā́ no mitró váruṇo aryamā́yúr  
índra r̥bhukṣā́ marútaḥ pári khyan  
yád vājíno devájātasya sápteḥ  
pravakṣyā́mo vidáthe vīríyāṇi  

### 002
yán nirṇíjā rékṇasā prā́vr̥tasya  
rātíṃ gr̥bhītā́m mukható náyanti  
súprāṅ ajó mémiyad viśvárūpa  
indrāpūṣṇóḥ priyám ápy eti pā́thaḥ  

### 003
eṣá chā́gaḥ puró áśvena vājínā  
pūṣṇó bhāgó nīyate viśvádeviyaḥ  
abhipríyaṃ yát puroḷā́śam árvatā  
tváṣṭéd enaṃ sauśravasā́ya jinvati  

### 004
yád dhaviṣyàm r̥tuśó devayā́naṃ  
trír mā́nuṣāḥ pári áśvaṃ náyanti  
átrā pūṣṇáḥ prathamó bhāgá eti  
yajñáṃ devébhyaḥ prativedáyann ajáḥ  

### 005
hótādhvaryúr ā́vayā agnimindhó  
grāvagrābhá utá śáṃstā súvipraḥ  
téna yajñéna súaraṃkr̥tena  
súiṣṭena vakṣáṇā ā́ pr̥ṇadhvam  

### 006
yūpavraskā́ utá yé yūpavāhā́ś  
caṣā́laṃ yé aśvayūpā́ya tákṣati  
yé cā́rvate pácanaṃ sambharánti  
utó téṣām abhígūrtir na invatu  

### 007
úpa prā́gāt smán° me adhāyi mánma  
devā́nām ā́śā úpa vītápr̥ṣṭhaḥ  
ánv enaṃ víprā ŕ̥ṣayo madanti  
devā́nām puṣṭé cakr̥mā subándhum  

### 008
yád vājíno dā́ma saṃdā́nam árvato  
yā́ śīrṣaṇyā̀ raśanā́ rájjur asya  
yád vā ghāsya prábhr̥tam āsíye tŕ̥ṇaṃ  
sárvā tā́ te ápi devéṣu astu  

### 009
yád áśvasya kravíṣo mákṣikā́śa  
yád vā svárau svádhitau riptám ásti  
yád dhástayoḥ śamitúr yán nakhéṣu  
sárvā tā́ te ápi devéṣu astu  

### 010
yád ū́vadhyam udárasyāpavā́ti  
yá āmásya kravíṣo gandhó ásti  
sukr̥tā́ tác chamitā́raḥ kr̥ṇvantu  
utá médhaṃ śr̥tapā́kam pacantu  

### 011
yát te gā́trād agnínā pacyámānād  
abhí śū́laṃ níhatasyāvadhā́vati  
mā́ tád bhū́myām ā́ śriṣan mā́ tŕ̥ṇeṣu  
devébhyas tád uśádbhyo rātám astu  

### 012
yé vājínam paripáśyanti pakváṃ  
yá īm āhúḥ surabhír nír haréti  
yé cā́rvato māṃsabhikṣā́m upā́sata  
utó téṣām abhígūrtir na invatu  

### 013
yán nī́kṣaṇam māṃspácanyā ukhā́yā  
yā́ pā́trāṇi yūṣṇá āsécanāni  
ūṣmaṇíyā apidhā́nā carūṇā́m  
aṅkā́ḥ sūnā́ḥ pári bhūṣanti áśvam  

### 014
nikrámaṇaṃ niṣádanaṃ vivártanaṃ  
yác ca páḍbīśam árvataḥ  
yác ca papaú yác ca ghāsíṃ jaghā́sa  
sárvā tā́ te ápi devéṣu astu  

### 015
mā́ tuvāgnír dhvanayīd dhūmágandhir  
mókhā́ bhrā́janti abhí vikta jághriḥ  
iṣṭáṃ vītám abhígūrtaṃ váṣaṭkr̥taṃ  
táṃ devā́saḥ práti gr̥bhṇanti áśvam  

### 016
yád áśvāya vā́sa upastr̥ṇánti  
adhīvāsáṃ yā́ híraṇyāni asmai  
saṃdā́nam árvantam páḍbīśam  
priyā́ devéṣu ā́ yāmayanti  

### 017
yát te sādé máhasā śū́kr̥tasya  
pā́rṣṇiyā vā káśayā vā tutóda  
srucéva tā́ havíṣo adhvaréṣu  
sárvā tā́ te bráhmaṇā sūdayāmi  

### 018
cátustriṃśad vājíno devábandhor  
váṅkrīr áśvasya svádhitiḥ sám eti  
áchidrā gā́trā vayúnā kr̥ṇota  
páruṣ-parur anughúṣyā ví śasta  

### 019
ékas tváṣṭur áśuvasyā viśastā́  
duvā́ yantā́rā bhavatas tátha rtúḥ  
yā́ te gā́trāṇām r̥tuthā́ kr̥ṇómi  
tā́-tā píṇḍānām prá juhomi agnaú  

### 020
mā́ tvā tapat priyá ātmā́piyántam  
mā́ svádhitis tanvà ā́ tiṣṭhipat te  
mā́ te gr̥dhnúr aviśastā́tihā́ya  
chidrā́ gā́trāṇi asínā míthū kaḥ  

### 021
ná vā́ u etán mriyase ná riṣyasi  
devā́m̐ íd eṣi pathíbhiḥ sugébhiḥ  
hárī te yúñjā pŕ̥ṣatī abhūtām  
úpāsthād vājī́ dhurí rā́sabhasya  

### 022
sugáviyaṃ no vājī́ suáśviyam  
puṃsáḥ putrā́m̐ utá viśvāpúṣaṃ rayím  
anāgāstváṃ no áditiḥ kr̥ṇotu  
kṣatráṃ no áśvo vanatāṃ havíṣmān  

## 163
### 001
yád ákrandaḥ prathamáṃ jā́yamāna  
udyán samudrā́d utá vā púrīṣāt  
śyenásya pakṣā́ hariṇásya bāhū́  
upastútyam máhi jātáṃ te arvan  

### 002
yaména dattáṃ tritá enam āyunag  
índra eṇam prathamó ádhy atiṣṭhat  
gandharvó asya raśanā́m agr̥bhṇāt  
sū́rād áśvaṃ vasavo nír ataṣṭa  

### 003
ási yamó ási ādityó arvann  
ási tritó gúhiyena vraténa  
ási sómena samáyā vípr̥kta  
āhús te trī́ṇi diví bándhanāni  

### 004
trī́ṇi ta āhur diví bándhanāni  
trī́ṇi apsú trī́ṇi antáḥ samudré  
utéva me váruṇaś chantsi arvan  
yátrā ta āhúḥ paramáṃ janítram  

### 005
imā́ te vājinn avamā́rjanāni  
imā́ śaphā́nāṃ sanitúr nidhā́nā  
átrā te bhadrā́ raśanā́ apaśyam  
r̥tásya yā́ abhirákṣanti gopā́ḥ  

### 006
ātmā́naṃ te mánasārā́d ajānām  
avó divā́ patáyantam pataṃgám  
śíro apaśyam pathíbhiḥ sugébhir  
areṇúbhir jéhamānam patatrí  

### 007
átrā te rūpám uttamám apaśyaṃ  
jígīṣamāṇam iṣá ā́ padé góḥ  
yadā́ te márto ánu bhógam ā́naḷ  
ā́d íd grásiṣṭha óṣadhīr ajīgaḥ  

### 008
ánu tvā rátho ánu máryo arvann  
ánu gā́vo ánu bhágaḥ kanī́nām  
ánu vrā́tāsas táva sakhyám īyur  
ánu devā́ mamire vīríyaṃ te  

### 009
híraṇyaśr̥ṅgo áyo asya pā́dā  
mánojavā ávara índra āsīt  
devā́ íd asya havirádyam āyan  
yó árvantam prathamó adhyátiṣṭhat  

### 010
īrmā́ntāsaḥ sílikamadhyamāsaḥ  
sáṃ śū́raṇāso diviyā́so átyāḥ  
haṃsā́ iva śrayaṇiśó yatante  
yád ā́kṣiṣur diviyám ájmam áśvāḥ  

### 011
táva śárīram patayiṣṇú arvan  
táva cittáṃ vā́ta iva dhrájīmān  
táva śŕ̥ṅgāṇi víṣṭhitā purutrā́  
áraṇyeṣu járbhurāṇā caranti  

### 012
úpa prā́gāc chásanaṃ vājī́ árvā  
devadrī́cā mánasā dī́dhiyānaḥ  
ajáḥ puró nīyate nā́bhir asya  
ánu paścā́t kaváyo yanti rebhā́ḥ  

### 013
úpa prā́gāt paramáṃ yát sadhástham  
árvām̐ áchā pitáram mātáraṃ ca  
adyā́ devā́ñ júṣṭatamo hí gamyā́  
áthā́ śāste dāśúṣe vā́riyāṇi  

## 164
### 001
asyá vāmásya palitásya hótus  
tásya bhrā́tā madhyamó asti áśnaḥ  
tr̥tī́yo bhrā́tā ghr̥tápr̥ṣṭho asya  
átrāpaśyaṃ viśpátiṃ saptáputram  

### 002
saptá yuñjanti rátham ékacakram  
éko áśvo vahati saptánāmā  
trinā́bhi cakrám ajáram anarváṃ  
yátremā́ víśvā bhúvanā́dhi tasthúḥ  

### 003
imáṃ rátham ádhi yé saptá tasthúḥ  
saptácakraṃ saptá vahanti áśvāḥ  
saptá svásāro abhí sáṃ navante  
yátra gávāṃ níhitā saptá nā́ma  

### 004
kó dadarśa prathamáṃ jā́yamānam  
asthanvántaṃ yád anasthā́ bíbharti  
bhū́myā ásur ásr̥g ātmā́ kúva svit  
kó vidvā́ṃsam úpa gāt práṣṭum etát  

### 005
pā́kaḥ pr̥chāmi mánasā́vijānan  
devā́nām enā́ níhitā padā́ni  
vatsé baṣkáye ádhi saptá tántūn  
ví tatnire kaváya ótavā́ u  

### 006
ácikitvāñ cikitúṣaś cid átra  
kavī́n pr̥chāmi vidmáne ná vidvā́n  
ví yás tastámbha ṣáḷ imā́ rájāṃsi  
ajásya rūpé kím ápi svid ékam  

### 007
ihá bravītu yá īm aṅgá véda  
asyá vāmásya níhitam padáṃ véḥ  
śīrṣṇáḥ kṣīráṃ duhrate gā́vo asya  
vavríṃ vásānā udakám padā́puḥ  

### 008
mātā́ pitáram r̥tá ā́ babhāja  
dhīti ágre mánasā sáṃ hí jagmé  
sā́ bībhatsúr gárbharasā níviddhā  
námasvanta íd upavākám īyuḥ  

### 009
yuktā́ mātā́sīd dhurí dákṣiṇāyā  
átiṣṭhad gárbho vr̥janī́ṣu antáḥ  
ámīmed vatsó ánu gā́m apaśyad  
viśvarūpíyaṃ triṣú yójaneṣu  

### 010
tisró mātr̥̄́s trī́n pitr̥̄́n bíbhrad éka  
ūrdhvás tasthau ném áva glāpayanti  
mantráyante divó amúṣya pr̥ṣṭhé  
viśvavídaṃ vā́cam áviśvaminvām  

### 011
duvā́daśāraṃ nahí táj járāya  
várvarti cakrám pári dyā́m r̥tásya  
ā́ putrā́ agne mithunā́so átra  
saptá śatā́ni viṃśatíś ca tasthuḥ  

### 012
páñcapādam pitáraṃ dvā́daśākr̥tiṃ  
divá āhuḥ páre árdhe purīṣíṇam  
áthemé anyá úpare vicakṣaṇáṃ  
saptácakre ṣáḷara āhur árpitam  

### 013
páñcāre cakré parivártamāne  
tásminn ā́ tasthur bhúvanāni víśvā  
tásya nā́kṣas tapyate bhū́ribhāraḥ  
sanā́d evá ná śīryate sánābhiḥ  

### 014
sánemi cakrám ajáraṃ ví vāvr̥ta  
uttānā́yāṃ dáśa yuktā́ vahanti  
sū́ryasya cákṣū rájasaiti ā́vr̥taṃ  
tásminn ā́rpitā bhúvanāni víśvā  

### 015
sākaṃjā́nāṃ saptátham āhur ekajáṃ  
ṣáḷ íd yamā́ ŕ̥ṣayo devajā́ íti  
téṣām iṣṭā́ni víhitāni dhāmaśá  
sthātré rejante víkr̥tāni rūpaśáḥ  

### 016
stríyaḥ satī́s tā́m̐ u me puṃsá āhuḥ  
páśyad akṣaṇvā́n ná ví cetad andháḥ  
kavír yáḥ putráḥ sá īm ā́ ciketa  
yás tā́ vijānā́t sá pitúṣ pitā́sat  

### 017
aváḥ páreṇa pará enā́vareṇa  
padā́ vatsám bíbhratī gaúr úd asthāt  
sā́ kadrī́cī káṃ svid árdham párāgāt  
kúva svit sūte nahí yūthé antáḥ  

### 018
aváḥ páreṇa pitáraṃ yó asya  
anuvéda pará enā́vareṇa  
kavīyámānaḥ ká ihá prá vocad  
devám mánaḥ kúto ádhi prájātam  

### 019
yé arvā́ñcas tā́m̐ u párāca āhur  
yé párāñcas tā́m̐ u arvā́ca āhuḥ  
índraś ca yā́ cakráthuḥ soma tā́ni  
dhurā́ ná yuktā́ rájaso vahanti  

### 020
duvā́ suparṇā́ sayújā sákhāyā  
samānáṃ vr̥kṣám pári ṣasvajāte  
táyor anyáḥ píppalaṃ svādú átti  
ánaśnann anyó abhí cākaśīti  

### 021
yátrā suparṇā́ amŕ̥tasya bhāgám  
ánimeṣaṃ vidáthābhisváranti  
inó víśvasya bhúvanasya gopā́ḥ  
sá mā dhī́raḥ pā́kam átrā́ viveśa  

### 022
yásmin vr̥kṣé madhuádaḥ suparṇā́  
niviśánte súvate cā́dhi víśve  
tásyéd āhuḥ píppalaṃ svādú ágre  
tán nón naśad yáḥ pitáraṃ ná véda  

### 023
yád gāyatré ádhi gāyatrám ā́hitaṃ  
traíṣṭubhād vā traíṣṭubhaṃ nirátakṣata  
yád vā jágaj jágati ā́hitam padáṃ  
yá ít tád vidús té amr̥tatvám ānaśuḥ  

### 024
gāyatréṇa práti mimīte arkám  
arkéṇa sā́ma traíṣṭubhena vākám  
vākéna vākáṃ dvipádā cátuṣpadā  
akṣáreṇa mimate saptá vā́ṇīḥ  

### 025
jágatā síndhuṃ diví astabhāyad  
rathaṃtaré sū́riyam páry apaśyat  
gāyatrásya samídhas tisrá āhus  
táto mahnā́ prá ririce mahitvā́  

### 026
úpa hvaye sudúghāṃ dhenúm etā́ṃ  
suhásto godhúg utá dohad enām  
śréṣṭhaṃ saváṃ savitā́ sāviṣan no  
abhī́ddho gharmás tád u ṣú prá vocam  

### 027
hiṅkr̥ṇvatī́ vasupátnī vásūnāṃ  
vatsám ichántī mánasābhi ā́gāt  
duhā́m aśvíbhyām páyo aghniyéyáṃ  
sā́ vardhatām mahaté saúbhagāya  

### 028
gaúr amīmed ánu vatsám miṣántam  
mūrdhā́naṃ híṅṅ akr̥ṇon mā́tavā́ u  
sŕ̥kvāṇaṃ gharmám abhí vāvaśānā́  
mímāti māyúm páyate páyobhiḥ  

### 029
ayáṃ sá śiṅkte yéna gaúr abhī́vr̥tā  
mímāti māyúṃ dhvasánāv ádhi śritā́  
sā́ cittíbhir ní hí cakā́ra mártiyaṃ  
vidyúd bhávantī práti vavrím auhata  

### 030
anác chaye · turágātu jīvám  
éjad dhruvám mádhya ā́ pastíyānām  
jīvó mr̥tásya carati svadhā́bhir  
ámartiyo mártiyenā sáyoniḥ  

### 031
ápaśyaṃ gopā́m ánipadyamānam  
ā́ ca párā ca pathíbhiś cárantam  
sá sadhrī́cīḥ sá víṣūcīr vásāna  
ā́ varīvarti bhúvaneṣu antáḥ  

### 032
yá īṃ cakā́ra ná só asyá veda  
yá īṃ dadárśa hírug ín nú tásmāt  
sá mātúr yónā párivīto antár  
bahuprajā́ nírr̥tim ā́ viveśa  

### 033
dyaúr me pitā́ janitā́ nā́bhir átra  
bándhur me mātā́ pr̥thivī́ mahī́yám  
uttānáyoś camúvor yónir antár  
átrā pitā́ duhitúr gárbham ā́dhāt  

### 034
pr̥chā́mi tvā páram ántam pr̥thivyā́ḥ  
pr̥chā́mi yátra bhúvanasya nā́bhiḥ  
pr̥chā́mi tvā vŕ̥ṣṇo áśvasya rétaḥ  
pr̥chā́mi vācáḥ paramáṃ víoma  

### 035
iyáṃ védiḥ páro ántaḥ pr̥thivyā́  
ayáṃ yajñó · bhúvanasya nā́bhiḥ  
ayáṃ sómo vŕ̥ṣṇo áśvasya réto  
brahmā́yáṃ vācáḥ paramáṃ víoma  

### 036
saptā́rdhagarbhā́ bhúvanasya réto  
víṣṇos tiṣṭhanti pradíśā vídharmaṇi  
té dhītíbhir mánasā té vipaścítaḥ  
paribhúvaḥ pári bhavanti viśvátaḥ  

### 037
ná ví jānāmi yád ivedám ásmi  
niṇyáḥ sáṃnaddho mánasā carāmi  
yadā́ mā́gan prathamajā́ r̥tásya  
ā́d íd vācó aśnuve bhāgám asyā́ḥ  

### 038
ápāṅ prā́ṅ eti svadháyā gr̥bhītó  
ámartiyo mártiyenā sáyoniḥ  
tā́ śáśvantā viṣūcī́nā viyántā  
ní anyáṃ cikyúr ná ní cikyur anyám  

### 039
r̥có akṣáre paramé víoman  
yásmin devā́ ádhi víśve niṣedúḥ  
yás tán ná véda kím r̥cā́ kariṣyati  
yá ít tád vidús tá imé sám āsate  

### 040
sūyavasā́d bhágavatī hí bhūyā́  
átho vayám bhágavantaḥ siyāma  
addhí tŕ̥ṇam aghniye viśvadā́nīm  
píba śuddhám udakám ācárantī  

### 041
gaurī́r mimāya salilā́ni tákṣatī  
ékapadī dvipádī sā́ cátuṣpadī  
aṣṭā́padī návapadī babhūvúṣī  
sahásrākṣarā paramé víoman  

### 042
tásyāḥ samudrā́ ádhi ví kṣaranti  
téna jīvanti pradíśaś cátasraḥ  
tátaḥ kṣarati akṣáraṃ  
tád víśvam úpa jīvati  

### 043
śakamáyaṃ dhūmám ārā́d apaśyaṃ  
viṣūvátā pará enā́vareṇa  
ukṣā́ṇam pŕ̥śnim apacanta vīrā́s  
tā́ni dhármāṇi prathamā́ni āsan  

### 044
tráyaḥ keśína r̥tuthā́ ví cakṣate  
saṃvatsaré vapata éka eṣām  
víśvam éko abhí caṣṭe śácībhir  
dhrā́jir ékasya dadr̥śe ná rūpám  

### 045
catvā́ri vā́k párimitā padā́ni  
tā́ni vidur brāhmaṇā́ yé manīṣíṇaḥ  
gúhā trī́ṇi níhitā néṅgayanti  
turī́yaṃ vācó manuṣyā̀ vadanti  

### 046
índram mitráṃ váruṇam agním āhur  
átho divyáḥ sá suparṇó garútmān  
ékaṃ sád víprā bahudhā́ vadanti  
agníṃ yamám mātaríśvānam āhuḥ  

### 047
kr̥ṣṇáṃ niyā́naṃ hárayaḥ suparṇā́  
apó vásānā dívam út patanti  
tá ā́vavr̥tran sádanād r̥tásya  
ā́d íd ghr̥téna pr̥thivī́ ví udyate  

### 048
duvā́daśa pradháyaś cakrám ékaṃ  
trī́ṇi nábhyāni ká u tác ciketa  
tásmin sākáṃ · triśatā́ ná śaṅkávo  
arpitā́ḥ ṣaṣṭír ná calācalā́saḥ  

### 049
yás te stánaḥ śaśayó yó mayobhū́r  
yéna víśvā púṣyasi vā́riyāṇi  
yó ratnadhā́ vasuvíd yáḥ sudátraḥ  
sárasvati tám ihá dhā́tave kaḥ  

### 050
yajñéna yajñám ayajanta devā́s  
tā́ni dhármāṇi prathamā́ni āsan  
té ha nā́kam mahimā́naḥ sacanta  
yátra pū́rve sādhiyā́ḥ sánti devā́ḥ  

### 051
samānám etád udakám  
úc caíti áva cā́habhiḥ  
bhū́mim parjányā jínvanti  
dívaṃ jinvanti agnáyaḥ  

### 052
divyáṃ suparṇáṃ vāyasám br̥hántam  
apā́ṃ gárbhaṃ darśatám óṣadhīnām  
abhīpató vr̥ṣṭíbhis tarpáyantaṃ  
sárasvantam ávase johavīmi  

## 165
### 001
káyā śubhā́ sávayasaḥ sánīḷāḥ  
samāniyā́ marútaḥ sám mimikṣuḥ  
káyā matī́ kúta étāsa eté  
árcanti śúṣmaṃ vŕ̥ṣaṇo vasūyā́  

### 002
kásya bráhmāṇi jujuṣur yúvānaḥ  
kó adhvaré marúta ā́ vavarta  
śyenā́m̐ iva dhrájato antárikṣe  
kéna mahā́ mánasā rīramāma  

### 003
kútas tuvám indara+ mā́hinaḥ sánn  
éko yāsi satpate kíṃ ta itthā́  
sám pr̥chase samarāṇáḥ śubhānaír  
vocés tán no harivo yát te asmé  

### 004
bráhmāṇi me matáyaḥ śáṃ sutā́saḥ  
śúṣma iyarti prábhr̥to me ádriḥ  
ā́ śāsate práti haryanti ukthā́  
imā́ hárī vahatas tā́ no ácha  

### 005
áto vayám antamébhir yujānā́ḥ  
svákṣatrebhis tanúvaḥ śúmbhamānāḥ  
máhobhir étām̐ úpa yujmahe nú  
índra svadhā́m ánu hí no babhū́tha  

### 006
kúva syā́ vo marutaḥ svadhā́ āsīd  
yán mā́m ékaṃ samádhattāhihátye  
aháṃ hí ūgrás taviṣás túviṣmān  
víśvasya śátror ánamaṃ vadhasnaíḥ  

### 007
bhū́ri cakartha yújiyebhir asmé  
samānébhir vr̥ṣabha paúṃsiyebhiḥ  
bhū́rīṇi hí kr̥ṇávāmā śaviṣṭha  
índra krátvā maruto yád váśāma  

### 008
vádhīṃ vr̥trám maruta indriyéṇa  
svéna bhā́mena taviṣó babhūvā́n  
ahám etā́ mánave viśváścandrāḥ  
sugā́ apáś cakara vájrabāhuḥ  

### 009
ánuttam ā́ te maghavan nákir nú  
ná tvā́vām̐ asti devátā vídānaḥ  
ná jā́yamāno náśate ná jātó  
yā́ni kariṣyā́ kr̥ṇuhí pravr̥ddha  

### 010
ékasya cin me vibhú astu ójo  
yā́ nú dadhr̥ṣvā́n kr̥ṇávai manīṣā́  
aháṃ hí ūgró maruto vídāno  
yā́ni cyávam índra íd īśa eṣām  

### 011
ámandan mā maruta stómo átra  
yán me naraḥ śrútiyam bráhma cakrá  
índrāya vŕ̥ṣṇe súmakhāya máhyaṃ  
sákhye sákhāyas tanúve tanū́bhiḥ  

### 012
evéd eté práti mā rócamānā  
ánediyaḥ śráva éṣo dádhānāḥ  
saṃcákṣiyā marutaś candrávarṇā  
áchānta me chadáyāthā ca nūnám  

### 013
kó nú átra maruto māmahe vaḥ  
prá yātana sákhīm̐r áchā sakhāyaḥ  
mánmāni citrā apivātáyanta  
eṣā́m bhūta návedā ma r̥tā́nām  

### 014
ā́ yád duvasyā́d duváse ná kārúr  
asmā́ñ cakré · māniyásya medhā́  
ó ṣú vartta maruto vípram ácha  
imā́ bráhmāṇi jaritā́ vo arcat  

### 015
eṣá va stómo maruta iyáṃ gī́r  
māndāriyásya māniyásya kāróḥ  
ā́ iṣā́ yāsīṣṭa tanúve vayā́ṃ  
vidyā́meṣáṃ vr̥jánaṃ jīrádānum  

## 166
### 001
tán nú vocāma rabhasā́ya jánmane  
pū́rvam mahitváṃ vr̥ṣabhásya ketáve  
aidhéva yā́man marutas tuviṣvaṇo  
yudhéva śakrās taviṣā́ṇi kartana  

### 002
nítyaṃ ná sūnúm mádhu bíbhrata úpa  
krī́ḷanti krīḷā́ vidátheṣu ghŕ̥ṣvayaḥ  
nákṣanti rudrā́ ávasā namasvínaṃ  
ná mardhanti svátavaso haviṣkŕ̥tam  

### 003
yásmā ū́māso amŕ̥tā árāsata  
rāyás póṣaṃ ca havíṣā dadāśúṣe  
ukṣánti asmai marúto hitā́ iva  
purū́ rájāṃsi páyasā mayobhúvaḥ  

### 004
ā́ yé rájāṃsi táviṣībhir ávyata  
prá va évāsaḥ sváyatāso adhrajan  
bháyante víśvā bhúvanāni harmiyā́  
citró vo yā́maḥ práyatāsu r̥ṣṭíṣu  

### 005
yát tveṣáyāmā nadáyanta párvatān  
divó vā pr̥ṣṭháṃ náriyā ácucyavuḥ  
víśvo vo ájman bhayate vánaspátī  
rathīyántīva prá jihīta óṣadhiḥ  

### 006
yūyáṃ na ugrā marutaḥ sucetúnā  
áriṣṭagrāmāḥ sumatím pipartana  
yátrā vo didyúd rádati krívirdatī  
riṇā́ti paśváḥ súdhiteva barháṇā  

### 007
prá skambhádeṣṇā anavabhrárādhaso  
alātr̥ṇā́so vidátheṣu súṣṭutāḥ  
árcanti arkám madirásya pītáye  
vidúr vīrásya prathamā́ni paúṃsiyā  

### 008
śatábhujibhis tám abhíhruter aghā́t  
pūrbhī́ rakṣatā maruto yám ā́vata  
jánaṃ yám ugrās tavaso virapśinaḥ  
pāthánā śáṃsāt tánayasya puṣṭíṣu  

### 009
víśvāni bhadrā́ maruto rátheṣu vo  
mithaspŕ̥dhyeva taviṣā́ṇi ā́hitā  
áṃseṣu ā́ vaḥ prápatheṣu khādáyo  
ákṣo vaś cakrā́ samáyā ví vāvr̥te  

### 010
bhū́rīṇi bhadrā́ náriyeṣu bāhúṣu  
vákṣassu rukmā́ rabhasā́so añjáyaḥ  
áṃseṣu étāḥ pavíṣu kṣurā́ ádhi  
váyo ná pakṣā́n ví ánu śríyo dhire  

### 011
mahā́nto mahnā́ vibhúvo víbhūtayo  
dūredŕ̥śo yé diviyā́ iva stŕ̥bhiḥ  
mandrā́ḥ sujihvā́ḥ sváritāra āsábhiḥ  
sámmiślā índre marútaḥ pariṣṭúbhaḥ  

### 012
tád vaḥ sujātā maruto mahitvanáṃ  
dīrgháṃ vo dātrám áditer iva vratám  
índraś caná tyájasā ví hruṇāti táj  
jánāya yásmai sukŕ̥te árādhuvam  

### 013
tád vo jāmitvám marutaḥ páre yugé  
purū́ yác cháṃsam amŕ̥tāsa ā́vata  
ayā́ dhiyā́ mánave śruṣṭím ā́viyā  
sākáṃ náro daṃsánair ā́ cikitrire  

### 014
yéna dīrghám marutaḥ śūśávāma  
yuṣmā́kena párīṇasā turāsaḥ  
ā́ yát tatánan vr̥jáne jánāsa  
ebhír yajñébhis tád abhī́ṣṭim aśyām  

### 015
eṣá va stómo maruta iyáṃ gī́r  
māndāriyásya māniyásya kāróḥ  
ā́ iṣā́ yāsīṣṭa tanúve vayā́ṃ  
vidyā́meṣáṃ vr̥jánaṃ jīrádānum  

## 167
### 001
sahásraṃ ta indara+ ūtáyo naḥ  
sahásram íṣo harivo gūrtátamāḥ  
sahásraṃ · rã́yo mādayádhyai  
sahasríṇa úpa no yantu vā́jāḥ  

### 002
ā́ nó 'vobhir marúto yāntu áchā  
jyéṣṭhebhir vā br̥háddivaiḥ sumāyā́ḥ  
ádha yád eṣāṃ niyútaḥ paramā́ḥ  
samudrásya cid dhanáyanta pāré  

### 003
mimyákṣa yéṣu súdhitā ghr̥tā́cī  
híraṇyanirṇig úparā ná r̥ṣṭíḥ  
gúhā cárantī mánuṣo ná yóṣā  
sabhā́vatī vidathíyeva sáṃ vā́k  

### 004
párā śubhrā́ ayã́so yavīyā́  
sādhāraṇyéva marúto mimikṣuḥ  
ná rodasī́ ápa nudanta ghorā́  
juṣánta vŕ̥dhaṃ sakhiyā́ya devā́ḥ  

### 005
jóṣad yád īm asuríyā sacádhyai  
víṣitastukā rodasī́ nr̥máṇāḥ  
ā́ sūriyéva vidható ráthaṃ gāt  
tveṣápratīkā nábhaso ná ityā́  

### 006
ā́sthāpayanta yuvatíṃ yúvānaḥ  
śubhé nímiślāṃ vidátheṣu pajrā́m  
arkó yád vo · maruto havíṣmān  
gā́yad gātháṃ sutásomo duvasyán  

### 007
prá táṃ vivakmi vákmiyo yá eṣām  
marútām · mahimā́ satyó ásti  
sácā yád īṃ vŕ̥ṣamaṇā ahaṃyú  
sthirā́ cij jánīr váhate subhāgā́ḥ  

### 008
pã́nti mitrā́váruṇāv avadyā́c  
cáyata īm aryamó ápraśastān  
utá cyavante ácyutā dhruvā́ṇi  
vāvr̥dhá īm maruto dā́tivāraḥ  

### 009
nahī́ nú vo maruto ánti asmé  
ārā́ttāc cic chávaso ántam āpúḥ  
té dhr̥ṣṇúnā śávasā śūśuvā́ṃso  
árṇo ná dvéṣo dhr̥ṣatā́ pári ṣṭhuḥ  

### 010
vayám adyá índarasya+ práyiṣṭhā+  
vayáṃ śuvó vocemahi samaryé  
vayám purā́ máhi ca no ánu dyū́n  
tán na r̥bhukṣā́ narā́m ánu ṣyāt  

### 011
eṣá va stómo maruta iyáṃ gī́r  
māndāriyásya māniyásya kāróḥ  
ā́ iṣā́ yāsīṣṭa tanúve vayā́ṃ  
vidyā́meṣáṃ vr̥jánaṃ jīrádānum  

## 168
### 001
yajñā́-yajñā vaḥ samanā́ tuturváṇir  
dhíyaṃ-dhiyaṃ vo devayā́ u dadhidhve  
ā́ vo arvā́caḥ suvitā́ya ródasyor  
mahé vavr̥tyām ávase suvr̥ktíbhiḥ  

### 002
vavrā́so ná yé suajā́ḥ svátavasa  
íṣaṃ súvar abhijā́yanta dhū́tayaḥ  
sahasríyāso apã́ṃ ná ūrmáya  
āsā́ gā́vo vándiyāso ná ukṣáṇaḥ  

### 003
sómāso ná yé sutā́s tr̥ptáaṃśavo  
hr̥tsú pītā́so duváso ná ā́sate  
aíṣām áṃseṣu rambhíṇīva rārabhe  
hásteṣu khādíś ca kr̥tíś ca sáṃ dadhe  

### 004
áva sváyuktā divá ā́ vŕ̥thā yayur  
ámartiyāḥ káśayā codata tmánā  
areṇávas tuvijātā́ acucyavur  
dr̥̄ḷhā́ni+ cin marúto bhrā́jadr̥ṣṭayaḥ  

### 005
kó vo antár maruta r̥ṣṭividyuto  
réjati tmánā hánuveva jihváyā  
dhanuacyúta iṣã́ṃ ná yā́mani  
purupraíṣā ahaníyo ná étaśaḥ  

### 006
kúva svid asyá rájaso mahás páraṃ  
kuvā́varam maruto yásmin āyayá  
yác cyāváyatha vithuréva sáṃhitaṃ  
ví ádriṇā patatha tveṣám arṇavám  

### 007
sātír ná vo ámavatī súvarvatī  
tveṣā́ vípākā marutaḥ pípiṣvatī  
bhadrā́ vo rātíḥ pr̥ṇató ná dákṣiṇā  
pr̥thujráyī asuríyeva jáñjatī  

### 008
práti ṣṭobhanti síndhavaḥ pavíbhyo  
yád abhríyāṃ vā́cam udīráyanti  
áva smayanta vidyútaḥ pr̥thivyā́ṃ  
yádī ghr̥tám marútaḥ pruṣṇuvánti  

### 009
ásūta pŕ̥śnir mahaté ráṇāya  
tveṣám ayā́sām marútām ánīkam  
té sapsarā́so 'janayanta ábhvam  
ā́d ít svadhā́m iṣirā́m páry apaśyan  

### 010
eṣá va stómo maruta iyáṃ gī́r  
māndāriyásya māniyásya kāróḥ  
ā́ iṣā́ yāsīṣṭa tanúve vayā́ṃ  
vidyā́meṣáṃ vr̥jánaṃ jīrádānum  

## 169
### 001
maháś cit tvám indara+ yatá etā́n  
maháś cid asi tyájaso varūtā́  
sá no vedho marútãṃ cikitvā́n  
sumnā́ vanuṣva táva hí práyiṣṭhā+  

### 002
áyujran ta indara+ viśvákr̥ṣṭīr  
vidānā́so niṣṣídho martiyatrā́  
marútãm pr̥tsutír hā́samānā  
súvarmīḷhasya pradhánasya sātaú  

### 003
ámyak sā́ ta indara+ r̥ṣṭír asmé  
sánemi ábhvam marúto junanti  
agníś cid dhí ṣma atasé śuśukvā́n  
ā́po ná dvīpáṃ dádhati práyāṃsi  

### 004
tuváṃ tū́ na indara+ táṃ rayíṃ dā  
ójiṣṭhayā dákṣiṇayeva rātím  
stútaś ca yā́s te cakánanta vāyó  
stánaṃ ná mádhvaḥ pīpayanta vā́jaiḥ  

### 005
tuvé rā́ya indara+ tośátamāḥ  
praṇetā́raḥ · kásya cid r̥tāyóḥ  
té ṣú ṇo · marúto mr̥̄ḷayantu+  
yé smā purā́ gātūyántīva devā́ḥ  

### 006
práti prá yāhīndra mīḷhúṣo nr̥̄́n  
maháḥ pā́rthive sádane yatasva  
ádha yád eṣām pr̥thubudhnā́sa étās  
tīrthé ná aryáḥ paúṃsiyāni tasthúḥ  

### 007
práti ghorā́ṇām étānām ayā́sām  
marútāṃ śr̥ṇva āyatā́m upabdíḥ  
yé mártiyam pr̥tanāyántam ū́mair  
r̥ṇāvā́naṃ ná patáyanta sárgaiḥ  

### 008
tvám mā́nebhya indara+ viśvájanyā  
rádā marúdbhiḥ śurúdho góagrāḥ  
stávānebhi stavase deva devaír  
vidyā́meṣáṃ vr̥jánaṃ jīrádānum  

## 170
### 001
ná nūnám ásti nó śuváḥ  
kás tád veda yád ádbhutam  
anyásya cittám abhí saṃcaréṇiyam  
utā́dhītaṃ ví naśyati  

### 002
kíṃ na indra jighāṃsasi  
bhrā́taro marútas táva  
tébhiḥ kalpasva sādhuyā́  
mā́ naḥ samáraṇe vadhīḥ  

### 003
kíṃ no bhrātar agastiya  
sákhā sánn áti manyase  
vidmā́ hí te yáthā máno  
asmábhyam ín ná ditsasi  

### 004
áraṃ kr̥ṇvantu védiṃ  
sám agním indhatām puráḥ  
tátrāmŕ̥tasya cétanaṃ  
yajñáṃ te tanavāvahai  

### 005
tvám īśiṣe vasupate vásūnāṃ  
tvám mitrā́ṇām mitrapate dháyiṣṭhaḥ+  
índra tuvám marúdbhiḥ sáṃ vadasva  
ádha prā́śāna r̥tuthā́ havī́ṃṣi  

## 171
### 001
práti va enā́ námasāhám emi  
sūkténa bhikṣe sumatíṃ turā́ṇām  
rarāṇátā maruto vediyā́bhir  
ní héḷo dhattá ví mucadhvam áśvān  

### 002
eṣá va stómo maruto námasvān  
hr̥dā́ taṣṭó mánasā dhāyi devāḥ  
úpem ā́ yāta mánasā juṣāṇā́  
yūyáṃ hí ṣṭhā́ námasa íd vr̥dhā́saḥ  

### 003
stutā́so no marúto mr̥̄ḷayantu+  
utá stutó maghávā śámbhaviṣṭhaḥ  
ūrdhvā́ naḥ santu komiyā́ vánāni  
áhāni víśvā maruto jigīṣā́  

### 004
asmā́d aháṃ taviṣā́d ī́ṣamāṇa  
índrād bhiyā́ maruto réjamānaḥ  
yuṣmábhyaṃ havyā́ níśitāni āsan  
tā́ni āré cakr̥mā mr̥̄ḷátā+ naḥ  

### 005
yéna mā́nāsaś citáyanta usrā́  
víuṣṭiṣu śávasā śáśvatīnām  
sá no marúdbhir vr̥ṣabha śrávo dhā  
ugrá ugrébhi stháviraḥ sahodā́ḥ  

### 006
tuvám pāhi indra sáhīyaso nr̥̄́n  
bhávā marúdbhir ávayātaheḷāḥ  
supraketébhiḥ sāsahír dádhāno  
vidyā́meṣáṃ vr̥jánaṃ jīrádānum  

## 172
### 001
citró vo astu yā́maś  
citrá ūtī́ sudānavaḥ  
máruto áhibhānavaḥ  

### 002
āré sā́ vaḥ sudānavo  
máruta r̥ñjatī́ śáruḥ  
āré áśmā yám ásyatha  

### 003
tr̥ṇaskandásya nú víśaḥ  
pári vr̥ṅkta sudānavaḥ  
ūrdhvā́n naḥ karta jīváse  

## 173
### 001
gā́yat sā́ma nabhaníyaṃ yáthā vér  
árcāma tád vāvr̥dhānáṃ súvarvat  
gā́vo dhenávo barhíṣi ádabdhā  
ā́ yát sadmā́naṃ diviyáṃ vívāsān  

### 002
árcad vŕ̥ṣā vŕ̥ṣabhiḥ svéduhavyair  
mr̥gó ná áśno áti yáj juguryā́t  
prá mandayúr · manā́ṃ gūrta hótā  
bhárate máryo mithunā́ yájatraḥ  

### 003
nákṣad dhótā pári sádma mitā́ yán  
bhárad gárbham ā́ śarádaḥ pr̥thivyā́ḥ  
krándad áśvo náyamāno ruvád gaúr  
antár dūtó ná ródasī carad vā́k  

### 004
tā́ karmā́ṣatarā asmai  
prá cyautnā́ni devayánto bharante  
jújoṣad · índaro+ dasmávarcā  
nā́satiyeva súgmiyo ratheṣṭhā́ḥ  

### 005
tám u ṣṭuhi índaraṃ+ yó ha sátvā  
yáḥ śū́ro · maghávā yó ratheṣṭhā́ḥ  
pratīcáś cid · yódhīyān vŕ̥ṣaṇvān  
vavavrúṣaś cit támaso vihantā́  

### 006
prá yád itthā́ mahinā́ nŕ̥bhyo ásti  
áraṃ ródasī kakṣíye ná asmai  
sáṃ vivya índro vr̥jánaṃ ná bhū́mā  
bhárti svadhā́vām̐ opaśám iva dyā́m  

### 007
samátsu tvā śūra satā́m urāṇám  
prapathíntamam paritaṃsayádhyai  
sajóṣasa indaram+ máde kṣoṇī́ḥ  
sūríṃ cid yé anumádanti vā́jaiḥ  

### 008
evā́ hí te śáṃ sávanā samudrá  
ā́po yát ta āsú mádanti devī́ḥ  
víśvā te ánu jóṣiyā bhũd gaúḥ  
sūrī́ṃś cid yádi dhiṣā́ véṣi jánān  

### 009
ásāma yáthā suṣakhā́ya ena  
suabhiṣṭáyo narã́ṃ ná śáṃsaiḥ  
ásad yáthā na índro vandaneṣṭhā́s  
turó ná kárma náyamāna ukthā́  

### 010
víṣpardhaso · narã́ṃ ná śáṃsair  
asmā́kāsad índaro+ vájrahastaḥ  
mitrāyúvo ná pū́rpatiṃ súśiṣṭau  
madhyāyúva úpa śikṣanti yajñaíḥ  

### 011
yajñó hí ṣma índaraṃ+ káś cid r̥ndháñ  
juhurāṇáś cin mánasā pariyán  
tīrthé ná áchā tātr̥ṣāṇám óko  
dīrghó ná sidhrám ā́ kr̥ṇoti ádhvā  

### 012
mó ṣū́ ṇa indra átra pr̥tsú devaír  
ásti hí ṣmā te śuṣmin avayã́ḥ  
maháś cid yásya mīḷhúṣo yavīyā́  
havíṣmato marúto vándate gī́ḥ  

### 013
eṣá stóma indara+ túbhyam asmé  
eténa gātúṃ harivo vido naḥ  
ā́ no vavr̥tyāḥ suvitā́ya deva  
vidyā́meṣáṃ vr̥jánaṃ jīrádānum  

## 174
### 001
tuváṃ rā́jā indara+ yé ca devā́  
rákṣā nr̥̄́n pāhí asura tvám asmā́n  
tváṃ sátpatir maghávā nas tárutras  
tuváṃ satyó vásavānaḥ sahodā́ḥ  

### 002
dáno víśa indara+ mr̥dhrávācaḥ  
saptá yát púraḥ śárma śā́radīr dárt  
r̥ṇór apó · anavadya árṇā  
yū́ne vr̥trám purukútsāya randhīḥ  

### 003
ájā vŕ̥ta indara+ śū́rapatnīr  
diyā́ṃ ca yébhiḥ puruhūta nūnám  
rákṣo agním aśúṣaṃ tū́rvayāṇaṃ  
siṃhó ná dáme ápāṃsi vástoḥ  

### 004
śéṣan nú tá indara+ sásmi° yónau  
práśastaye pávīravasya mahnā́  
sr̥jád árṇāṃsi áva yád yudhā́ gā́s  
tíṣṭhad dhárī dhr̥ṣatā́ mr̥ṣṭa vā́jān  

### 005
váha kútsam indara+ yásmi° cākán  
syūmanyū́ r̥jrā́ vã́tasya áśvā  
prá sū́raś cakráṃ vr̥hatād abhī́ke  
abhí spŕ̥dho yāsiṣad vájrabāhuḥ  

### 006
jaghanvā́m̐ · indara+ mitrẽ́rūñ  
codápravr̥ddho harivo ádāśūn  
prá yé páśyann aryamáṇaṃ sácāyós  
tváyā śūrtā́ váhamānā ápatyam  

### 007
rápat kavír indara+ arkásātau  
kṣã́ṃ dāsā́ya upabárhaṇīṃ kaḥ  
kárat tisró maghávā dā́nucitrā  
ní duryoṇé kúyavācam mr̥dhí śret  

### 008
sánā tā́ ta indara+ návyā ā́guḥ  
sáho nábho áviraṇāya pūrvī́ḥ  
bhinát púro · ná bhído ádevīr  
nanámo vádhar ádevasya pīyóḥ  

### 009
tuváṃ dhúnir indara+ dhúnimatīr  
r̥ṇór apáḥ · sīrā́ ná srávantīḥ  
prá yát samudrám áti śūra párṣi  
pāráyā turváśaṃ yáduṃ suastí  

### 010
tvám asmā́kam indara+ viśvádha syā  
avr̥kátamo narã́ṃ nr̥pātā́  
sá no víśvāsāṃ spr̥dhã́ṃ sahodā́  
vidyā́meṣáṃ vr̥jánaṃ jīrádānum  

## 175
### 001
mátsi ápāyi te máhaḥ  
pā́trasyeva harivo matsaró mádaḥ  
vŕ̥ṣā te vŕ̥ṣṇa índur  
vājī́ sahasrasā́tamaḥ  

### 002
ā́ nas te gantu matsaró  
vŕ̥ṣā mádo váreṇiyaḥ  
sahā́vām̐ indra sānasíḥ  
pr̥tanāṣā́ḷ ámartiyaḥ  

### 003
tuváṃ hí śū́raḥ sánitā  
codáyo mánuṣo rátham  
sahā́vān dásyum avratám  
óṣaḥ pā́traṃ ná śocíṣā  

### 004
muṣāyá sū́riyaṃ kave  
cakrám ī́śāna ójasā  
váha śúṣṇāya vadháṃ  
kútsaṃ vã́tasya áśvaiḥ  

### 005
śuṣmíntamo hí te mádo  
dyumníntama utá krátuḥ  
vr̥traghnā́ varivovídā  
maṃsīṣṭhā́ aśvasā́tamaḥ  

### 006
yáthā pū́rvebhyo jaritŕ̥bhya indra  
máyo 'vā́po° ná tŕ̥ṣyate babhū́tha  
tā́m ánu tvā nivídaṃ johavīmi  
vidyā́meṣáṃ vr̥jánaṃ jīrádānum  

## 176
### 001
mátsi no vásyaïṣṭaya  
índram indo vŕ̥ṣā́ viśa  
r̥ghāyámāṇa invasi  
śátrum ánti ná vindasi  

### 002
tásminn ā́ veśayā gíro  
yá ékaś carṣaṇīnã́m  
ánu svadhā́ yám upyáte  
yávaṃ ná cárkr̥ṣad vŕ̥ṣā  

### 003
yásya víśvāni hástayoḥ  
páñca kṣitīnã́ṃ vásu  
spāśáyasva yó asmadhrúg  
diviyévāśánir jahi  

### 004
ásunvantaṃ samaṃ jahi  
dūṇā́śaṃ yó ná te máyaḥ  
asmábhyam asya védanaṃ  
daddhí sūríś cid ohate  

### 005
ā́vo yásya dvibárhaso  
arkéṣu sānuṣág ásat  
ājā́v índarasya+ indo  
prā́vo vā́jeṣu vājínam  

### 006
yáthā pū́rvebhyo jaritŕ̥bhya indra  
máyo 'vā́po° ná tŕ̥ṣyate babhū́tha  
tā́m ánu tvā nivídaṃ johavīmi  
vidyā́meṣáṃ vr̥jánaṃ jīrádānum  

## 177
### 001
ā́ carṣaṇiprā́ vr̥ṣabhó jánānāṃ  
rā́jā kr̥ṣṭīnā́m puruhūtá índraḥ  
stutáḥ śravasyánn ávasópa madríg  
yuktvā́ hárī vŕ̥ṣaṇā́ yāhi arvā́ṅ  

### 002
yé te vŕ̥ṣaṇo vr̥ṣabhā́sa indra  
brahmayújo vŕ̥ṣarathāso átyāḥ  
tā́m̐ ā́ tiṣṭha tébhir ā́ yāhi arvā́ṅ  
hávāmahe tvā sutá indra sóme  

### 003
ā́ tiṣṭha ráthaṃ vŕ̥ṣaṇaṃ vŕ̥ṣā te  
sutáḥ sómaḥ páriṣiktā mádhūni  
yuktvā́ vŕ̥ṣabhyāṃ vr̥ṣabha kṣitīnā́ṃ  
háribhyāṃ yāhi pravátópa madrík  

### 004
ayáṃ yajñó devayā́ ayám miyédha  
imā́ bráhmāṇi ayám indra sómaḥ  
stīrṇám barhír ā́ tú śakra prá yāhi  
píbā niṣádya ví mucā hárīhá°  

### 005
ó súṣṭuta indara+ yāhi arvā́ṅ  
úpa bráhmāṇi māniyásya kāróḥ  
vidyā́ma vástor ávasā gr̥ṇánto  
vidyā́meṣáṃ vr̥jánaṃ jīrádānum  

## 178
### 001
yád dha syā́ ta indara+ śruṣṭír ásti  
yáyā babhū́tha jaritŕ̥bhya ūtī́  
mā́ naḥ kā́mam · maháyantam ā́ dhag  
víśvā te aśyām pári ā́pa āyóḥ  

### 002
ná ghā rā́jā índara+ ā́ dabhan no  
yā́ nú svásārā kr̥ṇávanta yónau  
ā́paś cid asmai sutúkā aveṣan  
gáman na índraḥ sakhiyā́ váyaś ca  

### 003
jétā nŕ̥bhir indaraḥ+ pr̥tsú śū́raḥ  
śrótā hávaṃ nā́dhamānasya kāróḥ  
prábhartā ráthaṃ dāśúṣa upāká  
údyantā gíro yádi ca tmánā bhū́t  

### 004
evā́ nŕ̥bhir indaraḥ+ suśravasyā́  
prakhādáḥ pr̥kṣó abhí mitríṇo bhūt  
samaryá iṣá stavate vívāci  
satrākaró yájamānasya śáṃsaḥ  

### 005
tváyā vayám maghavann indra śátrūn  
abhí ṣyāma maható mányamānān  
tuváṃ trātā́ tuvám u no vr̥dhé bhūr  
vidyā́meṣáṃ vr̥jánaṃ jīrádānum  

## 179
### 001
pūrvī́r aháṃ śarádaḥ śaśramāṇā́  
doṣā́ vástor uṣáso jaráyantīḥ  
minā́ti śríyaṃ jarimā́ tanū́nām  
ápy ū nú pátnīr vŕ̥ṣaṇo jagamyuḥ  

### 002
yé cid dhí pū́rva r̥tasā́pa ā́san  
sākáṃ devébhir ávadann r̥tā́ni  
té cid ávāsur nahí ántam āpúḥ  
sám ū nú pátnīr vŕ̥ṣabhir jagamyuḥ  

### 003
ná mŕ̥ṣā śrāntáṃ yád ávanti devā́  
víśvā ít spŕ̥dho abhí aśnavāva  
jáyāvéd átra śatánītham ājíṃ  
yát samyáñcā mithunā́v abhy ájāva  

### 004
nadásya mā rudhatáḥ kā́ma ā́gann  
itá ā́jāto amútaḥ kútaś cit  
lópāmudrā vŕ̥ṣaṇaṃ nī́ riṇāti  
dhī́ram ádhīrā dhayati śvasántam  

### 005
imáṃ nú sómam ántito  
hr̥tsú pītám úpa bruve  
yát sīm ā́gaś cakr̥mā́ tát sú mr̥̄ḷatu+  
pulukā́mo hí mártiyaḥ  

### 006
agástiyaḥ khánamānaḥ khanítraiḥ  
prajā́m ápatyam bálam ichámānaḥ  
ubhaú várṇāv ŕ̥ṣir ugráḥ pupoṣa  
satyā́ devéṣu āśíṣo jagāma  

## 180
### 001
yuvó rájāṃsi suyámāso áśvā  
rátho yád vām pári árṇāṃsi dī́yat  
hiraṇyáyā vām paváyaḥ pruṣāyan  
mádhvaḥ píbantā uṣásaḥ sacethe  

### 002
yuvám átyasya áva nakṣatho yád  
vípatmano náriyasya práyajyoḥ  
svásā yád vāṃ viśvagūrtī bhárāti  
vā́jāya ī́ṭṭe madhupāv iṣé ca  

### 003
yuvám páya usríyāyām adhattam  
pakvám āmā́yām áva pū́rviyaṃ góḥ  
antár yád · vaníno vām r̥tapsū  
hvāró ná śúcir yájate havíṣmān  

### 004
yuváṃ ha gharmám mádhumantam átraye  
apó ná kṣódo avr̥ṇītam eṣé  
tád vāṃ narāv aśvinā páśvaïṣṭī  
ráthyeva cakrā́ práti yanti mádhvaḥ  

### 005
ā́ vāṃ dānā́ya vavr̥tīya dasrā  
gṍr óheṇa taugriyó ná jívriḥ  
apáḥ kṣoṇī́ sacate mā́hinā vāṃ  
jūrṇó vām ákṣur áṃhaso yajatrā  

### 006
ní yád yuvéthe niyútaḥ sudānū  
úpa svadhā́bhiḥ sr̥jathaḥ púraṃdhim  
préṣad véṣad · vã́to ná sūrír  
ā́ mahé dade suvrató ná vā́jam  

### 007
vayáṃ cid dhí vāṃ jaritā́raḥ satyā́  
vipanyā́mahe ví paṇír hitā́vān  
ádhā cid dhí ṣma aśvināv anindyā  
pāthó hí ṣmā vr̥ṣaṇāv ántidevam  

### 008
yuvā́ṃ cid dhí ṣmā aśvināv ánu dyū́n  
vírudrasya prasrávaṇasya sātaú  
agástiyo narā́ṃ nŕ̥ṣu práśastaḥ  
kā́rādhunīva citayat sahásraiḥ  

### 009
prá yád váhethe mahinā́ ráthasya  
prá syandrā yātho mánuṣo ná hótā  
dhattáṃ sūríbhya utá vā suáśvyaṃ  
nā́satiyā rayiṣā́caḥ siyāma  

### 010
táṃ vāṃ ráthaṃ vayám adyā́ huvema  
stómair aśvinā suvitā́ya návyam  
áriṣṭanemim pári dyā́m iyānáṃ  
vidyā́meṣáṃ vr̥jánaṃ jīrádānum  

## 181
### 001
kád u práyiṣṭhāv+ iṣã́ṃ rayīṇā́m  
adhvaryántā yád unninīthó apā́m  
ayáṃ vāṃ yajñó akr̥ta práśastiṃ  
vásudhitī ávitārā janānām  

### 002
ā́ vām áśvāsaḥ śúcayaḥ payaspā́  
vā́taraṃhaso diviyā́so átyāḥ  
manojúvo vŕ̥ṣaṇo vītápr̥ṣṭhā  
éhá svarā́jo aśvínā vahantu  

### 003
ā́ vāṃ rátho avánir ná pravátvān  
sr̥právandhuraḥ suvitā́ya gamyāḥ  
vŕ̥ṣṇa sthātārā mánaso jávīyān  
ahampūrvó yajató dhiṣṇiyā yáḥ  

### 004
ihéha jātā́ sám avāvaśītām  
arepásā tanúvā nā́mabhiḥ svaíḥ  
jiṣṇúr vām anyáḥ súmakhasya sūrír  
divó anyáḥ subhágaḥ putrá ūhe  

### 005
prá vāṃ nicerúḥ kakuhó váśām̐ ánu  
piśáṅgarūpaḥ sádanāni gamyāḥ  
hárī anyásya pīpáyanta vā́jair  
mathrā́ rájāṃsi aśvinā ví ghóṣaiḥ  

### 006
prá vāṃ śarádvān vr̥ṣabhó ná niṣṣā́ṭ  
pūrvī́r íṣaś carati mádhva iṣṇán  
évair anyásya pīpáyanta vā́jair  
véṣantīr ūrdhvā́ nadíyo na ā́guḥ  

### 007
ásarji vāṃ sthávirā vedhasā gī́r  
bāḷhé aśvinā trẽdhā́ kṣárantī  
úpastutāv avataṃ nā́dhamānaṃ  
yā́mann áyāmañ chr̥ṇutaṃ hávam me  

### 008
utá syā́ vāṃ rúśato vápsaso gī́s  
tribarhíṣi sádasi pinvate nr̥̄́n  
vŕ̥ṣā vāṃ meghó vr̥ṣaṇā pipāya°  
gṍr ná séke mánuṣo daśasyán  

### 009
yuvā́m pūṣéva aśvinā púraṃdhir  
agním uṣā́ṃ ná jarate havíṣmān  
huvé yád vāṃ varivasyā́ gr̥ṇānó  
vidyā́meṣáṃ vr̥jánaṃ jīrádānum  

## 182
### 001
ábhūd idáṃ vayúnam ó ṣú bhūṣatā  
rátho vŕ̥ṣaṇvān mádatā manīṣiṇaḥ  
dhiyaṃjinvā́ dhíṣṇiyā viśpálāvasū  
divó nápātā sukŕ̥te śúcivratā  

### 002
índratamā hí dhíṣṇiyā marúttamā  
dasrā́ dáṃsiṣṭhā rathíyā rathī́tamā  
pūrṇáṃ ráthaṃ vahethe mádhva ā́citaṃ  
téna dāśvā́ṃsam úpa yātho aśvinā  

### 003
kím átra dasrā kr̥ṇuthaḥ kím āsathe°  
jáno yáḥ káś cid áhavir mahīyáte  
áti kramiṣṭaṃ jurátam paṇér ásuṃ  
jyótir víprāya kr̥ṇutaṃ vacasyáve  

### 004
jambháyatam abhíto rā́yataḥ śúno  
hatám mŕ̥dho vidáthus tā́ni aśvinā  
vā́caṃ-vācaṃ jaritū́ ratnínīṃ kr̥tam  
ubhā́ śáṃsaṃ nāsatiyāvatam máma  

### 005
yuvám etáṃ cakrathuḥ síndhuṣu plavám  
ātmanvántam pakṣíṇaṃ taugriyā́ya kám  
yéna devatrā́ mánasā nirūháthuḥ  
supaptanī́ petathuḥ kṣódaso maháḥ  

### 006
ávaviddhaṃ taugriyám apsú antár  
anārambhaṇé támasi práviddham  
cátasro nā́vo jáṭhalasya júṣṭā  
úd aśvíbhyām iṣitā́ḥ pārayanti  

### 007
káḥ svid vr̥kṣó níṣṭhito mádhye árṇaso  
yáṃ taugriyó nādhitáḥ paryáṣasvajat  
parṇā́ mr̥gásya patáror ivārábha  
úd aśvinā ūhathuḥ śrómatāya kám  

### 008
tád vāṃ narā nāsatiyāv ánu ṣyād  
yád vām mā́nāsa ucátham ávocan  
asmā́d adyá sádasaḥ somiyā́d ā́  
vidyā́meṣáṃ vr̥jánaṃ jīrádānum  

## 183
### 001
táṃ yuñjāthām mánaso yó jávīyān  
trivandhuró vr̥ṣaṇā yás tricakráḥ  
yénopayātháḥ sukŕ̥to duroṇáṃ  
tridhā́tunā patatho vír ná parṇaíḥ  

### 002
suvŕ̥d rátho vartate yánn abhí kṣā́ṃ  
yát tíṣṭhathaḥ krátumantā́nu pr̥kṣé  
vápur vapuṣyā́ sacatām iyáṃ gī́r  
divó duhitrā́ uṣásā sacethe  

### 003
ā́ tiṣṭhataṃ suvŕ̥taṃ yó rátho vām  
ánu vratā́ni vártate havíṣmān  
yéna narā nāsatiyeṣayádhyai  
vartír yāthás tánayāya tmáne ca  

### 004
mā́ vāṃ vŕ̥ko mā́ vr̥kī́r ā́ dadharṣīn  
mā́ pári varktam utá mā́ti dhaktam  
ayáṃ vām bhāgó níhita iyáṃ gī́r  
dásrāv imé vāṃ nidháyo mádhūnām  

### 005
yuvā́ṃ gótamaḥ purumīḷhó átrir  
dásrā hávate ávase havíṣmān  
díśaṃ ná diṣṭā́m r̥jūyéva yántā  
ā́ me hávaṃ nāsatiyópa yātam  

### 006
átāriṣma támasas pārám asyá  
práti vāṃ stómo aśvināv adhāyi  
éhá yātam pathíbhir devayā́nair  
vidyā́meṣáṃ vr̥jánaṃ jīrádānum  

## 184
### 001
tā́ vām adyá tā́v aparáṃ huvema  
uchántiyām uṣási váhnir ukthaíḥ  
nā́satiyā kúha cit sántāv aryó  
divó nápātā sudã́starāya  

### 002
asmé ū ṣú vr̥ṣaṇā mādayethām  
út paṇī́m̐r hatam ūrmiyā́ mádantā  
śrutám me áchaüktibhir matīnā́m  
éṣṭā narā nícetārā ca kárṇaiḥ  

### 003
śriyé pūṣann iṣukŕ̥teva devā́  
nā́satiyā vahatúṃ sūriyā́yāḥ  
vacyánte vāṃ kakuhā́ apsú jātā́  
yugā́ jūrṇéva váruṇasya bhū́reḥ  

### 004
asmé sā́ vām mādhuvī rātír astu  
stómaṃ hinotam māniyásya kāróḥ  
ánu yád vāṃ śravasíyā sudānū  
suvī́ryāya carṣaṇáyo mádanti  

### 005
eṣá vāṃ stómo aśvināv akāri  
mā́nebhir · maghavānā suvr̥ktí  
yātáṃ vartís tánayāya tmáne ca  
agástiye nāsatiyā mádantā  

### 006
átāriṣma támasas pārám asyá  
práti vāṃ stómo aśvināv adhāyi  
éhá yātam pathíbhir devayā́nair  
vidyā́meṣáṃ vr̥jánaṃ jīrádānum  

## 185
### 001
katarā́ pū́rvā katarā́parāyóḥ  
kathā́ jāté kavayaḥ kó ví veda  
víśvaṃ tmánā bibhr̥to yád dha nā́ma  
ví vartete áhanī cakríyeva  

### 002
bhū́riṃ duvé ácarantī cárantam  
padvántaṃ gárbham apádī dadhāte  
nítyaṃ ná sūnúm pitarór+ upásthe  
dyā́vā rákṣatam pr̥thivī no ábhvāt  

### 003
anehó dātrám áditer anarváṃ  
huvé súvarvad avadháṃ námasvat  
tád rodasī janayataṃ jaritré  
dyā́vā rákṣatam pr̥thivī no ábhvāt  

### 004
átapyamāne ávasā ávantī  
ánu ṣyāma ródasī deváputre  
ubhé devā́nām ubháyebhir áhnāṃ  
dyā́vā rákṣatam pr̥thivī no ábhvāt  

### 005
saṃgáchamāne yuvatī́ sámante  
svásārā jāmī́ pitarór+ upásthe  
abhijíghrantī bhúvanasya nā́bhiṃ  
dyā́vā rákṣatam pr̥thivī no ábhvāt  

### 006
urvī́ sádmanī br̥hatī́ r̥téna  
huvé devā́nām ávasā jánitrī  
dadhā́te yé amŕ̥taṃ suprátīke  
dyā́vā rákṣatam pr̥thivī no ábhvāt  

### 007
urvī́ pr̥thvī́ bahulé dūréante  
úpa bruve námasā yajñé asmín  
dadhā́te yé subháge suprátūrtī  
dyā́vā rákṣatam pr̥thivī no ábhvāt  

### 008
devā́n vā yác cakr̥mā́ kác cid ā́gaḥ  
sákhāyaṃ vā sádam íj jā́spatiṃ vā  
iyáṃ dhī́r bhūyā avayā́nam eṣāṃ  
dyā́vā rákṣatam pr̥thivī no ábhvāt  

### 009
ubhā́ śáṃsā náriyā mā́m aviṣṭām  
ubhé mā́m ūtī́ ávasā sacetām  
bhū́ri cid aryáḥ sudã́starāya  
iṣā́ mádanta iṣayema devāḥ  

### 010
r̥táṃ divé tád avocam pr̥thivyā́  
abhiśrāvā́ya prathamáṃ sumedhā́ḥ  
pātā́m avadyā́d duritā́d abhī́ke  
pitā́ mātā́ ca rakṣatām ávobhiḥ  

### 011
idáṃ dyāvāpr̥thivī satyám astu  
pítar mā́tar yád ihópabruvé vām  
bhūtáṃ devā́nām avamé ávobhir  
vidyā́meṣáṃ vr̥jánaṃ jīrádānum  

## 186
### 001
ā́ na íḷābhir vidáthe suśastí  
viśvā́naraḥ savitā́ devá etu  
ápi yáthā yuvāno mátsathā no  
víśvaṃ jágad abhipitvé manīṣā́  

### 002
ā́ no víśva ā́skrā gamantu devā́  
mitró aryamā́ váruṇaḥ sajóṣāḥ  
bhúvan yáthā no víśve vr̥dhā́saḥ  
káran suṣā́hā vithuráṃ ná śávaḥ  

### 003
práyiṣṭhaṃ+ vo · átithiṃ gr̥ṇīṣe  
agníṃ śastíbhis turváṇiḥ sajóṣāḥ  
ásad yáthā no váruṇaḥ sukīrtír  
íṣaś ca parṣad arigūrtáḥ sūríḥ  

### 004
úpa va eṣe námasā jigīṣā́  
uṣā́sānáktā sudúgheva dhenúḥ  
samāné áhan vimímāno arkáṃ  
víṣurūpe páyasi sásmin ū́dhan  

### 005
utá no áhir budhníyo máyas kaḥ  
śíśuṃ ná pipyúṣīva veti síndhuḥ  
yéna nápātam apã́ṃ junā́ma  
manojúvo vŕ̥ṣaṇo yáṃ váhanti  

### 006
utá na īṃ tváṣṭā ā́ gantu áchā  
smát sūríbhir abhipitvé sajóṣāḥ  
ā́ vr̥trahā́ índaraś+ carṣaṇiprā́s  
tuvíṣṭamo narā́ṃ na ihá gamyāḥ  

### 007
utá na īm matáyo áśvayogāḥ  
śíśuṃ ná gā́vas táruṇaṃ rihanti  
tám īṃ gíro · jánayo ná pátnīḥ  
surabhíṣṭamaṃ narã́ṃ nasanta  

### 008
utá na īm marúto vr̥ddhásenāḥ  
smád ródasī sámanasaḥ sadantu  
pŕ̥ṣadaśvāso 'vánayo ná ráthā  
riśā́daso mitrayújo ná devā́ḥ  

### 009
prá nú yád eṣām mahinā́ cikitré  
prá yuñjate prayújas té suvr̥ktí  
ádha yád eṣāṃ sudíne ná śárur  
víśvam ériṇam pruṣāyánta sénāḥ  

### 010
prá ūaśvínāv ávase kr̥ṇudhvam  
prá pūṣáṇaṃ svátavaso hí sánti  
adveṣó víṣṇur vã́ta r̥bhukṣā́  
áchā sumnā́ya vavr̥tīya devā́n  

### 011
iyáṃ sā́ vo 'smé° dī́dhitir yajatrā  
apiprā́ṇī ca sádanī ca bhūyāḥ  
ní yā́ devéṣu yátate vasūyúr  
vidyā́meṣáṃ vr̥jánaṃ jīrádānum  

## 187
### 001
pitúṃ nú stoṣam  
mahó dharmā́ṇaṃ táviṣīm  
yásya tritó ví ójasā  
vr̥tráṃ víparvam ardáyat  

### 002
svā́do pito mádho pito  
vayáṃ tuvā vavr̥mahe  
asmā́kam avitā́ bhava  

### 003
úpa naḥ pitav ā́ cara  
śiváḥ śivā́bhir ūtíbhiḥ  
mayobhúr adviṣeṇiyáḥ  
sákhā suśévo ádvayāḥ  

### 004
táva tiyé pito rásā  
rájāṃsi ánu víṣṭhitāḥ  
diví vā́tā iva śritā́ḥ  

### 005
táva tyé pito dádatas  
táva svādiṣṭha té pito  
prá svādmā́no rásānãṃ  
tuvigrī́vā iverate  

### 006
tuvé pito mahā́nãṃ  
devā́nãm máno hitám  
ákāri cā́ru ketúnā  
távā́him ávasāvadhīt  

### 007
yád adó pito ájagan  
vivásva párvatānãm  
átrā cin no madho pito  
áram bhakṣā́ya gamiyāḥ  

### 008
yád apā́m óṣadhīnãm  
pariṃśám āriśā́mahe  
vā́tāpe pī́va íd bhava  

### 009
yát te soma gávāśiro  
yávāśiro bhájāmahe  
vā́tāpe pī́va íd bhava  

### 010
karambhá oṣadhe bhava  
pī́vo vr̥kká udārathíḥ  
vā́tāpe pī́va íd bhava  

### 011
táṃ tvā vayám pito  
vácobhir gā́vo ná havyā́ suṣūdima  
devébhyas tvā sadhamā́dam  
asmábhyaṃ tvā sadhamā́dam  

## 188
### 001
sámiddho adyá rājasi  
devó devaíḥ sahasrajit  
dūtó havyā́ kavír vaha  

### 002
tánūnapād r̥táṃ yaté  
mádhvā yajñáḥ sám ajyate  
dádhat sahasríṇīr íṣaḥ  

### 003
ājúhvāno na ī́ḍiyo  
devā́m̐ ā́ vakṣi yajñíyān  
ágne sahasrasā́ asi  

### 004
prācī́nam barhír ójasā  
sahásravīram astr̥ṇan  
yátrādityā virā́jatha  

### 005
virā́ṭ samrā́ḍ vibhvī́ḥ prabhvī́r  
bahvī́ś ca bhū́yasīś ca yā́ḥ  
dúro ghr̥tā́ni akṣaran  

### 006
surukmé hí supéśasā  
ádhi śriyā́ virā́jataḥ  
uṣā́sāv éhá sīdatām  

### 007
prathamā́ hí suvā́casā  
hótārā daíviyā kavī́  
yajñáṃ no yakṣatām imám  

### 008
bhā́ratī́ḷe sárasvati  
yā́ vaḥ sárvā upabruvé  
tā́ naś codayata śriyé  

### 009
tváṣṭā rūpā́ṇi hí prabhúḥ  
paśū́n víśvān samānajé  
téṣāṃ na sphātím ā́ yaja  

### 010
úpa tmányā vanaspate  
pā́tho devébhiyaḥ sr̥ja  
agnír havyā́ni siṣvadat  

### 011
purogā́ agnír devā́nāṃ  
gāyatréṇa sám ajyate  
svā́hākr̥tīṣu rocate  

## 189
### 001
ágne náya supáthā rāyé asmā́n  
víśvāni deva vayúnāni vidvā́n  
yuyodhí asmáj juhurāṇám éno  
bhū́yiṣṭhāṃ te námaüktiṃ vidhema  

### 002
ágne tuvám pārayā návyo asmā́n  
suastíbhir áti durgā́ṇi víśvā  
pū́ś ca pr̥thvī́ · bahulā́ na urvī́  
bhávā tokā́ya tánayāya śáṃ yóḥ  

### 003
ágne tvám asmád yuyodhi ámīvā  
ánagnitrā abhí ámanta kr̥ṣṭī́ḥ  
púnar asmábhyaṃ suvitā́ya deva  
kṣā́ṃ víśvebhir amŕ̥tebhir yajatra  

### 004
pāhí no agne pāyúbhir ájasrair  
utá priyé sádana ā́ śuśukvā́n  
mā́ te bhayáṃ jaritā́raṃ yaviṣṭha  
nūnáṃ vidan mā́ aparáṃ sahasvaḥ  

### 005
mā́ no agne áva sr̥jo aghā́ya  
aviṣyáve ripáve duchúnāyai  
mā́ datváte dáśate mā́dáte no  
mā́ rī́ṣate sahasāvan párā dāḥ  

### 006
ví gha tuvā́vām̐ r̥tajāta yaṃsad  
gr̥ṇānó agne tanúve várūtham  
víśvād ririkṣór utá vā ninitsór  
abhihrútām ási hí deva viṣpáṭ  

### 007
tuváṃ tā́m̐ agna ubháyān ví vidvā́n  
véṣi prapitvé mánuṣo yajatra  
abhipitvé mánave śā́siyo bhūr  
marmr̥jénya · uśígbhir ná akráḥ  

### 008
ávocāma nivácanāni asmin  
mā́nasya sūnúḥ sahasāné agnaú  
vayáṃ sahásram ŕ̥ṣibhiḥ sanema  
vidyā́meṣáṃ vr̥jánaṃ jīrádānum  

## 190
### 001
anarvā́ṇaṃ vr̥ṣabhám mandrájihvam  
bŕ̥haspátiṃ vardhayā návyam arkaíḥ  
gāthāníyaḥ surúco yásya devā́  
āśr̥ṇvánti návamānasya mártāḥ  

### 002
tám r̥tvíyā úpa vā́caḥ sacante  
sárgo ná yó devayatā́m ásarji  
bŕ̥haspátiḥ sá hí áñjo várāṃsi  
víbhvā́bhavat sám r̥té mātaríśvā  

### 003
úpastutiṃ námasa údyatiṃ ca  
ślókaṃ yaṃsat savitéva prá bāhū́  
asyá krátvā ahaníyo yó ásti  
mr̥gó ná bhīmó 'rakṣásas° túviṣmān  

### 004
asyá ślóko divī́yate pr̥thivyā́m  
átyo ná yaṃsad yakṣabhŕ̥d vícetāḥ  
mr̥gā́ṇāṃ ná hetáyo yánti cemā́  
bŕ̥haspáter áhimāyām̐ abhí dyū́n  

### 005
yé tvā deva usrikám mányamānāḥ  
pāpā́ bhadrám upajī́vanti pajrā́ḥ  
ná dūḍhíye ánu dadāsi vāmám  
bŕ̥haspate cáyasa ít píyārum  

### 006
supraétuḥ sūyávaso ná pánthā  
durniyántuḥ páriprīto ná mitráḥ  
anarvā́ṇo abhí yé cákṣate no  
ápīvr̥tā aporṇuvánto asthuḥ  

### 007
sáṃ yáṃ stúbho avánayo ná yánti  
samudráṃ ná sraváto ródhacakrāḥ  
sá vidvā́m̐ · ubháyaṃ caṣṭe antár  
bŕ̥haspátis tára ā́paś ca gŕ̥dhraḥ  

### 008
evā́ mahás tuvijātás túviṣmān  
bŕ̥haspátir vr̥ṣabhó dhāyi deváḥ  
sá na stutó vīrávad dhātu gómad  
vidyā́meṣáṃ vr̥jánaṃ jīrádānum  

## 191
### 001
káṅkato ná káṅkato  
átho satīnákaṅkataḥ  
duvā́v íti plúṣī íti  
ní adŕ̥ṣṭā alipsata  

### 002
adŕ̥ṣṭān hanti āyatī́  
átho hanti parāyatī́  
átho avaghnatī́ hanti  
átho pinaṣṭi piṃṣatī́  

### 003
śarā́saḥ kúśarāso  
darbhā́saḥ sairiyā́ utá  
mauñjā́ adŕ̥ṣṭā vairiṇā́ḥ  
sárve sākáṃ ny àlipsata  

### 004
ní gā́vo goṣṭhé asadan  
ní mr̥gā́so avikṣata  
ní ketávo jánānãṃ  
ní adŕ̥ṣṭā alipsata  

### 005
etá u tyé práty adr̥śran  
pradoṣáṃ táskarā iva  
ádr̥ṣṭā víśvadr̥ṣṭāḥ  
prátibuddhā abhūtana  

### 006
dyaúr vaḥ pitā́ pr̥thivī́ mātā́  
sómo bhrā́tā́ditiḥ svásā  
ádr̥ṣṭā víśvadr̥ṣṭās  
tíṣṭhateláyatā sú kam  

### 007
yé áṃsiyā yé áṅgiyāḥ  
sūcī́kā yé prakaṅkatā́ḥ  
ádr̥ṣṭāḥ kíṃ canéhá vaḥ  
sárve sākáṃ ní jasyata  

### 008
út purástāt sū́rya eti  
viśvádr̥ṣṭo adr̥ṣṭahā́  
adŕ̥ṣṭān sárvāñ jambháyan  
sárvāś ca yātudhāníyaḥ  

### 009
úd apaptad asaú sū́ryaḥ  
purú víśvāni jū́ruvan  
ādityáḥ párvatebhiyo  
viśvádr̥ṣṭo adr̥ṣṭahā́  

### 010
sū́rye viṣám ā́ sajāmi  
dŕ̥tiṃ súrāvato gr̥hé  
só cin nú ná marāti  
nó vayám marāma  
āré asya yójanaṃ hariṣṭhā́  
mádhu tvā madhulā́ cakāra  

### 011
iyattikā́ śakuntikā́  
sakā́ jaghāsa te viṣám  
só cin nú ná marāti  
nó vayám marāma  
āré asya yójanaṃ hariṣṭhā́  
mádhu tvā madhulā́ cakāra  

### 012
tríḥ saptá viṣpuliṅgakā́  
viṣásya púṣiyam akṣan  
tā́ś cin nú ná maranti  
nó vayám marāma  
āré asya yójanaṃ hariṣṭhā́  
mádhu tvā madhulā́ cakāra  

### 013
navānā́ṃ navatīnã́ṃ  
viṣásya rópuṣīṇãm  
sárvāsām agrabhaṃ nā́ma  
nó vayám marāma  
āré asya yójanaṃ hariṣṭhā́  
mádhu tvā madhulā́ cakāra  

### 014
tríḥ saptá mayūríyaḥ  
saptá svásāro agrúvaḥ  
tā́s te viṣáṃ ví jabhrira  
udakáṃ kumbhínīr iva  

### 015
iyattakáḥ kuṣumbhakás  
takám bhinadmi áśmanā  
táto viṣám prá vāvr̥te  
párācīr ánu saṃvátaḥ  

### 016
kuṣumbhakás tád abravīd  
giréḥ pravartamānakáḥ  
vŕ̥ścikasyārasáṃ viṣám  
arasáṃ vr̥ścika te viṣám  