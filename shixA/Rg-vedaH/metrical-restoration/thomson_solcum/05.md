## 001
### 001
ábodhi agníḥ samídhā jánānām  
práti dhenúm ivāyatī́m uṣā́sam  
yahvā́ iva prá vayā́m ujjíhānāḥ  
prá bhānávaḥ sisrate nā́kam ácha  

### 002
ábodhi hótā yajáthāya devā́n  
ūrdhvó agníḥ sumánāḥ prātár asthāt  
sámiddhasya rúśad adarśi pā́jo  
mahā́n devás támaso nír amoci  

### 003
yád īṃ gaṇásya raśanā́m ájīgaḥ  
śúcir aṅkte śúcibhir góbhir agníḥ  
ā́d dákṣinā yujyate vājayánti  
uttānā́m ūrdhvó adhayaj juhū́bhiḥ  

### 004
agním áchā devayatā́m mánāṃsi  
cákṣūṃṣīva sū́riye sáṃ caranti  
yád īṃ súvāte uṣásā vírūpe  
śvetó vājī́ jāyate ágre áhnām  

### 005
jániṣṭa hí jéniyo ágre áhnāṃ  
hitó hitéṣu aruṣó váneṣu  
dáme-dame saptá rátnā dádhāno  
agnír hótā ní ṣasādā yájīyān  

### 006
agnír hótā ní asīdad yájīyān  
upásthe mātúḥ surabhā́ uloké†  
yúvā kavíḥ puruniṣṭhá r̥tā́vā  
dhartā́ kr̥ṣṭīnā́m utá mádhya iddháḥ  

### 007
prá ṇú tyáṃ vípram adhvaréṣu sādhúm  
agníṃ hótāram īḷate námobhiḥ  
ā́ yás tatā́na ródasī r̥téna  
nítyam mr̥janti vājínaṃ ghr̥téna  

### 008
mārjālíyo mr̥jyate své dámūnāḥ  
kavipraśastó átithiḥ śivó naḥ  
sahásraśr̥ṅgo vr̥ṣabhás tádojā  
víśvām̐ agne sáhasā prā́si anyā́n  

### 009
prá sadyó agne áti eṣi anyā́n  
āvír yásmai cā́rutamo babhū́tha  
īḷéniyo vapuṣíyo vibhā́vā  
priyó viśā́m átithir mā́nuṣīṇām  

### 010
túbhyam bharanti kṣitáyo yaviṣṭha  
balím agne ántita ótá dūrā́t  
ā́ bhándiṣṭhasya sumatíṃ cikiddhi  
br̥hát te agne máhi śárma bhadrám  

### 011
ā́dyá rátham bhānumo bhānumántam  
ágne tíṣṭha yajatébhiḥ sámantam  
vidvā́n pathīnā́m urú antárikṣam  
éhá devā́n havirádyāya vakṣi  

### 012
ávocāma kaváye médhiyāya  
váco vandā́ru vr̥ṣabhā́ya vŕ̥ṣṇe  
gáviṣṭhiro námasā stómam agnaú  
divī́va rukmám uruvyáñcam aśret  

## 002
### 001
kumārám mātā́ yuvatíḥ sámubdhaṃ  
gúhā bibharti ná dadāti pitré  
ánīkam asya ná mináj jánāsaḥ  
puráḥ paśyanti níhitam arataú  

### 002
kám etáṃ tuváṃ yuvate kumārám  
péṣī bibharṣi máhiṣī jajāna  
pūrvī́r hí gárbhaḥ śarádo vavárdha  
ápaśyaṃ jātáṃ yád ásūta mātā́  

### 003
híraṇyadantaṃ śúcivarṇam ārā́t  
kṣétrād apaśyam ā́yudhā mímānam  
dadānó asmā amŕ̥taṃ vipŕ̥kvat  
kím mā́m anindrā́ḥ kr̥ṇavann anukthā́ḥ  

### 004
kṣétrād apaśyaṃ sanutáś cárantaṃ  
sumád yūtháṃ ná purú śóbhamānam  
ná tā́ agr̥bhrann ájaniṣṭa hí ṣáḥ  
páliknīr íd yuvatáyo bhavanti  

### 005
ké me maryakáṃ ví yavanta góbhir  
ná yéṣāṃ gopā́ áraṇaś cid ā́sa  
yá īṃ jagr̥bhúr áva té sr̥jantu  
ā́jāti paśvá úpa naś cikitvā́n  

### 006
vasā́ṃ rā́jānaṃ vasatíṃ jánānām  
árātayo ní dadhur mártiyeṣu  
bráhmāṇi átrer áva táṃ sr̥jantu  
ninditā́ro níndiyāso bhavantu  

### 007
śúnaś cic chépaṃ níditaṃ sahásrād  
yū́pād amuñco áśamiṣṭa hí ṣáḥ  
evā́smád agne ví mumugdhi pā́śān  
hótaś cikitva ihá tū́ niṣádya  

### 008
hr̥ṇīyámāno ápa hí mád aíyeḥ  
prá me devā́nāṃ vratapā́ uvāca  
índro vidvā́m̐ ánu hí tvā cacákṣa  
ténāhám agne ánuśiṣṭa ā́gām  

### 009
ví jyótiṣā br̥hatā́ bhāti agnír  
āvír víśvāni kr̥ṇute mahitvā́  
prā́devīr māyā́ḥ sahate durévāḥ  
śíśīte śŕ̥ṅge rákṣase viníkṣe  

### 010
utá svānā́so diví ṣantu agnés  
tigmā́yudhā rákṣase hántavā́ u  
máde cid asya prá rujanti bhā́mā  
ná varante paribā́dho ádevīḥ  

### 011
etáṃ te stómaṃ tuvijāta vípro  
ráthaṃ ná dhī́raḥ suápā atakṣam  
yádī́d agne práti tváṃ deva háryāḥ  
súvarvatīr apá enā jayema  

### 012
tuvigrī́vo vr̥ṣabhó vāvr̥dhānó  
aśatrú aryáḥ sám ajāti védaḥ  
ítīmám agním amŕ̥tā avocan  
barhíṣmate mánave śárma yaṃsad  
dhavíṣmate mánave śárma yaṃsat  

## 003
### 001
tuvám agne váruṇo jā́yase yát  
tuvám mitró bhavasi yát sámiddhaḥ  
tuvé víśve sahasas putra devā́s  
tuvám índro dāśúṣe mártiyāya  

### 002
tvám aryamā́ bhavasi yát kanī́nāṃ  
nā́ma svadhāvan gúhiyam bibharṣi  
añjánti mitráṃ súdhitaṃ ná góbhir  
yád dámpatī sámanasā kr̥ṇóṣi  

### 003
táva śriyé marúto marjayanta  
rúdra yát te jánima cā́ru citrám  
padáṃ yád víṣṇor upamáṃ nidhā́yi  
téna pāsi gúhiyaṃ nā́ma gónām  

### 004
táva śriyā́ sudŕ̥śo deva devā́ḥ  
purū́ dádhānā amŕ̥taṃ sapanta  
hótāram agním mánuṣo ní ṣedur  
daśasyánta uśíjaḥ śáṃsam āyóḥ  

### 005
ná tvád dhótā pū́rvo agne yájīyān  
ná kā́viyaiḥ paró asti svadhāvaḥ  
viśáś ca yásyā átithir bhávāsi  
sá yajñéna vanavad deva mártān  

### 006
vayám agne vanuyāma tuvótā  
vasūyávo havíṣā búdhyamānāḥ  
vayáṃ samaryé vidátheṣu áhnāṃ  
vayáṃ rāyā́ sahasas putra mártān  

### 007
yó na ā́go abhí éno bhárāti  
ádhī́d aghám agháśaṃse dadhāta  
jahī́ cikitvo abhíśastim etā́m  
ágne yó no marcáyati dvayéna  

### 008
tuvā́m asyā́ viúṣi deva pū́rve  
dūtáṃ kr̥ṇvānā́ ayajanta havyaíḥ  
saṃsthé yád agna ī́yase rayīṇā́ṃ  
devó mártair vásubhir idhyámānaḥ  

### 009
áva spr̥dhi pitáraṃ yódhi vidvā́n  
putró yás te sahasaḥ sūna ūhé  
kadā́ cikitvo abhí cakṣase no  
ágne kadā́m̐ r̥tacíd yātayāse  

### 010
bhū́ri nā́ma vándamāno dadhāti  
pitā́ vaso yádi táj joṣáyāse  
kuvíd devásya sáhasā cakānáḥ  
sumnám agnír vanate vāvr̥dhānáḥ  

### 011
tuvám aṅgá jaritā́raṃ yaviṣṭha  
víśvāni agne duritā́ti parṣi  
stenā́ adr̥śran ripávo jánāso  
ájñātaketā vr̥jinā́ abhūvan  

### 012
imé yā́māsas tuvadríg abhūvan  
vásave vā tád íd ā́go avāci  
nā́hāyám agnír abhíśastaye no  
ná rī́ṣate vāvr̥dhānáḥ párā dāt  

## 004
### 001
tuvā́m agne vásupatiṃ vásūnām  
abhí prá mande adhvaréṣu rājan  
tváyā vā́jaṃ vājayánto jayema  
abhí ṣyāma pr̥tsutī́r mártiyānām  

### 002
havyavā́ḷ agnír ajáraḥ pitā́ no  
vibhúr vibhā́vā sudŕ̥śīko asmé  
sugārhapatyā́ḥ sám íṣo didīhi  
asmadríak sám mimīhi śrávāṃsi  

### 003
viśā́ṃ kavíṃ viśpátim mā́nuṣīṇāṃ  
śúcim pavākáṃ+ ghr̥tápr̥ṣṭham agním  
ní hótāraṃ viśvavídaṃ dadhidhve  
sá devéṣu vanate vā́riyāṇi  

### 004
juṣásva agna íḷayā sajóṣā  
yátamāno raśmíbhiḥ sū́riyasya  
juṣásva naḥ samídhaṃ jātaveda  
ā́ ca devā́n havirádyāya vakṣi  

### 005
júṣṭo dámūnā átithir duroṇá  
imáṃ no yajñám úpa yāhi vidvā́n  
víśvā agne abhiyújo vihátyā  
śatrūyatā́m ā́ bharā bhójanāni  

### 006
vadhéna dásyum prá hí cātáyasva  
váyaḥ kr̥ṇvānás tanúve suvā́yai  
píparṣi yát sahasas putra devā́n  
só 'gne° pāhi nr̥tama vā́je asmā́n  

### 007
vayáṃ te agna ukthaír vidhema  
vayáṃ havyaíḥ pavāka+ bhadraśoce  
asmé rayíṃ viśvávāraṃ sám inva  
asmé víśvāni dráviṇāni dhehi  

### 008
asmā́kam agne adhvaráṃ juṣasva  
sáhasaḥ sūno triṣadhastha havyám  
vayáṃ devéṣu sukŕ̥taḥ siyāma  
śármaṇā nas trivárūthena pāhi  

### 009
víśvāni no durgáhā jātavedaḥ  
síndhuṃ ná nāvā́ duritā́ti parṣi  
ágne atriván námasā gr̥ṇānó  
asmā́kam bodhi avitā́ tanū́nām  

### 010
yás tvā hr̥dā́ kīríṇā mányamāno  
ámartiyam mártiyo jóhavīmi  
jā́tavedo yáśo asmā́su dhehi  
prajā́bhir agne amr̥tatvám aśyām  

### 011
yásmai tuváṃ sukŕ̥te jātaveda  
ulokám† agne kr̥ṇávaḥ siyonám  
aśvínaṃ sá putŕ̥ṇaṃ vīrávantaṃ  
gómantaṃ rayíṃ naśate suastí  

## 005
### 001
súsamiddhāya śocíṣe  
ghr̥táṃ tīvráṃ juhotana  
agnáye jātávedase  

### 002
nárāśáṃsaḥ suṣūdati  
imáṃ yajñám ádābhiyaḥ  
kavír hí mádhuhastiyaḥ  

### 003
īḷitó agna ā́ vaha  
índraṃ citrám ihá priyám  
sukhaí ráthebhir ūtáye  

### 004
ū́rṇamradā ví prathasva  
abhí arkā́ anūṣata  
bhávā naḥ śubhra sātáye  

### 005
dévīr dvāro ví śrayadhvaṃ  
suprāyaṇā́ na ūtáye  
prá-pra yajñám pr̥ṇītana  

### 006
suprátīke vayovŕ̥dhā  
yahvī́ r̥tásya mātárā  
doṣā́m uṣā́sam īmahe  

### 007
vā́tasya pátman īḷitā́  
daívyā hótārā mánuṣaḥ  
imáṃ no yajñám ā́ gatam  

### 008
íḷā sárasvatī mahī́  
tisró devī́r mayobhúvaḥ  
barhíḥ sīdantu asrídhaḥ  

### 009
śivás tvaṣṭar ihā́ gahi  
vibhúḥ póṣa utá tmánā  
yajñé-yajñe na úd ava  

### 010
yátra véttha vanaspate  
devā́nāṃ gúhyā nā́māni  
tátra havyā́ni gāmaya  

### 011
svā́hāgnáye váruṇāya  
svā́héndrāya marúdbhiyaḥ  
svā́hā devébhiyo havíḥ  

## 006
### 001
agníṃ tám manye yó vásur  
ástaṃ yáṃ yánti dhenávaḥ  
ástam árvanta āśávo  
ástaṃ nítyāso vājína  
íṣaṃ stotŕ̥bhya ā́ bhara  

### 002
só agnír yó vásur gr̥ṇé  
sáṃ yám āyánti dhenávaḥ  
sám árvanto raghudrúvaḥ  
sáṃ sujātā́saḥ sūráya  
íṣaṃ stotŕ̥bhya ā́ bhara  

### 003
agnír hí vājínaṃ viśé  
dádāti viśvácarṣaṇiḥ  
agnī́ rāyé suābhúvaṃ  
sá prītó yāti vā́riyam  
íṣaṃ stotŕ̥bhya ā́ bhara  

### 004
ā́ te agna idhīmahi  
dyumántaṃ deva ajáram  
yád dha syā́ te pánīyasī  
samíd dīdáyati dyávi  
íṣaṃ stotŕ̥bhya ā́ bhara  

### 005
ā́ te agna r̥cā́ havíḥ  
śúkrasya śociṣas pate  
súścandra dásma víśpate  
hávyavāṭ túbhyaṃ hūyata  
íṣaṃ stotŕ̥bhya ā́ bhara  

### 006
pró tyé agnáyo agníṣu  
víśvam puṣyanti vā́riyam  
té hinvire tá invire  
tá iṣaṇyanti ānuṣág  
íṣaṃ stotŕ̥bhya ā́ bhara  

### 007
táva tyé agne arcáyo  
máhi vrādhanta vājínaḥ  
yé pátvabhiḥ śaphā́nãṃ  
vrajā́ bhuránta gónãm  
íṣaṃ stotŕ̥bhya ā́ bhara  

### 008
návā no agna ā́ bhara  
stotŕ̥bhyaḥ sukṣitī́r íṣaḥ  
té siyāma yá ānr̥cús  
tvā́dūtāso dáme-dama  
íṣaṃ stotŕ̥bhya ā́ bhara  

### 009
ubhé suścandra sarpíṣo  
dárvī śrīṇīṣa āsáni  
utó na út pupūriyā  
ukthéṣu śavasas pata  
íṣaṃ stotŕ̥bhya ā́ bhara  

### 010
evā́m̐ agním ajuryamur  
gīrbhír yajñébhir ānuṣák  
dádhad asmé suvī́riyam  
utá tyád āśuáśviyam  
íṣaṃ stotŕ̥bhya ā́ bhara  

## 007
### 001
sákhāyaḥ sáṃ vaḥ samyáñcam  
íṣaṃ stómaṃ ca agnáye  
várṣiṣṭhāya kṣitīnã́m  
ūrjó náptre sáhasvate  

### 002
kútrā cid yásya sámr̥tau  
raṇvā́ náro nr̥ṣádane  
árhantaś cid yám indhaté  
saṃjanáyanti jantávaḥ  

### 003
sáṃ yád iṣó vánāmahe  
sáṃ havyā́ mā́nuṣāṇãm  
utá dyumnásya śávasa  
r̥tásya raśmím ā́ dade  

### 004
sá smā kr̥ṇoti ketúm ā́  
náktaṃ cid dūrá ā́ saté  
pavākó+ yád vánaspátīn  
prá smā minā́ti ajáraḥ  

### 005
áva sma yásya véṣaṇe  
svédam pathíṣu júhvati  
abhī́m áha svájeniyam  
bhū́mā pr̥ṣṭhéva ruruhuḥ  

### 006
yám mártiyaḥ puruspŕ̥haṃ  
vidád víśvasya dhā́yase  
prá svā́danam pitūnã́m  
ástatātiṃ cid āyáve  

### 007
sá hí ṣmā dhánva ā́kṣitaṃ  
dā́tā ná dā́ti ā́ paśúḥ  
híriśmaśruḥ śúcidann  
r̥bhúr ánibhr̥ṣṭataviṣiḥ  

### 008
śúciḥ ṣma yásmā atrivát  
prá svádhitīva rī́yate  
suṣū́r asūta mātā́  
krāṇā́ yád ānaśé bhágam  

### 009
ā́ yás te sarpirāsute  
ágne śám ásti dhā́yase  
aíṣu dyumnám utá śráva  
ā́ cittám mártiyeṣu dhāḥ  

### 010
íti cin manyúm adhríjas  
tvā́dātam ā́ paśúṃ dade  
ã́d agne ápr̥ṇato  
átriḥ sāsahiyād dásyūn  
iṣáḥ sāsahiyān nr̥̄́n  

## 008
### 001
tuvā́m agna r̥tāyávaḥ sám īdhire  
pratnám pratnā́sa ūtáye sahaskr̥ta  
puruścandráṃ yajatáṃ viśvádhāyasaṃ  
dámūnasaṃ gr̥hápatiṃ váreṇiyam  

### 002
tuvā́m agne átithim pūrviyáṃ víśaḥ  
śocíṣkeśaṃ gr̥hápatiṃ ní ṣedire  
br̥hátketum pururū́paṃ dhanaspŕ̥taṃ  
suśármāṇaṃ suávasaṃ jaradvíṣam  

### 003
tuvā́m agne mā́nuṣīr īḷate víśo  
hotrāvídaṃ víviciṃ ratnadhā́tamam  
gúhā sántaṃ subhaga viśvádarśataṃ  
tuviṣvaṇásaṃ suyájaṃ ghr̥taśríyam  

### 004
tuvā́m agne dharṇasíṃ viśvádhā vayáṃ  
gīrbhír gr̥ṇánto námasópa sedima  
sá no juṣasva samidhānó aṅgiro  
devó mártasya yaśásā sudītíbhiḥ  

### 005
tuvám agne pururū́po viśé-viśe  
váyo dadhāsi pratnáthā puruṣṭuta  
purū́ṇi ánnā sáhasā ví rājasi  
tvíṣiḥ sā́ te titviṣāṇásya nā́dhŕ̥ṣe  

### 006
tuvā́m agne samidhānáṃ yaviṣṭhiya  
devā́ dūtáṃ cakrire havyavā́hanam  
urujráyasaṃ ghr̥táyonim ā́hutaṃ  
tveṣáṃ cákṣur dadhire codayánmati  

### 007
tuvā́m agne pradíva ā́hutaṃ ghr̥taíḥ  
sumnāyávaḥ suṣamídhā sám īdhire  
sá vāvr̥dhāná óṣadhībhir ukṣitó  
abhí jráyāṃsi pā́rthivā ví tiṣṭhase  

## 009
### 001
tuvā́m agne havíṣmanto  
devám mártāsa īḷate  
mánye tvā jātávedasaṃ  
sá havyā́ vakṣi ānuṣák  

### 002
agnír hótā dā́suvataḥ  
kṣáyasya vr̥ktábarhiṣaḥ  
sáṃ yajñā́saś cáranti yáṃ  
sáṃ vā́jāsaḥ śravasyávaḥ  

### 003
utá sma yáṃ śíśuṃ yathā  
návaṃ jániṣṭa aráṇī  
dhartā́ram mā́nuṣīṇãṃ  
viśā́m agníṃ suadhvarám  

### 004
utá sma durgr̥bhīyase  
putró ná hvāriyā́ṇãm  
purū́ yó dágdhā́si vánā  
ágne paśúr ná yávase  

### 005
ádha sma yásya arcáyaḥ  
samyák saṃyánti dhūmínaḥ  
yád īm áha tritó diví  
úpa dhmā́teva dhámati  
śíśīte dhmātárī yathā  

### 006
távāhám agna ūtíbhir  
mitrásya ca práśastibhiḥ  
dveṣoyúto ná duritā́  
turyā́ma mártiyānãm  

### 007
táṃ no agne abhī́ náro  
rayíṃ sahasva ā́ bhara  
sá kṣepayat sá poṣayad  
bhúvad vā́jasya sātáya  
utaídhi pr̥tsú no vr̥dhé  

## 010
### 001
ágna ójiṣṭham ā́ bhara  
dyumnám asmábhyam adhrigo  
prá no rāyā́ párīṇasā  
rátsi vā́jāya pánthãm  

### 002
tuváṃ no agne adbhuta  
krátvā dákṣasya maṃhánā  
tuvé asuryàm ā́ruhat  
krāṇā́ mitró ná yajñíyaḥ  

### 003
tuváṃ no agna eṣãṃ  
gáyam puṣṭíṃ ca vardhaya  
yé stómebhiḥ prá sūráyo  
náro maghā́ni ānaśúḥ  

### 004
yé agne candra te gíraḥ  
śumbhánti áśvarādhasaḥ  
śúṣmebhiḥ śuṣmíṇo náro  
diváś cid yéṣãm br̥hát  
sukīrtír bódhati tmánā  

### 005
táva tyé agne arcáyo  
bhrā́janto yanti dhr̥ṣṇuyā́  
párijmāno ná vidyútaḥ  
svānó rátho ná vājayúḥ  

### 006
nṹ no agna ūtáye  
sabā́dhasaś ca rātáye  
asmā́kāsaś ca sūráyo  
víśvā ā́śās tarīṣáṇi  

### 007
tuváṃ no agne aṅgiraḥ  
stutá stávāna ā́ bhara  
hótar vibhvāsáhaṃ rayíṃ  
stotŕ̥bhya stávase ca na  
utaídhi pr̥tsú no vr̥dhé  

## 011
### 001
jánasya gopā́ ajaniṣṭa jā́gr̥vir  
agníḥ sudákṣaḥ suvitā́ya návyase  
ghr̥tápratīko br̥hatā́ divispŕ̥śā  
dyumád ví bhāti bharatébhiyaḥ śúciḥ  

### 002
yajñásya ketúm prathamám puróhitam  
agníṃ náras triṣadhasthé sám īdhire  
índreṇa devaíḥ saráthaṃ sá barhíṣi  
sī́dan ní hótā yajáthāya sukrátuḥ  

### 003
ásammr̥ṣṭo jāyase mātaróḥ śúcir  
mandráḥ kavír úd atiṣṭho vivásvataḥ  
ghr̥téna tvāvardhayann agna āhuta  
dhūmás te ketúr abhavad diví śritáḥ  

### 004
agnír no yajñám úpa vetu sādhuyā́  
agníṃ náro ví bharante gr̥hé-gr̥he  
agnír dūtó abhavad dhavyavā́hano  
agníṃ vr̥ṇānā́ vr̥ṇate kavíkratum  

### 005
túbhyedám agne mádhumattamaṃ vácas  
túbhyam manīṣā́ iyám astu śáṃ hr̥dé  
tuvā́ṃ gíraḥ síndhum ivāvánīr mahī́r  
ā́ pr̥ṇanti śávasā vardháyanti ca  

### 006
tuvā́m agne áṅgiraso gúhā hitám  
ánv avindañ chiśriyāṇáṃ váne-vane  
sá jāyase mathyámānaḥ sáho mahát  
tuvā́m āhuḥ sáhasas putrám aṅgiraḥ  

## 012
### 001
prá agnáye br̥haté yajñíyāya  
r̥tásya vŕ̥ṣṇe ásurāya mánma  
ghr̥táṃ ná yajñá āsíye súpūtaṃ  
gíram bhare vr̥ṣabhā́ya pratīcī́m  

### 002
r̥táṃ cikitva r̥tám íc cikiddhi  
r̥tásya dhā́rā ánu tr̥ndhi pūrvī́ḥ  
nā́háṃ yātúṃ sáhasā ná dvayéna  
r̥táṃ sapāmi aruṣásya vŕ̥ṣṇaḥ  

### 003
káyā no agna r̥táyann r̥téna  
bhúvo návedā ucáthasya návyaḥ  
védā me devá r̥tupā́ r̥tūnā́ṃ  
nā́hám pátiṃ sanitúr asyá rāyáḥ  

### 004
ké te agne ripáve bándhanāsaḥ  
ké pāyávaḥ saniṣanta dyumántaḥ  
ké dhāsím agne ánr̥tasya pānti  
ká ā́sato vácasaḥ santi gopā́ḥ  

### 005
sákhāyas te víṣuṇā agna eté  
śivā́saḥ sánto áśivā abhūvan  
ádhūrṣata svayám eté vácobhir  
r̥jūyaté vr̥jinā́ni bruvántaḥ  

### 006
yás te agne námasā yajñám ī́ṭṭa  
r̥táṃ sá pāti† aruṣásya vŕ̥ṣṇaḥ  
tásya kṣáyaḥ pr̥thúr ā́ sādhúr etu  
prasársrāṇasya náhuṣasya śéṣaḥ  

## 013
### 001
árcantas tvā havāmahe  
árcantaḥ sám idhīmahi  
ágne árcanta ūtáye  

### 002
agné stómam manāmahe  
sidhrám adyá divispŕ̥śaḥ  
devásya draviṇasyávaḥ  

### 003
agnír juṣata no gíro  
hótā yó mā́nuṣeṣu ā́  
sá yakṣad daíviyaṃ jánam  

### 004
tvám agne sapráthā asi  
júṣṭo hótā váreṇiyaḥ  
tváyā yajñáṃ ví tanvate  

### 005
tvā́m agne vājasā́tamaṃ  
víprā vardhanti súṣṭutam  
sá no rāsva suvī́riyam  

### 006
ágne nemír arā́m̐ iva  
devā́ṃs tvám paribhū́r asi  
ā́ rā́dhaś citrám r̥ñjase  

## 014
### 001
agníṃ stómena bodhaya  
samidhānó ámartiyam  
havyā́ devéṣu no dadhat  

### 002
tám adhvaréṣu īḷate  
devám mártā ámartiyam  
yájiṣṭham mā́nuṣe jáne  

### 003
táṃ hí śáśvanta ī́ḷate  
srucā́ deváṃ ghr̥taścútā  
agníṃ havyā́ya vóḷhave  

### 004
agnír jātó arocata  
ghnán dásyūñ jyótiṣā támaḥ  
ávindad gā́ apáḥ súvaḥ  

### 005
agním īḷéniyaṃ kavíṃ  
ghr̥tápr̥ṣṭhaṃ saparyata  
vétu me śr̥ṇávad dhávam  

### 006
agníṃ ghr̥téna vāvr̥dhuḥ  
stómebhir viśvácarṣaṇim  
suādhī́bhir vacasyúbhiḥ  

## 015
### 001
prá vedháse kaváye védiyāya  
gíram bhare yaśáse pūrviyā́ya  
ghr̥táprasatto ásuraḥ suśévo  
rāyó dhartā́ dharúṇo vásvo agníḥ  

### 002
r̥téna rtáṃ dharúṇaṃ dhārayanta  
yajñásya śāké paramé víoman  
divó dhárman dharúṇe sedúṣo nr̥̄́ñ  
jātaír ájātām̐ abhí yé nanakṣúḥ  

### 003
aṃhoyúvas tanúvas tanvate ví  
váyo mahád duṣṭáram pūrviyā́ya  
sá saṃváto návajātas tuturyāt  
siṃháṃ ná kruddhám abhítaḥ pári ṣṭhuḥ  

### 004
mātéva yád bhárase paprathānó  
jánaṃ-janaṃ dhā́yase cákṣase ca  
váyo-vayo jarase yád dádhānaḥ  
pári tmánā víṣurūpo jigāsi  

### 005
vā́jo nú te śávasas pātu ántam  
urúṃ dóghaṃ dharúṇaṃ deva rāyáḥ  
padáṃ ná tāyúr gúhā dádhāno  
mahó rāyé citáyann átrim aspaḥ  

## 016
### 001
br̥hád váyo hí bhānáve  
árcā devā́ya agnáye  
yám mitráṃ ná práśastibhir  
mártāso dadhiré puráḥ  

### 002
sá hí dyúbhir jánānãṃ  
hótā dákṣasya bāhuvóḥ  
ví havyám agnír ānuṣág  
bhágo ná vā́ram r̥ṇvati  

### 003
asyá stóme maghṍnaḥ  
sakhiyé vr̥ddháśociṣaḥ  
víśvā yásmin tuviṣváṇi  
sám aryé śúṣmam ādadhúḥ  

### 004
ádhā hí agna eṣãṃ  
suvī́riyasya maṃhánā  
tám íd yahváṃ ná ródasī  
pári śrávo babhūvatuḥ  

### 005
nṹ na éhi vā́riyam  
ágne gr̥ṇāná ā́ bhara  
yé vayáṃ yé ca sūráyaḥ  
suastí dhā́mahe sácā  
utaídhi pr̥tsú no vr̥dhé  

## 017
### 001
ā́ yajñaír deva mártiya  
itthā́ távyāṃsam ūtáye  
agníṃ kr̥té suadhvaré  
pūrúr īḷīta ávase  

### 002
ásya hí sváyaśastara  
āsā́ vidharman mányase  
táṃ nā́kaṃ citráśociṣam  
mandrám paró manīṣáyā  

### 003
asyá vā́sā́ u arcíṣā  
yá ā́yukta tujā́ girā́  
divó ná yásya rétasā  
br̥hác chócanti arcáyaḥ  

### 004
asyá krátvā vícetaso  
dasmásya vásu rátha ā́  
ádhā víśvāsu háviyo  
agnír vikṣú prá śasyate  

### 005
nṹ na íd dhí vā́riyam  
āsā́ sacanta sūráyaḥ  
ū́rjo napād abhíṣṭaye  
pāhí śagdhí suastáya  
utaídhi pr̥tsú no vr̥dhé  

## 018
### 001
prātár agníḥ purupriyó  
viśá staveta átithiḥ  
víśvāni yó ámartiyo  
havyā́ márteṣu ráṇyati  

### 002
dvitā́ya mr̥ktávāhase  
svásya dákṣasya maṃhánā  
índuṃ sá dhatta ānuṣák  
stotā́ cit te amartiya  

### 003
táṃ vo dīrghā́yuśociṣaṃ  
girā́ huve maghónãm  
áriṣṭo yéṣãṃ rátho  
ví aśvadāvan ī́yate  

### 004
citrā́ vā yéṣu dī́dhitir  
āsánn ukthā́ pã́nti yé  
stīrṇám barhíḥ súvarṇare  
śrávāṃsi dadhire pári  

### 005
yé me pañcāśátaṃ dadúr  
áśvānãṃ sadhástuti  
dyumád agne máhi śrávo  
br̥hát kr̥dhi maghónãṃ  
nr̥vád amr̥ta nr̥̄ṇã́m+  

## 019
### 001
abhy àvasthā́ḥ prá jāyante  
prá vavrér vavríś ciketa  
upásthe mātúr ví caṣṭe  

### 002
juhuré ví citáyanto  
ánimiṣaṃ nr̥mṇám pānti  
ā́ dr̥̄ḷhā́m+ púraṃ viviśuḥ  

### 003
ā́ śvaitreyásya jantávo  
dyumád vardhanta kr̥ṣṭáyaḥ  
niṣkágrīvo br̥háduktha  
enā́ mádhvā ná vājayúḥ  

### 004
priyáṃ dugdháṃ ná kā́miyam  
ájāmi jāmiyóḥ sácā  
gharmó ná vā́jajaṭharo  
ádabdhaḥ śáśvato dábhaḥ  

### 005
krī́ḷan no raśma ā́ bhuvaḥ  
sám bhásmanā vāyúnā vévidānaḥ  
tā́ asya san dhr̥ṣájo ná tigmā́ḥ  
súsaṃśitā vakṣíyo vakṣaṇesthā́ḥ  

## 020
### 001
yám agne vājasātama  
tuváṃ cin mányase rayím  
táṃ no gīrbhíḥ śravā́yiyaṃ  
devatrā́ panayā yújam  

### 002
yé agne néráyanti te  
vr̥ddhā́ ugrásya śávasaḥ  
ápa dvéṣo ápa hváro  
anyávratasya saścire  

### 003
hótāraṃ tvā vr̥ṇīmahe  
ágne dákṣasya sā́dhanam  
yajñéṣu pūrviyáṃ girā́  
práyasvanto havāmahe  

### 004
itthā́ yáthā ta ūtáye  
sáhasāvan divé-dive  
rāyá r̥tā́ya sukrato  
góbhiḥ ṣyāma sadhamā́do  
vīraíḥ syāma sadhamā́daḥ  

## 021
### 001
manuṣvát tvā ní dhīmahi  
manuṣvát sám idhīmahi  
ágne manuṣvád aṅgiro  
devā́n devayaté yaja  

### 002
tuváṃ hí mā́nuṣe jáne  
ágne súprīta idhyáse  
srúcas tvā yanti ānuṣák  
sújāta sárpirāsute  

### 003
tuvā́ṃ víśve sajóṣaso  
devā́so dūtám akrata  
saparyántas tuvā kave  
yajñéṣu devám īḷate  

### 004
deváṃ vo devayajyáyā  
agním īḷīta mártiyaḥ  
sámiddhaḥ śukra dīdihi  
r̥tásya yónim ā́sadaḥ  
sasásya yónim ā́sadaḥ  

## 022
### 001
prá viśvasāman atrivád  
árcā pavākáśociṣe+  
yó adhvaréṣu ī́ḍiyo  
hótā mandrátamo viśí  

### 002
ní agníṃ jātávedasaṃ  
dádhātā devám r̥tvíjam  
prá yajñá etu ānuṣág  
adyā́ devávyacastamaḥ  

### 003
cikitvínmanasaṃ tuvā  
devám mártāsa ūtáye  
váreṇyasya te ávasa  
iyānā́so amanmahi  

### 004
ágne cikiddhí asyá na  
idáṃ vácaḥ sahasiya  
táṃ tvā suśipra dampate  
stómair vardhanti átrayo  
gīrbhíḥ śumbhanti átrayaḥ  

## 023
### 001
ágne sáhantam ā́ bhara  
dyumnásya prāsáhā rayím  
víśvā yáś carṣaṇī́r abhí  
āsā́ vā́jeṣu sāsáhat  

### 002
tám agne pr̥tanāṣáhaṃ  
rayíṃ sahasva ā́ bhara  
tuváṃ hí satyó ádbhuto  
dātā́ vā́jasya gómataḥ  

### 003
víśve hí tvā sajóṣaso  
jánāso vr̥ktábarhiṣaḥ  
hótāraṃ sádmasu priyáṃ  
viyánti vā́riyā purú  

### 004
sá hí ṣmā viśvácarṣaṇir  
abhímāti sáho dadhé  
ágna eṣú kṣáyeṣu ā́  
reván naḥ śukra dīdihi  
dyumát pavāka+ dīdihi  

## 024
### 001
ágne tuváṃ no ántama  
utá trātā́ śivó bhavā varūthyàḥ  
### 002
vásur agnír vásuśravā  
áchā nakṣi dyumáttamaṃ rayíṃ dāḥ  
### 003
sá no bodhi śrudhī́ hávam  
uruṣyā́ ṇo aghāyatáḥ samasmāt  
### 004
táṃ tvā śociṣṭha dīdivaḥ  
sumnā́ya nūnám īmahe sákhibhyaḥ  
## 025
### 001
áchā vo agním ávase  
deváṃ gāsi sá no vásuḥ  
rā́sat putrá r̥ṣūṇã́m  
r̥tā́vā parṣati dviṣáḥ  

### 002
sá hí satyó yám pū́rve cid  
devā́saś cid yám īdhiré  
hótāram mandrájihvam ít  
sudītíbhir vibhā́vasum  

### 003
sá no dhītī́ váriṣṭhayā  
śráyiṣṭhayā+ ca sumatī́°  
ágne rāyó didīhi naḥ  
suvr̥ktíbhir vareṇiya  

### 004
agnír devéṣu rājati  
agnír márteṣu āviśán  
agnír no havyavā́hano  
agníṃ dhībhíḥ saparyata  

### 005
agnís tuvíśravastamaṃ  
tuvíbrahmāṇam uttamám  
atū́rtaṃ śrāvayátpatim  
putráṃ dadāti dāśúṣe  

### 006
agnír dadāti sátpatiṃ  
sāsā́ha yó yudhā́ nŕ̥bhiḥ  
agnír átyaṃ raghuṣyádaṃ  
jétāram áparājitam  

### 007
yád vā́hiṣṭhaṃ tád agnáye  
br̥hád arca vibhāvaso  
máhiṣīva tuvád rayís  
tuvád vā́jā úd īrate  

### 008
táva dyumánto arcáyo  
grā́veva ucyate br̥hát  
utó te tanyatúr yathā  
svānó arta tmánā diváḥ  

### 009
evā́m̐ agníṃ vasūyávaḥ  
sahasānáṃ vavandima  
sá no víśvā áti dvíṣaḥ  
párṣan nāvéva sukrátuḥ  

## 026
### 001
ágne pavāka+ rocíṣā  
mandráyā deva jihváyā  
ā́ devā́n vakṣi yákṣi ca  

### 002
táṃ tvā ghr̥tasnav īmahe  
cítrabhāno suvardŕ̥śam  
devā́m̐ ā́ vītáye vaha  

### 003
vītíhotraṃ tuvā kave  
dyumántaṃ sám idhīmahi  
ágne br̥hántam adhvaré  

### 004
ágne víśvebhir ā́ gahi  
devébhir havyádātaye  
hótāraṃ tvā vr̥ṇīmahe  

### 005
yájamānāya sunvatá  
ā́gne suvī́riyaṃ vaha  
devaír ā́ satsi barhíṣi  

### 006
samidhānáḥ sahasrajid  
ágne dhármāṇi puṣyasi  
devā́nāṃ dūtá ukthíyaḥ  

### 007
ní agníṃ jātávedasaṃ  
hotravā́haṃ yáviṣṭhiyam  
dádhātā devám r̥tvíjam  

### 008
prá yajñá etu ānuṣág  
adyā́ devávyacastamaḥ  
str̥ṇītá barhír āsáde  

### 009
édám marúto aśvínā  
mitráḥ sīdantu váruṇaḥ  
devā́saḥ sárvayā viśā́  

## 027
### 001
ánasvantā sátpatir māmahe me  
gā́vā cétiṣṭho ásuro maghónaḥ  
traivr̥ṣṇó agne daśábhiḥ sahásrair  
vaíśvānara tríaruṇaś ciketa  

### 002
yó me śatā́ ca viṃśatíṃ ca gónāṃ  
hárī ca yuktā́ sudhúrā dádāti  
vaíśvānara súṣṭuto vāvr̥dhāno  
ágne yácha tríaruṇāya śárma  

### 003
evā́ te agne sumatíṃ cakānó  
náviṣṭhāya navamáṃ trasádasyuḥ  
yó me gíras tuvijātásya pūrvī́r  
yukténābhí tríaruṇo gr̥ṇā́ti  

### 004
yó ma íti pravócati  
áśvamedhāya sūráye  
dádad r̥cā́ saníṃ yaté  
dádan medhā́m r̥tāyaté  

### 005
yásya mā paruṣā́ḥ śatám  
uddharṣáyanti ukṣáṇaḥ  
áśvamedhasya dā́nāḥ  
sómā iva tríāśiraḥ  

### 006
índrāgnī śatadā́vani  
áśvamedhe suvī́riyam  
kṣatráṃ dhārayatam br̥hád  
diví sū́ryam ivājáram  

## 028
### 001
sámiddho agnír diví śocír aśret  
pratyáṅṅ uṣásam urviyā́ ví bhāti  
éti prā́cī viśvávārā námobhir  
devā́m̐ ī́ḷānā havíṣā ghr̥tā́cī  

### 002
samidhyámāno amŕ̥tasya rājasi  
havíṣ kr̥ṇvántaṃ sacase suastáye  
víśvaṃ sá dhatte dráviṇaṃ yám ínvasi  
ātithyám agne ní ca dhatta ít puráḥ  

### 003
ágne śárdha mahaté saúbhagāya  
táva dyumnā́ni uttamā́ni santu  
sáṃ jāspatyáṃ suyámam ā́ kr̥ṇuṣva  
śatrūyatā́m abhí tiṣṭhā máhāṃsi  

### 004
sámiddhasya prámahaso  
ágne vánde táva śríyam  
vr̥ṣabhó dyumnávām̐ asi  
sám adhvaréṣu idhyase  

### 005
sámiddho agna āhuta  
devā́n yakṣi suadhvara  
tuváṃ hí havyavā́ḷ ási  

### 006
ā́ juhotā duvasyáta  
agním prayatí adhvaré  
vr̥ṇīdhváṃ havyavā́hanam  

## 029
### 001
trí aryamā́ mánuṣo devátātā  
trī́ rocanā́ diviyā́ dhārayanta  
árcanti tvā marútaḥ pūtádakṣās  
tuvám eṣām ŕ̥ṣir indrāsi dhī́raḥ  

### 002
ánu yád īm marúto mandasānám  
ā́rcann índram papivā́ṃsaṃ sutásya  
ā́datta vájram abhí yád áhiṃ hánn  
apó yahvī́r asr̥jat sártavā́ u  

### 003
utá brahmāṇo maruto me asyá  
índraḥ sómasya súṣutasya peyāḥ  
tád dhí havyám mánuṣe gā́ ávindad  
áhann áhim papivā́m̐ índro asya  

### 004
ā́d ródasī vitaráṃ ví ṣkabhāyat  
saṃvivyānáś cid bhiyáse mr̥gáṃ kaḥ  
jígartim índro apajárgurāṇaḥ  
práti śvasántam áva dānaváṃ han  

### 005
ádha krátvā maghavan túbhya° devā́  
ánu víśve adaduḥ somapéyam  
yát sū́riyasya harítaḥ pátantīḥ  
puráḥ satī́r úparā étaśe káḥ  

### 006
náva yád asya navatíṃ ca bhogā́n  
sākáṃ vájreṇa maghávā vivr̥ścát  
árcanti índram marútaḥ sadhásthe  
traíṣṭubhena vácasā bādhata dyā́m  

### 007
sákhā sákhye apacat tū́yam agnír  
asyá krátvā mahiṣā́ trī́ śatā́ni  
trī́ sākám índro mánuṣaḥ sárāṃsi  
sutám pibad vr̥trahátyāya sómam  

### 008
trī́ yác chatā́ mahiṣā́ṇām ágho mā́s  
trī́ sárāṃsi maghávā somiyā́pāḥ  
kāráṃ ná víśve ahuvanta devā́  
bháram índrāya yád áhiṃ jaghā́na  

### 009
uśánā yát sahasíyair áyātaṃ  
gr̥hám indra jūjuvānébhir áśvaiḥ  
vanvānó átra saráthaṃ yayātha  
kútsena devaír ávanor ha śúṣṇam  

### 010
prā́nyác cakrám avr̥haḥ sū́riyasya  
kútsāyānyád várivo yā́tave 'kaḥ  
anā́so dásyūm̐r amr̥ṇo vadhéna  
ní duryoṇá āvr̥ṇaṅ mr̥dhrávācaḥ  

### 011
stómāsas tvā gaúrivīter avardhann  
árandhayo vaidathinā́ya píprum  
ā́ tvā́m r̥jíśvā sakhiyā́ya cakre  
pácan paktī́r ápibaḥ sómam asya  

### 012
návagvāsaḥ sutásomāsa índraṃ  
dáśagvāso abhí arcanti arkaíḥ  
gávyaṃ cid ūrvám apidhā́navantaṃ  
táṃ cin náraḥ śaśamānā́ ápa vran  

### 013
kathó nú te pári carāṇi vidvā́n  
vīríyā · maghavan yā́ cakártha  
yā́ co nú návyā kr̥ṇávaḥ śaviṣṭha  
préd u tā́ te vidátheṣu bravāma  

### 014
etā́ víśvā cakr̥vā́m̐ indra bhū́ri  
áparīto janúṣā vīríyeṇa  
yā́ cin nú vajrin kr̥ṇávo dadhr̥ṣvā́n  
ná te vartā́ táviṣyā asti tásyāḥ  

### 015
índra bráhma kriyámāṇā juṣasva  
yā́ te śaviṣṭha náviyā ákarma  
vástreva bhadrā́ súkr̥tā vasūyū́  
ráthaṃ ná dhī́raḥ suápā atakṣam  

## 030
### 001
kúva syá vīráḥ kó apaśyad índraṃ  
sukháratham ī́yamānaṃ háribhyām  
yó rāyā́ vajrī́ sutásomam ichán  
tád óko gántā puruhūtá ūtī́  

### 002
ávācacakṣam padám asya sasvár  
ugráṃ nidhātúr ánu āyam ichán  
ápr̥cham anyā́m̐ utá té ma āhur  
índraṃ náro bubudhānā́ aśema  

### 003
prá nú vayáṃ suté yā́ te kr̥tā́ni  
índra brávāma yā́ni no jújoṣaḥ  
védad ávidvāñ chr̥ṇávac ca vidvā́n  
váhate 'yám maghávā sárvasenaḥ  

### 004
sthirám mánaś cakr̥ṣe jātá indra  
véṣī́d éko yudháye bhū́yasaś cit  
áśmānaṃ cic chávasā didyuto ví  
vidó gávām ūruvám usríyāṇām  

### 005
paró yát tvám paramá ājániṣṭhāḥ  
parāváti śrútiyaṃ nā́ma bíbhrat  
átaś cid índrād abhayanta devā́  
víśvā apó ajayad dāsápatnīḥ  

### 006
túbhiyéd eté marútaḥ suśévā  
árcanti arkáṃ sunuvánti ándhaḥ  
áhim ohānám apá āśáyānam  
prá māyā́bhir māyínaṃ sakṣad índraḥ  

### 007
ví ṣū́ mŕ̥dho janúṣā dā́nam ínvann  
áhan gávā maghavan saṃcakānáḥ  
átrā dāsásya námuceḥ śíro yád  
ávartayo mánave gātúm ichán  

### 008
yújaṃ hí mā́m ákr̥thā ā́d íd indra  
śíro dāsásya námucer mathāyán  
áśmānaṃ cit svaríyaṃ vártamānam  
prá cakríyeva ródasī marúdbhyaḥ  

### 009
stríyo hí dāsá ā́yudhāni cakré  
kím mā karann abalā́ asya sénāḥ  
antár hí ákhyad ubhé asya dhéne  
áthópa praíd yudháye dásyum índraḥ  

### 010
sám átra gā́vo abhíto 'navanta  
ihéha vatsaír víyutā yád ā́san  
sáṃ tā́ índro asr̥jad asya śākaír  
yád īṃ sómāsaḥ súṣutā ámandan  

### 011
yád īṃ sómā babhrúdhūtā ámandann  
ároravīd vr̥ṣabháḥ sā́daneṣu  
puraṃdaráḥ papivā́m̐ índro asya  
púnar gávām adadād usríyāṇām  

### 012
bhadrám idáṃ ruśámā agne akran  
gávāṃ catvā́ri dádataḥ sahásrā  
r̥ṇaṃcayásya práyatā maghā́ni  
práty agrabhīṣma nŕ̥tamasya nr̥̄ṇā́m+  

### 013
supéśasam mā́va sr̥janti ástaṃ  
gávāṃ sahásrai ruśámāso agne  
tīvrā́ índram amamanduḥ sutā́so  
aktór víuṣṭau páritakmiyāyāḥ  

### 014
aúchat sā́ rā́trī páritakmiyā yā́m̐  
r̥ṇaṃcayé rā́jani ruśámānām  
átyo ná vājī́ raghúr ajyámāno  
babhrúś catvā́ri asanat sahásrā  

### 015
cátuḥsahasraṃ gáviyasya paśváḥ  
práty agrabhīṣma ruśámeṣu agne  
gharmáś cit taptáḥ pravŕ̥je yá ā́sīd  
ayasmáyas tám u ā́dāma víprāḥ  

## 031
### 001
índro ráthāya pravátaṃ kr̥ṇoti  
yám adhyásthān maghávā vājayántam  
yūthéva paśvó ví unoti gopā́  
áriṣṭo yāti prathamáḥ síṣāsan  

### 002
ā́ prá drava harivo mā́ ví venaḥ  
píśaṅgarāte abhí naḥ sacasva  
nahí tvád indra vásyo anyád ásti  
amenā́ṃś cij jánivataś cakartha  

### 003
úd yát sáhaḥ sáhasa ā́janiṣṭa  
dédiṣṭa índra indriyā́ṇi víśvā  
prā́codayat sudúghā vavré antár  
ví jyótiṣā saṃvavr̥tvát támo 'vaḥ  

### 004
ánavas te rátham áśvāya takṣan  
tváṣṭā vájram puruhūta dyumántam  
brahmā́ṇa índram maháyanto arkaír  
ávardhayann áhaye hántavā́ u  

### 005
vŕ̥ṣṇe yát te vŕ̥ṣaṇo arkám árcān  
índra grā́vāṇo áditiḥ sajóṣāḥ  
anaśvā́so yé paváyo arathā́  
índreṣitā abhy ávartanta dásyūn  

### 006
prá te pū́rvāṇi káraṇāni vocam  
prá nū́tanā maghavan yā́ cakártha  
śáktīvo yád vibhárā ródasī ubhé  
jáyann apó mánave dā́nucitrāḥ  

### 007
tád ín nú te káraṇaṃ dasma vipra  
áhiṃ yád ghnánn ójo átrā́mimīthāḥ  
śúṣṇasya cit pári māyā́ agr̥bhṇāḥ  
prapitváṃ yánn ápa dásyūm̐r asedhaḥ  

### 008
tuvám apó yádave turváśāya  
áramayaḥ sudúghāḥ pārá indra  
ugrám ayātam ávaho ha kútsaṃ  
sáṃ ha yád vām uśánā́ranta devā́ḥ  

### 009
índrākutsā váhamānā ráthena  
ā́ vām átyā ápi kárṇe vahantu  
níḥ ṣīm adbhyó dhámatho níḥ ṣadhásthān  
maghóno hr̥dó varathas támāṃsi  

### 010
vā́tasya yuktā́n suyújaś cid áśvān  
kavíś cid eṣó ajagann avasyúḥ  
víśve te átra marútaḥ sákhāya  
índra bráhmāṇi táviṣīm avardhan  

### 011
sū́raś cid rátham páritakmiyāyām  
pū́rvaṃ karad úparaṃ jūjuvā́ṃsam  
bhárac cakrám étaśaḥ sáṃ riṇāti  
puró dádhat saniṣyati krátuṃ naḥ  

### 012
ā́yáṃ janā abhicákṣe jagāma  
índraḥ sákhāyaṃ sutásomam ichán  
vádan grā́vā áva védim bhriyāte  
yásya jīrám adhvaryávaś cáranti  

### 013
yé cākánanta cākánanta nū́ té  
mártā amr̥ta mó té áṃha ā́ran  
vāvandhí yájyūm̐r utá téṣu dhehi  
ójo jáneṣu yéṣu te siyā́ma  

## 032
### 001
ádardar útsam ásr̥jo ví khā́ni  
tvám arṇavā́n badbadhānā́m̐ aramṇāḥ  
mahā́ntam indra párvataṃ ví yád váḥ  
sŕ̥jó ví dhā́rā áva dānaváṃ han  

### 002
tuvám útsām̐ r̥túbhir badbadhānā́m̐  
áraṃha ū́dhaḥ párvatasya vajrin  
áhiṃ cid ugra práyutaṃ śáyānaṃ  
jaghanvā́m̐ indra táviṣīm adhatthāḥ  

### 003
tiyásya cin maható nír mr̥gásya  
vádhar jaghāna táviṣībhir índraḥ  
yá éka íd apratír mányamāna  
ā́d asmād anyó ajaniṣṭa távyān  

### 004
tiyáṃ cid eṣāṃ svadháyā mádantam  
mihó nápātaṃ suvŕ̥dhaṃ tamogā́m  
vŕ̥ṣaprabharmā dānavásya bhā́maṃ  
vájreṇa vajrī́ ní jaghāna śúṣṇam  

### 005
tiyáṃ cid asya krátubhir níṣattam  
amarmáṇo vidád íd asya márma  
yád īṃ sukṣatra prábhr̥tā mádasya  
yúyutsantaṃ támasi harmiyé dhā́ḥ  

### 006
tiyáṃ cid itthā́ katpayáṃ śáyānam  
asūriyé támasi vāvr̥dhānám  
táṃ cin mandānó vr̥ṣabháḥ sutásya  
uccaír índro apagū́ryā jaghāna  

### 007
úd yád índro mahaté dānavā́ya  
vádhar yámiṣṭa sáho ápratītam  
yád īṃ vájrasya prábhr̥tau dadā́bha  
víśvasya jantór adhamáṃ cakāra  

### 008
tiyáṃ cid árṇam madhupáṃ śáyānam  
asinváṃ vavrám máhi ā́dad ugráḥ  
apā́dam atrám mahatā́ vadhéna  
ní duryoṇá āvr̥ṇaṅ mr̥dhrávācam  

### 009
kó asya śúṣmaṃ táviṣīṃ varāta  
éko dhánā bharate ápratītaḥ  
imé cid asya jráyaso nú devī́  
índrasyaújaso bhiyásā jihāte  

### 010
ní asmai devī́ svádhitir jihīta  
índrāya gātúr uśatī́va yeme  
sáṃ yád ójo yuváte víśvam ābhir  
ánu svadhā́vne kṣitáyo namanta  

### 011
ékaṃ nú tvā sátpatim pā́ñcajanyaṃ  
jātáṃ śr̥ṇomi yaśásaṃ jáneṣu  
tám me jagr̥bhra āśáso náviṣṭhaṃ  
doṣā́ vástor hávamānāsa índram  

### 012
evā́ hí tvā́m r̥tuthā́ yātáyantam  
maghā́ víprebhyo dádataṃ śr̥ṇómi  
kíṃ te brahmā́ṇo gr̥hate sákhāyo  
yé tuvāyā́ nidadhúḥ kā́mam indra  

## 033
### 001
máhi mahé taváse dīdhiye nr̥̄́n  
índrāya itthā́ taváse átavyān  
yó asmai · sumatíṃ vā́jasātau  
stutó jáne samaríyaś cikéta  

### 002
sá tváṃ na indra dhiyasānó arkaír  
hárīṇãṃ · vr̥ṣan yóktram aśreḥ  
yā́ itthā́ · maghavann ánu jóṣaṃ  
vákṣo abhí prā́riyáḥ sakṣi jánān  

### 003
ná té ta indra abhí asmád r̥ṣva  
áyuktāso abrahmátā yád ásan  
tíṣṭhā rátham ádhi táṃ vajrahastā́  
raśmíṃ deva · yamase suáśvaḥ  

### 004
purū́ yát ta indara+ sánti ukthā́  
gáve cakártha urvárāsu yúdhyan  
tatakṣé sū́ryāya cid ókasi své  
vŕ̥ṣā samátsu dãsásya nā́ma cit  

### 005
vayáṃ té ta indara+ yé ca náraḥ  
śárdho jajñānā́ yãtā́ś ca ráthāḥ  
ā́smā́ñ jagamyād ahiśuṣma sátvā  
bhágo ná hávyaḥ prabhr̥théṣu cā́ruḥ  

### 006
papr̥kṣéṇyam indara+ tvé hí ójo  
nr̥mṇā́ni ca nr̥támāno ámartaḥ  
sá na énīṃ vasavāno rayíṃ dāḥ  
prā́ryá stuṣe tuvimaghásya dā́nam  

### 007
evā́ na indara+ ūtíbhir ava  
pāhí gr̥ṇatáḥ śūra kārū́n  
utá tvácaṃ dádato vā́jasātau  
piprīhí mádhvaḥ súṣutasya cā́roḥ  

### 008
utá tyé mā paurukutsyásya sūrés  
trasádasyor hiraṇíno rárāṇāḥ  
váhantu mā dáśa śyétāso asya  
gairikṣitásya krátubhir nú saśce  

### 009
utá tyé mā mārutā́śvasya śóṇāḥ  
krátvāmaghāso vidáthasya rātaú  
sahásrā me cyávatāno dádāna  
ānūkám aryó vápuṣe ná ārcat  

### 010
utá tiyé mā dhvaníyasya júṣṭā  
lakṣmaṇíyasya surúco yátānāḥ  
mahnā́ rāyáḥ saṃváraṇasya ŕ̥ṣer  
vrajáṃ ná gā́vaḥ práyatā ápi gman  

## 034
### 001
ájātaśatrum ajárā súvarvatī  
ánu svadhā́ ámitā dasmám īyate  
sunótana pácata bráhmavāhase  
puruṣṭutā́ya prataráṃ dadhātana  

### 002
ā́ yáḥ sómena jaṭháram ápiprata  
ámandata maghávā mádhvo ándhasaḥ  
yád īm mr̥gā́ya hántave mahā́vadhaḥ  
sahásrabhr̥ṣṭim uśánā vadháṃ yámat  

### 003
yó asmai ghraṃsá utá vā yá ū́dhani  
sómaṃ sunóti bhávati dyumā́m̐ áha  
ápāpa śakrás tatanúṣṭim ūhati  
tanū́śubhram maghávā yáḥ kavāsakháḥ  

### 004
yásyā́vadhīt pitáraṃ yásya mātáraṃ  
yásya śakró bhrā́taraṃ nā́ta īṣate  
vétī́d ū asya práyatā yataṃkaró  
ná kílbiṣād īṣate vásva ākaráḥ  

### 005
ná pañcábhir daśábhir vaṣṭi ārábhaṃ  
nā́sunvatā sacate púṣyatā caná  
jinā́ti véd amuyā́ hánti vā dhúnir  
ā́ devayúm bhajati gómati vrajé  

### 006
vitvákṣaṇaḥ sámr̥tau cakramāsajó  
ásunvato víṣuṇaḥ sunvató vr̥dháḥ  
índro víśvasya damitā́ vibhī́ṣaṇo  
yathāvaśáṃ nayati dā́sam ā́riyaḥ  

### 007
sám īm paṇér ajati bhójanam muṣé  
ví dāśúṣe bhajati sūnáraṃ vásu  
durgé caná dhriyate víśva ā́ purú  
jáno yó asya táviṣīm ácukrudhat  

### 008
sáṃ yáj jánau sudhánau viśváśardhasāv  
áved índro maghávā góṣu śubhríṣu  
yújaṃ hí anyám ákr̥ta pravepanī́  
úd īṃ gávyaṃ sr̥jate sátvabhir dhúniḥ  

### 009
sahasrasā́m ā́gniveśiṃ gr̥ṇīṣe  
śátrim agna upamā́ṃ ketúm aryáḥ  
tásmā ā́paḥ saṃyátaḥ pīpayanta  
tásmin kṣatrám ámavat tveṣám astu  

## 035
### 001
yás te sā́dhiṣṭho ávasa  
índra krátuṣ ṭám ā́ bhara  
asmábhyaṃ carṣaṇīsáhaṃ  
sásniṃ vā́jeṣu duṣṭáram  

### 002
yád indra te cátasro  
yác chūra sánti tisráḥ  
yád vā páñca kṣitīnã́m  
ávas tát sú na ā́ bhara  

### 003
ā́ te ávo váreṇiyaṃ  
vŕ̥ṣantamasya hūmahe  
vŕ̥ṣajūtir hí jajñiṣá  
ābhū́bhir indra turváṇiḥ  

### 004
vŕ̥ṣā hí ási rā́dhase  
jajñiṣé vŕ̥ṣṇi te śávaḥ  
svákṣatraṃ te dhr̥ṣán mánaḥ  
satrāhám indra paúṃsiyam  

### 005
tuváṃ tám indra mártiyam  
amitrayántam adrivaḥ  
sarvarathā́ śatakrato  
ní yāhi śavasas pate  

### 006
tuvā́m íd vr̥trahantama  
jánāso vr̥ktábarhiṣaḥ  
ugrám pūrvī́ṣu pūrviyáṃ  
hávante vā́jasātaye  

### 007
asmā́kam indra duṣṭáram  
puroyā́vānam ājíṣu  
sayā́vānaṃ dháne-dhane  
vājayántam avā rátham  

### 008
asmā́kam indra éhi no  
rátham avā púraṃdhiyā  
vayáṃ śaviṣṭha vā́riyaṃ  
diví śrávo dadhīmahi  
diví stómam manāmahe  

## 036
### 001
sá ā́ gamad índaro+ yó vásūnāṃ  
cíketad dā́tuṃ dā́mano rayīṇā́m  
dhanvacaró ná váṃsagas tr̥ṣāṇáś  
cakamānáḥ pibatu dugdhám aṃśúm  

### 002
ā́ te hánū harivaḥ śūra śípre  
rúhat sómo ná párvatasya pr̥ṣṭhé  
ánu tvā rājan árvato ná hinván  
gīrbhír madema puruhūta víśve  

### 003
cakráṃ ná vr̥ttám puruhūta vepate  
máno bhiyā́ me ámater íd adrivaḥ  
ráthād ádhi tvā jaritā́ sadāvr̥dha  
kuvín nú stoṣan maghavan purūvásuḥ  

### 004
eṣá grā́veva jaritā́ ta indra  
íyarti vā́cam br̥hád āśuṣāṇáḥ  
prá savyéna maghavan yáṃsi rāyáḥ  
prá dakṣiṇíd dharivo mā́ ví venaḥ  

### 005
vŕ̥ṣā tuvā vŕ̥ṣaṇaṃ vardhatu dyaúr  
vŕ̥ṣā vŕ̥ṣabhyāṃ vahase háribhyām  
sá no vŕ̥ṣā vŕ̥ṣarathaḥ suśipra  
vŕ̥ṣakrato vŕ̥ṣā vajrin bháre dhāḥ  

### 006
yó róhitau vājínau vājínīvān  
tribhíḥ śataíḥ sácamānāv ádiṣṭa  
yū́ne sám asmai kṣitáyo namantāṃ  
śrutárathāya maruto duvoyā́  

## 037
### 001
sám bhānúnā yatate sū́riyasya  
ājúhvāno ghr̥tápr̥ṣṭhaḥ suáñcāḥ  
tásmā ámr̥dhrā uṣáso ví uchān  
yá índrāya sunávāméti ā́ha  

### 002
sámiddhāgnir vanavat stīrṇábarhir  
yuktágrāvā sutásomo jarāte  
grā́vāṇo yásya iṣiráṃ vádanti  
áyad adhvaryúr havíṣā́va síndhum  

### 003
vadhū́r iyám pátim ichántī eti  
yá īṃ váhāte máhiṣīm iṣirā́m  
ā́sya śravasyād rátha ā́ ca ghoṣāt  
purū́ sahásrā pári vartayāte  

### 004
ná sá rā́jā vyathate yásmin índras  
tīvráṃ sómam píbati gósakhāyam  
ā́ satvanaír ájati hánti vr̥tráṃ  
kṣéti kṣitī́ḥ subhágo nā́ma púṣyan  

### 005
púṣyāt kṣéme abhí yóge bhavāti  
ubhé vŕ̥tau saṃyatī́ sáṃ jayāti  
priyáḥ sū́rye priyó agnā́ bhavāti  
yá índrāya sutásomo dádāśat  

## 038
### 001
uróṣ ṭa indra rā́dhaso  
vibhvī́ rātíḥ śatakrato  
ádhā no viśvacarṣaṇe  
dyumnā́ sukṣatra maṃhaya  

### 002
yád īm indra śravā́yiyam  
íṣaṃ śaviṣṭha dadhiṣé  
paprathé dīrghaśrúttamaṃ  
híraṇyavarṇa duṣṭáram  

### 003
śúṣmāso yé te adrivo  
mehánā ketasā́paḥ  
ubhā́ devā́v abhíṣṭaye  
diváś ca gmáś ca rājathaḥ  

### 004
utó no asyá kásya cid  
dákṣasya táva vr̥trahan  
asmábhyaṃ nr̥mṇám ā́ bhara  
asmábhyaṃ nr̥maṇasyase  

### 005
nū́ ta ābhír abhíṣṭibhis  
táva śármañ chatakrato  
índra syā́ma sugopã́ḥ  
śū́ra syā́ma sugopã́ḥ  

## 039
### 001
yád indra citra mehánā  
ásti tvā́dātam adrivaḥ  
rā́dhas tán no vidadvasa  
ubhayāhasti ā́ bhara  

### 002
yán mányase váreṇiyam  
índra dyukṣáṃ tád ā́ bhara  
vidyā́ma tásya te vayám  
ákūpārasya dāváne  

### 003
yát te ditsú prarā́dhiyam  
máno ásti śrutám br̥hát  
téna dr̥̄ḷhā́+ cid adriva  
ā́ vā́jaṃ darṣi sātáye  

### 004
máṃhiṣṭhaṃ vo maghónãṃ  
rā́jānaṃ carṣaṇīnã́m  
índram úpa práśastaye  
pūrvī́bhir jujuṣe gíraḥ  

### 005
ásmā ít kā́viyaṃ váca  
ukthám índrāya śáṃsiyam  
tásmā u bráhmavāhase  
gíro vardhanti átrayo  
gíraḥ śumbhanti átrayaḥ  

## 040
### 001
ā́ yāhi ádribhiḥ sutáṃ  
sómaṃ somapate piba  
vŕ̥ṣann indra vŕ̥ṣabhir vr̥trahantama  

### 002
vŕ̥ṣā grā́vā vŕ̥ṣā mádo  
vŕ̥ṣā sómo ayáṃ sutáḥ  
vŕ̥ṣann indra vŕ̥ṣabhir vr̥trahantama  

### 003
vŕ̥ṣā tvā vŕ̥ṣaṇaṃ huve  
vájriñ citrā́bhir ūtíbhiḥ  
vŕ̥ṣann indra vŕ̥ṣabhir vr̥trahantama  

### 004
r̥jīṣī́ vajrī́ vr̥ṣabhás turāṣā́ṭ  
chuṣmī́ rā́jā vr̥trahā́ somapā́vā  
yuktvā́ háribhyām úpa yāsad arvā́ṅ  
mā́dhyaṃdine sávane matsad índraḥ  

### 005
yát tvā sūrya súvarbhānus  
támasā́vidhyad āsuráḥ  
ákṣetravid yáthā mugdhó  
bhúvanāni adīdhayuḥ  

### 006
súvarbhānor ádha yád indra māyā́  
avó divó vártamānā avā́han  
gūḷháṃ sū́ryaṃ támasā́pavratena  
turī́yeṇa bráhmaṇāvindad átriḥ  

### 007
mā́ mā́m imáṃ · táva sántam atra  
irasyā́ drugdhó bhiyásā ní gārīt  
tuvám mitró · asi satyárādhās  
taú mehā́vataṃ váruṇaś ca rā́jā  

### 008
grā́vṇo brahmā́ yuyujānáḥ saparyán  
kīríṇā devā́n námasopaśíkṣan  
átriḥ sū́ryasya diví cákṣur ā́dhāt  
súvarbhānor ápa māyā́ aghukṣat  

### 009
yáṃ vaí sū́ryaṃ súvarbhānus  
támasā́vidhyad āsuráḥ  
átrayas tám ánv avindan  
nahí anyé áśaknuvan  

## 041
### 001
kó nú vām mitrāvaruṇāv r̥tāyán  
divó vā maháḥ pā́rthivasya vā dé  
r̥tásya vā sádasi trā́sīthāṃ no  
yajñāyaté vā paśuṣó ná vā́jān  

### 002
té no mitró váruṇo aryamā́yúr  
índra r̥bhukṣā́ marúto juṣanta  
námobhir vā yé dádhate suvr̥ktíṃ  
stómaṃ rudrā́ya mīḷhúṣe sajóṣāḥ  

### 003
ā́ vāṃ yáyiṣṭhā+ aśvinā huvádhyai  
vā́tasya pátman ráthiyasya puṣṭaú  
utá vā divó ásurāya mánma  
prá ándhāṃsīva yájyave bharadhvam  

### 004
prá sakṣáṇo diviyáḥ káṇvahotā  
tritó diváḥ sajóṣā vā́to agníḥ  
pūṣā́ bhágaḥ prabhr̥thé viśvábhojā  
ājíṃ ná jagmur āśúaśvatamāḥ  

### 005
prá vo rayíṃ yuktáaśvam bharadhvaṃ  
rāyá éṣe ávase dadhīta dhī́ḥ  
suśéva évair auśijásya hótā  
yé va évā · marutas turā́ṇām  

### 006
prá vo vāyúṃ rathayújaṃ kr̥ṇudhvam  
prá deváṃ vípram panitā́ram arkaíḥ  
iṣudhyáva r̥tasā́paḥ púraṃdhīr  
vásvīr no átra pátnīr ā́ dhiyé dhuḥ  

### 007
úpa va éṣe vándiyebhiḥ śūṣaíḥ  
prá yahvī́ diváś citáyadbhir arkaíḥ  
uṣā́sānáktā vidúṣīva víśvam  
ā́ hā vahato mártiyāya yajñám  

### 008
abhí vo arce poṣiyā́vato nr̥̄́n  
vā́stoṣ pátiṃ · tváṣṭāraṃ rárāṇaḥ  
dhányā sajóṣā dhiṣáṇā námobhir  
vánaspátīm̐r óṣadhī rāyá éṣe  

### 009
tujé nas táne párvatāḥ santu  
sváetavo yé vásavo ná vīrā́ḥ  
panitá āptyó yajatáḥ sádā no  
várdhān naḥ śáṃsaṃ náriyo abhíṣṭau  

### 010
vŕ̥ṣṇo astoṣi bhūmiyásya gárbhaṃ  
tritó nápātam apã́ṃ suvr̥ktí  
gr̥ṇīté agnír etárī ná śūṣaíḥ  
śocíṣkeśo · ní riṇāti vánā  

### 011
kathā́ mahé rudríyāya bravāma  
kád rãyé cikitúṣe bhágāya  
ā́pa óṣadhīr utá no avantu  
diyaúr vánā giráyo vr̥kṣákeśāḥ  

### 012
śr̥ṇótu na ūrjā́m pátir gíraḥ sá  
nábhas tárīyām̐ iṣiráḥ párijmā  
śr̥ṇvántu ā́paḥ púro ná śubhrā́ḥ  
pári srúco babr̥hāṇásya ádreḥ  

### 013
vidā́ cin nú mahānto yé va évā  
brávāma dasmā vā́riyaṃ dádhānāḥ  
váyaś caná subhúva ā́va yanti  
kṣubhā́ mártam ánuyataṃ vadhasnaíḥ  

### 014
ā́ daíviyāni pā́rthivāni jánma  
apáś ca áchā súmakhāya vocam  
várdhantāṃ dyā́vo gíraś candráagrā  
udā́ vardhantām abhíṣātā árṇāḥ  

### 015
padé-pade me jarimā́ ní dhāyi  
várūtrī vā śakrā́ yā́ pāyúbhiś ca  
síṣaktu mātā́ mahī́ rasā́ naḥ  
smát sūríbhir r̥juhásta rjuvániḥ  

### 016
kathā́ dāśema námasā sudā́nūn  
evayā́ · marúto áchaüktau  
práśravaso marúto áchaüktau  
mā́ no áhir · budhníyo riṣé dhād  
asmā́kam bhūd · upamātivániḥ  

### 017
íti cin nú prajā́yai paśumátyai  
dévāso · vánate mártiyo va  
ā́ devāso vanate mártiyo vaḥ  
átrā śivā́ṃ tanúvo dhāsím asyā́  
jarā́ṃ cin me nírr̥tir jagrasīta  

### 018
tā́ṃ vo devāḥ sumatím ūrjáyantīm  
íṣam aśyāma vasavaḥ śásā góḥ  
sā́ naḥ sudā́nur mr̥̄ḷáyantī+ devī́  
práti drávantī suvitā́ya gamyāḥ  

### 019
abhí na íḷā yūthásya mātā́  
smán nadī́bhir urváśī vā gr̥ṇātu  
urváśī vā br̥haddivā́ gr̥ṇānā́  
abhiūrṇvānā́ prabhr̥thásya āyóḥ  

### 020
síṣaktu na ūrjavíyasya puṣṭéḥ  

## 042
### 001
prá śáṃtamā váruṇaṃ dī́dhitī gī́r  
mitrám bhágam áditiṃ nūnám aśyāḥ  
pŕ̥ṣadyoniḥ páñcahotā śr̥ṇotu  
átūrtapanthā ásuro mayobhúḥ  

### 002
práti me stómam áditir jagr̥bhyāt  
sūnúṃ ná mātā́ hŕ̥diyaṃ suśévam  
bráhma priyáṃ deváhitaṃ yád ásti  
ahám mitré váruṇe yán mayobhú  

### 003
úd īraya kavítamaṃ kavīnā́m  
unáttainam abhí mádhvā ghr̥téna  
sá no vásūni práyatā hitā́ni  
candrā́ṇi deváḥ savitā́ suvāti  

### 004
sám indra ṇo mánasā neṣi góbhiḥ  
sáṃ sūríbhir harivaḥ sáṃ suastí  
sám bráhmaṇā deváhitaṃ yád ásti  
sáṃ devā́nāṃ sumatī́° yajñíyānām  

### 005
devó bhágaḥ savitā́ rāyó áṃśa  
índro vr̥trásya saṃjíto dhánānām  
r̥bhukṣā́ vā́ja utá vā púraṃdhir  
ávantu no amŕ̥tāsas turā́saḥ  

### 006
marútvato ápratītasya jiṣṇór  
ájūryataḥ prá bravāmā kr̥tā́ni  
ná te pū́rve maghavan nā́parāso  
ná vīríyaṃ nū́tanaḥ káś canā́pa  

### 007
úpa stuhi prathamáṃ ratnadhéyam  
bŕ̥haspátiṃ sanitā́raṃ dhánānām  
yáḥ śáṃsate stuvaté śámbhaviṣṭhaḥ  
purūvásur āgámaj jóhuvānam  

### 008
távotíbhiḥ sácamānā áriṣṭā  
bŕ̥haspate maghávānaḥ suvī́rāḥ  
yé aśvadā́ utá vā sánti godā́  
yé vastradā́ḥ subhágās téṣu rā́yaḥ  

### 009
visarmā́ṇaṃ kr̥ṇuhi vittám eṣāṃ  
yé bhuñjáte ápr̥ṇanto na ukthaíḥ  
ápavratān prasavé vāvr̥dhānā́n  
brahmadvíṣaḥ sū́riyād yāvayasva  

### 010
yá óhate rakṣáso devávītāv  
acakrébhis tám maruto ní yāta  
yó vaḥ śámīṃ śaśamānásya níndāt  
tuchyā́n kā́mān karate siṣvidānáḥ  

### 011
tám u ṣṭuhi yáḥ suiṣúḥ sudhánvā  
yó víśvasya kṣáyati bheṣajásya  
yákṣvā mahé saumanasā́ya rudráṃ  
námobhir devám ásuraṃ duvasya  

### 012
dámūnaso apáso yé suhástā  
vŕ̥ṣṇaḥ pátnīr nadíyo vibhvataṣṭā́ḥ  
sárasvatī br̥haddivótá rākā́  
daśasyántīr varivasyantu śubhrā́ḥ  

### 013
prá sū́ mahé suśaraṇā́ya medhā́ṃ  
gíram bhare návyasīṃ jā́yamānām  
yá āhanā́ duhitúr vakṣáṇāsu  
rūpā́ minānó ákr̥ṇod idáṃ naḥ  

### 014
prá suṣṭutí stanáyantaṃ ruvántam  
iḷás pátiṃ jaritar nūnám aśyāḥ  
yó abdimā́m̐ udanimā́m̐ íyarti  
prá vidyútā ródasī ukṣámāṇaḥ  

### 015
eṣá stómo mā́rutaṃ śárdho áchā  
rudrásya sūnū́m̐r yuvanyū́m̐r úd aśyāḥ  
kā́mo rāyé havate mā suastí  
úpa stuhi pŕ̥ṣadaśvām̐ ayā́saḥ  

### 016
praíṣá stómaḥ pr̥thivī́m antárikṣaṃ  
vánaspátīm̐r óṣadhī rāyé aśyāḥ  
devó-devaḥ suhávo bhūtu máhyam  
mā́ no mātā́ pr̥thivī́ durmataú dhāt  

### 017
uraú devā anibādhé siyāma  

### 018
sám aśvínor ávasā nū́tanena  
mayobhúvā supráṇītī gamema  
ā́ no rayíṃ vahatam ótá vīrā́n  
ā́ víśvāni amr̥tā saúbhagāni  

## 043
### 001
ā́ dhenávaḥ páyasā tū́rṇiarthā  
ámardhantīr úpa no yantu mádhvā  
mahó rāyé br̥hatī́ḥ saptá vípro  
mayobhúvo jaritā́ johavīti  

### 002
ā́ suṣṭutī́ námasā vartayádhyai  
dyā́vā vā́jāya pr̥thivī́ ámr̥dhre  
pitā́ mātā́ mádhuvacāḥ suhástā  
bháre-bhare no yaśásāv aviṣṭām  

### 003
ádhvaryavaś cakr̥vā́ṃso mádhūni  
prá vāyáve bharata cā́ru śukrám  
hóteva naḥ prathamáḥ pāhi asyá  
déva mádhvo rarimā́ te mádāya  

### 004
dáśa kṣípo yuñjate bāhū́ ádriṃ  
sómasya yā́ śamitā́rā suhástā  
mádhvo rásaṃ sugábhastir giriṣṭhā́ṃ  
cániścadad duduhe śukrám aṃśúḥ  

### 005
ásāvi te jujuṣāṇā́ya sómaḥ  
krátve dákṣāya br̥haté mádāya  
hárī ráthe sudhúrā yóge arvā́g  
índra priyā́ kr̥ṇuhi hūyámānaḥ  

### 006
ā́ no mahī́m arámatiṃ sajóṣā  
gnã́ṃ devī́ṃ námasā rātáhavyām  
mádhor mádāya br̥hatī́m r̥tajñā́m  
ā́gne vaha pathíbhir devayā́naiḥ  

### 007
añjánti yám pratháyanto ná víprā  
vapā́vantaṃ ná agnínā tápantaḥ  
pitúr ná putrá upási práyiṣṭha+  
ā́ gharmó agním r̥táyann asādi  

### 008
áchā mahī́ br̥hatī́ śáṃtamā gī́r  
dūtó ná gantu aśvínā huvádhyai  
mayobhúvā saráthā́ yātam arvā́g  
gantáṃ nidhíṃ dhúram āṇír ná nā́bhim  

### 009
prá távyaso námaüktiṃ turásya  
ahám pūṣṇá utá vāyór adikṣi  
yā́ rā́dhasā coditā́rā matīnā́ṃ  
yā́ vā́jasya draviṇodā́ utá tmán  

### 010
ā́ nā́mabhir marúto vakṣi víśvān  
ā́ rūpébhir jātavedo huvānáḥ  
yajñáṃ gíro jaritúḥ suṣṭutíṃ ca  
víśve ganta maruto víśva ūtī́  

### 011
ā́ no divó br̥hatáḥ párvatād ā́  
sárasvatī yajatā́ gantu yajñám  
hávaṃ devī́ jujuṣāṇā́ ghr̥tā́cī  
śagmā́ṃ no vā́cam uśatī́ śr̥ṇotu  

### 012
ā́ vedhásaṃ nī́lapŕ̥ṣṭham br̥hántam  
bŕ̥haspátiṃ sádane sādayadhvam  
sādádyoniṃ dáma ā́ dīdivā́ṃsaṃ  
híraṇyavarṇam aruṣáṃ sapema  

### 013
ā́ dharṇasír br̥háddivo rárāṇo  
víśvebhir gantu ómabhir huvānáḥ  
gnã́ vásāna óṣadhīr ámr̥dhras  
tridhā́tuśr̥ṅgo vr̥ṣabhó vayodhā́ḥ  

### 014
mātúṣ padé paramé śukrá āyór  
vipanyávo · rāspirā́so agman  
suśéviyaṃ námasā rātáhavyāḥ  
śíśum mr̥janti āyávo ná vāsé  

### 015
br̥hád váyo br̥haté túbhyam agne  
dhiyājúro mithunā́saḥ sacanta  
devó-devaḥ suhávo bhūtu máhyam  
mā́ no mātā́ pr̥thivī́ durmataú dhāt  

### 016
uraú devā anibādhé siyāma  

### 017
sám aśvínor ávasā nū́tanena  
mayobhúvā supráṇītī gamema  
ā́ no rayíṃ vahatam ótá vīrā́n  
ā́ víśvāni amr̥tā saúbhagāni  

## 044
### 001
tám pratnáthā pūrváthā viśváthemáthā  
jyeṣṭhátātim barhiṣádaṃ suvarvídam  
pratīcīnáṃ vr̥jánaṃ dohase girā́  
āśúṃ jáyantam ánu yā́su várdhase  

### 002
śriyé sudŕ̥śīr úparasya yā́ḥ súvar  
virócamānaḥ kakúbhām acodáte  
sugopā́ asi ná dábhāya sukrato  
paró māyā́bhir r̥tá āsa nā́ma te  

### 003
átyaṃ havíḥ sacate sác ca dhā́tu ca  
áriṣṭagātuḥ sá hótā sahobháriḥ  
prasársrāṇo ánu barhír vŕ̥ṣā śíśur  
mádhye yúvā ajáro visrúhā hitáḥ  

### 004
prá va eté suyújo yā́man iṣṭáye  
nī́cīr amúṣmai yamíya r̥tāvŕ̥dhaḥ  
suyántubhiḥ sarvaśāsaír abhī́śubhiḥ  
krívir nā́māni pravaṇé muṣāyati  

### 005
saṃjárbhurāṇas tárubhiḥ sutegŕ̥bhaṃ  
vayākínaṃ cittágarbhāsu susváruḥ  
dhāravākéṣu r̥jugātha śobhase  
várdhasva pátnīr abhí jīvó adhvaré  

### 006
yādŕ̥g evá dádr̥śe tādŕ̥g ucyate  
sáṃ chāyáyā dadhire sidhráyāpsu ā́  
mahī́m asmábhyam uruṣā́m urú jráyo  
br̥hát suvī́ram ánapacyutaṃ sáhaḥ  

### 007
véti ágrur jánivān vā́ áti spŕ̥dhaḥ  
samaryatā́ mánasā sū́riyaḥ kavíḥ  
ghraṃsáṃ rákṣantam pári viśváto gáyam  
asmā́kaṃ śárma vanavat suā́vasuḥ  

### 008
jyā́yāṃsam asyá yatúnasya ketúna  
r̥ṣisvaráṃ carati yā́su nā́ma te  
yādŕ̥śmin dhā́yi tám apasyáyā vidad  
yá u svayáṃ váhate só áraṃ karat  

### 009
samudrám āsām áva tasthe agrimā́  
ná riṣyati sávanaṃ yásmin ā́yatā  
átrā ná hā́rdi kravaṇásya rejate  
yátrā matír vidyáte pūtabándhanī  

### 010
sá hí kṣatrásya manasásya cíttibhir  
evāvadásya yajatásya sádhreḥ  
avatsārásya spr̥ṇavāma ráṇvabhiḥ  
śáviṣṭhaṃ vā́jaṃ vidúṣā cid árdhiyam  

### 011
śyená āsām áditiḥ kakṣíyo mádo  
viśvávārasya yajatásya māyínaḥ  
sám anyám-anyam arthayanti étave  
vidúr viṣā́ṇam paripā́nam ánti té  

### 012
sadāpr̥ṇó yajató ví dvíṣo vadhīd  
bāhuvr̥ktáḥ śrutavít táryo vaḥ sácā  
ubhā́ sá várā práti eti bhā́ti ca  
yád īṃ gaṇám bhájate suprayā́vabhiḥ  

### 013
sutambharó yájamānasya sátpatir  
víśvāsām ū́dhaḥ sá dhiyā́m udáñcanaḥ  
bhárad dhenū́ rásavac chiśriye páyo  
anubruvāṇó ádhi eti ná svapán  

### 014
yó jāgā́ra tám ŕ̥caḥ kāmayante  
yó jāgā́ra tám u sā́māni yanti  
yó jāgā́ra tám ayáṃ sóma āha  
távāhám asmi sakhiyé níokāḥ  

### 015
agnír jāgāra tám ŕ̥caḥ kāmayante  
agnír jāgāra tám u sā́māni yanti  
agnír jāgāra tám ayáṃ sóma āha  
távāhám asmi sakhiyé níokāḥ  

## 045
### 001
vidā́ divó viṣiyánn ádrim ukthaír  
āyatiyā́ uṣáso arcíno guḥ  
ápāvr̥ta vrajínīr út súvar gād  
ví dúro · mā́nuṣīr devá āvaḥ  

### 002
ví sū́riyo amátiṃ ná śríyaṃ sād  
ā́ ūrvā́d gávām mātā́ jānatī́ gāt  
dhánvarṇaso nadíyaḥ khā́doarṇāḥ  
sthū́ṇā iva súmitā dr̥ṃhata dyaúḥ  

### 003
asmā́ ukthā́ya párvatasya gárbho  
mahī́nãṃ janúṣe pūrviyā́ya  
ví párvato jíhīta sā́dhata dyaúr  
āvívāsanto dasayanta bhū́ma  

### 004
sūktébhir vo vácobhir devájuṣṭair  
índrā nú agnī́ ávase huvádhyai  
ukthébhir hí ṣmā kaváyaḥ suyajñā́  
āvívāsanto marúto yájanti  

### 005
éto nú adyá sudhíyo bhávāma  
prá duchúnā minavāmā várīyaḥ  
āré dvéṣāṃsi sanutár dadhāma  
áyāma prā́ñco yájamānam ácha  

### 006
étā dhíyaṃ kr̥ṇávāmā sakhāyo  
ápa yā́ mātā́m̐ r̥ṇutá vrajáṃ góḥ  
yáyā mánur viśiśipráṃ jigā́ya  
yáyā vaṇíg vaṅkúr ā́pā púrīṣam  

### 007
ánūnod átra hástayato ádrir  
ā́rcan yéna dáśa māsó návagvāḥ  
r̥táṃ yatī́ sarámā gā́ avindad  
víśvāni satyā́ áṅgirāś cakāra  

### 008
víśve asyā́ viúṣi mā́hināyāḥ  
sáṃ yád góbhir áṅgiraso návanta  
útsa āsãm paramé sadhástha  
r̥tásya pathā́ sarámā vidad gā́ḥ  

### 009
ā́ sū́riyo yãtu saptáaśvaḥ  
kṣétraṃ yád asyorviyā́ dīrghayāthé  
raghúḥ śyenáḥ patayad ándho áchā  
yúvā kavír dīdayad góṣu gáchan  

### 010
ā́ sū́riyo aruhac chukrám árṇo  
áyukta yád dharíto vītápr̥ṣṭhāḥ  
udnā́ ná nā́vam anayanta dhī́rā  
āśr̥ṇvatī́r ā́po arvā́g atiṣṭhan  

### 011
dhíyaṃ vo apsú dadhiṣe suvarṣā́ṃ  
yáyā́taran dáśa māsó návagvāḥ  
ayā́ dhiyā́ siyāma devágopā  
ayā́ dhiyā́ tuturyāmā́ti áṃhaḥ  

## 046
### 001
háyo ná vidvā́m̐ ayuji svayáṃ dhurí  
tā́ṃ vahāmi pratáraṇīm avasyúvam  
nā́syā vaśmi vimúcaṃ nā́vŕ̥tam púnar  
vidvā́n patháḥ puraetá rjú neṣati  

### 002
ágna índra váruṇa mítra dévāḥ  
śárdhaḥ prá yanta mā́rutotá viṣṇo  
ubhā́ nā́satyā rudaró+ ádha gnā́ḥ  
pūṣā́ bhágaḥ sárasvatī juṣanta  

### 003
indrāgnī́ mitrā́váruṇā́ditiṃ súvaḥ  
pr̥thivī́ṃ dyā́m marútaḥ párvatām̐ apáḥ  
huvé víṣṇum pūṣáṇam bráhmaṇas pátim  
bhágaṃ nú śáṃsaṃ savitā́ram ūtáye  

### 004
utá no víṣṇur utá vā́to asrídho  
draviṇodā́ utá sómo máyas karat  
uta rbháva utá rāyé no aśvínā  
utá tváṣṭā utá víbhvā́nu maṃsate  

### 005
utá tyán no mā́rutaṃ śárdha ā́ gamad  
divikṣayáṃ yajatám barhír āsáde  
bŕ̥haspátiḥ śárma pūṣótá no yamad  
varūthíyaṃ váruṇo mitró aryamā́  

### 006
utá tyé naḥ párvatāsaḥ suśastáyaḥ  
sudītáyo nadíyas trā́maṇe bhuvan  
bhágo vibhaktā́ śávasā́vasā́ gamad  
uruvyácā áditiḥ śrotu me hávam  

### 007
devā́nām pátnīr uśatī́r avantu naḥ  
prā́vantu nas tujáye vā́jasātaye  
yā́ḥ pā́rthivāso yā́ apā́m ápi vraté  
tā́ no devīḥ suhavāḥ śárma yachata  

### 008
utá gnã́ viyantu devápatnīr  
indrāṇī́ · agnā́yī aśvínī rā́ṭ  
ā́ ródasī varuṇānī́ śr̥ṇotu  
viántu devī́r yá r̥túr jánīnām  

## 047
### 001
prayuñjatī́ divá eti bruvāṇā́  
mahī́ mātā́ duhitúr bodháyantī  
āvívāsantī yuvatír manīṣā́  
pitŕ̥bhya ā́ sádane jóhuvānā  

### 002
ajirā́sas tádapa ī́yamānā  
ātasthivā́ṃso amŕ̥tasya nā́bhim  
anantā́sa urávo viśvátaḥ sīm  
pári dyā́vāpr̥thivī́ yanti pánthāḥ  

### 003
ukṣā́ samudró aruṣáḥ suparṇáḥ  
pū́rvasya yónim pitúr ā́ viveśa  
mádhye divó níhitaḥ pŕ̥śnir áśmā  
ví cakrame rájasas pāti ántau  

### 004
catvā́ra īm bibhrati kṣemayánto  
dáśa gárbhaṃ caráse dhāpayante  
tridhā́tavaḥ paramā́ asya gā́vo  
diváś caranti pári sadyó ántān  

### 005
idáṃ vápur nivácanaṃ janāsaś  
cáranti yán nadíyas tasthúr ā́paḥ  
duvé yád īm bibhr̥tó mātúr anyé  
ihéha jāté yamíyā sábandhū  

### 006
ví tanvate dhíyo asmā ápāṃsi  
vástrā putrā́ya mātáro vayanti  
upaprakṣé vŕ̥ṣaṇo módamānā  
divás pathā́ vadhúvo yanti ácha  

### 007
tád astu mitrāvaruṇā tád agne  
śáṃ yór asmábhyam idám astu śastám  
aśīmáhi gādhám utá pratiṣṭhā́ṃ  
námo divé br̥haté sā́danāya  

## 048
### 001
kád u priyā́ya dhā́mane manāmahe  
svákṣatrāya sváyaśase mahé vayám  
āmeniyásya rájaso yád abhrá ā́m̐  
apó vr̥ṇānā́ vitanóti māyínī  

### 002
tā́ atnata vayúnaṃ vīrávakṣaṇaṃ  
samāniyā́ vr̥táyā víśvam ā́ rájaḥ  
ápo ápācīr áparā ápejate  
prá pū́rvābhis tirate devayúr jánaḥ  

### 003
ā́ grā́vabhir ahaníyebhir aktúbhir  
váriṣṭhaṃ vájram ā́ jigharti māyíni  
śatáṃ vā yásya pracáran suvé dáme  
saṃvartáyanto ví ca vartayann áhā  

### 004
tā́m asya rītím paraśór iva práti  
ánīkam akhyam bhujé asya várpasaḥ  
sácā yádi pitumántam iva kṣáyaṃ  
rátnaṃ dádhāti bhárahūtaye viśé  

### 005
sá jihváyā cáturanīka r̥ñjate  
cā́ru vásāno váruṇo yátann arím  
ná tásya vidma puruṣatvátā vayáṃ  
yáto bhágaḥ savitā́ dā́ti vā́riyam  

## 049
### 001
deváṃ vo adyá savitā́ram éṣe  
bhágaṃ ca rátnaṃ vibhájantam āyóḥ  
ā́ vāṃ narā purubhujā vavr̥tyāṃ  
divé-dive cid aśvinā sakhīyán  

### 002
práti prayā́ṇam ásurasya vidvā́n  
sūktaír deváṃ savitā́raṃ duvasya  
úpa bruvīta námasā vijānáñ  
jyéṣṭhaṃ ca rátnaṃ vibhájantam āyóḥ  

### 003
adatrayā́ dayate vā́riyāṇi  
pūṣā́ bhágo áditir vásta usráḥ  
índro víṣṇur váruṇo mitró agnír  
áhāni bhadrā́ janayanta dasmā́ḥ  

### 004
tán no anarvā́ savitā́ várūthaṃ  
tát síndhava iṣáyanto ánu gman  
úpa yád vóce adhvarásya hótā  
rāyáḥ syāma pátayo vā́jaratnāḥ  

### 005
prá yé vásubhya ī́vad ā́ námo dúr  
yé mitré váruṇe suuktávācaḥ  
ávaitu ábhvaṃ kr̥ṇutā́ várīyo  
diváspr̥thivyór ávasā madema  

## 050
### 001
víśvo devásya nayitúr+  
márto vurīta sakhiyám  
víśvo rāyá iṣudhyati  
dyumnáṃ vr̥ṇīta puṣyáse  

### 002
té te deva nayitar+  
yé ca imā́m̐ anuśáse  
té rāyā́ té hí āpŕ̥ce  
sácemahi sacathíyaiḥ  

### 003
áto na ā́ nr̥̄́n átithīn  
átaḥ pátnīr daśasyata  
āré víśvam patheṣṭhã́ṃ  
dviṣó yuyotu yū́yuviḥ  

### 004
yátra váhnir abhíhito  
dudrávad dróṇiyaḥ paśúḥ  
nr̥máṇā vīrápastiyo  
árṇā dhī́reva sánitā  

### 005
eṣá te deva nayitā+  
ráthaspátiḥ śáṃ rayíḥ  
śáṃ rāyé śáṃ suastáya  
iṣastúto manāmahe  
devastúto manāmahe  

## 051
### 001
ágne sutásya pītáye  
víśvair ū́mebhir ā́ gahi  
devébhir havyádātaye  

### 002
ŕ̥tadhītaya ā́ gata  
sátyadharmāṇo adhvarám  
agnéḥ pibata jihváyā  

### 003
víprebhir vipra santiya  
prātaryā́vabhir ā́ gahi  
devébhiḥ sómapītaye  

### 004
ayáṃ sómaś camū́ sutó  
ámatre pári ṣicyate  
priyá índrāya vāyáve  

### 005
vā́yav ā́ yāhi vītáye  
juṣāṇó havyádātaye  
píbā sutásya ándhaso abhí práyaḥ  

### 006
índraś ca vāyav eṣãṃ  
sutā́nām pītím arhathaḥ  
tā́ñ juṣethām arepásāv abhí práyaḥ  

### 007
sutā́ índrāya vāyáve  
sómāso dádhiāśiraḥ  
nimnáṃ ná yanti síndhavo abhí práyaḥ  

### 008
sajū́r víśvebhir devébhir  
aśvíbhyām uṣásā sajū́ḥ  
ā́ yāhi agne atrivát suté raṇa  

### 009
sajū́r mitrā́váruṇābhyāṃ  
sajū́ḥ sómena víṣṇunā  
ā́ yāhi agne atrivát suté raṇa  

### 010
sajū́r ādityaír vásubhiḥ  
sajū́r índreṇa vāyúnā  
ā́ yāhi agne atrivát suté raṇa  

### 011
suastí no mimītām aśvínā bhágaḥ  
suastí devī́ áditir anarváṇaḥ  
suastí pūṣā́ ásuro dadhātu naḥ  
suastí dyā́vāpr̥thivī́ sucetúnā  

### 012
suastáye vāyúm úpa bravāmahai  
sómaṃ suastí bhúvanasya yás pátiḥ  
bŕ̥haspátiṃ sárvagaṇaṃ suastáye  
suastáya ādityā́so bhavantu naḥ  

### 013
víśve devā́ no adyā́ suastáye  
vaiśvānaró vásur agníḥ suastáye  
devā́ avantu r̥bhávaḥ suastáye  
suastí no rudaráḥ+ pātu áṃhasaḥ  

### 014
suastí mitrāvaruṇā  
suastí pathye revati  
svastí na índraś cāgníś ca  
svastí no adite kr̥dhi  

### 015
svastí pánthām ánu carema  
sūryācandramásāv iva  
púnar dádatā ághnatā  
jānatā́ sáṃ gamemahi  

## 052
### 001
prá śyāvaaśva dhr̥ṣṇuyā́  
árcā marúdbhir ŕ̥kvabhiḥ  
yé adroghám anuṣvadháṃ  
śrávo mádanti yajñíyāḥ  

### 002
té hí sthirásya śávasaḥ  
sákhāyaḥ sánti dhr̥ṣṇuyā́  
té yā́mann ā́ dhr̥ṣadvínas  
tmánā pãnti śáśvataḥ  

### 003
té syandrā́so ná ukṣáṇo  
áti ṣkandanti śárvarīḥ  
marútām ádhā máho  
diví kṣamā́ ca manmahe  

### 004
marútsu vo dadhīmahi  
stómaṃ yajñáṃ ca dhr̥ṣṇuyā́  
víśve yé mā́nuṣā yugā́  
pã́nti mártiyaṃ riṣáḥ  

### 005
árhanto yé sudā́navo  
náro ásāmiśavasaḥ  
prá yajñáṃ yajñíyebhiyo  
divó arcā marúdbhiyaḥ  

### 006
ā́ rukmaír ā́ yudhā́ nára  
r̥ṣvā́ r̥ṣṭī́r asr̥kṣata  
ánv enām̐ áha vidyúto  
marúto jájhjhatīr iva  
bhānúr arta tmánā diváḥ  

### 007
yé vāvr̥dhánta pā́rthivā  
yá urā́v antárikṣa ā́  
vr̥jáne vā nadī́nãṃ  
sadhásthe vā mahó diváḥ  

### 008
śárdho mā́rutam úc chaṃsa  
satyáśavasam ŕ̥bhvasam  
utá sma té śubhé náraḥ  
prá syandrā́ yujata tmánā  

### 009
utá sma té páruṣṇiyām  
ū́rṇā vasata śundhyávaḥ  
utá pavyā́ ráthānãm  
ádrim bhindanti ójasā  

### 010
ā́pathayo vípathayo  
ántaspathā ánupathāḥ  
etébhir máhya° nā́mabhir  
yajñáṃ viṣṭārá ohate  

### 011
ádhā náro ní ohate  
ádhā niyúta ohate  
ádhā pā́rāvatā íti  
citrā́ rūpā́ṇi dárśiyā  

### 012
chandastúbhaḥ kubhanyáva  
útsam ā́ kīríṇo nr̥tuḥ  
té me ké cin ná tāyáva  
ū́mā āsan dr̥śí tviṣé  

### 013
yá r̥ṣvā́ r̥ṣṭívidyutaḥ  
kaváyaḥ sánti vedhásaḥ  
tám r̥ṣe mā́rutaṃ gaṇáṃ  
namasyā́ ramáyā girā́  

### 014
ácha rṣe mā́rutaṃ gaṇáṃ  
dānā́ mitráṃ ná yoṣáṇā  
divó vā dhr̥ṣṇava ójasā  
stutā́ dhībhír iṣaṇyata  

### 015
nū́ manvāná eṣãṃ  
devā́m̐ áchā ná vakṣáṇā  
dānā́ saceta sūríbhir  
yā́maśrutebhir añjíbhiḥ  

### 016
prá yé me bandhueṣé  
gã́ṃ vócanta sūráyaḥ  
pŕ̥śniṃ vocanta mātáram  
ádhā pitáram iṣmíṇaṃ  
rudráṃ vocanta śíkvasaḥ  

### 017
saptá me saptá śākína  
ékam-ekā śatā́ daduḥ  
yamúnāyām ádhi śrutám  
úd rā́dho gáviyam mr̥je  
ní rā́dho áśviyam mr̥je  

## 053
### 001
kó veda jā́nam eṣãṃ  
kó vā purā́ sumnéṣu āsa marútām  
yád yuyujré kilāsíyaḥ  

### 002
aítā́n rátheṣu tasthúṣaḥ  
káḥ śuśrāva kathā́ yayuḥ  
kásmai sasruḥ sudā́se ánu āpáya  
íḷābhir vr̥ṣṭáyaḥ sahá  

### 003
té ma āhur yá āyayúr  
úpa dyúbhir víbhir máde  
náro máryā arepása  
imā́n páśyann íti ṣṭuhi  

### 004
yé añjíṣu yé vā́śīṣu svábhānavaḥ  
srakṣú rukméṣu khādíṣu  
śrāyā́ rátheṣu dhánvasu  

### 005
yuṣmā́kaṃ smā ráthām̐ ánu  
mudé dadhe maruto jīradānavaḥ  
vr̥ṣṭī́ dyā́vo yatī́r iva  

### 006
ā́ yáṃ náraḥ sudā́navo dadāśúṣe  
diváḥ kóśam ácucyavuḥ  
ví parjányaṃ sr̥janti ródasī ánu  
dhánvanā yanti vr̥ṣṭáyaḥ  

### 007
tatr̥dānā́ḥ síndhavaḥ kṣódasā rájaḥ  
prá sasrur dhenávo yathā  
syannā́ áśvā ivā́dhvano vimócane  
ví yád vártanta eníyaḥ  

### 008
ā́ yāta maruto divá  
ā́ntárikṣād amā́d utá  
mā́va sthāta parāvátaḥ  

### 009
mā́ vo rasā́ ánitabhā kúbhā krúmur  
mā́ vaḥ síndhur ní rīramat  
mā́ vaḥ pári ṣṭhāt saráyuḥ purīṣíṇī  
asmé ī́t sumnám astu vaḥ  

### 010
táṃ vaḥ śárdhaṃ ráthānãṃ  
tveṣáṃ gaṇám mā́rutaṃ návyasīnãm  
ánu prá yanti vr̥ṣṭáyaḥ  

### 011
śárdhaṃ-śardhaṃ va eṣãṃ  
vrā́taṃ-vrātaṃ gaṇáṃ-gaṇaṃ suśastíbhiḥ  
ánu krāmema dhītíbhiḥ  

### 012
kásmā adyá sújātāya  
rātáhavyāya prá yayuḥ  
enā́ yā́mena marútaḥ  

### 013
yéna tokā́ya tánayāya dhāníyam  
bī́jaṃ váhadhve ákṣitam  
asmábhyaṃ tád dhattana yád va ī́mahe  
rā́dho viśvā́yu saúbhagam  

### 014
átīyāma nidás tiráḥ suastíbhir  
hitvā́ avadyám árātīḥ  
vr̥ṣṭuvī́ śáṃ yór ā́pa usrí bheṣajáṃ  
siyā́ma marutaḥ sahá  

### 015
sudeváḥ samahāsati  
suvī́ro naro marutaḥ sá mártiyaḥ  
yáṃ trā́yadhve siyā́ma té  

### 016
stuhí bhojā́n stuvató asya yā́mani  
ráṇan gā́vo ná yávase  
yatáḥ pū́rvām̐ iva sákhīm̐r ánu hvaya  
girā́ gr̥ṇīhi kāmínaḥ  

## 054
### 001
prá śárdhāya mā́rutāya svábhānava  
imā́ṃ vā́cam anajā parvatacyúte  
gharmastúbhe divá ā́ pr̥ṣṭhayájvane  
dyumnáśravase máhi nr̥mṇám arcata  

### 002
prá vo marutas taviṣā́ udanyávo  
vayovŕ̥dho aśvayújaḥ párijrayaḥ  
sáṃ vidyútā dádhati vā́śati tritáḥ  
sváranti ā́po avánā párijrayaḥ  

### 003
vidyúnmahaso náro áśmadidyavo  
vā́tatviṣo marútaḥ parvatacyútaḥ  
abdayā́ cin múhur ā́ hrādunīvŕ̥taḥ  
stanáyadamā rabhasā́ údojasaḥ  

### 004
ví aktū́n rudrā ví áhāni śikvaso  
ví antárikṣaṃ ví rájāṃsi dhūtayaḥ  
ví yád ájrām̐ ájatha nā́va īṃ yathā  
ví durgā́ṇi maruto nā́ha riṣyatha  

### 005
tád vīríyaṃ vo maruto mahitvanáṃ  
dīrgháṃ tatāna sū́riyo ná yójanam  
étā ná yā́me ágr̥bhītaśociṣo  
ánaśvadāṃ yán ní áyātanā girím  

### 006
ábhrāji śárdho maruto yád arṇasám  
móṣathā vr̥kṣáṃ kapanéva vedhasaḥ  
ádha smā no arámatiṃ sajoṣasaś  
cákṣur 'va° yántam ánu neṣathā sugám  

### 007
ná sá jīyate maruto ná hanyate  
ná sredhati ná vyathate ná riṣyati  
nā́sya rā́ya úpa dasyanti nótáya  
ŕ̥ṣiṃ vā yáṃ rā́jānaṃ vā súṣūdatha  

### 008
niyútvanto grāmajíto yáthā náro  
aryamáṇo ná marútaḥ kabandhínaḥ  
pínvanti útsaṃ yád inā́so ásvaran  
ví undanti pr̥thivī́m mádhvo ándhasā  

### 009
pravátvatīyám pr̥thivī́ marúdbhiyaḥ  
pravátvatī dyaúr bhavati prayádbhiyaḥ  
pravátvatīḥ pathíyā antárikṣiyāḥ  
pravátvantaḥ párvatā jīrádānavaḥ  

### 010
yán marutaḥ sabharasaḥ suvarṇaraḥ  
sū́rya údite mádathā divo naraḥ  
ná vo áśvāḥ śrathayantā́ha sísrataḥ  
sadyó asyá ádhvanaḥ pārám aśnutha  

### 011
áṃseṣu va r̥ṣṭáyaḥ patsú khādáyo  
vákṣassu rukmā́ maruto ráthe śúbhaḥ  
agníbhrājaso vidyúto gábhastiyoḥ  
śíprāḥ śīrṣásu vítatā hiraṇyáyīḥ  

### 012
táṃ nā́kam aryó ágr̥bhītaśociṣaṃ  
rúśat píppalam maruto ví dhūnutha  
sám acyanta vr̥jánā́titviṣanta yát  
sváranti ghóṣaṃ vítatam r̥tāyávaḥ  

### 013
yuṣmā́dattasya maruto vicetaso  
rāyáḥ siyāma rathíyo váyasvataḥ  
ná yó yúchati tiṣíyo yáthā divó  
asmé rāranta marutaḥ sahasríṇam  

### 014
yūyáṃ rayím maruta spārhávīraṃ  
yūyám ŕ̥ṣim avatha sā́mavipram  
yūyám árvantam bharatā́ya vā́jaṃ  
yūyáṃ dhattha rā́jānaṃ śruṣṭimántam  

### 015
tád vo yāmi dráviṇaṃ sadyaūtayo  
yénā súvar ṇá tatánāma nr̥̄́m̐r abhí  
idáṃ sú me maruto haryatā váco  
yásya tárema tárasā śatáṃ hímāḥ  

## 055
### 001
práyajyavo marúto bhrā́jadr̥ṣṭayo  
br̥hád váyo dadhire rukmávakṣasaḥ  
ī́yante áśvaiḥ suyámebhir āśúbhiḥ  
śúbhaṃ yātā́m ánu ráthā avr̥tsata  

### 002
svayáṃ dadhidhve táviṣīṃ yáthā vidá  
br̥hán mahānta urviyā́ ví rājatha  
utā́ntárikṣam mamire ví ójasā  
śúbhaṃ yātā́m ánu ráthā avr̥tsata  

### 003
sākáṃ jātā́ḥ subhúvaḥ sākám ukṣitā́ḥ  
śriyé cid ā́ prataráṃ vāvr̥dhur náraḥ  
virokíṇaḥ sū́riyasyeva raśmáyaḥ  
śúbhaṃ yātā́m ánu ráthā avr̥tsata  

### 004
ābhūṣéṇyaṃ vo maruto mahitvanáṃ  
didr̥kṣéṇyaṃ sū́riyasyeva cákṣaṇam  
utó asmā́m̐ amr̥tatvé dadhātana  
śúbhaṃ yātā́m ánu ráthā avr̥tsata  

### 005
úd īrayathā marutaḥ samudrató  
yūyáṃ vr̥ṣṭíṃ varṣayathā purīṣiṇaḥ  
ná vo dasrā úpa dasyanti dhenávaḥ  
śúbhaṃ yātā́m ánu ráthā avr̥tsata  

### 006
yád áśvān dhūrṣú pŕ̥ṣatīr áyugdhuvaṃ  
hiraṇyáyān práti átkām̐ ámugdhuvam  
víśvā ít spŕ̥dho maruto ví asyatha  
śúbhaṃ yātā́m ánu ráthā avr̥tsata  

### 007
ná párvatā ná nadíyo varanta vo  
yátrā́cidhvam maruto gáchathéd u tát  
utá dyā́vāpr̥thivī́ yāthanā pári  
śúbhaṃ yātā́m ánu ráthā avr̥tsata  

### 008
yát pūrviyám maruto yác ca nū́tanaṃ  
yád udyáte vasavo yác ca śasyáte  
víśvasya tásya bhavathā návedasaḥ  
śúbhaṃ yātā́m ánu ráthā avr̥tsata  

### 009
mr̥̄ḷáta+ no maruto mā́ vadhiṣṭana  
asmábhyaṃ śárma bahuláṃ ví yantana  
ádhi stotrásya sakhiyásya gātana  
śúbhaṃ yātā́m ánu ráthā avr̥tsata  

### 010
yūyám asmā́n nayata vásyo áchā  
nír aṃhatíbhyo maruto gr̥ṇānā́ḥ  
juṣádhvaṃ no havyádātiṃ yajatrā  
vayáṃ siyāma pátayo rayīṇā́m  

## 056
### 001
ágne śárdhantam ā́ gaṇám  
piṣṭáṃ rukmébhir añjíbhiḥ  
víśo adyá marútãm áva hvaye  
diváś cid rocanā́d ádhi  

### 002
yáthā cin mányase hr̥dā́  
tád ín me jagmur āśásaḥ  
yé te nédiṣṭhaṃ hávanāni āgáman  
tā́n vardha bhīmásaṃdr̥śaḥ  

### 003
mīḷhúṣmatīva pr̥thivī́ párāhatā  
mádanti eti asmád ā́  
ŕ̥kṣo ná vo marutaḥ śímīvām̐ ámo  
dudhró gaúr iva bhīmayúḥ  

### 004
ní yé riṇánti ójasā  
vŕ̥thā gā́vo ná durdhúraḥ  
áśmānaṃ cit svaríyam párvataṃ girím  
prá cyāvayanti yā́mabhiḥ  

### 005
út tiṣṭha nūnám eṣãṃ  
stómaiḥ sámukṣitānãm  
marútãm purutámam ápūrviyaṃ  
gávāṃ sárgam iva hvaye  

### 006
yuṅgdhváṃ hí áruṣī ráthe  
yuṅgdhváṃ rátheṣu rohítaḥ  
yuṅgdhváṃ hárī ajirā́ dhurí vóḷhave  
váhiṣṭhā dhurí vóḷhave  

### 007
utá syá vājī́ aruṣás tuviṣváṇir  
ihá sma dhāyi darśatáḥ  
mā́ vo yā́meṣu marutaś ciráṃ karat  
prá táṃ rátheṣu codata  

### 008
ráthaṃ nú mā́rutaṃ vayáṃ  
śravasyúm ā́ huvāmahe  
ā́ yásmin tasthaú suráṇāni bíbhratī  
sácā marútsu rodasī́  

### 009
táṃ vaḥ śárdhaṃ ratheśúbhaṃ  
tveṣám panasyúm ā́ huve  
yásmin sújātā subhágā mahīyáte  
sácā marútsu mīḷhuṣī́  

## 057
### 001
ā́ rudrāsa índravantaḥ sajóṣaso  
híraṇyarathāḥ suvitā́ya gantana  
iyáṃ vo asmát práti haryate matís  
tr̥ṣṇáje ná divá útsā udanyáve  

### 002
vā́śīmanta r̥ṣṭimánto manīṣíṇaḥ  
sudhánvāna íṣumanto niṣaṅgíṇaḥ  
suáśvā stha suráthāḥ pr̥śnimātaraḥ  
suāyudhā́ maruto yāthanā śúbham  

### 003
dhūnuthá dyā́m párvatān dāśúṣe vásu  
ní vo vánā jihate yā́mano bhiyā́  
kopáyatha pr̥thivī́m pr̥śnimātaraḥ  
śubhé yád ugrāḥ pŕ̥ṣatīr áyugdhuvam  

### 004
vā́tatviṣo marúto varṣánirṇijo  
yamā́ iva súsadr̥śaḥ supéśasaḥ  
piśáṅgāśvā aruṇā́śvā arepásaḥ  
prátvakṣaso mahinā́ dyaúr ivorávaḥ  

### 005
purudrapsā́ añjimántaḥ sudā́navas  
tveṣásaṃdr̥śo anavabhrárādhasaḥ  
sujātā́so janúṣā rukmávakṣaso  
divó arkā́ amŕ̥taṃ nā́ma bhejire  

### 006
r̥ṣṭáyo vo maruto áṃsayor ádhi  
sáha ójo bāhuvór vo bálaṃ hitám  
nr̥mṇā́ śīrṣásu ā́yudhā rátheṣu vo  
víśvā vaḥ śrī́r ádhi tanū́ṣu pipiśe  

### 007
gómad áśvāvad ráthavat suvī́raṃ  
candrávad rā́dho maruto dadā naḥ  
práśastiṃ naḥ kr̥ṇuta rudriyāso  
bhakṣīyá vo ávaso daíviyasya  

### 008
hayé náro máruto mr̥̄ḷátā+ nas  
túvīmaghāso ámr̥tā ŕ̥tajñāḥ  
sátyaśrutaḥ · kávayo yúvāno  
bŕ̥hadgirayo br̥hád ukṣámāṇāḥ  

## 058
### 001
tám u nūnáṃ táviṣīmantam eṣāṃ  
stuṣé gaṇám mā́rutaṃ návyasīnām  
yá āśúaśvā ámavad váhanta  
utéśire amŕ̥tasya svarā́jaḥ  

### 002
tveṣáṃ gaṇáṃ tavásaṃ khā́dihastaṃ  
dhúnivratam māyínaṃ dā́tivāram  
mayobhúvo yé ámitā mahitvā́  
vándasva vipra tuvirā́dhaso nr̥̄́n  

### 003
ā́ vo yantu udavāhā́so adyá  
vr̥ṣṭíṃ sé víśve marúto junánti  
ayáṃ yó agnír marutaḥ sámiddha  
etáṃ juṣadhvaṃ kavayo yuvānaḥ  

### 004
yūyáṃ rā́jānam íriyaṃ jánāya  
vibhvataṣṭáṃ janayathā yajatrāḥ  
yuṣmád eti muṣṭihā́ bāhújūto  
yuṣmád sádaśvo marutaḥ suvī́raḥ  

### 005
arā́ ivéd ácaramā áheva  
prá-pra jāyante ákavā máhobhiḥ  
pŕ̥śneḥ putrā́ upamā́so rábhiṣṭhāḥ  
sváyā matyā́ marútaḥ sám mimikṣuḥ  

### 006
yát prā́yāsiṣṭa pŕ̥ṣatībhir áśvair  
vīḷupavíbhir maruto ráthebhiḥ  
kṣódanta ā́po riṇaté vánāni  
ávosríyo vr̥ṣabháḥ krandatu dyaúḥ  

### 007
práthiṣṭa yā́man pr̥thivī́ cid eṣām  
bhárteva gárbhaṃ suvám íc chávo dhuḥ  
vā́tān hí áśvān dhurí āyuyujré  
varṣáṃ svédaṃ cakrire rudríyāsaḥ  

### 008
hayé náro máruto mr̥̄ḷátā+ nas  
túvīmaghāso ámr̥tā ŕ̥tajñāḥ  
sátyaśrutaḥ · kávayo yúvāno  
bŕ̥hadgirayo br̥hád ukṣámāṇāḥ  

## 059
### 001
prá va spáḷ akran suvitā́ya dāváne  
árcā divé prá pr̥thivyā́ r̥tám bhare  
ukṣánte áśvān táruṣanta ā́ rájo  
ánu svám bhānúṃ śrathayante arṇavaíḥ  

### 002
ámād eṣām bhiyásā bhū́mir ejati  
nā́ür ná pūrṇā́ kṣarati vyáthir yatī́  
dūredŕ̥śo yé citáyanta émabhir  
antár mahé vidáthe yetire náraḥ  

### 003
gávām iva śriyáse śŕ̥ṅgam uttamáṃ  
sū́ryo ná cákṣū rájaso visárjane  
átyā iva subhúvaś cā́rava sthana  
máryā iva śriyáse cetathā naraḥ  

### 004
kó vo mahā́nti mahatā́m úd aśnavat  
kás kā́viyā marutaḥ kó ha paúṃsiyā  
yūyáṃ ha bhū́miṃ kiráṇaṃ ná rejatha  
prá yád bháradhve suvitā́ya dāváne  

### 005
áśvā ivéd aruṣā́saḥ sábandhavaḥ  
śū́rā iva prayúdhaḥ prótá yuyudhuḥ  
máryā iva suvŕ̥dho vāvr̥dhur náraḥ  
sū́ryasya cákṣuḥ prá minanti vr̥ṣṭíbhiḥ  

### 006
té ajyeṣṭhā́ ákaniṣṭhāsa udbhído  
ámadhyamāso máhasā ví vāvr̥dhuḥ  
sujātā́so janúṣā pŕ̥śnimātaro  
divó máryā ā́ no áchā jigātana  

### 007
váyo ná yé śráyaṇīḥ+ paptúr ójasā  
ántān divó br̥hatáḥ sā́nunas pári  
áśvāsa eṣām ubháye yáthā vidúḥ  
prá párvatasya nabhanū́m̐r acucyavuḥ  

### 008
mímātu dyaúr áditir vītáye naḥ  
sáṃ dā́nucitrā uṣáso yatantām  
ā́cucyavur diviyáṃ kóśam etá  
ŕ̥ṣe rudrásya marúto gr̥ṇānā́ḥ  

## 060
### 001
ī́ḷe agníṃ suávasaṃ námobhir  
ihá prasattó ví cayat kr̥táṃ naḥ  
ráthair iva prá bhare vājayádbhiḥ  
pradakṣiṇín marútāṃ stómam r̥dhyām  

### 002
ā́ yé tasthúḥ pŕ̥ṣatīṣu śrutā́su  
sukhéṣu rudrā́ marúto rátheṣu  
vánā cid ugrā jihate ní vo bhiyā́  
pr̥thivī́ cid rejate párvataś cit  

### 003
párvataś cin máhi vr̥ddhó bibhāya  
diváś cit sā́nu rejata svané vaḥ  
yát krī́ḷatha maruta r̥ṣṭimánta  
ā́pa iva sadhríañco dhavadhve  

### 004
varā́ ivéd raivatā́so híraṇyair  
abhí svadhā́bhis tanúvaḥ pipiśre  
śriyé śréyāṃsas taváso rátheṣu  
satrā́ máhāṃsi cakrire tanū́ṣu  

### 005
ajyeṣṭhā́so ákaniṣṭhāsa eté  
sám bhrā́taro vāvr̥dhuḥ saúbhagāya  
yúvā pitā́ suápā rudrá eṣāṃ  
sudúghā pŕ̥śniḥ sudínā marúdbhyaḥ  

### 006
yád uttamé maruto madhyamé vā  
yád vāvamé subhagāso diví ṣṭhá  
áto no rudrā utá vā nú asya  
ágne vittā́d dhavíṣo yád yájāma  

### 007
agníś ca yán maruto viśvavedaso  
divó váhadhva úttarād ádhi ṣṇúbhiḥ  
té mandasānā́ dhúnayo riśādaso  
vāmáṃ dhatta yájamānāya sunvaté  

### 008
ágne marúdbhiḥ śubháyadbhir ŕ̥kvabhiḥ  
sómam piba mandasānó gaṇaśríbhiḥ  
pavākébhir+ viśvaminvébhir āyúbhir  
vaíśvānara pradívā ketúnā sajū́ḥ  

## 061
### 001
ké ṣṭhā naraḥ śréṣṭhatamā  
yá éka-eka āyayá  
paramásyāḥ parāvátaḥ  

### 002
kvà vó 'śvāḥ kvà abhī́śavaḥ  
katháṃ śeka kathā́ yaya  
pr̥ṣṭhé sádo nasór yámaḥ  

### 003
jagháne códa eṣãṃ  
ví sakthā́ni náro yamuḥ  
putrakr̥thé ná jánayaḥ  

### 004
párā vīrāsa etana  
máryāso bhádrajānayaḥ  
agnitápo yáthā́satha  

### 005
sánat sā́ aśviyam paśúm  
utá gávyaṃ śatā́vayam  
śyāvā́śuvastutāya yā́  
dór vīrā́yopabárbr̥hat  

### 006
utá tvā strī́ śáśīyasī  
puṃsó bhavati vásyasī  
ádevatrād arādhásaḥ  

### 007
ví yā́ jānā́ti jásuriṃ  
ví tŕ̥ṣyantaṃ ví kāmínam  
devatrā́ kr̥ṇuté mánaḥ  

### 008
utá ghā némo ástutaḥ  
púmām̐ íti bruve paṇíḥ  
sá vaíradeya ít samáḥ  

### 009
utá me 'rapad yuvatír mamandúṣī  
práti śyāvā́ya vartaním  
ví róhitā purumīḷhā́ya yematur  
víprāya dīrgháyaśase  

### 010
yó me dhenūnã́ṃ śatáṃ  
vaídadaśvir yáthā dádat  
tarantá iva maṃhánā  

### 011
yá īṃ váhanta āśúbhiḥ  
píbanto madirám mádhu  
átra śrávāṃsi dadhire  

### 012
yéṣāṃ śriyā́dhi ródasī  
vibhrā́jante rátheṣu ā́  
diví rukmá ivopári  

### 013
yúvā sá mā́ruto gaṇás  
tveṣáratho ánediyaḥ  
śubhaṃyā́vā́pratiṣkutaḥ  

### 014
kó veda nūnám eṣãṃ  
yátrā mádanti dhū́tayaḥ  
r̥tájātā arepásaḥ  

### 015
yūyám mártaṃ vipanyavaḥ  
praṇetā́ra itthā́ dhiyā́  
śrótāro yā́mahūtiṣu  

### 016
té no vásūni kā́miyā  
puruścandrā́ riśādasaḥ  
ā́ yajñiyāso vavr̥ttana  

### 017
etám me stómam ūrmiye  
dārbhiyā́ya párā vaha  
gíro devi rathī́r iva  

### 018
utá me vocatād íti  
sutásome ráthavītau  
ná kā́mo ápa veti me  

### 019
eṣá kṣeti ráthavītir  
maghávā gómatīr ánu  
párvateṣu ápaśritaḥ  

## 062
### 001
r̥téna rtám ápihitaṃ dhruváṃ vāṃ  
sū́ryasya yátra vimucánti áśvān  
dáśa śatā́ sahá tasthus tád ékaṃ  
devā́nāṃ śréṣṭhaṃ vápuṣām apaśyam  

### 002
tát sú vām mitrāvaruṇā mahitvám  
īrmā́ tasthúṣīr áhabhir duduhre  
víśvāḥ pinvathaḥ svásarasya dhénā  
ánu vām ékaḥ pavír ā́ vavarta  

### 003
ádhārayatam pr̥thivī́m utá dyā́m  
mítrarājānā varuṇā máhobhiḥ  
vardháyatam óṣadhīḥ pínvataṃ gā́  
áva vr̥ṣṭíṃ sr̥jataṃ jīradānū  

### 004
ā́ vām áśvāsaḥ suyújo vahantu  
yatáraśmaya úpa yantu arvā́k  
ghr̥tásya nirṇíg ánu vartate vām  
úpa síndhavaḥ pradívi kṣaranti  

### 005
ánu śrutā́m amátiṃ várdhad urvī́m  
barhír iva yájuṣā rákṣamāṇā  
námasvantā dhr̥tadakṣā́dhi gárte  
mítrā́sāthe varuṇéḷāsu antáḥ  

### 006
ákravihastā sukŕ̥te paraspā́  
yáṃ trā́sāthe varuṇéḷāsu antáḥ  
rā́jānā kṣatrám áhr̥ṇīyamānā  
sahásrasthūṇam bibhr̥thaḥ sahá dvaú  

### 007
híraṇyanirṇig áyo asya sthū́ṇā  
ví bhrājate diví aśvā́janīva  
bhadré kṣétre nímitā tílvile vā  
sanéma mádhvo ádhigartiyasya  

### 008
híraṇyarūpam uṣáso víuṣṭāv  
áyasthūṇam úditā sū́riyasya  
ā́ rohatho varuṇa mitra gártam  
átaś cakṣāthe áditiṃ dítiṃ ca  

### 009
yád báṃhiṣṭhaṃ nā́tivídhe sudānū  
áchidraṃ śárma bhuvanasya gopā  
téna no mitrāvaruṇāv aviṣṭaṃ  
síṣāsanto jigīvā́ṃsaḥ siyāma  

## 063
### 001
ŕ̥tasya gopāv ádhi tiṣṭhatho ráthaṃ  
sátyadharmāṇā paramé víomani  
yám átra mitrāvaruṇā́vatho yuváṃ  
tásmai vr̥ṣṭír mádhumat pinvate diváḥ  

### 002
samrā́jāv asyá bhúvanasya rājatho  
mítrāvaruṇā vidáthe suvardŕ̥śā  
vr̥ṣṭíṃ vāṃ rā́dho amr̥tatvám īmahe  
dyā́vāpr̥thivī́ ví caranti tanyávaḥ  

### 003
samrā́jā ugrā́ vr̥ṣabhā́ divás pátī  
pr̥thivyā́ mitrā́váruṇā vícarṣanī  
citrébhir abhraír úpa tiṣṭhatho rávaṃ  
dyā́ṃ varṣayatho ásurasya māyáyā  

### 004
māyā́ vām mitrāvaruṇā diví śritā́  
sū́ryo jyótiś carati citrám ā́yudham  
tám abhréṇa vr̥ṣṭiyā́ gūhatho diví  
párjanya drapsā́ mádhumanta īrate  

### 005
ráthaṃ yuñjate marútaḥ śubhé sukháṃ  
śū́ro ná mitrāvaruṇā gáviṣṭiṣu  
rájāṃsi citrā́ ví caranti tanyávo  
diváḥ samrājā páyasā na ukṣatam  

### 006
vā́caṃ sú mitrāvaruṇāv írāvatīm  
parjányaś citrā́ṃ vadati tvíṣīmatīm  
abhrā́ vasata marútaḥ sú māyáyā  
dyā́ṃ varṣayatam aruṇā́m arepásam  

### 007
dhármaṇā mitrāvaruṇā vipaścitā  
vratā́ rakṣethe ásurasya māyáyā  
r̥téna víśvam bhúvanaṃ ví rājathaḥ  
sū́ryam ā́ dhattho diví cítriyaṃ rátham  

## 064
### 001
váruṇaṃ vo riśā́dasam  
r̥cā́ mitráṃ havāmahe  
pári vrajéva bāhuvór  
jaganvā́ṃsā súvarṇaram  

### 002
tā́ bāhávā sucetúnā  
prá yantam asmā árcate  
śévaṃ hí jāríyaṃ vãṃ  
víśvāsu kṣā́su jóguve  

### 003
yán nūnám aśiyā́ṃ gátim  
mitrásya yãyām pathā́  
ásya priyásya śármaṇi  
áhiṃsānasya saścire  

### 004
yuvā́bhyām mitrāvaruṇā  
upamáṃ dhẽyām r̥cā́  
yád dha kṣáye maghónãṃ  
stotr̥̄ṇã́ṃ ca spūrdháse  

### 005
ā́ no mitra sudītíbhir  
váruṇaś ca sadhástha ā́  
suvé kṣáye maghónãṃ  
sákhīnãṃ ca vr̥dháse  

### 006
yuváṃ no yéṣu varuṇa  
kṣatrám br̥hác ca bibhr̥tháḥ  
urú ṇo vā́jasātaye  
kr̥táṃ rāyé suastáye  

### 007
uchántiyām me yajatā́  
devákṣatre rúśadgavi  
sutáṃ sómaṃ ná hastíbhir  
ā́ paḍbhír dhāvataṃ narā  
bíbhratāv arcanā́nasam  

## 065
### 001
yáś cikéta sá sukrátur  
devatrā́ sá bravītu naḥ  
váruṇo yásya darśató  
mitró vā vánate gíraḥ  

### 002
tā́ hí śráyiṣṭhavarcasā+  
rā́jānā dīrghaśrúttamā  
tā́ sátpatī r̥tāvŕ̥dha  
r̥tā́vānā jáne-jane  

### 003
tā́ vām iyānó ávase  
pū́rvā úpa bruve sácā  
suáśvāsaḥ sú cetúnā  
vā́jām̐ abhí prá dāváne  

### 004
mitró aṃhóś cid ā́d urú  
kṣáyāya gātúṃ vanate  
mitrásya hí pratū́rvataḥ  
sumatír ásti vidhatáḥ  

### 005
vayám mitrásya ávasi  
siyā́ma sapráthastame  
anehásas tuvótayaḥ  
satrā́ váruṇaśeṣasaḥ  

### 006
yuvám mitrā imáṃ jánaṃ  
yátathaḥ sáṃ ca nayathaḥ  
mā́ maghónaḥ pári khyatam  
mó asmā́kam ŕ̥ṣīṇãṃ  
gopīthé na uruṣyatam  

## 066
### 001
ā́ cikitāna sukrátū  
devaú marta riśā́dasā  
váruṇāya rtápeśase  
dadhītá práyase mahé  

### 002
tā́ hí kṣatrám ávihrutaṃ  
samyág asuryàm ā́śate°  
ádha vratéva mā́nuṣaṃ  
súvar ṇá dhāyi darśatám  

### 003
tā́ vām éṣe ráthānãm  
urvī́ṃ gávyūtim eṣãm  
rātáhavyasya suṣṭutíṃ  
dadhŕ̥k stómair manāmahe  

### 004
ádhā hí kā́viyā yuváṃ  
dákṣasya pūrbhír adbhutā  
ní ketúnā jánānãṃ  
cikéthe pūtadakṣasā  

### 005
tád r̥tám pr̥thivi br̥hác  
chravaeṣá ŕ̥ṣīṇãm  
jrayasānā́v áram pr̥thú  
áti kṣaranti yā́mabhiḥ  

### 006
ā́ yád vām īyacakṣasā  
mítra vayáṃ ca sūráyaḥ  
vyáciṣṭhe bahupā́yiye  
yátemahi svarā́jiye  

## 067
### 001
báḷ itthā́ deva niṣkr̥tám  
ā́dityā yajatám br̥hát  
váruṇa mítra áryaman  
várṣiṣṭhaṃ kṣatrám āśathe°  

### 002
ā́ yád yóniṃ hiraṇyáyaṃ  
váruṇa mítra sádathaḥ  
dhartā́rā carṣaṇīnã́ṃ  
yantáṃ sumnáṃ riśādasā  

### 003
víśve hí viśvávedaso  
váruṇo mitró aryamā́  
vratā́ padéva saścire  
pã́nti mártiyaṃ riṣáḥ  

### 004
té hí satyā́ r̥taspŕ̥śa  
r̥tā́vāno jáne-jane  
sunīthā́saḥ sudā́navo  
aṃhóś cid urucákrayaḥ  

### 005
kó nú vām mitra ástuto  
váruṇo vā tanū́nãm  
tát sú vām éṣate matír  
átribhya éṣate matíḥ  

## 068
### 001
prá vo mitrā́ya gāyata  
váruṇāya vipā́ girā́  
máhikṣatrāv r̥tám br̥hát  

### 002
samrā́jā yā́ ghr̥táyonī  
mitráś cobhā́ váruṇaś ca  
devā́ devéṣu praśastā́  

### 003
tā́ naḥ śaktam pā́rthivasya  
mahó rāyó diviyásya  
máhi vāṃ kṣatráṃ devéṣu  

### 004
r̥tám r̥téna sápantā  
iṣiráṃ dákṣam āśāte  
adrúhā devaú vardhete  

### 005
vr̥ṣṭídyāvā rītíāpā  
iṣás pátī dā́numatyāḥ  
br̥hántaṃ gártam āśāte  

## 069
### 001
trī́ rocanā́ varuṇa trī́m̐r utá dyū́n  
trī́ṇi mitra dhārayatho rájāṃsi  
vāvr̥dhānā́v amátiṃ kṣatríyasya  
ánu vratáṃ rákṣamāṇāv ajuryám  

### 002
írāvatīr varuṇa dhenávo vām  
mádhumad vāṃ síndhavo mitra duhre  
tráyas tasthur vr̥ṣabhā́sas tisr̥̄ṇā́ṃ  
dhiṣáṇānāṃ retodhā́ ví dyumántaḥ  

### 003
prātár devī́m áditiṃ johavīmi  
madhyáṃdina úditā sū́riyasya  
rāyé mitrāvaruṇā sarvátātā  
ī́ḷe tokā́ya tánayāya śáṃ yóḥ  

### 004
yā́ dhartā́rā rájaso rocanásya  
utā́dityā́ diviyā́ pā́rthivasya  
ná vāṃ devā́ amŕ̥tā ā́ minanti  
vratā́ni mitrāvaruṇā dhruvā́ṇi  

## 070
### 001
purūrúṇā cid dhí ásti  
ávo nūnáṃ vāṃ varuṇa  
mítra váṃsi vāṃ sumatím  

### 002
tā́ vāṃ samyág adruhvāṇā  
íṣam aśyāma dhā́yase  
vayáṃ té rudrā siyāma  

### 003
pātáṃ no rudrā pāyúbhir  
utá trāyethāṃ sutrātrā́  
turyā́ma dásyūn tanū́bhiḥ  

### 004
mā́ kásya adbhutakratū  
yakṣám bhujemā tanū́bhiḥ  
mā́ śéṣasā mā́ tánasā  

## 071
### 001
ā́ no gantaṃ riśādasā  
váruṇa mítra barháṇā  
úpemáṃ cā́rum adhvarám  

### 002
víśvasya hí pracetasā  
váruṇa mítra rā́jathaḥ  
īśānā́ pipyataṃ dhíyaḥ  

### 003
úpa naḥ sutám ā́ gataṃ  
váruṇa mítra dāśúṣaḥ  
asyá sómasya pītáye  

## 072
### 001
ā́ mitré váruṇe vayáṃ  
gīrbhír juhumo atrivát  
ní barhíṣi sadataṃ sómapītaye  

### 002
vraténa stho dhruvákṣemā  
dhármaṇā yātayájjanā  
ní barhíṣi sadataṃ sómapītaye  

### 003
mitráś ca no váruṇaś ca  
juṣétāṃ yajñám iṣṭáye  
ní barhíṣi sadatāṃ sómapītaye  

## 073
### 001
yád adyá stháḥ parāváti  
yád arvāváti aśvinā  
yád vā purū́ purubhujā  
yád antárikṣa ā́ gatam  

### 002
ihá tyā́ purubhū́tamā  
purū́ dáṃsāṃsi bíbhratā  
varasyā́ yāmi ádhrigū  
huvé tuvíṣṭamā bhujé  

### 003
īrmā́nyád vápuṣe vápuś  
cakráṃ ráthasya yemathuḥ  
páry anyā́ nā́huṣā yugā́  
mahnā́ rájāṃsi dīyathaḥ  

### 004
tád ū ṣú vām enā́ kr̥táṃ  
víśvā yád vām ánu ṣṭáve  
nā́nā jātā́v arepásā  
sám asmé bándhum éyathuḥ  

### 005
ā́ yád vāṃ sūriyā́ ráthaṃ  
tíṣṭhad raghuṣyádaṃ sádā  
pári vām aruṣā́ váyo  
ghr̥ṇā́ varanta ātápaḥ  

### 006
yuvór átriś ciketati  
nárā sumnéna cétasā  
gharmáṃ yád vām arepásaṃ  
nā́satyāsnā́ bhuraṇyáti  

### 007
ugró vāṃ kakuhó yayíḥ  
śr̥ṇvé yā́meṣu saṃtaníḥ  
yád vāṃ dáṃsobhir aśvinā  
átrir narāvavártati  

### 008
mádhva ū ṣú madhūyuvā  
rúdrā síṣakti pipyúṣī  
yát samudrā́ti párṣathaḥ  
pakvā́ḥ pŕ̥kṣo bharanta vām  

### 009
satyám íd vā́ u aśvinā  
yuvā́m āhur mayobhúvā  
tā́ yā́man yāmahū́tamā  
yā́mann ā́ mr̥̄ḷayáttamā+  

### 010
imā́ bráhmāṇi várdhanā  
aśvíbhyāṃ santu śáṃtamā  
yā́ tákṣāma ráthām̐ iva  
ávocāma br̥hán námaḥ  

## 074
### 001
kṹṣṭho devāv aśvinā  
adyā́ divó manāvasū  
tác chravatho vr̥ṣaṇvasū  
átrir vām ā́ vivāsati  

### 002
kúha tyā́ kúha nú śrutā́  
diví devā́ nā́satiyā  
kásminn ā́ yatatho jáne  
kó vāṃ nadī́nãṃ sácā  

### 003
káṃ yāthaḥ káṃ ha gachathaḥ  
kám áchā yuñjathe° rátham  
kásya bráhmāṇi raṇyatho  
vayáṃ vām uśmasīṣṭáye  

### 004
pauráṃ cid dhí udaprútam  
paúra paurā́ya jínvathaḥ  
yád īṃ gr̥bhītátātaye  
siṃhám iva druhás padé  

### 005
prá cyávānāj jujurúṣo  
vavrím átkaṃ ná muñcathaḥ  
yúvā yádī kr̥tháḥ púnar  
ā́ kā́mam r̥ṇve vadhúvaḥ  

### 006
ásti hí vām ihá stotā́  
smási vāṃ saṃdŕ̥śi śriyé  
nṹ śrutám ma ā́ gatam  
ávobhir vājinīvasū  

### 007
kó vām adyá purūṇã́m  
ā́ vavne mártiyānãm  
kó vípro vipravāhasā  
kó yajñaír vājinīvasū  

### 008
ā́ vāṃ rátho ráthānãṃ  
yáyiṣṭho+ yātu aśvinā  
purū́ cid asmayús tirá  
āṅgūṣó mártiyeṣu ā́  

### 009
śám ū ṣú vām madhūyuvā  
asmā́kam astu carkr̥tíḥ  
arvācīnā́ vicetasā  
víbhiḥ śyenéva dīyatam  

### 010
áśvinā yád dha kárhi cic  
chuśrūyā́tam imáṃ hávam  
vásvīr ū ṣú vãm bhújaḥ  
pr̥ñcánti sú vãm pŕ̥caḥ  

## 075
### 001
práti priyátamaṃ ráthaṃ  
vŕ̥ṣaṇaṃ vasuvā́hanam  
stotā́ vām aśvināv ŕ̥ṣiḥ  
stómena práti bhūṣati  
mā́dhvī máma śrutaṃ hávam  

### 002
atiā́yātam aśvinā  
tiró víśvā aháṃ sánā  
dásrā híraṇyavartanī  
súṣumnā síndhuvāhasā  
mā́dhvī máma śrutaṃ hávam  

### 003
ā́ no rátnāni bíbhratāv  
áśvinā gáchataṃ yuvám  
rúdrā híraṇyavartanī  
juṣāṇā́ vājinīvasū  
mā́dhvī máma śrutaṃ hávam  

### 004
suṣṭúbho vāṃ vr̥ṣaṇvasū  
ráthe vā́ṇīcī ā́hitā  
utá vāṃ kakuhó mr̥gáḥ  
pŕ̥kṣaḥ kr̥ṇoti vāpuṣó  
mā́dhvī máma śrutaṃ hávam  

### 005
bodhínmanasā rathíyā  
iṣirā́ havanaśrútā  
víbhiś cyávānam aśvinā  
ní yātho ádvayāvinam  
mā́dhvī máma śrutaṃ hávam  

### 006
ā́ vāṃ narā manoyújo  
áśvāsaḥ pruṣitápsavaḥ  
váyo vahantu pītáye  
sahá sumnébhir aśvinā  
mā́dhvī máma śrutaṃ hávam  

### 007
áśvināv éhá gachataṃ  
nā́satyā mā́ ví venatam  
tiráś cid aryayā́ pári  
vartír yātam adābhiyā  
mā́dhvī máma śrutaṃ hávam  

### 008
asmín yajñé adābhiyā  
jaritā́raṃ śubhas patī  
avasyúm aśvinā yuváṃ  
gr̥ṇántam úpa bhūṣatho  
mā́dhvī máma śrutaṃ hávam  

### 009
ábhūd uṣā́ rúśatpaśur  
ā́gnír adhāyi r̥tvíyaḥ  
áyoji vāṃ vr̥ṣaṇvasū  
rátho dasrāv ámartiyo  
mā́dhvī máma śrutaṃ hávam  

## 076
### 001
ā́ bhāti agnír uṣásām ánīkam  
úd víprāṇāṃ devayā́ vā́co asthuḥ  
arvā́ñcā nūnáṃ rathiyehá yātam  
pīpivā́ṃsam aśvinā gharmám ácha  

### 002
ná saṃskr̥tám prá mimīto gámiṣṭhā  
ánti nūnám aśvínópastutehá  
dívābhipitve ávasā́gamiṣṭhā  
práty ávartiṃ dāśúṣe śámbhaviṣṭhā  

### 003
utā́ yātaṃ saṃgavé prātár áhno  
madhyáṃdina úditā sū́riyasya  
dívā náktam ávasā śáṃtamena  
nédā́nīm pītír aśvínā́ tatāna  

### 004
idáṃ hí vām pradívi sthā́nam óka  
imé gr̥hā́ aśvinedáṃ duroṇám  
ā́ no divó br̥hatáḥ párvatād ā́  
adbhyó yātam íṣam ū́rjaṃ váhantā  

### 005
sám aśvínor ávasā nū́tanena  
mayobhúvā supráṇītī gamema  
ā́ no rayíṃ vahatam ótá vīrā́n  
ā́ víśvāni amr̥tā saúbhagāni  

## 077
### 001
prātaryā́vāṇā prathamā́ yajadhvam  
purā́ gŕ̥dhrād áraruṣaḥ pibātaḥ  
prātár hí yajñám aśvínā dadhā́te  
prá śaṃsanti kaváyaḥ pūrvabhā́jaḥ  

### 002
prātár yajadhvam aśvínā hinota  
ná sāyám asti devayā́ ájuṣṭam  
utā́nyó asmád yajate ví cā́vaḥ  
pū́rvaḥ-pūrvo yájamāno vánīyān  

### 003
híraṇyatvaṅ mádhuvarṇo ghr̥tásnuḥ  
pŕ̥kṣo váhann ā́ rátho vartate vām  
mánojavā aśvinā vā́taraṃhā  
yénātiyāthó duritā́ni víśvā  

### 004
yó bhū́yiṣṭhaṃ nā́satyābhyāṃ vivéṣa  
cániṣṭham pitvó rárate vibhāgé  
sá tokám asya pīparac chámībhir  
ánūrdhvabhāsaḥ sádam ít tuturyāt  

### 005
sám aśvínor ávasā nū́tanena  
mayobhúvā supráṇītī gamema  
ā́ no rayíṃ vahatam ótá vīrā́n  
ā́ víśvāni amr̥tā saúbhagāni  

## 078
### 001
áśvināv éhá gachataṃ  
nā́satyā mā́ ví venatam  
haṃsā́v iva patatam ā́ sutā́m̐ úpa  

### 002
áśvinā hariṇā́v iva  
gaurā́v ivā́nu yávasam  
haṃsā́v iva patatam ā́ sutā́m̐ úpa  

### 003
áśvinā vājinīvasū  
juṣéthāṃ yajñám iṣṭáye  
haṃsā́v iva patatam ā́ sutā́m̐ úpa  

### 004
átrir yád vām avaróhann r̥bī́sam  
ájohavīn nā́dhamāneva yóṣā  
śyenásya cij jávasā nū́tanena  
ágachatam aśvinā śáṃtamena  

### 005
ví jihīṣva vanaspate  
yóniḥ sū́ṣyantiyā iva  
śrutám me aśvinā hávaṃ  
saptávadhriṃ ca muñcatam  

### 006
bhītā́ya nā́dhamānāya  
ŕ̥ṣaye saptávadhraye  
māyā́bhir aśvinā yuváṃ  
vr̥kṣáṃ sáṃ ca ví cācathaḥ  

### 007
yáthā vā́taḥ puṣkaríṇīṃ  
samiṅgáyati sarvátaḥ  
evā́ te gárbha ejatu  
niraítu dáśamāsiyaḥ  

### 008
yáthā vā́to yáthā vánaṃ  
yáthā samudrá éjati  
evā́ tváṃ daśamāsiya  
sahā́vehi jarā́yuṇā  

### 009
dáśa mā́sāñ chaśayānáḥ  
kumāró ádhi mātári  
niraítu jīvó ákṣato  
jīvó jī́vantiyā ádhi  

## 079
### 001
mahé no adyá bodhaya  
úṣo rāyé divítmatī  
yáthā cin no ábodhayaḥ  
satyáśravasi vāyiyé  
sújāte áśvasūnr̥te  

### 002
yā́ sunīthé śaucadrathé  
ví aúcho duhitar divaḥ  
sā́ ví ucha sáhīyasi  
satyáśravasi vāyiyé  
sújāte áśvasūnr̥te  

### 003
sā́ no adyā́bharádvasur  
ví uchā duhitar divaḥ  
yó ví aúchaḥ sáhīyasi  
satyáśravasi vāyiyé  
sújāte áśvasūnr̥te  

### 004
abhí yé tvā vibhāvari  
stómair gr̥ṇánti váhnayaḥ  
maghaír maghoni suśríyo  
dā́manvantaḥ surātáyaḥ  
sújāte áśvasūnr̥te  

### 005
yác cid dhí te gaṇā́ imé  
chadáyanti magháttaye  
pári cid váṣṭayo dadhur  
dádato rā́dho áhrayaṃ  
sújāte áśvasūnr̥te  

### 006
aíṣu dhā vīrávad yáśa  
úṣo maghoni sūríṣu  
yé no rā́dhāṃsi áhrayā  
maghávāno árāsata  
sújāte áśvasūnr̥te  

### 007
tébhyo dyumnám br̥hád yáśa  
úṣo maghoni ā́ vaha  
yé no rā́dhāṃsi áśviyā  
gavyā́ bhájanta sūráyaḥ  
sújāte áśvasūnr̥te  

### 008
utá no gómatīr íṣa  
ā́ vahā duhitar divaḥ  
sākáṃ sū́ryasya raśmíbhiḥ  
śukraíḥ śócadbhir arcíbhiḥ  
sújāte áśvasūnr̥te  

### 009
ví uchā duhitar divo  
mā́ ciráṃ tanuthā ápaḥ  
nét tvā stenáṃ yáthā ripúṃ  
tápāti sū́ro arcíṣā  
sújāte áśvasūnr̥te  

### 010
etā́vad véd uṣas tuvám  
bhū́yo vā dā́tum arhasi  
yā́ stotŕ̥bhyo vibhāvari  
uchántī ná pramī́yase  
sújāte áśvasūnr̥te  

## 080
### 001
dyutádyāmānam br̥hatī́m r̥téna  
r̥tā́varīm aruṇápsuṃ vibhātī́m  
devī́m uṣásaṃ súvar āváhantīm  
práti víprāso matíbhir jarante  

### 002
eṣā́ jánaṃ darśatā́ bodháyantī  
sugā́n patháḥ kr̥ṇvatī́ yāti ágre  
br̥hadrathā́ br̥hatī́ viśvaminvā́  
uṣā́ jyótir yachati ágre áhnām  

### 003
eṣā́ góbhir aruṇébhir yujānā́  
ásredhantī rayím áprāyu cakre  
pathó rádantī suvitā́ya devī́  
puruṣṭutā́ viśvávārā ví bhāti  

### 004
eṣā́ víenī bhavati dvibárhā  
āviṣkr̥ṇvānā́ tanúvam purástāt  
r̥tásya pánthām ánu eti sādhú  
prajānatī́va ná díśo mināti  

### 005
eṣā́ śubhrā́ ná tanúvo vidānā́  
ūrdhvéva snātī́ dr̥śáye no asthāt  
ápa dvéṣo bā́dhamānā támāṃsi  
uṣā́ divó duhitā́ jyótiṣā́gāt  

### 006
eṣā́ pratīcī́ duhitā́ divó nr̥̄́n  
yóṣeva bhadrā́ ní riṇīte ápsaḥ  
viūrṇvatī́ dāśúṣe vā́riyāṇi  
púnar jyótir yuvatíḥ pūrváthākaḥ  

## 081
### 001
yuñjáte mána utá yuñjate dhíyo  
víprā víprasya br̥ható vipaścítaḥ  
ví hótrā dadhe vayunāvíd éka ín  
mahī́ devásya savitúḥ páriṣṭutiḥ  

### 002
víśvā rūpā́ṇi práti muñcate kavíḥ  
prā́sāvīd bhadráṃ dvipáde cátuṣpade  
ví nā́kam akhyat savitā́ váreṇiyo  
ánu prayā́ṇam uṣáso ví rājati  

### 003
yásya prayā́ṇam ánu anyá íd yayúr  
devā́ devásya mahimā́nam ójasā  
yáḥ pā́rthivāni vimamé sá étaśo  
rájāṃsi deváḥ savitā́ mahitvanā́  

### 004
utá yāsi savitas trī́ṇi rocanā́  
utá sū́ryasya raśmíbhiḥ sám ucyasi  
utá rā́trīm ubhayátaḥ párīyasa  
utá mitró bhavasi deva dhármabhiḥ  

### 005
utéśiṣe prasavásya tvám éka íd  
utá pūṣā́ bhavasi deva yā́mabhiḥ  
utédáṃ víśvam bhúvanaṃ ví rājasi  
śyāvā́śvas te savita stómam ānaśe  

## 082
### 001
tát savitúr vr̥ṇīmahe  
vayáṃ devásya bhójanam  
śráyiṣṭhaṃ+ sarvadhā́tamaṃ  
túram bhágasya dhīmahi  

### 002
ásya hí sváyaśastaraṃ  
savitúḥ kác caná priyám  
ná minánti svarā́jiyam  

### 003
sá hí rátnāni dāśúṣe  
suvā́ti savitā́ bhágaḥ  
tám bhāgáṃ citrám īmahe  

### 004
adyā́ no deva savitaḥ  
prajā́vat sāvīḥ saúbhagam  
párā duṣvápniyaṃ suva  

### 005
víśvāni deva savitar  
duritā́ni párā suva  
yád bhadráṃ tán na ā́ suva  

### 006
ánāgaso áditaye  
devásya savitúḥ savé  
víśvā vāmā́ni dhīmahi  

### 007
ā́ viśvádevaṃ sátpatiṃ  
sūktaír adyā́ vr̥ṇīmahe  
satyásavaṃ savitā́ram  

### 008
yá imé ubhé áhanī  
purá éti áprayuchan  
suādhī́r deváḥ savitā́  

### 009
yá imā́ víśvā jātā́ni  
āśrāváyati ślókena  
prá ca suvā́ti savitā́  

## 083
### 001
áchā vada tavásaṃ gīrbhír ābhíḥ  
stuhí parjányaṃ námasā́ vivāsa  
kánikradad vr̥ṣabhó jīrádānū  
réto dadhāti óṣadhīṣu gárbham  

### 002
ví vr̥kṣā́n hanti utá hanti rakṣáso  
víśvam bibhāya bhúvanam mahā́vadhāt  
utā́nāgā īṣate vŕ̥ṣṇiyāvato  
yát parjánya stanáyan hánti duṣkŕ̥taḥ  

### 003
rathī́ iva káśayā́śvām̐ abhikṣipánn  
āvír dūtā́n kr̥ṇute varṣíyām̐ áha  
dūrā́t siṃhásya stanáthā úd īrate  
yát parjányaḥ kr̥ṇuté varṣíyaṃ nábhaḥ  

### 004
prá vā́tā vā́nti patáyanti vidyúta  
úd óṣadhīr jíhate pínvate súvaḥ  
írā víśvasmai bhúvanāya jāyate  
yát parjányaḥ pr̥thivī́ṃ rétasā́vati  

### 005
yásya vraté pr̥thivī́ nánnamīti  
yásya vraté śaphávaj járbhurīti  
yásya vratá óṣadhīr viśvárūpāḥ  
sá naḥ parjanya máhi śárma yacha  

### 006
divó no vr̥ṣṭím maruto rarīdhvam  
prá pinvata vŕ̥ṣṇo áśvasya dhā́rāḥ  
arvā́ṅ eténa stanayitnúnéhi  
apó niṣiñcánn ásuraḥ pitā́ naḥ  

### 007
abhí kranda stanáya gárbham ā́ dhā  
udanvátā pári dīyā ráthena  
dŕ̥tiṃ sú karṣa víṣitaṃ níañcaṃ  
samā́ bhavantu udváto nipādā́ḥ  

### 008
mahā́ntaṃ kóśam úd acā ní ṣiñca  
syándantāṃ kulyā́ víṣitāḥ purástāt  
ghr̥téna dyā́vāpr̥thivī́ ví undhi  
suprapāṇám bhavatu aghniyā́bhyaḥ  

### 009
yát parjanya kánikradat  
stanáyan háṃsi duṣkŕ̥taḥ  
prátīdáṃ víśvam modate  
yát kíṃ ca pr̥thivyā́m ádhi  

### 010
ávarṣīr varṣám úd u ṣū́ gr̥bhāya  
ákar dhánvāni átietavā́ u  
ájījana óṣadhīr bhójanāya kám  
utá prajā́bhyo avido manīṣā́m  

## 084
### 001
báḷ itthā́ párvatānãṃ  
khidrám bibharṣi pr̥thivi  
prá yā́ bhū́mim pravatvati  
mahnā́ jinóṣi mahini  

### 002
stómāsas tvā vicāriṇi  
práti ṣṭobhanti aktúbhiḥ  
prá yā́ vā́jaṃ ná héṣantam  
perúm ásyasi arjuni  

### 003
dr̥̄ḷhā́+ cid yā́ vánaspátīn  
kṣmayā́ dárdharṣi ójasā  
yát te abhrásya vidyúto  
divó várṣanti vr̥ṣṭáyaḥ  

## 085
### 001
prá samrā́je br̥hád arcā gabhīrám  
bráhma priyáṃ váruṇāya śrutā́ya  
ví yó jaghā́na śamitéva cárma  
upastíre pr̥thivī́ṃ sū́riyāya  

### 002
váneṣu ví antárikṣaṃ tatāna  
vā́jam árvatsu páya usríyāsu  
hr̥tsú krátuṃ váruṇo apsú agníṃ  
diví sū́ryam adadhāt sómam ádrau  

### 003
nīcī́nabāraṃ váruṇaḥ kávandham  
prá sasarja ródasī antárikṣam  
téna víśvasya bhúvanasya rā́jā  
yávaṃ ná vr̥ṣṭír ví unatti bhū́ma  

### 004
unátti bhū́mim pr̥thivī́m utá dyā́ṃ  
yadā́ dugdháṃ váruṇo váṣṭi ā́d ít  
sám abhréṇa vasata párvatāsas  
taviṣīyántaḥ śrathayanta vīrā́ḥ  

### 005
imā́m ū ṣú āsurásya śrutásya  
mahī́m māyā́ṃ váruṇasya prá vocam  
mā́neneva tasthivā́m̐ antárikṣe  
ví yó mamé pr̥thivī́ṃ sū́riyeṇa  

### 006
imā́m ū nú kavítamasya māyā́m  
mahī́ṃ devásya nákir ā́ dadharṣa  
ékaṃ yád udnā́ ná pr̥ṇánti énīr  
āsiñcántīr avánayaḥ samudrám  

### 007
aryamíyaṃ varuṇa mitríyaṃ vā  
sákhāyaṃ vā sádam íd bhrā́taraṃ vā  
veśáṃ vā nítyaṃ varuṇā́raṇaṃ vā  
yát sīm ā́gaś cakr̥mā́ śiśráthas tát  

### 008
kitavā́so yád riripúr ná dīví  
yád vā ghā satyám utá yán ná vidmá  
sárvā tā́ ví ṣya śithiréva deva  
ádhā te syāma varuṇa priyā́saḥ  

## 086
### 001
índraagnī yám ávatha  
ubhā́ vā́jeṣu mártiyam  
dr̥̄ḷhā́+ cit sá prá bhedati  
dyumnā́ vā́ṇīr iva tritáḥ  

### 002
yā́ pŕ̥tanāsu duṣṭárā  
yā́ vā́jeṣu śravā́yiyā  
yā́ páñca carṣaṇī́r abhí  
indrāgnī́ tā́ havāmahe  

### 003
táyor íd ámavac chávas  
tigmā́ didyún maghṍnoḥ  
práti drúṇā gábhastiyor  
gávāṃ vr̥traghná éṣate  

### 004
tā́ vām éṣe ráthānãm  
indraagnī́ havāmahe  
pátī turásya rā́dhaso  
vidvā́ṃsā gírvaṇastamā  

### 005
tā́ vr̥dhántāv ánu diyū́n  
mártāya devā́v adábhā  
árhantā cit puró dadhe  
áṃśeva devā́v árvate  

### 006
evā́ indraagníbhyām  
áhāvi haviyáṃ śūṣyaṃ  
ghr̥táṃ ná pūtám ádribhiḥ  
tā́ sūríṣu śrávo br̥hád  
rayíṃ gr̥ṇátsu didhr̥tam  
íṣaṃ gr̥ṇátsu didhr̥tam  

## 087
### 001
prá vo mahé matáyo yantu víṣṇave  
marútvate girijā́ evayā́marut  
prá śárdhāya práyajyave sukhādáye  
taváse bhandádiṣṭaye  
dhúnivratāya śávase  

### 002
prá yé jātā́ mahinā́ yé ca nú svayám  
prá vidmánā bruváta evayā́marut  
krátvā tád vo maruto nā́dhŕ̥ṣe śávo  
dānā́ mahnā́ tád eṣãm  
ádhr̥ṣṭāso ná ádrayaḥ  

### 003
prá yé divó br̥hatáḥ śr̥ṇviré girā́  
suśúkvānaḥ subhúva evayā́marut  
ná yéṣãm írī sadhástha ī́ṣṭa ā́m̐  
agnáyo ná svávidyutaḥ  
prá syandrā́so dhúnīnãm  

### 004
sá cakrame maható nír urukramáḥ  
samānásmāt sádasa evayā́marut  
yadā́yukta tmánā suvā́d ádhi ṣṇúbhir  
víṣpardhaso vímahaso  
jígāti śévr̥dho nŕ̥bhiḥ  

### 005
svanó ná vo ámavān rejayad vŕ̥ṣā  
tveṣó yayís taviṣá evayā́marut  
yénā sáhanta r̥ñjáta svárociṣa  
sthā́raśmāno hiraṇyáyāḥ  
suāyudhā́sa iṣmíṇaḥ  

### 006
apāró vo mahimā́ vr̥ddhaśavasas  
tveṣáṃ śávo avatu evayā́marut  
sthā́tāro hí prásitau saṃdŕ̥śi sthána  
té na uruṣyatā nidáḥ  
śuśukvā́ṃso ná agnáyaḥ  

### 007
té rudrā́saḥ súmakhā agnáyo yathā  
tuvidyumnā́ avantu evayā́marut  
dīrghám pr̥thú paprathe sádma pā́rthivaṃ  
yéṣām ájmeṣu ā́ maháḥ  
śárdhāṃsi ádbhutainasām  

### 008
adveṣó no maruto gātúm étana  
śrótā hávaṃ jaritúr evayā́marut  
víṣṇor maháḥ samanyavo yuyotana  
smád rathíyo ná daṃsánā  
ápa dvéṣāṃsi sanutáḥ  

### 009
gántā no yajñáṃ yajñiyāḥ suśámi  
śrótā hávam arakṣá evayā́marut  
jyéṣṭhāso ná párvatāso víomani  
yūyáṃ tásya pracetasaḥ  
syā́ta durdhártavo nidáḥ  