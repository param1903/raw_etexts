## 001
### 001
svā́diṣṭhayā mádiṣṭhayā  
pávasva soma dhā́rayā  
índrāya pā́tave sutáḥ  

### 002
rakṣohā́ viśvácarṣaṇir  
abhí yónim áyohatam  
drúṇā sadhástham ā́sadat  

### 003
varivodhā́tamo bhava  
máṃhiṣṭho vr̥trahántamaḥ  
párṣi rā́dho maghónãm  

### 004
abhí arṣa mahā́nãṃ  
devā́nāṃ vītím ándhasā  
abhí vā́jam utá śrávaḥ  

### 005
tuvā́m áchā carāmasi  
tád íd árthaṃ divé-dive  
índo tuvé na āśásaḥ  

### 006
punā́ti te parisrútaṃ  
sómaṃ sū́ryasya duhitā́  
vā́reṇa śáśvatā tánā  

### 007
tám īm áṇvīḥ samaryá ā́  
gr̥bhṇánti yóṣaṇo dáśa  
svásāraḥ pā́riye diví  

### 008
tám īṃ hinvanti agrúvo  
dhámanti bākuráṃ dŕ̥tim  
tridhā́tu vāraṇám mádhu  

### 009
abhī́mám ághniyā utá  
śrīṇánti dhenávaḥ śíśum  
sómam índrāya pā́tave  

### 010
asyéd índro mádeṣu ā́  
víśvā vr̥trā́ṇi jighnate  
śū́ro maghā́ ca maṃhate  

## 002
### 001
pávasva devavī́r áti  
pavítraṃ soma ráṃhiyā  
índram indo vŕ̥ṣā́ viśa  

### 002
ā́ vacyasva máhi psáro  
vŕ̥ṣendo dyumnávattamaḥ  
ā́ yóniṃ dharṇasíḥ sadaḥ  

### 003
ádhukṣata priyám mádhu  
dhā́rā sutásya vedhásaḥ  
apó vasiṣṭa sukrátuḥ  

### 004
mahā́ntaṃ tvā mahī́r ánu  
ā́po arṣanti síndhavaḥ  
yád góbhir vāsayiṣyáse  

### 005
samudró apsú māmr̥je  
viṣṭambhó dharúṇo diváḥ  
sómaḥ pavítre asmayúḥ  

### 006
ácikradad vŕ̥ṣā hárir  
mahā́n mitró ná darśatáḥ  
sáṃ sū́riyeṇa rocate  

### 007
gíras ta inda ójasā  
marmr̥jyánte apasyúvaḥ  
yā́bhir mádāya śúmbhase  

### 008
táṃ tvā mádāya ghŕ̥ṣvaya  
ulokakr̥tnúm† īmahe  
táva práśastayo mahī́ḥ  

### 009
asmábhyam indav indrayúr  
mádhvaḥ pavasva dhā́rayā  
parjányo vr̥ṣṭimā́m̐ iva  

### 010
goṣā́ indo nr̥ṣā́ asi  
aśvasā́ vājasā́ utá  
ātmā́ yajñásya pūrviyáḥ  

## 003
### 001
eṣá devó ámartiyaḥ  
parṇavī́r iva dīyati  
abhí dróṇāni āsádam  

### 002
eṣá devó vipā́ kr̥tó  
áti hvárāṃsi dhāvati  
pávamāno ádābhiyaḥ  

### 003
eṣá devó vipanyúbhiḥ  
pávamāna r̥tāyúbhiḥ  
hárir vā́jāya mr̥jyate  

### 004
eṣá víśvāni vā́riyā  
śū́ro yánn iva sátvabhiḥ  
pávamānaḥ siṣāsati  

### 005
eṣá devó ratharyati  
pávamāno daśasyati  
āvíṣ kr̥ṇoti vagvanúm  

### 006
eṣá víprair abhíṣṭuto  
apó devó ví gāhate  
dádhad rátnāni dāśúṣe  

### 007
eṣá dívaṃ ví dhāvati  
tiró rájāṃsi dhā́rayā  
pávamānaḥ kánikradat  

### 008
eṣá dívaṃ ví ā́sarat  
tiró rájāṃsi áspr̥taḥ  
pávamānaḥ suadhvaráḥ  

### 009
eṣá pratnéna jánmanā  
devó devébhiyaḥ sutáḥ  
háriḥ pavítre arṣati  

### 010
eṣá u syá puruvrató  
jajñānó janáyann íṣaḥ  
dhā́rayā pavate sutáḥ  

## 004
### 001
sánā ca soma jéṣi ca  
pávamāna máhi śrávaḥ  
áthā no vásyasas kr̥dhi  

### 002
sánā jyótiḥ sánā súvar  
víśvā ca soma saúbhagā  
áthā no vásyasas kr̥dhi  

### 003
sánā dákṣam utá krátum  
ápa soma mŕ̥dho jahi  
áthā no vásyasas kr̥dhi  

### 004
pávītāraḥ punītána  
sómam índrāya pā́tave  
áthā no vásyasas kr̥dhi  

### 005
tváṃ sū́riye na ā́ bhaja  
táva krátvā távotíbhiḥ  
áthā no vásyasas kr̥dhi  

### 006
táva krátvā távotíbhir  
jiyók paśyema sū́riyam  
áthā no vásyasas kr̥dhi  

### 007
abhí arṣa suāyudha  
sóma dvibárhasaṃ rayím  
áthā no vásyasas kr̥dhi  

### 008
abhí arṣā́napacyuto  
rayíṃ samátsu sāsahíḥ  
áthā no vásyasas kr̥dhi  

### 009
tuvā́ṃ yajñaír avīvr̥dhan  
pávamāna vídharmaṇi  
áthā no vásyasas kr̥dhi  

### 010
rayíṃ naś citrám aśvínam  
índo viśvā́yum ā́ bhara  
áthā no vásyasas kr̥dhi  

## 005
### 001
sámiddho viśvátas pátiḥ  
pávamāno ví rājati  
prīṇán vŕ̥ṣā kánikradat  

### 002
tánūnápāt pávamānaḥ  
śŕ̥ṅge śíśāno arṣati  
antárikṣeṇa rā́rajat  

### 003
īḷéniyaḥ pávamāno  
rayír ví rājati dyumā́n  
mádhor dhā́rābhir ójasā  

### 004
barhíḥ prācī́nam ójasā  
pávamāna str̥ṇán háriḥ  
devéṣu devá īyate  

### 005
úd ā́tair jihate br̥hád  
dvā́ro devī́r hiraṇyáyīḥ  
pávamānena súṣṭutāḥ  

### 006
suśilpé br̥hatī́ mahī́  
pávamāno vr̥ṣaṇyati  
náktoṣā́sā ná darśaté  

### 007
ubhā́ devā́ nr̥cákṣasā  
hótārā daíviyā huve  
pávamāna índro vŕ̥ṣā  

### 008
bhā́ratī pávamānasya  
sárasvatī íḷā mahī́  
imáṃ no yajñám ā́ gaman  
tisró devī́ḥ supéśasaḥ  

### 009
tváṣṭāram agrajā́ṃ gopā́m  
puroyā́vānam ā́ huve  
índur índro vŕ̥ṣā háriḥ  
pávamānaḥ prajā́patiḥ  

### 010
vánaspátim pavamāna  
mádhvā sám aṅgdhi dhā́rayā  
sahásravalśaṃ háritam  
bhrā́jamānaṃ hiraṇyáyam  

### 011
víśve devāḥ svā́hākr̥tim  
pávamānasya ā́ gata  
vāyúr bŕ̥haspátiḥ sū́ryo  
agnír índraḥ sajóṣasaḥ  

## 006
### 001
mandráyā soma dhā́rayā  
vŕ̥ṣā pavasva devayúḥ  
ávyo vā́reṣu asmayúḥ  

### 002
abhí tyám mádiyam mádam  
índav índra íti kṣara  
abhí vājíno árvataḥ  

### 003
abhí tyám pūrviyám mádaṃ  
svānó° arṣa pavítra ā́  
abhí vā́jam utá śrávaḥ  

### 004
ánu drapsā́sa índava  
ā́po ná pravátāsaran  
punānā́ índram āśata  

### 005
yám átyam iva vājínam  
mr̥jánti yóṣaṇo dáśa  
váne krī́ḷantam átyavim  

### 006
táṃ góbhir vŕ̥ṣaṇaṃ rásam  
mádāya devávītaye  
sutám bhárāya sáṃ sr̥ja  

### 007
devó devā́ya dhā́rayā  
índrāya pavate sutáḥ  
páyo yád asya pīpáyat  

### 008
ātmā́ yajñásya ráṃhiyā  
suṣvāṇáḥ pavate sutáḥ  
pratnáṃ ní pāti kā́viyam  

### 009
evā́ punāná indrayúr  
mádam madiṣṭha vītáye  
gúhā cid dadhiṣe gíraḥ  

## 007
### 001
ásr̥gram índavaḥ pathā́  
dhármann r̥tásya suśríyaḥ  
vidānā́ asya yójanam  

### 002
prá dhā́rā mádhvo agriyó  
mahī́r apó ví gāhate  
havír havíṣṣu vándiyaḥ  

### 003
prá yujó vācó agriyó  
vŕ̥ṣā́va cakradad váne  
sádmābhí satyó adhvaráḥ  

### 004
pári yát kā́viyā kavír  
nr̥mṇā́ vásāno árṣati  
súvar vājī́ siṣāsati  

### 005
pávamāno abhí spŕ̥dho  
víśo rā́jeva sīdati  
yád īm r̥ṇvánti vedhásaḥ  

### 006
ávyo vā́re pári priyó  
hárir váneṣu sīdati  
rebhó vanuṣyate matī́  

### 007
sá vāyúm índram aśvínā  
sākám mádena gachati  
ráṇā yó asya dhármabhiḥ  

### 008
ā́ mitrā́váruṇā bhágam  
mádhvaḥ pavanta ūrmáyaḥ  
vidānā́ asya śákmabhiḥ  

### 009
asmábhyaṃ rodasī rayím  
mádhvo vā́jasya sātáye  
śrávo vásūni sáṃ jitam  

## 008
### 001
eté sómā abhí priyám  
índrasya kā́mam akṣaran  
várdhanto asya vīríyam  

### 002
punānā́saś camūṣádo  
gáchanto vāyúm aśvínā  
té no dhāntu suvī́riyam  

### 003
índrasya soma rā́dhase  
punānó hā́rdi codaya  
r̥tásya yónim āsádam  

### 004
mr̥jánti tvā dáśa kṣípo  
hinvánti saptá dhītáyaḥ  
ánu víprā amādiṣuḥ  

### 005
devébhyas tvā mádāya káṃ  
sr̥jānám áti meṣíyaḥ  
sáṃ góbhir vāsayāmasi  

### 006
punānáḥ kaláśeṣu ā́  
vástrāṇi aruṣó háriḥ  
pári gávyāni avyata  

### 007
maghóna ā́ pavasva no  
jahí víśvā ápa dvíṣaḥ  
índo sákhāyam ā́ viśa  

### 008
vr̥ṣṭíṃ diváḥ pári srava  
dyumnám pr̥thiviyā́ ádhi  
sáho naḥ soma pr̥tsú dhāḥ  

### 009
nr̥cákṣasaṃ tuvā vayám  
índrapītaṃ suvarvídam  
bhakṣīmáhi prajā́m íṣam  

## 009
### 001
pári priyā́ diváḥ kavír  
váyāṃsi naptíyor hitáḥ  
svānó° yāti kavíkratuḥ  

### 002
prá-pra kṣáyāya pányase  
jánāya júṣṭo adrúhe  
vītī́ arṣa cániṣṭhayā  

### 003
sá sūnúr mātárā śúcir  
jātó jāté arocayat  
mahā́n mahī́ r̥tāvŕ̥dhā  

### 004
sá saptá dhītíbhir hitó  
nadyò ajinvad adrúhaḥ  
yā́ ékam ákṣi vāvr̥dhúḥ  

### 005
tā́ abhí sántam ástr̥tam  
mahé yúvānam ā́ dadhuḥ  
índum indra táva vraté  

### 006
abhí váhnir ámartiyaḥ  
saptá paśyati vā́vahiḥ  
krívir devī́r atarpayat  

### 007
ávā kálpeṣu naḥ pumas  
támāṃsi soma yódhiyā  
tā́ni punāna jaṅghanaḥ  

### 008
nū́ návyase návīyase  
sūktā́ya sādhayā patháḥ  
pratnavád rocayā rúcaḥ  

### 009
pávamāna máhi śrávo  
gā́m áśvaṃ rāsi vīrávat  
sánā medhā́ṃ sánā súvaḥ  

## 010
### 001
prá svānā́so ráthā iva  
árvanto ná śravasyávaḥ  
sómāso rāyé akramuḥ  

### 002
hinvānā́so ráthā iva  
dadhanviré gábhastiyoḥ  
bhárāsaḥ kāríṇām iva  

### 003
rā́jāno ná práśastibhiḥ  
sómāso góbhir añjate  
yajñó ná saptá dhātŕ̥bhiḥ  

### 004
pári svānā́sa° índavo  
mádāya barháṇā girā́  
sutā́ arṣanti dhā́rayā  

### 005
āpānā́so vivásvato  
jánanta uṣáso bhágam  
sū́rā áṇvaṃ ví tanvate  

### 006
ápa dvā́rā matīnã́m  
pratnā́ r̥ṇvanti kārávaḥ  
vŕ̥ṣṇo hárasa āyávaḥ  

### 007
samīcīnā́sa āsate  
hótāraḥ saptájāmayaḥ  
padám ékasya píprataḥ  

### 008
nā́bhā nā́bhiṃ na ā́ dade  
cákṣuś cit sū́riye sácā  
kavér ápatyam ā́ duhe  

### 009
abhí priyā́ divás padám  
adhvaryúbhir gúhā hitám  
sū́raḥ paśyati cákṣasā  

## 011
### 001
úpāsmai gāyatā naraḥ  
pávamānāya índave  
abhí devā́m̐ íyakṣate  

### 002
abhí te mádhunā páyo  
átharvāṇo aśiśrayuḥ  
deváṃ devā́ya devayú  

### 003
sá naḥ pavasva śáṃ gáve  
śáṃ jánāya śám árvate  
śáṃ rājann óṣadhībhiyaḥ  

### 004
babhráve nú svátavase  
aruṇā́ya divispŕ̥śe  
sómāya gāthám arcata  

### 005
hástacyutebhir ádribhiḥ  
sutáṃ sómam punītana  
mádhāv ā́ dhāvatā mádhu  

### 006
námaséd úpa sīdata  
dadhnéd abhí śriṇītana°  
índum índre dadhātana  

### 007
amitrahā́ vícarṣaṇiḥ  
pávasva soma śáṃ gáve  
devébhyo anukāmakŕ̥t  

### 008
índrāya soma pā́tave  
mádāya pári ṣicyase  
manaścín mánasas pátiḥ  

### 009
pávamāna suvī́riyaṃ  
rayíṃ soma rirīhi naḥ  
índav índreṇa no yujā́  

## 012
### 001
sómā asr̥gram índavaḥ  
sutā́ r̥tásya sā́dane  
índrāya mádhumattamāḥ  

### 002
abhí víprā anūṣata  
gā́vo vatsáṃ ná mātáraḥ  
índraṃ sómasya pītáye  

### 003
madacyút kṣeti sā́dane  
síndhor ūrmā́ vipaścít  
sómo gaurī́ ádhi śritáḥ  

### 004
divó nā́bhā vicakṣaṇó  
ávyo vā́re mahīyate  
sómo yáḥ sukrátuḥ kavíḥ  

### 005
yáḥ sómaḥ kaláśeṣu ā́m̐  
antáḥ pavítra ā́hitaḥ  
tám índuḥ pári ṣasvaje  

### 006
prá vā́cam índur iṣyati  
samudrásyā́dhi viṣṭápi  
jínvan kóśam madhuścútam  

### 007
nítyastotro vánaspátir  
dhīnā́m antáḥ sabardúghaḥ  
hinvānó mā́nuṣā yugā́  

### 008
abhí priyā́ divás padā́  
sómo hinvānó arṣati  
víprasya dhā́rayā kavíḥ  

### 009
ā́ pavamāna dhāraya  
rayíṃ sahásravarcasam  
asmé indo suābhúvam  

## 013
### 001
sómaḥ punānó arṣati  
sahásradhāro átyaviḥ  
vāyór índrasya niṣkr̥tám  

### 002
pávamānam avasyavo  
vípram abhí prá gāyata  
suṣvāṇáṃ devávītaye  

### 003
pávante vā́jasātaye  
sómāḥ sahásrapājasaḥ  
gr̥ṇānā́ devávītaye  

### 004
utá no vā́jasātaye  
pávasva br̥hatī́r íṣaḥ  
dyumád indo suvī́riyam  

### 005
té naḥ sahasríṇaṃ rayím  
pávantām ā́ suvī́riyam  
svānā́° devā́sa índavaḥ  

### 006
átyā hyānā́° ná hetŕ̥bhir  
ásr̥graṃ vā́jasātaye  
ví vā́ram ávyam āśávaḥ  

### 007
vāśrā́ arṣanti índavo  
abhí vatsáṃ ná dhenávaḥ  
dadhanviré gábhastiyoḥ  

### 008
júṣṭa índrāya matsaráḥ  
pávamāna kánikradat  
víśvā ápa dvíṣo jahi  

### 009
apaghnánto árāvaṇaḥ  
pávamānāḥ suvardŕ̥śaḥ  
yónāv r̥tásya sīdata  

## 014
### 001
pári prā́siṣyadat kavíḥ  
síndhor ūrmā́v ádhi śritáḥ  
kārám bíbhrat puruspŕ̥ham  

### 002
girā́ yádī sábandhavaḥ  
páñca vrā́tā apasyávaḥ  
pariṣkr̥ṇvánti dharṇasím  

### 003
ā́d asya śuṣmíṇo ráse  
víśve devā́ amatsata  
yádī góbhir vasāyáte  

### 004
niriṇānó ví dhāvati  
jáhac cháryāṇi tā́nuvā  
átrā sáṃ jighnate yujā́  

### 005
naptī́bhir yó vivásvataḥ  
śubhró ná māmr̥jé yúvā  
gā́ḥ kr̥ṇvānó ná nirṇíjam  

### 006
áti śritī́ tiraścátā  
gavyā́ jigāti áṇviyā  
vagnúm iyarti yáṃ vidé  

### 007
abhí kṣípaḥ sám agmata  
marjáyantīr iṣás pátim  
pr̥ṣṭhā́ gr̥bhṇata vājínaḥ  

### 008
pári divyā́ni mármr̥śad  
víśvāni soma pā́rthivā  
vásūni yāhi asmayúḥ  

## 015
### 001
eṣá dhiyā́ yāty áṇviyā  
śū́ro ráthebhir āśúbhiḥ  
gáchann índrasya niṣkr̥tám  

### 002
eṣá purū́ dhiyāyate  
br̥haté devátātaye  
yátrāmŕ̥tāsa ā́sate  

### 003
eṣá hitó ví nīyate  
antáḥ śubhrā́vatā pathā́  
yádī tuñjánti bhū́rṇayaḥ  

### 004
eṣá śŕ̥ṅgāṇi dódhuvac  
chíśīte yūthíyo vŕ̥ṣā  
nr̥mṇā́ dádhāna ójasā  

### 005
eṣá rukmíbhir īyate  
vājī́ śubhrébhir aṃśúbhiḥ  
pátiḥ síndhūnãm bhávan  

### 006
eṣá vásūni pibdanā́  
páruṣā yayivā́m̐ áti  
áva śā́deṣu gachati  

### 007
etám mr̥janti márjiyam  
úpa dróṇeṣu āyávaḥ  
pracakrāṇám mahī́r íṣaḥ  

### 008
etám u tyáṃ dáśa kṣípo  
mr̥jánti saptá dhītáyaḥ  
suāyudhám madíntamam  

## 016
### 001
prá te sotā́ra oṇíyo  
rásam mádāya ghŕ̥ṣvaye  
sárgo ná takti étaśaḥ  

### 002
krátvā dákṣasya rathíyam  
apó vásānam ándhasā  
goṣā́m áṇveṣu saścima  

### 003
ánaptam apsú duṣṭáraṃ  
sómam pavítra ā́ sr̥ja  
punīhī́ndrāya pā́tave  

### 004
prá punānásya cétasā  
sómaḥ pavítre arṣati  
krátvā sadhástham ā́sadat  

### 005
prá tvā námobhir índava  
índra sómā asr̥kṣata  
mahé bhárāya kāríṇaḥ  

### 006
punānó rūpé avyáye  
víśvā árṣann abhí śríyaḥ  
śū́ro ná góṣu tiṣṭhati  

### 007
divó ná sā́nu pipyúṣī  
dhā́rā sutásya vedhásaḥ  
vŕ̥thā pavítre arṣati  

### 008
tuváṃ soma vipaścítaṃ  
tánā punāná āyúṣu  
ávyo vā́raṃ ví dhāvasi  

## 017
### 001
prá nimnéneva síndhavo  
ghnánto vr̥trā́ṇi bhū́rṇayaḥ  
sómā asr̥gram āśávaḥ  

### 002
abhí svānā́sa° índavo  
vr̥ṣṭáyaḥ pr̥thivī́m iva  
índraṃ sómāso akṣaran  

### 003
átyūrmir matsaró mádaḥ  
sómaḥ pavítre arṣati  
vighnán rákṣāṃsi devayúḥ  

### 004
ā́ kaláśeṣu dhāvati  
pavítre pári ṣicyate  
ukthaír yajñéṣu vardhate  

### 005
áti trī́ soma rocanā́  
róhan ná bhrājase dívam  
iṣṇán sū́ryaṃ ná codayaḥ  

### 006
abhí víprā anūṣata  
mūrdhán yajñásya kārávaḥ  
dádhānāś cákṣasi priyám  

### 007
tám u tvā vājínaṃ náro  
dhībhír víprā avasyávaḥ  
mr̥jánti devátātaye  

### 008
mádhor dhā́rām ánu kṣara  
tīvráḥ sadhástham ā́sadaḥ  
cā́rur r̥tā́ya pītáye  

## 018
### 001
pári svānó° giriṣṭhã́ḥ  
pavítre sómo akṣãḥ  
mádeṣu sarvadhā́ asi  

### 002
tuváṃ vípras tuváṃ kavír  
mádhu prá jātám ándhasaḥ  
mádeṣu sarvadhā́ asi  

### 003
táva víśve sajóṣaso  
devā́saḥ pītím āśata  
mádeṣu sarvadhā́ asi  

### 004
ā́ yó víśvāni vā́riyā  
vásūni hástayor dadhé  
mádeṣu sarvadhā́ asi  

### 005
yá imé ródasī mahī́  
sám mātáreva dóhate  
mádeṣu sarvadhā́ asi  

### 006
pári yó ródasī ubhé  
sadyó vā́jebhir árṣati  
mádeṣu sarvadhā́ asi  

### 007
sá śuṣmī́ kaláśeṣu ā́  
punānó acikradat  
mádeṣu sarvadhā́ asi  

## 019
### 001
yát soma citrám ukthíyaṃ  
diviyám pā́rthivaṃ vásu  
tán naḥ punāná ā́ bhara  

### 002
yuváṃ hí stháḥ súvarpatī  
índraś ca soma gópatī  
īśānā́ pipyataṃ dhíyaḥ  

### 003
vŕ̥ṣā punāná āyúṣu  
stanáyann ádhi barhíṣi  
háriḥ sán yónim ā́sadat  

### 004
ávāvaśanta dhītáyo  
vr̥ṣabhásyā́dhi rétasi  
sūnór vatsásya mātáraḥ  

### 005
kuvíd vr̥ṣaṇyántībhiyaḥ  
punānó gárbham ādádhat  
yā́ḥ śukráṃ duhaté páyaḥ  

### 006
úpa śikṣāpatasthúṣo  
bhiyásam ā́ dhehi śátruṣu  
pávamāna vidā́ rayím  

### 007
ní śátroḥ soma vŕ̥ṣṇiyaṃ  
ní śúṣmaṃ ní váyas tira  
dūré vā sató ánti vā  

## 020
### 001
prá kavír devávītaye  
ávyo vā́rebhir arṣati  
sāhvā́n víśvā abhí spŕ̥dhaḥ  

### 002
sá hí ṣmā jaritŕ̥bhya ā́  
vā́jaṃ gómantam ínvati  
pávamānaḥ sahasríṇam  

### 003
pári víśvāni cétasā  
mr̥śáse pávase matī́  
sá naḥ soma śrávo vidaḥ  

### 004
abhí arṣa br̥hád yáśo  
maghávadbhyo dhruváṃ rayím  
íṣaṃ stotŕ̥bhya ā́ bhara  

### 005
tuváṃ rā́jeva suvrató  
gíraḥ somā́ viveśitha  
punānó vahne adbhuta  

### 006
sá váhnir apsú duṣṭáro  
mr̥jyámāno gábhastiyoḥ  
sómaś camū́ṣu sīdati  

### 007
krīḷúr makhó ná maṃhayúḥ  
pavítraṃ soma gachasi  
dádhat stotré suvī́riyam  

## 021
### 001
eté dhāvanti índavaḥ  
sómā índrāya ghŕ̥ṣvayaḥ  
matsarā́saḥ suvarvídaḥ  

### 002
pravr̥ṇvánto abhiyújaḥ  
súṣvaye varivovídaḥ  
svayáṃ stotré vayaskŕ̥taḥ  

### 003
vŕ̥thā krī́ḷanta índavaḥ  
sadhástham abhí ékam ít  
síndhor ūrmā́ ví akṣaran  

### 004
eté víśvāni vā́riyā  
pávamānāsa āśata  
hitā́ ná sáptayo ráthe  

### 005
ā́smin piśáṅgam indavo  
dádhātā venám ādíśe  
yó asmábhyam árāvā  

### 006
r̥bhúr ná ráthiyaṃ návaṃ  
dádhātā kétam ādíśe  
śukrā́ḥ pavadhvam árṇasā  

### 007
etá u tyé avīvaśan  
kā́ṣṭhāṃ vājíno akrata  
satáḥ prā́sāviṣur matím  

## 022
### 001
eté sómāsa āśávo  
ráthā iva prá vājínaḥ  
sárgāḥ sr̥ṣṭā́ aheṣata  

### 002
eté vā́tā ivorávaḥ  
parjányasyeva vr̥ṣṭáyaḥ  
agnér iva bhramā́ vŕ̥thā  

### 003
eté pūtā́ vipaścítaḥ  
sómāso dádhiāśiraḥ  
vipā́ ví ānaśur dhíyaḥ  

### 004
eté mr̥ṣṭā́ ámartiyāḥ  
sasr̥vā́ṃso ná śaśramuḥ  
íyakṣantaḥ pathó rájaḥ  

### 005
eté pr̥ṣṭhā́ni ródasor  
viprayánto ví ānaśuḥ  
utédám uttamáṃ rájaḥ  

### 006
tántuṃ tanvānám uttamám  
ánu praváta āśata  
utédám uttamā́yiyam  

### 007
tuváṃ soma paṇíbhya ā́  
vásu gávyāni dhārayaḥ  
tatáṃ tántum acikradaḥ  

## 023
### 001
sómā asr̥gram āśávo  
mádhor mádasya dhā́rayā  
abhí víśvāni kā́viyā  

### 002
ánu pratnā́sa āyávaḥ  
padáṃ návīyo akramuḥ  
rucé jananta sū́riyam  

### 003
ā́ pavamāna no bhara  
aryó ádāśuṣo gáyam  
kr̥dhí prajā́vatīr íṣaḥ  

### 004
abhí sómāsa āyávaḥ  
pávante mádiyam mádam  
abhí kóśam madhuścútam  

### 005
sómo arṣati dharṇasír  
dádhāna indriyáṃ rásam  
suvī́ro abhiśastipā́ḥ  

### 006
índrāya soma pavase  
devébhyaḥ sadhamā́diyaḥ  
índo vā́jaṃ siṣāsasi  

### 007
asyá pītvā́ mádānãm  
índro vr̥trā́ṇi apratí  
jaghā́na jaghánac ca nú  

## 024
### 001
prá sómāso adhanviṣuḥ  
pávamānāsa índavaḥ  
śrīṇānā́ apsú mr̥ñjata  

### 002
abhí gā́vo adhanviṣur  
ā́po ná pravátā yatī́ḥ  
punānā́ índram āśata  

### 003
prá pavamāna dhanvasi  
sóma índrāya pā́tave  
nŕ̥bhir yató ví nīyase  

### 004
tuváṃ soma nr̥mā́danaḥ  
pávasva carṣaṇīsáhe  
sásnir yó anumā́diyaḥ  

### 005
índo yád ádribhiḥ sutáḥ  
pavítram paridhā́vasi  
áram índrasya dhā́mane  

### 006
pávasva vr̥trahantama  
ukthébhir anumā́diyaḥ  
śúciḥ pavākó+ ádbhutaḥ  

### 007
śúciḥ pavāká+ ucyate  
sómaḥ sutásya mádhuvaḥ  
devāvī́r aghaśaṃsahā́  

## 025
### 001
pávasva dakṣasā́dhano  
devébhyaḥ pītáye hare  
marúdbhyo vāyáve mádaḥ  

### 002
pávamāna dhiyā́ hitó  
abhí yóniṃ kánikradat  
dhármaṇā vāyúm ā́ viśa  

### 003
sáṃ devaíḥ śobhate vŕ̥ṣā  
kavír yónāv ádhi priyáḥ  
vr̥trahā́ devavī́tamaḥ  

### 004
víśvā rūpā́ṇi āviśán  
punānó yāti haryatáḥ  
yátrāmŕ̥tāsa ā́sate  

### 005
aruṣó janáyan gíraḥ  
sómaḥ pavata āyuṣák  
índraṃ gáchan kavíkratuḥ  

### 006
ā́ pavasva madintama  
pavítraṃ dhā́rayā kave  
arkásya yónim āsádam  

## 026
### 001
tám amr̥kṣanta vājínam  
upásthe áditer ádhi  
víprāso áṇviyā dhiyā́  

### 002
táṃ gā́vo abhy ànūṣata  
sahásradhāram ákṣitam  
índuṃ dhartā́ram ā́ diváḥ  

### 003
táṃ vedhā́m medháyāhiyan  
pávamānam ádhi dyávi  
dharṇasím bhū́ridhāyasam  

### 004
tám ahyan bhuríjor dhiyā́  
saṃvásānaṃ vivásvataḥ  
pátiṃ vācó ádābhiyam  

### 005
táṃ sā́nāv ádhi jāmáyo  
háriṃ hinvanti ádribhiḥ  
haryatám bhū́ricakṣasam  

### 006
táṃ tvā hinvanti vedhásaḥ  
pávamāna girāvŕ̥dham  
índav índrāya matsarám  

## 027
### 001
eṣá kavír abhíṣṭutaḥ  
pavítre ádhi tośate  
punānó ghnánn ápa srídhaḥ  

### 002
eṣá índrāya vāyáve  
suvarjít pári ṣicyate  
pavítre dakṣasā́dhanaḥ  

### 003
eṣá nŕ̥bhir ví nīyate  
divó mūrdhā́ vŕ̥ṣā sutáḥ  
sómo váneṣu viśvavít  

### 004
eṣá gavyúr acikradat  
pávamāno hiraṇyayúḥ  
índuḥ satrājíd ástr̥taḥ  

### 005
eṣá sū́ryeṇa hāsate  
pávamāno ádhi dyávi  
pavítre matsaró mádaḥ  

### 006
eṣá śuṣmī́ asiṣyadad  
antárikṣe vŕ̥ṣā háriḥ  
punāná índur índram ā́  

## 028
### 001
eṣá vājī́ hitó nŕ̥bhir  
viśvavín mánasas pátiḥ  
ávyo vā́raṃ ví dhāvati  

### 002
eṣá pavítre akṣarat  
sómo devébhiyaḥ sutáḥ  
víśvā dhā́māni āviśán  

### 003
eṣá deváḥ śubhāyate  
ádhi yónāv ámartiyaḥ  
vr̥trahā́ devavī́tamaḥ  

### 004
eṣá vŕ̥ṣā kánikradad  
daśábhir jāmíbhir yatáḥ  
abhí dróṇāni dhāvati  

### 005
eṣá sū́ryam arocayat  
pávamāno vícarṣaṇiḥ  
víśvā dhā́māni viśvavít  

### 006
eṣá śuṣmī́ ádābhiyaḥ  
sómaḥ punānó arṣati  
devāvī́r aghaśaṃsahā́  

## 029
### 001
prá asya dhā́rā akṣaran  
vŕ̥ṣṇaḥ sutásya ójasā  
devā́m̐ ánu prabhū́ṣataḥ  

### 002
sáptim mr̥janti vedháso  
gr̥ṇántaḥ kārávo girā́  
jyótir jajñānám ukthíyam  

### 003
suṣáhā soma tā́ni te  
punānā́ya prabhūvaso  
várdhā samudrám ukthíyam  

### 004
víśvā vásūni saṃjáyan  
pávasva soma dhā́rayā  
inú dvéṣāṃsi sadhríak  

### 005
rákṣā sú no áraruṣaḥ  
svanā́t samasya kásya cit  
nidó yátra mumucmáhe  

### 006
ā́ indo pā́rthivaṃ rayíṃ  
divyám pavasva dhā́rayā  
dyumántaṃ śúṣmam ā́ bhara  

## 030
### 001
prá dhā́rā asya śuṣmíṇo  
vŕ̥thā pavítre akṣaran  
punānó vā́cam iṣyati  

### 002
índur hiyānáḥ sotŕ̥bhir  
mr̥jyámānaḥ kánikradat  
íyarti vagnúm indriyám  

### 003
ā́ naḥ śúṣmaṃ nr̥ṣā́hiyaṃ  
vīrávantam puruspŕ̥ham  
pávasva soma dhā́rayā  

### 004
prá sómo áti dhā́rayā  
pávamāno asiṣyadat  
abhí dróṇāni āsádam  

### 005
apsú tvā mádhumattamaṃ  
háriṃ hinvanti ádribhiḥ  
índav índrāya pītáye  

### 006
sunótā mádhumattamaṃ  
sómam índrāya vajríṇe  
cā́ruṃ śárdhāya matsarám  

## 031
### 001
prá sómāsaḥ suādhíyaḥ  
pávamānāso akramuḥ  
rayíṃ kr̥ṇvanti cétanam  

### 002
divás pr̥thiviyā́ ádhi  
bhávendo dyumnavárdhanaḥ  
bhávā vā́jānãm pátiḥ  

### 003
túbhyaṃ vā́tā abhipríyas  
túbhyam arṣanti síndhavaḥ  
sóma várdhanti te máhaḥ  

### 004
ā́ pyāyasva sám etu te  
viśvátaḥ soma vŕ̥ṣṇiyam  
bhávā vā́jasya saṃgathé  

### 005
túbhyaṃ gā́vo ghr̥tám páyo  
bábhro duduhré ákṣitam  
várṣiṣṭhe ádhi sā́navi  

### 006
suāyudhásya te sató  
bhúvanasya pate vayám  
índo sakhitvám uśmasi  

## 032
### 001
prá sómāso madacyútaḥ  
śrávase no maghṍnaḥ  
sutā́ vidáthe akramuḥ  

### 002
ā́d īṃ tritásya yóṣaṇo  
háriṃ hinvanti ádribhiḥ  
índum índrāya pītáye  

### 003
ā́d īṃ haṃsó yáthā gaṇáṃ  
víśvasyāvīvaśan matím  
átyo ná góbhir ajyate  

### 004
ubhé somāvacā́kaśan  
mr̥gó ná taktó arṣasi  
sī́dann r̥tásya yónim ā́  

### 005
abhí gā́vo anūṣata  
yóṣā jārám iva priyám  
ágann ājíṃ yáthā hitám  

### 006
asmé dhehi dyumád yáśo  
maghávadbhyaś ca máhya° ca  
saním medhā́m utá śrávaḥ  

## 033
### 001
prá sómāso vipaścíto  
apā́ṃ ná yanti ūrmáyaḥ  
vánāni mahiṣā́ iva  

### 002
abhí dróṇāni babhrávaḥ  
śukrā́ r̥tásya dhā́rayā  
vā́jaṃ gómantam akṣaran  

### 003
sutā́ índrāya vāyáve  
váruṇāya marúdbhiyaḥ  
sómā arṣanti víṣṇave  

### 004
tisró vā́ca úd īrate  
gā́vo mimanti dhenávaḥ  
hárir eti kánikradat  

### 005
abhí bráhmīr anūṣata  
yahvī́r r̥tásya mātáraḥ  
marmr̥jyánte diváḥ śíśum  

### 006
rāyáḥ samudrā́ṃś catúro  
asmábhyaṃ soma viśvátaḥ  
ā́ pavasva sahasríṇaḥ  

## 034
### 001
prá svānó° dhā́rayā tánā  
índur hinvānó arṣati  
rujád dr̥̄ḷhā́+ ví ójasā  

### 002
sutá índrāya vāyáve  
váruṇāya marúdbhiyaḥ  
sómo arṣati víṣṇave  

### 003
vŕ̥ṣāṇaṃ vŕ̥ṣabhir yatáṃ  
sunvánti sómam ádribhiḥ  
duhánti śákmanā páyaḥ  

### 004
bhúvat tritásya márjiyo  
bhúvad índrāya matsaráḥ  
sáṃ rūpaír ajyate háriḥ  

### 005
abhī́m r̥tásya viṣṭápaṃ  
duhaté pŕ̥śnimātaraḥ  
cā́ru priyátamaṃ havíḥ  

### 006
sám enam áhrutā imā́  
gíro arṣanti sasrútaḥ  
dhenū́r vāśró avīvaśat  

## 035
### 001
ā́ naḥ pavasva dhā́rayā  
pávamāna rayím pr̥thúm  
yáyā jyótir vidā́si naḥ  

### 002
índo samudramīṅkhaya  
pávasva viśvamejaya  
rāyó dhartā́ na ójasā  

### 003
tváyā vīréṇa vīravo  
abhí ṣyāma pr̥tanyatáḥ  
kṣárā ṇo abhí vā́riyam  

### 004
prá vā́jam índur iṣyati  
síṣāsan vājasā́ ŕ̥ṣiḥ  
vratā́ vidāná ā́yudhā  

### 005
táṃ gīrbhír vācamīṅkhayám  
punānáṃ vāsayāmasi  
sómaṃ jánasya gópatim  

### 006
víśvo yásya vraté jáno  
dādhā́ra dhármaṇas páteḥ  
punānásya prabhū́vasoḥ  

## 036
### 001
ásarji ráthiyo yathā  
pavítre camúvoḥ sutáḥ  
kā́rṣman vājī́ ní akramīt  

### 002
sá váhniḥ soma jā́gr̥viḥ  
pávasva devavī́r áti  
abhí kóśam madhuścútam  

### 003
sá no jyótīṃṣi pūrviya  
pávamāna ví rocaya  
krátve dákṣāya no hinu  

### 004
śumbhámāna r̥tāyúbhir  
mr̥jyámāno gábhastiyoḥ  
pávate vā́re avyáye  

### 005
sá víśvā dāśúṣe vásu  
sómo divyā́ni pā́rthivā  
pávatām ā́ntárikṣiyā  

### 006
ā́ divás pr̥ṣṭhám aśvayúr  
gavyayúḥ soma rohasi  
vīrayúḥ śavasas pate  

## 037
### 001
sá sutáḥ pītáye vŕ̥ṣā  
sómaḥ pavítre arṣati  
vighnán rákṣāṃsi devayúḥ  

### 002
sá pavítre vicakṣaṇó  
hárir arṣati dharṇasíḥ  
abhí yóniṃ kánikradat  

### 003
sá vājī́ rocanā́ diváḥ  
pávamāno ví dhāvati  
rakṣohā́ vā́ram avyáyam  

### 004
sá tritásyā́dhi sā́navi  
pávamāno arocayat  
jāmíbhiḥ sū́riyaṃ sahá  

### 005
sá vr̥trahā́ vŕ̥ṣā sutó  
varivovíd ádābhiyaḥ  
sómo vā́jam ivāsarat  

### 006
sá deváḥ kavíneṣitó  
abhí dróṇāni dhāvati  
índur índrāya maṃhánā  

## 038
### 001
eṣá u syá vŕ̥ṣā rátho  
ávyo vā́rebhir arṣati  
gáchan vā́jaṃ sahasríṇam  

### 002
etáṃ tritásya yóṣaṇo  
háriṃ hinvanti ádribhiḥ  
índum índrāya pītáye  

### 003
etáṃ tyáṃ haríto dáśa  
marmr̥jyánte apasyúvaḥ  
yā́bhir mádāya śúmbhate  

### 004
eṣá syá mā́nuṣīṣu ā́  
śyenó ná vikṣú sīdati  
gáchañ jāró ná yoṣítam  

### 005
eṣá syá mádiyo ráso  
áva caṣṭe diváḥ śíśuḥ  
yá índur vā́ram ā́viśat  

### 006
eṣá syá pītáye sutó  
hárir arṣati dharṇasíḥ  
krándan yónim abhí priyám  

## 039
### 001
āśúr arṣa br̥hanmate  
pári priyéṇa dhā́manā  
yátra devā́ íti brávan  

### 002
pariṣkr̥ṇvánn ániṣkr̥taṃ  
jánāya yātáyann íṣaḥ  
vr̥ṣṭíṃ diváḥ pári srava  

### 003
sutá eti pavítra ā́  
tvíṣiṃ dádhāna ójasā  
vicákṣāṇo virocáyan  

### 004
ayáṃ sá yó divás pári  
raghuyā́mā pavítra ā́  
síndhor ūrmā́ ví ákṣarat  

### 005
āvívāsan parāváto  
átho arvāvátaḥ sutáḥ  
índrāya sicyate mádhu  

### 006
samīcīnā́ anūṣata  
háriṃ hinvanti ádribhiḥ  
yónāv r̥tásya sīdata  

## 040
### 001
punānó akramīd abhí  
víśvā mŕ̥dho vícarṣaṇiḥ  
śumbhánti vípraṃ dhītíbhiḥ  

### 002
ā́ yónim aruṇó ruhad  
gámad índraṃ vŕ̥ṣā sutáḥ  
dhruvé sádasi sīdati  

### 003
nū́ no rayím mahā́m indo  
asmábhyaṃ soma viśvátaḥ  
ā́ pavasva sahasríṇam  

### 004
víśvā soma pavamāna  
dyumnā́ni indav ā́ bhara  
vidā́ḥ sahasríṇīr íṣaḥ  

### 005
sá naḥ punāná ā́ bhara  
rayíṃ stotré suvī́riyam  
jaritúr vardhayā gíraḥ  

### 006
punāná indav ā́ bhara  
sóma dvibárhasaṃ rayím  
vŕ̥ṣann indo na ukthíyam  

## 041
### 001
prá yé gā́vo ná bhū́rṇayas  
tveṣā́ ayā́so ákramuḥ  
ghnántaḥ kr̥ṣṇā́m ápa tvácam  

### 002
suvitásya manāmahe  
áti sétuṃ durāvíyam  
sāhvā́ṃso dásyum avratám  

### 003
śr̥ṇvé vr̥ṣṭér iva svanáḥ  
pávamānasya śuṣmíṇaḥ  
cáranti vidyúto diví  

### 004
ā́ pavasva mahī́m íṣaṃ  
gómad indo híraṇyavat  
áśvāvad vā́javat sutáḥ  

### 005
sá pavasva vicarṣaṇa  
ā́ mahī́ ródasī pr̥ṇa  
uṣā́ḥ sū́ryo ná raśmíbhiḥ  

### 006
pári ṇaḥ śarmayántiyā  
dhā́rayā soma viśvátaḥ  
sárā raséva viṣṭápam  

## 042
### 001
janáyan rocanā́ divó  
janáyann apsú sū́riyam  
vásāno gā́ apó háriḥ  

### 002
eṣá pratnéna mánmanā  
devó devébhiyas pári  
dhā́rayā pavate sutáḥ  

### 003
vāvr̥dhānā́ya tū́rvaye  
pávante vā́jasātaye  
sómāḥ sahásrapājasaḥ  

### 004
duhānáḥ pratnám ít páyaḥ  
pavítre pári ṣicyate  
krándan devā́m̐ ajījanat  

### 005
abhí víśvāni vā́riyā  
abhí devā́m̐ r̥tāvŕ̥dhaḥ  
sómaḥ punānó arṣati  

### 006
góman naḥ soma vīrávad  
áśvāvad vā́javat sutáḥ  
pávasva br̥hatī́r íṣaḥ  

## 043
### 001
yó átya iva mr̥jyáte  
góbhir mádāya haryatáḥ  
táṃ gīrbhír vāsayāmasi  

### 002
táṃ no víśvā avasyúvo  
gíraḥ śumbhanti pūrváthā  
índum índrāya pītáye  

### 003
punānó yāti haryatáḥ  
sómo gīrbhíḥ páriṣkr̥taḥ  
víprasya médhiyātitheḥ  

### 004
pávamāna vidā́ rayím  
asmábhyaṃ soma suśríyam  
índo sahásravarcasam  

### 005
índur átyo ná vājasŕ̥t  
kánikranti pavítra ā́  
yád ákṣār áti devayúḥ  

### 006
pávasva vā́jasātaye  
víprasya gr̥ṇató vr̥dhé  
sóma rā́sva suvī́riyam  

## 044
### 001
prá ṇa indo mahé tána  
ūrmíṃ ná bíbhrad arṣasi  
abhí devā́m̐ ayā́siyaḥ  

### 002
matī́ juṣṭó dhiyā́ hitáḥ  
sómo hinve parāváti  
víprasya dhā́rayā kavíḥ  

### 003
ayáṃ devéṣu jā́gr̥viḥ  
sutá eti pavítra ā́  
sómo yāti vícarṣaṇiḥ  

### 004
sá naḥ pavasva vājayúś  
cakrāṇáś cā́rum adhvarám  
barhíṣmām̐ ā́ vivāsati  

### 005
sá no bhágāya vāyáve  
vípravīraḥ sadā́vr̥dhaḥ  
sómo devéṣu ā́ yamat  

### 006
sá no adyá vásuttaye  
kratuvíd gātuvíttamaḥ  
vā́jaṃ jeṣi śrávo br̥hát  

## 045
### 001
sá pavasva mádāya káṃ  
nr̥cákṣā devávītaye  
índav índrāya pītáye  

### 002
sá no arṣābhí dūtíyaṃ  
tuvám índrāya tośase  
devā́n sákhibhya ā́ váram  

### 003
utá tvā́m aruṇáṃ vayáṃ  
góbhir añjmo mádāya kám  
ví no rāyé dúro vr̥dhi  

### 004
áty ū pavítram akramīd  
vājī́ dhúraṃ ná yā́mani  
índur devéṣu patyate  

### 005
sám ī sákhāyo asvaran  
váne krī́ḷantam átyavim  
índuṃ nāvā́ anūṣata  

### 006
táyā pavasva dhā́rayā  
yáyā pītó vicákṣase  
índo stotré suvī́riyam  

## 046
### 001
ásr̥gran devávītaye  
átyāsaḥ kŕ̥tviyā iva  
kṣárantaḥ parvatāvŕ̥dhaḥ  

### 002
páriṣkr̥tāsa índavo  
yóṣeva pítriyāvatī  
vāyúṃ sómā asr̥kṣata  

### 003
eté sómāsa índavaḥ  
práyasvantaḥ camū́ sutā́ḥ  
índraṃ vardhanti kármabhiḥ  

### 004
ā́ dhāvatā suhastiyaḥ  
śukrā́ gr̥bhṇīta manthínā  
góbhiḥ śrīṇīta matsarám  

### 005
sá pavasva dhanaṃjaya  
prayantā́ rā́dhaso maháḥ  
asmábhyaṃ soma gātuvít  

### 006
etám mr̥janti márjiyam  
pávamānaṃ dáśa kṣípaḥ  
índrāya matsarám mádam  

## 047
### 001
ayā́ sómaḥ sukr̥tyáyā  
maháś cid abhy àvardhata  
mandāná úd vr̥ṣāyate  

### 002
kr̥tā́nī́d asya kártuvā  
cétante dasyutárhaṇā  
r̥ṇā́ ca dhr̥ṣṇúś cayate  

### 003
ā́t sóma indriyó ráso  
vájraḥ sahasrasā́ bhuvat  
uktháṃ yád asya jā́yate  

### 004
svayáṃ kavír vidhartári  
víprāya rátnam ichati  
yádī marmr̥jyáte dhíyaḥ  

### 005
siṣāsátū rayīṇã́ṃ  
vā́jeṣu árvatām iva  
bháreṣu jigyúṣām asi  

## 048
### 001
táṃ tvā nr̥mṇā́ni bíbhrataṃ  
sadhástheṣu mahó diváḥ  
cā́ruṃ sukr̥tyáyemahe  

### 002
sáṃvr̥ktadhr̥ṣṇum ukthíyam  
mahā́mahivratam mádam  
śatám púro rurukṣáṇim  

### 003
átas tuvā rayím abhí  
rā́jānaṃ sukrato diváḥ  
suparṇó avyathír bharat  

### 004
víśvasmā ít súvar dr̥śé  
sā́dhāraṇaṃ rajastúram  
gopā́m r̥tásya vír bharat  

### 005
ádhā hinvāná indriyáṃ  
jyā́yo mahitvám ānaśe  
abhiṣṭikŕ̥d vícarṣaṇiḥ  

## 049
### 001
pávasva vr̥ṣṭím ā́ sú no  
apā́m ūrmíṃ divás pári  
ayakṣmā́ br̥hatī́r íṣaḥ  

### 002
táyā pavasva dhā́rayā  
yáyā gā́va ihā́gáman  
jányāsa úpa no gr̥hám  

### 003
ghr̥tám pavasva dhā́rayā  
yajñéṣu devavī́tamaḥ  
asmábhyaṃ vr̥ṣṭím ā́ pava  

### 004
sá na ūrjé ví avyáyam  
pavítraṃ dhāva dhā́rayā  
devā́saḥ śr̥ṇávan hí kam  

### 005
pávamāno asiṣyadad  
rákṣāṃsi apajáṅghanat  
pratnavád rocáyan rúcaḥ  

## 050
### 001
út te śúṣmāsa īrate  
síndhor ūrmér iva svanáḥ  
vāṇásya codayā pavím  

### 002
prasavé ta úd īrate  
tisró vā́co makhasyúvaḥ  
yád ávya éṣi sā́navi  

### 003
ávyo vā́re pári priyáṃ  
háriṃ hinvanti ádribhiḥ  
pávamānam madhuścútam  

### 004
ā́ pavasva madintama  
pavítraṃ dhā́rayā kave  
arkásya yónim āsádam  

### 005
sá pavasva madintama  
góbhir añjānó aktúbhiḥ  
índav índrāya pītáye  

## 051
### 001
ádhvaryo ádribhiḥ sutáṃ  
sómam pavítra ā́ sr̥ja  
punīhī́ndrāya pā́tave  

### 002
diváḥ pīyū́ṣam uttamáṃ  
sómam índrāya vajríṇe  
sunótā mádhumattamam  

### 003
táva tyá indo ándhaso  
devā́ mádhor ví aśnate  
pávamānasya marútaḥ  

### 004
tuváṃ hí soma vardháyan  
sutó mádāya bhū́rṇaye  
vŕ̥ṣan stotā́ram ūtáye  

### 005
abhí arṣa vicakṣaṇa  
pavítraṃ dhā́rayā sutáḥ  
abhí vā́jam utá śrávaḥ  

## 052
### 001
pári dyukṣáḥ sanádrayir  
bhárad vā́jaṃ no ándhasā  
svānó° arṣa pavítra ā́  

### 002
táva pratnébhir ádhvabhir  
ávyo vā́re pári priyáḥ  
sahásradhāro yāt tánā  

### 003
carúr ná yás tám īṅkhaya  
índo ná dā́nam īṅkhaya  
vadhaír vadhasnav īṅkhaya  

### 004
ní śúṣmam indav eṣãm  
púruhūta jánānãm  
yó asmā́m̐ ādídeśati  

### 005
śatáṃ na inda ūtíbhiḥ  
sahásraṃ vā śúcīnãm  
pávasva maṃhayádrayiḥ  

## 053
### 001
út te śúṣmāso asthū  
rákṣo bhindánto adrivaḥ  
nudásva yā́ḥ parispŕ̥dhaḥ  

### 002
ayā́ nijaghnír ójasā  
rathasaṃgé dháne hité  
stávā ábibhyuṣā hr̥dā́  

### 003
ásya vratā́ni nā́dhŕ̥ṣe  
pávamānasya dūḍhíyā  
rujá yás tvā pr̥tanyáti  

### 004
táṃ hinvanti madacyútaṃ  
háriṃ nadī́ṣu vājínam  
índum índrāya matsarám  

## 054
### 001
asyá pratnā́m ánu dyútaṃ  
śukráṃ duduhre áhrayaḥ  
páyaḥ sahasrasā́m ŕ̥ṣim  

### 002
ayáṃ sū́rya ivopadŕ̥g  
ayáṃ sárāṃsi dhāvati  
saptá praváta ā́ dívam  

### 003
ayáṃ víśvāni tiṣṭhati  
punānó bhúvanopári  
sómo devó ná sū́riyaḥ  

### 004
pári ṇo devávītaye  
vā́jām̐ arṣasi gómataḥ  
punāná indav indrayúḥ  

## 055
### 001
yávaṃ-yavaṃ no ándhasā  
puṣṭám-puṣṭam pári srava  
sóma víśvā ca saúbhagā  

### 002
índo yáthā táva stávo  
yáthā te jātám ándhasaḥ  
ní barhíṣi priyé sadaḥ  

### 003
utá no govíd aśvavít  
pávasva soma ándhasā  
makṣū́tamebhir áhabhiḥ  

### 004
yó jinā́ti ná jī́yate  
hánti śátrum abhī́tiya  
sá pavasva sahasrajit  

## 056
### 001
pári sóma r̥tám br̥hád  
āśúḥ pavítre arṣati  
vighnán rákṣāṃsi devayúḥ  

### 002
yát sómo vā́jam árṣati  
śatáṃ dhā́rā apasyúvaḥ  
índrasya sakhyám āviśán  

### 003
abhí tvā yóṣaṇo dáśa  
jāráṃ ná kanyā̀nūṣata  
mr̥jyáse soma sātáye  

### 004
tuvám índrāya víṣṇave  
svādúr indo pári srava  
nr̥̄́n stotr̥̄́n pāhi áṃhasaḥ  

## 057
### 001
prá te dhā́rā asaścáto  
divó ná yanti vr̥ṣṭáyaḥ  
áchā vā́jaṃ sahasríṇam  

### 002
abhí priyā́ṇi kā́viyā  
víśvā cákṣāṇo arṣati  
háris tuñjāná ā́yudhā  

### 003
sá marmr̥jāná āyúbhir  
íbho rā́jeva suvratáḥ  
śyenó ná váṃsu ṣīdati  

### 004
sá no víśvā divó vásu  
utó pr̥thiviyā́ ádhi  
punāná indav ā́ bhara  

## 058
### 001
tárat sá mandī́ dhāvati  
dhā́rā sutásya ándhasaḥ  
tárat sá mandī́ dhāvati  

### 002
usrā́ veda vásūnãm  
mártasya devī́ ávasaḥ  
tárat sá mandī́ dhāvati  

### 003
dhvasráyoḥ puruṣántiyor  
ā́ sahásrāṇi dadmahe  
tárat sá mandī́ dhāvati  

### 004
ā́ yáyos triṃśátaṃ tánā  
sahásrāṇi ca dádmahe  
tárat sá mandī́ dhāvati  

## 059
### 001
pávasva gojíd aśvajíd  
viśvajít soma raṇyajít  
prajā́vad rátnam ā́ bhara  

### 002
pávasvādbhyó ádābhiyaḥ  
pávasva óṣadhībhiyaḥ  
pávasva dhiṣáṇābhiyaḥ  

### 003
tuváṃ soma pávamāno  
víśvāni duritā́ tara  
kavíḥ sīda ní barhíṣi  

### 004
pávamāna súvar vido  
jā́yamāno 'bhavo mahā́n  
índo víśvām̐ abhī́d asi  

## 060
### 001
prá gāyatréṇa gāyata  
pávamānaṃ vícarṣaṇim  
índuṃ sahásracakṣasam  

### 002
táṃ tvā sahásracakṣasam  
átho sahásrabharṇasam  
áti vā́ram apāviṣuḥ  

### 003
áti vā́rān pávamāno asiṣyadat  
kaláśām̐ abhí dhāvati  
índrasya hā́rdi āviśán  

### 004
índrasya soma rā́dhase  
śám pavasva vicarṣaṇe  
prajā́vad réta ā́ bhara  

## 061
### 001
ayā́ vītī́ pári srava  
yás ta indo mádeṣu ā́  
avā́han navatī́r náva  

### 002
púraḥ sadyá itthā́dhiye  
dívodāsāya śámbaram  
ádha tyáṃ turváśaṃ yádum  

### 003
pári ṇo áśvam aśvavíd  
gómad indo híraṇyavat  
kṣárā sahasríṇīr íṣaḥ  

### 004
pávamānasya te vayám  
pavítram abhiundatáḥ  
sakhitvám ā́ vr̥ṇīmahe  

### 005
yé te pavítram ūrmáyo  
abhikṣáranti dhā́rayā  
tébhir naḥ soma mr̥̄ḷaya+  

### 006
sá naḥ punāná ā́ bhara  
rayíṃ vīrávatīm íṣam  
ī́śānaḥ soma viśvátaḥ  

### 007
etám u tyáṃ dáśa kṣípo  
mr̥jánti síndhumātaram  
sám ādityébhir akhyata  

### 008
sám índreṇotá vāyúnā  
sutá eti pavítra ā́  
sáṃ sū́riyasya raśmíbhiḥ  

### 009
sá no bhágāya vāyáve  
pūṣṇé pavasva mádhumān  
cā́rur mitré váruṇe ca  

### 010
uccā́ te jātám ándhaso  
diví ṣád bhū́mi ā́ dade  
ugráṃ śárma máhi śrávaḥ  

### 011
enā́ víśvāni aryá ā́  
dyumnā́ni mā́nuṣāṇãm  
síṣāsanto vanāmahe  

### 012
sá na índrāya yájyave  
váruṇāya marúdbhiyaḥ  
varivovít pári srava  

### 013
úpo ṣú jātám aptúraṃ  
góbhir bhaṅgám páriṣkr̥tam  
índuṃ devā́ ayāsiṣuḥ  

### 014
tám íd vardhantu no gíro  
vatsáṃ saṃśíśvarīr iva  
yá índrasya hr̥daṃsániḥ  

### 015
árṣā ṇaḥ soma śáṃ gáve  
dhukṣásva pipyúṣīm íṣam  
várdhā samudrám ukthíyam  

### 016
pávamāno ajījanad  
diváś citráṃ ná tanyatúm  
jyótir vaiśvānarám br̥hát  

### 017
pávamānasya te ráso  
mádo rājann aduchunáḥ  
ví vā́ram ávyam arṣati  

### 018
pávamāna rásas táva  
dákṣo ví rājati dyumā́n  
jyótir víśvaṃ súvar dr̥śé  

### 019
yás te mádo váreṇiyas  
ténā pavasva ándhasā  
devāvī́r aghaśaṃsahā́  

### 020
jághnir vr̥trám amitríyaṃ  
sásnir vā́jaṃ divé-dive  
goṣā́ u aśvasā́ asi  

### 021
sámmiślo aruṣó bhava  
sūpasthā́bhir ná dhenúbhiḥ  
sī́dañ chyenó ná yónim ā́  

### 022
sá pavasva yá ā́vitha  
índraṃ vr̥trā́ya hántave  
vavrivā́ṃsam mahī́r apáḥ  

### 023
suvī́rāso vayáṃ dhánā  
jáyema soma mīḍhuvaḥ  
punānó vardha no gíraḥ  

### 024
tuvótāsas távā́vasā  
syā́ma vanvánta āmúraḥ  
sóma vratéṣu jāgr̥hi  

### 025
apaghnán pavate mŕ̥dho  
ápa sómo árāvaṇaḥ  
gáchann índrasya niṣkr̥tám  

### 026
mahó no rāyá ā́ bhara  
pávamāna jahī́ mŕ̥dhaḥ  
rā́svendo vīrávad yáśaḥ  

### 027
ná tvā śatáṃ caná hrúto  
rā́dho dítsantam ā́ minan  
yát punānó makhasyáse  

### 028
pávasvendo vŕ̥ṣā sutáḥ  
kr̥dhī́ no yaśáso jáne  
víśvā ápa dvíṣo jahi  

### 029
ásya te sakhiyé vayáṃ  
távendo dyumná uttamé  
sāsahyā́ma pr̥tanyatáḥ  

### 030
yā́ te bhīmā́ni ā́yudhā  
tigmā́ni sánti dhū́rvaṇe  
rákṣā samasya no nidáḥ  

## 062
### 001
eté asr̥gram índavas  
tiráḥ pavítram āśávaḥ  
víśvāni abhí saúbhagā  

### 002
vighnánto duritā́ purú  
sugā́ tokā́ya vājínaḥ  
tánā kr̥ṇvánto árvate  

### 003
kr̥ṇvánto várivo gáve  
abhí arṣanti suṣṭutím  
íḷām asmábhya° saṃyátam  

### 004
ásāvi aṃśúr mádāya  
apsú dákṣo giriṣṭhã́ḥ  
śyenó ná yónim ā́sadat  

### 005
śubhrám ándho devávātam  
apsú dhūtó nŕ̥bhiḥ sutáḥ  
svádanti gā́vaḥ páyobhiḥ  

### 006
ā́d īm áśvaṃ ná hétāro  
áśūśubhann amŕ̥tāya  
mádhvo rásaṃ sadhamā́de  

### 007
yā́s te dhā́rā madhuścúto  
ásr̥gram inda ūtáye  
tā́bhiḥ pavítram ā́sadaḥ  

### 008
só arṣéndrāya pītáye  
tiró rómāṇi avyáyā  
sī́dan yónā váneṣu ā́  

### 009
tuvám indo pári srava  
svā́diṣṭho áṅgirobhiyaḥ  
varivovíd ghr̥tám páyaḥ  

### 010
ayáṃ vícarṣaṇir hitáḥ  
pávamānaḥ sá cetati  
hinvāná ā́piyam br̥hát  

### 011
eṣá vŕ̥ṣā vŕ̥ṣavrataḥ  
pávamāno aśastihā́  
kárad vásūni dāśúṣe  

### 012
ā́ pavasva sahasríṇaṃ  
rayíṃ gómantam aśvínam  
puruścandrám puruspŕ̥ham  

### 013
eṣá syá pári ṣicyate  
marmr̥jyámāna āyúbhiḥ  
urugāyáḥ kavíkratuḥ  

### 014
sahásrotiḥ śatā́magho  
vimā́no rájasaḥ kavíḥ  
índrāya pavate mádaḥ  

### 015
girā́ jātá ihá stutá  
índur índrāya dhīyate  
vír yónā vasatā́v iva  

### 016
pávamānaḥ sutó nŕ̥bhiḥ  
sómo vā́jam ivāsarat  
camū́ṣu śákmanāsádam  

### 017
táṃ tripr̥ṣṭhé trivandhuré  
ráthe yuñjanti yā́tave  
ŕ̥ṣīṇāṃ saptá dhītíbhiḥ  

### 018
táṃ sotāro dhanaspŕ̥tam  
āśúṃ vā́jāya yā́tave  
háriṃ hinota vājínam  

### 019
āviśán kaláśaṃ sutó  
víśvā árṣann abhí śríyaḥ  
śū́ro ná góṣu tiṣṭhati  

### 020
ā́ ta indo mádāya kám  
páyo duhanti āyávaḥ  
devā́ devébhiyo mádhu  

### 021
ā́ naḥ sómam pavítra ā́  
sr̥játā mádhumattamam  
devébhyo devaśrúttamam  

### 022
eté sómā asr̥kṣata  
gr̥ṇānā́ḥ śrávase mahé  
madíntamasya dhā́rayā  

### 023
abhí gávyāni vītáye  
nr̥mṇā́ punānó arṣasi  
sanádvājaḥ pári srava  

### 024
utá no gómatīr íṣo  
víśvā arṣa pariṣṭúbhaḥ  
gr̥ṇānó jamádagninā  

### 025
pávasva vācó agriyáḥ  
sóma citrā́bhir ūtíbhiḥ  
abhí víśvāni kā́viyā  

### 026
tuváṃ samudríyā apó  
agriyó vā́ca īráyan  
pávasva viśvamejaya  

### 027
túbhyemā́ bhúvanā kave  
mahimné soma tasthire  
túbhyam arṣanti síndhavaḥ  

### 028
prá te divó ná vr̥ṣṭáyo  
dhā́rā yanti asaścátaḥ  
abhí śukrā́m upastíram  

### 029
índrāyéndum punītana  
ugráṃ dákṣāya sā́dhanam  
īśānáṃ vītírādhasam  

### 030
pávamāna r̥táḥ kavíḥ  
sómaḥ pavítram ā́sadat  
dádhat stotré suvī́riyam  

## 063
### 001
ā́ pavasva sahasríṇaṃ  
rayíṃ soma suvī́riyam  
asmé śrávāṃsi dhāraya  

### 002
íṣam ū́rjaṃ ca pinvasa  
índrāya matsaríntamaḥ  
camū́ṣu ā́ ní ṣīdasi  

### 003
sutá índrāya víṣṇave  
sómaḥ kaláśe akṣarat  
mádhumām̐ astu vāyáve  

### 004
eté asr̥gram āśávo  
áti hvárāṃsi babhrávaḥ  
sómā r̥tásya dhā́rayā  

### 005
índraṃ várdhanto aptúraḥ  
kr̥ṇvánto víśvam ā́riyam  
apaghnánto árāvaṇaḥ  

### 006
sutā́ ánu svám ā́ rájo  
abhí arṣanti babhrávaḥ  
índraṃ gáchanta índavaḥ  

### 007
ayā́ pavasva dhā́rayā  
yáyā sū́ryam árocayaḥ  
hinvānó mā́nuṣīr apáḥ  

### 008
áyukta sū́ra étaśam  
pávamāno manā́v ádhi  
antárikṣeṇa yā́tave  

### 009
utá tyā́ haríto dáśa  
sū́ro ayukta yā́tave  
índur índra íti bruván  

### 010
párītó vāyáve sutáṃ  
gíra índrāya matsarám  
ávyo vā́reṣu siñcata  

### 011
pávamāna vidā́ rayím  
asmábhyaṃ soma duṣṭáram  
yó dūṇā́śo vanuṣyatā́  

### 012
abhí arṣa sahasríṇaṃ  
rayíṃ gómantam aśvínam  
abhí vā́jam utá śrávaḥ  

### 013
sómo devó ná sū́riyo  
ádribhiḥ pavate sutáḥ  
dádhānaḥ kaláśe rásam  

### 014
eté dhā́māni ā́riyā  
śukrā́ r̥tásya dhā́rayā  
vā́jaṃ gómantam akṣaran  

### 015
sutā́ índrāya vajríṇe  
sómāso dádhiāśiraḥ  
pavítram áti akṣaran  

### 016
prá soma mádhumattamo  
rāyé arṣa pavítra ā́  
mádo yó devavī́tamaḥ  

### 017
tám ī mr̥janti āyávo  
háriṃ nadī́ṣu vājínam  
índum índrāya matsarám  

### 018
ā́ pavasva híraṇyavad  
áśvāvat soma vīrávat  
vā́jaṃ gómantam ā́ bhara  

### 019
pári vā́je ná vājayúm  
ávyo vā́reṣu siñcata  
índrāya mádhumattamam  

### 020
kavím mr̥janti márjiyaṃ  
dhībhír víprā avasyávaḥ  
vŕ̥ṣā kánikrad arṣati  

### 021
vŕ̥ṣaṇaṃ dhībhír aptúraṃ  
sómam r̥tásya dhā́rayā  
matī́ víprāḥ sám asvaran  

### 022
pávasva deva āyuṣág  
índraṃ gachatu te mádaḥ  
vāyúm ā́ roha dhármaṇā  

### 023
pávamāna ní tośase  
rayíṃ soma śravā́yiyam  
priyáḥ samudrám ā́ viśa  

### 024
apaghnán pavase mŕ̥dhaḥ  
kratuvít soma matsaráḥ  
nudásvā́devayuṃ jánam  

### 025
pávamānā asr̥kṣata  
sómāḥ śukrā́sa índavaḥ  
abhí víśvāni kā́viyā  

### 026
pávamānāsa āśávaḥ  
śubhrā́ asr̥gram índavaḥ  
ghnánto víśvā ápa dvíṣaḥ  

### 027
pávamānā divás pári  
antárikṣād asr̥kṣata  
pr̥thivyā́ ádhi sā́navi  

### 028
punānáḥ soma dhā́rayā  
índo víśvā ápa srídhaḥ  
jahí rákṣāṃsi sukrato  

### 029
apaghnán soma rakṣáso  
abhí arṣa kánikradat  
dyumántaṃ śúṣmam uttamám  

### 030
asmé vásūni dhāraya  
sóma divyā́ni pā́rthivā  
índo víśvāni vā́riyā  

## 064
### 001
vŕ̥ṣā soma dyumā́m̐ asi  
vŕ̥ṣā deva vŕ̥ṣavrataḥ  
vŕ̥ṣā dhármāṇi dadhiṣe  

### 002
vŕ̥ṣṇas te vŕ̥ṣṇiyaṃ śávo  
vŕ̥ṣā vánaṃ vŕ̥ṣā mádaḥ  
satyáṃ vr̥ṣan vŕ̥ṣéd asi  

### 003
áśvo ná cakrado vŕ̥ṣā  
sáṃ gā́ indo sám árvataḥ  
ví no rāyé dúro vr̥dhi  

### 004
ásr̥kṣata prá vājíno  
gavyā́ sómāso aśvayā́  
śukrā́so vīrayā́śávaḥ  

### 005
śumbhámānā r̥tāyúbhir  
mr̥jyámānā gábhastiyoḥ  
pávante vā́re avyáye  

### 006
té víśvā dāśúṣe vásu  
sómā divyā́ni pā́rthivā  
pávantām ā́ntárikṣiyā  

### 007
pávamānasya viśvavit  
prá te sárgā asr̥kṣata  
sū́ryasyeva ná raśmáyaḥ  

### 008
ketúṃ kr̥ṇván divás pári  
víśvā rūpā́bhí arṣasi  
samudráḥ soma pinvase  

### 009
hinvānó vā́cam iṣyasi  
pávamāna vídharmaṇi  
ákrān devó ná sū́riyaḥ  

### 010
índuḥ paviṣṭa cétanaḥ  
priyáḥ kavīnã́m matī́  
sr̥jád áśvaṃ rathī́r iva  

### 011
ūrmír yás te pavítra ā́  
devāvī́ḥ pariákṣarat  
sī́dann r̥tásya yónim ā́  

### 012
sá no arṣa pavítra ā́  
mádo yó devavī́tamaḥ  
índav índrāya pītáye  

### 013
iṣé pavasva dhā́rayā  
mr̥jyámāno manīṣíbhiḥ  
índo rucā́bhí gā́ ihi  

### 014
punānó várivas kr̥dhi  
ū́rjaṃ jánāya girvaṇaḥ  
háre sr̥jāná āśíram  

### 015
punānó devávītaya  
índrasya yāhi niṣkr̥tám  
dyutānó vājíbhir yatáḥ  

### 016
prá hinvānā́sa índavo  
áchā samudrám āśávaḥ  
dhiyā́ jūtā́ asr̥kṣata  

### 017
marmr̥jānā́sa āyávo  
vŕ̥thā samudrám índavaḥ  
ágmann r̥tásya yónim ā́  

### 018
pári ṇo yāhi asmayúr  
víśvā vásūni ójasā  
pāhí naḥ śárma vīrávat  

### 019
mímāti váhnir étaśaḥ  
padáṃ yujāná ŕ̥kvabhiḥ  
prá yát samudrá ā́hitaḥ  

### 020
ā́ yád yóniṃ hiraṇyáyam  
āśúr r̥tásya sī́dati  
jáhāti ápracetasaḥ  

### 021
abhí venā́ anūṣata  
íyakṣanti prácetasaḥ  
májjanti ávicetasaḥ  

### 022
índrāyendo marútvate  
pávasva mádhumattamaḥ  
r̥tásya yónim āsádam  

### 023
táṃ tvā víprā vacovídaḥ  
pári ṣkr̥ṇvanti+ vedhásaḥ  
sáṃ tvā mr̥janti āyávaḥ  

### 024
rásaṃ te mitró aryamā́  
píbanti váruṇaḥ kave  
pávamānasya marútaḥ  

### 025
tuváṃ soma vipaścítam  
punānó vā́cam iṣyasi  
índo sahásrabharṇasam  

### 026
utó sahásrabharṇasaṃ  
vā́caṃ soma makhasyúvam  
punāná indav ā́ bhara  

### 027
punāná indav eṣãm  
púruhūta jánānãm  
priyáḥ samudrám ā́ viśa  

### 028
dávidyutatiyā rucā́  
pariṣṭóbhantiyā kr̥pā́  
sómāḥ śukrā́ gávāśiraḥ  

### 029
hinvānó hetŕ̥bhir yatá  
ā́ vā́jaṃ vājī́ akramīt  
sī́danto vanúṣo yathā  

### 030
r̥dhák soma suastáye  
saṃjagmānó diváḥ kavíḥ  
pávasva sū́riyo dr̥śé  

## 065
### 001
hinvánti sū́ram úsrayaḥ  
svásāro jāmáyas pátim  
mahā́m índum mahīyúvaḥ  

### 002
pávamāna rucā́-rucā  
devó devébhiyas pári  
víśvā vásūni ā́ viśa  

### 003
ā́ pavamāna suṣṭutíṃ  
vr̥ṣṭíṃ devébhiyo dúvaḥ  
iṣé pavasva saṃyátam  

### 004
vŕ̥ṣā hí ási bhānúnā  
dyumántaṃ tvā havāmahe  
pávamāna suādhíyaḥ  

### 005
ā́ pavasva suvī́riyam  
mándamānaḥ suāyudha  
ihó ṣú indav ā́ gahi  

### 006
yád adbhíḥ pariṣicyáse  
mr̥jyámāno gábhastiyoḥ  
drúṇā sadhástham aśnuṣe  

### 007
prá sómāya viaśvavát  
pávamānāya gāyata  
mahé sahásracakṣase  

### 008
yásya várṇam madhuścútaṃ  
háriṃ hinvánti ádribhiḥ  
índum índrāya pītáye  

### 009
tásya te vājíno vayáṃ  
víśvā dhánāni jigyúṣaḥ  
sakhitvám ā́ vr̥ṇīmahe  

### 010
vŕ̥ṣā pavasva dhā́rayā  
marútvate ca matsaráḥ  
víśvā dádhāna ójasā  

### 011
táṃ tvā dhartā́ram oṇíyoḥ  
pávamāna suvardŕ̥śam  
hinvé vā́jeṣu vājínam  

### 012
ayā́ cittó vipā́náyā  
háriḥ pavasva dhā́rayā  
yújaṃ vā́jeṣu codaya  

### 013
ā́ na indo mahī́m íṣam  
pávasva viśvádarśataḥ  
asmábhyaṃ soma gātuvít  

### 014
ā́ kaláśā anūṣata  
índo dhā́rābhir ójasā  
éndrasya pītáye viśa  

### 015
yásya te mádiyaṃ rásaṃ  
tīvráṃ duhánti ádribhiḥ  
sá pavasvābhimātihā́  

### 016
rā́jā medhā́bhir īyate  
pávamāno manā́v ádhi  
antárikṣeṇa yā́tave  

### 017
ā́ na indo śatagvínaṃ  
gávām póṣaṃ suaśviyam  
váhā bhágattim ūtáye  

### 018
ā́ naḥ soma sáho júvo  
rūpáṃ ná várcase bhara  
suṣvāṇó devávītaye  

### 019
árṣā soma dyumáttamo  
abhí dróṇāni róruvat  
sī́dañ chyenó ná yónim ā́  

### 020
apsā́ índrāya vāyáve  
váruṇāya marúdbhiyaḥ  
sómo arṣati víṣṇave  

### 021
íṣaṃ tokā́ya no dádhad  
asmábhyaṃ soma viśvátaḥ  
ā́ pavasva sahasríṇam  

### 022
yé sómāsaḥ parāváti  
yé arvāváti sunviré  
yé vādáḥ śaryaṇā́vati  

### 023
yá ārjīkéṣu kŕ̥tvasu  
yé mádhye pastíyānãm  
yé vā jáneṣu pañcásu  

### 024
té no vr̥ṣṭíṃ divás pári  
pávantām ā́ suvī́riyam  
svānā́° devā́sa índavaḥ  

### 025
pávate haryató hárir  
gr̥ṇānó jamádagninā  
hinvānó gór ádhi tvací  

### 026
prá śukrā́so vayojúvo  
hinvānā́so ná sáptayaḥ  
śrīṇānā́ apsú mr̥ñjata  

### 027
táṃ tvā sutéṣu ābhúvo  
hinviré devátātaye  
sá pavasvānáyā rucā́  

### 028
ā́ te dákṣam mayobhúvaṃ  
váhnim adyā́ vr̥ṇīmahe  
pã́ntam ā́ puruspŕ̥ham  

### 029
ā́ mandrám ā́ váreṇiyam  
ā́ vípram ā́ manīṣíṇam  
pã́ntam ā́ puruspŕ̥ham  

### 030
ā́ rayím ā́ sucetúnam  
ā́ sukrato tanū́ṣu ā́  
pã́ntam ā́ puruspŕ̥ham  

## 066
### 001
pávasva viśvacarṣaṇe  
abhí víśvāni kā́viyā  
sákhā sákhibhya ī́ḍiyaḥ  

### 002
tā́bhyāṃ víśvasya rājasi  
yé pavamāna dhā́manī  
pratīcī́ soma tasthátuḥ  

### 003
pári dhā́māni yā́ni te  
tuváṃ somāsi viśvátaḥ  
pávamāna rtúbhiḥ kave  

### 004
pávasva janáyann íṣo  
abhí víśvāni vā́riyā  
sákhā sákhibhya ūtáye  

### 005
táva śukrā́so arcáyo  
divás pr̥ṣṭhé ví tanvate  
pavítraṃ soma dhā́mabhiḥ  

### 006
távemé saptá síndhavaḥ  
praśíṣaṃ soma sisrate  
túbhyaṃ dhāvanti dhenávaḥ  

### 007
prá soma yāhi dhā́rayā  
sutá índrāya matsaráḥ  
dádhāno ákṣiti śrávaḥ  

### 008
sám u tvā dhībhír asvaran  
hinvatī́ḥ saptá jāmáyaḥ  
vípram ājā́ vivásvataḥ  

### 009
mr̥jánti tvā sám agrúvo  
ávye jīrā́v ádhi ṣváṇi  
rebhó yád ajyáse váne  

### 010
pávamānasya te kave  
vā́jin sárgā asr̥kṣata  
árvanto ná śravasyávaḥ  

### 011
áchā kóśam madhuścútam  
ásr̥graṃ vā́re avyáye  
ávāvaśanta dhītáyaḥ  

### 012
áchā samudrám índavo  
ástaṃ gā́vo ná dhenávaḥ  
ágmann r̥tásya yónim ā́  

### 013
prá ṇa indo mahé ráṇa  
ā́po arṣanti síndhavaḥ  
yád góbhir vāsayiṣyáse  

### 014
ásya te sakhiyé vayám  
íyakṣantas tuvótayaḥ  
índo sakhitvám uśmasi  

### 015
ā́ pavasva gáviṣṭaye  
mahé soma nr̥cákṣase  
éndrasya jaṭháre viśa  

### 016
mahā́m̐ asi soma jyéṣṭha  
ugrā́ṇām inda ójiṣṭhaḥ  
yúdhvā sáñ cháśvaj jigetha  

### 017
yá ugrébhyaś cid ójīyāñ  
chū́rebhyaś cic chū́rataraḥ  
bhūridā́bhyaś cin máṃhīyān  

### 018
tuváṃ soma sū́ra éṣas  
tokásya sātā́ tanū́nām  
vr̥ṇīmáhe sakhiyā́ya  
vr̥ṇīmáhe yújiyāya  

### 019
ágna ā́yūṃṣi pavasa  
ā́ suvórjam íṣaṃ ca naḥ  
āré bādhasva duchúnām  

### 020
agnír ŕ̥ṣiḥ pávamānaḥ  
pā́ñcajanyaḥ puróhitaḥ  
tám īmahe mahāgayám  

### 021
ágne pávasva suápā  
asmé várcaḥ suvī́riyam  
dádhad rayím máyi póṣam  

### 022
pávamāno áti srídho  
abhí arṣati suṣṭutím  
sū́ro ná viśvádarśataḥ  

### 023
sá marmr̥jāná āyúbhiḥ  
práyasvān práyase hitáḥ  
índur átyo vicakṣaṇáḥ  

### 024
pávamāna r̥tám br̥hác  
chukráṃ jyótir ajījanat  
kr̥ṣṇā́ támāṃsi jáṅghanat  

### 025
pávamānasya jáṅghnato  
háreś candrā́ asr̥kṣata  
jīrā́ ajiráśociṣaḥ  

### 026
pávamāno rathī́tamaḥ  
śubhrébhiḥ śubhráśastamaḥ  
háriścandro marúdgaṇaḥ  

### 027
pávamāno ví aśnavad  
raśmíbhir vājasā́tamaḥ  
dádhat stotré suvī́riyam  

### 028
prá suvāná índur akṣāḥ  
pavítram áti avyáyam  
punāná índur índram ā́  

### 029
eṣá sómo ádhi tvací  
gávāṃ krīḷati ádribhiḥ  
índram mádāya jóhuvat  

### 030
yásya te dyumnávat páyaḥ  
pávamānā́bhr̥taṃ diváḥ  
téna no mr̥̄ḷa+ jīváse  

## 067
### 001
tuváṃ somāsi dhārayúr  
mandrá ójiṣṭho adhvaré  
pávasva maṃhayádrayiḥ  

### 002
tuváṃ sutó nr̥mā́dano  
dadhanvā́n matsaríntamaḥ  
índrāya sūrír ándhasā  

### 003
tuváṃ suṣvāṇó ádribhir  
abhí arṣa kánikradat  
dyumántaṃ śúṣmam uttamám  

### 004
índur hinvānó arṣati  
tiró vā́rāṇi avyáyā  
hárir vā́jam acikradat  

### 005
índo ví ávyam arṣasi  
ví śrávāṃsi ví saúbhagā  
ví vā́jān soma gómataḥ  

### 006
ā́ na indo śatagvínaṃ  
rayíṃ gómantam aśvínam  
bhárā soma sahasríṇam  

### 007
pávamānāsa índavas  
tiráḥ pavítram āśávaḥ  
índraṃ yā́mebhir āśata  

### 008
kakuháḥ somiyó rása  
índur índrāya pūrviyáḥ  
āyúḥ pavata āyáve  

### 009
hinvánti sū́ram úsrayaḥ  
pávamānam madhuścútam  
abhí girā́ sám asvaran  

### 010
avitā́ no ajā́śuvaḥ  
pūṣā́ yā́mani-yāmani  
ā́ bhakṣat kaníyāsu naḥ  

### 011
ayáṃ sómaḥ kapardíne  
ghr̥táṃ ná pavate mádhu  
ā́ bhakṣat kaníyāsu naḥ  

### 012
ayáṃ ta āghr̥ṇe sutó  
ghr̥táṃ ná pavate śúci  
ā́ bhakṣat kaníyāsu naḥ  

### 013
vācó jantúḥ kavīnã́m  
pávasva soma dhā́rayā  
devéṣu ratnadhā́ asi  

### 014
ā́ kaláśeṣu dhāvati  
śyenó várma ví gāhate  
abhí dróṇā kánikradat  

### 015
pári prá soma te ráso  
ásarji kaláśe sutáḥ  
śyenó ná taktó arṣati  

### 016
pávasva soma mandáyann  
índrāya mádhumattamaḥ  

### 017
ásr̥gran devávītaye  
vājayánto ráthā iva  

### 018
té sutā́so madíntamāḥ  
śukrā́ vāyúm asr̥kṣata  

### 019
grā́vṇā tunnó abhíṣṭutaḥ  
pavítraṃ soma gachasi  
dádhat stotré suvī́riyam  

### 020
eṣá tunnó abhíṣṭutaḥ  
pavítram áti gāhate  
rakṣohā́ vā́ram avyáyam  

### 021
yád ánti yác ca dūraké  
bhayáṃ vindáti mā́m ihá  
pávamāna ví táj jahi  

### 022
pávamānaḥ só adyá naḥ  
pavítreṇa vícarṣaṇiḥ  
yáḥ potā́ sá punātu naḥ  

### 023
yát te pavítram arcíṣi  
ágne vítatam antár ā́  
bráhma téna punīhi naḥ  

### 024
yát te pavítram arcivád  
ágne téna punīhi naḥ  
brahmasavaíḥ punīhi naḥ  

### 025
ubhā́bhyāṃ deva savitaḥ  
pavítreṇa savéna ca  
mã́m punīhi viśvátaḥ  

### 026
tribhíṣ ṭváṃ deva savitar  
várṣiṣṭhaiḥ soma dhā́mabhiḥ  
ágne dákṣaiḥ punīhi naḥ  

### 027
punántu mā́ṃ devajanā́ḥ  
punántu vásavo dhiyā́  
víśve devāḥ punītá mā  
jā́tavedaḥ punīhí mā  

### 028
prá pyāyasva prá syandasva  
sóma víśvebhir aṃśúbhiḥ  
devébhya uttamáṃ havíḥ  

### 029
úpa priyám pánipnataṃ  
yúvānam āhutīvŕ̥dham  
áganma bíbhrato námaḥ  

### 030
alā́yiyasya paraśúr nanāśa  
tám ā́ pavasva deva soma  
ākhúṃ cid evá deva soma  

### 031
yáḥ pāvamānī́r adhyéti  
ŕ̥ṣibhiḥ sámbhr̥taṃ rásam  
sárvaṃ sá pūtám aśnāti  
svaditám mātaríśvanā  

### 032
pāvamānī́r yó adhyéti  
ŕ̥ṣibhiḥ sámbhr̥taṃ rásam  
tásmai sárasvatī duhe  
kṣīráṃ sarpír mádhūdakám  

## 068
### 001
prá devám áchā mádhumanta índavo  
ásiṣyadanta gā́va ā́ ná dhenávaḥ  
barhiṣádo vacanā́vanta ū́dhabhiḥ  
parisrútam usríyā nirṇíjaṃ dhire  

### 002
sá róruvad abhí pū́rvā acikradad  
upārúhaḥ śratháyan svādate háriḥ  
tiráḥ pavítram pariyánn urú jráyo  
ní śáryāṇi dadhate devá ā́ váram  

### 003
ví yó mamé yamíyā saṃyatī́ mádaḥ  
sākaṃvŕ̥dhā páyasā pinvad ákṣitā  
mahī́ apāré rájasī vivévidad  
abhivrájann ákṣitam pā́ja ā́ dade  

### 004
sá mātárā vicáran vājáyann apáḥ  
prá médhiraḥ svadháyā pinvate padám  
aṃśúr yávena pipiśe yató nŕ̥bhiḥ  
sáṃ jāmíbhir násate rákṣate śíraḥ  

### 005
sáṃ dákṣeṇa mánasā jāyate kavír  
r̥tásya gárbho níhito yamā́ paráḥ  
yū́nā ha sántā prathamáṃ ví jajñatur  
gúhā hitáṃ jánima némam údyatam  

### 006
mandrásya rūpáṃ vividur manīṣíṇaḥ  
śyenó yád ándho ábharat parāvátaḥ  
tám marjayanta suvŕ̥dhaṃ nadī́ṣu ā́m̐  
uśántam aṃśúm pariyántam r̥gmíyam  

### 007
tuvā́m mr̥janti dáśa yóṣaṇaḥ sutáṃ  
sóma ŕ̥ṣibhir matíbhir dhītíbhir hitám  
ávyo vā́rebhir utá deváhūtibhir  
nŕ̥bhir yató vā́jam ā́ darṣi sātáye  

### 008
pariprayántaṃ vayíyaṃ suṣaṃsádaṃ  
sómam manīṣā́ abhy ànūṣata stúbhaḥ  
yó dhā́rayā mádhumām̐ ūrmíṇā divá  
íyarti vā́caṃ rayiṣā́ḷ ámartiyaḥ  

### 009
ayáṃ divá iyarti víśvam ā́ rájaḥ  
sómaḥ punānáḥ kaláśeṣu sīdati  
adbhír góbhir mr̥jyate ádribhiḥ sutáḥ  
punāná índur várivo vidat priyám  

### 010
evā́ naḥ soma pariṣicyámāno  
váyo dádhac citrátamam pavasva  
adveṣé dyā́vāpr̥thivī́ huvema  
dévā dhattá rayím asmé suvī́ram  

## 069
### 001
íṣur ná dhánvan práti dhīyate matír  
vatsó ná mātúr úpa sarji ū́dhani  
urúdhāreva duhe ágra āyatī́  
ásya vratéṣu ápi sóma iṣyate  

### 002
úpo matíḥ pr̥cyáte sicyáte mádhu  
mandrā́janī codate antár āsáni  
pávamānaḥ saṃtaníḥ praghnatā́m iva  
mádhumān drapsáḥ pári vā́ram arṣati  

### 003
ávye vadhūyúḥ pavate pári tvací  
śrathnīté naptī́r áditer r̥táṃ yaté  
hárir akrān yajatáḥ saṃyató mádo  
nr̥mṇā́ śíśāno mahiṣó ná śobhate  

### 004
ukṣā́ mimāti práti yanti dhenávo  
devásya devī́r úpa yanti niṣkr̥tám  
áty akramīd árjunaṃ vā́ram avyáyam  
átkaṃ ná niktám pári sómo avyata  

### 005
ámr̥ktena rúśatā vā́sasā hárir  
ámartiyo nirṇijānáḥ pári vyata  
divás pr̥ṣṭhám barháṇā nirṇíje kr̥ta  
upastáraṇaṃ camúvor nabhasmáyam  

### 006
sū́ryasyeva raśmáyo drāvayitnávo  
matsarā́saḥ prasúpaḥ sākám īrate  
tántuṃ tatám pári sárgāsa āśávo  
néndrād r̥té pavate dhā́ma kíṃ caná  

### 007
síndhor iva pravaṇé nimná āśávo  
vŕ̥ṣacyutā mádāso gātúm āśata  
śáṃ no niveśé dvipáde cátuṣpade  
asmé vā́jāḥ soma tiṣṭhantu kr̥ṣṭáyaḥ  

### 008
ā́ naḥ pavasva vásumad dhíraṇyavad  
áśvāvad gómad yávamat suvī́riyam  
yūyáṃ hí soma pitáro máma sthána  
divó mūrdhā́naḥ prásthitā vayaskŕ̥taḥ  

### 009
eté sómāḥ pávamānāsa índraṃ  
ráthā iva prá yayuḥ sātím ácha  
sutā́ḥ pavítram áti yanti ávyaṃ  
hitvī́ vavríṃ haríto vr̥ṣṭím ácha  

### 010
índav índrāya br̥haté pavasva  
sumr̥̄ḷīkó+ anavadyó riśā́dāḥ  
bhárā candrā́ṇi gr̥ṇaté vásūni  
devaír dyāvāpr̥thivī prā́vataṃ naḥ  

## 070
### 001
trír asmai saptá dhenávo duduhre  
satyā́m āśíram pūrviyé víomani  
catvā́ri anyā́ bhúvanāni nirṇíje  
cā́rūṇi cakre yád r̥taír ávardhata  

### 002
sá bhíkṣamāṇo amŕ̥tasya cā́ruṇa  
ubhé dyā́vā kā́viyenā ví śaśrathe  
téjiṣṭhā apó maṃhánā pári vyata  
yádī devásya śrávasā sádo vidúḥ  

### 003
té asya santu ketávo ámr̥tyavo  
ádābhiyāso janúṣī ubhé ánu  
yébhir nr̥mṇā́ ca devíyā ca punatá  
ā́d íd rā́jānam manánā agr̥bhṇata  

### 004
sá mr̥jyámāno daśábhiḥ sukármabhiḥ  
prá madhyamā́su mātŕ̥ṣu pramé sácā  
vratā́ni pānó amŕ̥tasya cā́ruṇa  
ubhé nr̥cákṣā ánu paśyate víśau  

### 005
sá marmr̥jāná indriyā́ya dhā́yasa  
óbhé antā́ ródasī harṣate hitáḥ  
vŕ̥ṣā śúṣmeṇa bādhate ví durmatī́r  
ādédiśānaḥ śaryahéva śurúdhaḥ  

### 006
sá mātárā ná dádr̥śāna usríyo  
nā́nadad eti marútām iva svanáḥ  
jānánn r̥tám prathamáṃ yát súvarṇaram  
práśastaye kám avr̥ṇīta sukrátuḥ  

### 007
ruváti bhīmó vr̥ṣabhás taviṣyáyā  
śŕ̥ṅge śíśāno háriṇī vicakṣaṇáḥ  
ā́ yóniṃ sómaḥ súkr̥taṃ ní ṣīdati  
gavyáyī tvág bhavati nirṇíg avyáyī  

### 008
śúciḥ punānás tanúvam arepásam  
ávye hárir ní adhāviṣṭa sā́navi  
júṣṭo mitrā́ya váruṇāya vāyáve  
tridhā́tu mádhu kriyate sukármabhiḥ  

### 009
pávasva soma devávītaye vŕ̥ṣā  
índrasya hā́rdi somadhā́nam ā́ viśa  
purā́ no bādhā́d duritā́ti pāraya  
kṣetravíd dhí díśa ā́hā vipr̥chaté  

### 010
hitó ná sáptir abhí vā́jam arṣa  
índrasyendo jaṭháram ā́ pavasva  
nāvā́ ná síndhum áti parṣi vidvā́ñ  
chū́ro ná yúdhyann áva no nidá spaḥ  

## 071
### 001
ā́ dákṣiṇā sr̥jyate śuṣmī́ āsádaṃ  
véti druhó rakṣásaḥ pāti jā́gr̥viḥ  
hárir opaśáṃ kr̥ṇute nábhas páya  
upastíre camúvor bráhma nirṇíje  

### 002
prá kr̥ṣṭihéva śūṣá eti róruvad  
asuryàṃ várṇaṃ ní riṇīte asya tám  
jáhāti vavrím pitúr eti niṣkr̥tám  
upaprútaṃ kr̥ṇute nirṇíjaṃ tánā  

### 003
ádribhiḥ sutáḥ pavate gábhastiyor  
vr̥ṣāyáte nábhasā vépate matī́  
sá modate násate sā́dhate girā́  
nenikté apsú yájate párīmaṇi  

### 004
pári dyukṣáṃ sáhasaḥ parvatāvŕ̥dham  
mádhvaḥ siñcanti harmiyásya sakṣáṇim  
ā́ yásmin gā́vaḥ suhutā́da ū́dhani  
mūrdháñ chrīṇánti agriyáṃ várīmabhiḥ  

### 005
sám ī ráthaṃ ná bhuríjor aheṣata  
dáśa svásāro áditer upástha ā́  
jígād úpa jrayati gór apīcíyam  
padáṃ yád asya matúthā ájījanan  

### 006
śyenó ná yóniṃ sádanaṃ dhiyā́ kr̥táṃ  
hiraṇyáyam āsádaṃ devá éṣati  
ā́ ī riṇanti barhíṣi priyáṃ girā́  
áśvo ná devā́m̐ ápi eti yajñíyaḥ  

### 007
párā víakto aruṣó diváḥ kavír  
vŕ̥ṣā tripr̥ṣṭhó anaviṣṭa gā́ abhí  
sahásraṇītir yátiḥ parāyátī  
rebhó ná pūrvī́r uṣáso ví rājati  

### 008
tveṣáṃ rūpáṃ kr̥ṇute várṇo asya sá  
yátrā́śayat sámr̥tā sédhati sridháḥ  
apsā́ yāti svadháyā daíviyaṃ jánaṃ  
sáṃ suṣṭutī́ násate sáṃ góagrayā  

### 009
ukṣéva yūthā́ pariyánn arāvīd  
ádhi tvíṣīr adhita sū́riyasya  
divyáḥ suparṇó áva cakṣata kṣā́ṃ  
sómaḥ pári krátunā paśyate jā́ḥ  

## 072
### 001
hárim mr̥janti aruṣó ná yujyate  
sáṃ dhenúbhiḥ kaláśe sómo ajyate  
úd vā́cam īráyati hinváte matī́  
puruṣṭutásya káti cit paripríyaḥ  

### 002
sākáṃ vadanti bahávo manīṣíṇa  
índrasya sómaṃ jaṭháre yád āduhúḥ  
yádī mr̥jánti súgabhastayo náraḥ  
sánīḷābhir daśábhiḥ kā́miyam mádhu  

### 003
áramamāṇo áti eti gā́ abhí  
sū́ryasya priyáṃ duhitús tiró rávam  
ánv asmai jóṣam abharad vinaṃgr̥sáḥ  
sáṃ dvayī́bhiḥ svásr̥bhiḥ kṣeti jāmíbhiḥ  

### 004
nŕ̥dhūto ádriṣuto barhíṣi priyáḥ  
pátir gávām pradíva índur r̥tvíyaḥ  
púraṃdhivān mánuṣo yajñasā́dhanaḥ  
śúcir dhiyā́ pavate sóma indra te  

### 005
nŕ̥bāhúbhyāṃ coditó dhā́rayā sutó  
anuṣvadhám pavate sóma indra te  
ā́prāḥ krátūn sám ajair adhvaré matī́r  
vér ná druṣác camúvor ā́sadad dháriḥ  

### 006
aṃśúṃ duhanti stanáyantam ákṣitaṃ  
kavíṃ kaváyo apáso manīṣíṇaḥ  
sám ī gā́vo matáyo yanti saṃyáta  
r̥tásya yónā sádane punarbhúvaḥ  

### 007
nā́bhā pr̥thivyā́ dharúṇo mahó divó  
apā́m ūrmaú síndhuṣu antár ukṣitáḥ  
índrasya vájro vr̥ṣabhó vibhū́vasuḥ  
sómo hr̥dé pavate cā́ru matsaráḥ  

### 008
sá tū́ pavasva pári pā́rthivaṃ rája  
stotré śíkṣann ādhūnvaté ca sukrato  
mā́ no nír bhāg vásunaḥ sādanaspŕ̥śo  
rayím piśáṅgam bahuláṃ vasīmahi  

### 009
ā́ tū́ na indo śatádātu áśviyaṃ  
sahásradātu paśumád dhíraṇyavat  
úpa māsva br̥hatī́ revátīr íṣo  
ádhi stotrásya pavamāna no gahi  

## 073
### 001
srákve drapsásya dhámataḥ sám asvarann  
r̥tásya yónā sám aranta nā́bhayaḥ  
trī́n sá mūrdhnó ásuraś cakra ārábhe  
satyásya nā́vaḥ sukŕ̥tam apīparan  

### 002
samyák samyáñco mahiṣā́ aheṣata  
síndhor ūrmā́v ádhi venā́ avīvipan  
mádhor dhā́rābhir janáyanto arkám ít  
priyā́m índrasya tanúvam avīvr̥dhan  

### 003
pavítravantaḥ pári vā́cam āsate  
pitaíṣām pratnó abhí rakṣati vratám  
maháḥ samudráṃ váruṇas tiró dadhe  
dhī́rā íc chekur dharúṇeṣu ārábham  

### 004
sahásradhāre áva té sám asvaran  
divó nā́ke mádhujihvā asaścátaḥ  
ásya spáśo ná ní miṣanti bhū́rṇayaḥ  
padé-pade pāśínaḥ santi sétavaḥ  

### 005
pitúr mātúr ádhi ā́ yé samásvarann  
r̥cā́ śócantaḥ saṃdáhanto avratā́n  
índradviṣṭām ápa dhamanti māyáyā  
tvácam ásiknīm bhū́mano divás pári  

### 006
pratnā́n mā́nād ádhi ā́ yé samásvarañ  
chlókayantrāso rabhasásya mántavaḥ  
ápānakṣā́so badhirā́ ahāsata  
r̥tásya pánthāṃ ná taranti duṣkŕ̥taḥ  

### 007
sahásradhāre vítate pavítra ā́  
vā́cam punanti kaváyo manīṣíṇaḥ  
rudrā́sa eṣām iṣirā́so adrúha  
spáśaḥ suáñcaḥ sudŕ̥śo nr̥cákṣasaḥ  

### 008
r̥tásya gopā́ ná dábhāya sukrátus  
trī́ ṣá pavítrā hr̥dí antár ā́ dadhe  
vidvā́n sá víśvā bhúvanābhí paśyati  
ávā́juṣṭān vidhyati karté avratā́n  

### 009
r̥tásya tántur vítataḥ pavítra ā́  
jihvā́yā ágre váruṇasya māyáyā  
dhī́rāś cit tát samínakṣanta āśata  
átrā kartám áva padāti áprabhuḥ  

## 074
### 001
śíśur ná jātó áva cakradad váne  
súvar yád vājī́ aruṣáḥ síṣāsati  
divó rétasā sacate payovŕ̥dhā  
tám īmahe sumatī́ śárma sapráthaḥ  

### 002
divó yá skambhó dharúṇaḥ súātata  
ā́pūrṇo aṃśúḥ pariéti viśvátaḥ  
sémé mahī́ ródasī yakṣad āvŕ̥tā  
samīcīné dādhāra sám íṣaḥ kavíḥ  

### 003
máhi psáraḥ súkr̥taṃ somiyám mádhu  
urvī́ gávyūtir áditer r̥táṃ yaté  
ī́śe yó vr̥ṣṭér itá usríyo vŕ̥ṣā  
apā́ṃ netā́ yá itáūtir r̥gmíyaḥ  

### 004
ātmanván nábho duhyate ghr̥tám páya  
r̥tásya nā́bhir amŕ̥taṃ ví jāyate  
samīcīnā́ḥ sudā́navaḥ priṇanti° táṃ  
náro hitám áva mehanti péravaḥ  

### 005
árāvīd aṃśúḥ sácamāna ūrmíṇā  
devāvíyam mánuṣe pinvati tvácam  
dádhāti gárbham áditer upástha ā́  
yéna tokáṃ ca tánayaṃ ca dhā́mahe  

### 006
sahásradhāre áva tā́ asaścátas  
tr̥tī́ye santu rájasi prajā́vatīḥ  
cátasro nā́bho níhitā avó divó  
havír bharanti amŕ̥taṃ ghr̥taścútaḥ  

### 007
śvetáṃ rūpáṃ kr̥ṇute yát síṣāsati  
sómo mīḍhvā́m̐ ásuro veda bhū́manaḥ  
dhiyā́ śámī sacate sém abhí pravád  
divás kávandham áva darṣad udríṇam  

### 008
ádha śvetáṃ kaláśaṃ góbhir aktáṃ  
kā́rṣmann ā́ vājī́ akramīt sasavā́n  
ā́ hinvire mánasā devayántaḥ  
kakṣī́vate śatáhimāya gónām  

### 009
adbhíḥ soma papr̥cānásya te ráso  
ávyo vā́raṃ ví pavamāna dhāvati  
sá mr̥jyámānaḥ kavíbhir madintama  
svádasvéndrāya pavamāna pītáye  

## 075
### 001
abhí priyā́ṇi pavate cánohito  
nā́māni yahvó ádhi yéṣu várdhate  
ā́ sū́riyasya br̥ható br̥hánn ádhi  
ráthaṃ víṣvañcam aruhad vicakṣaṇáḥ  

### 002
r̥tásya jihvā́ pavate mádhu priyáṃ  
vaktā́ pátir dhiyó asyā́ ádābhiyaḥ  
dádhāti putráḥ pitarór+ apīcíyaṃ  
nā́ma tr̥tī́yam ádhi rocané diváḥ  

### 003
áva dyutānáḥ kaláśām̐ acikradan  
nŕ̥bhir yemānáḥ kóśa ā́ hiraṇyáye  
abhī́m r̥tásya dohánā anūṣata  
ádhi tripr̥ṣṭhá uṣáso ví rājati  

### 004
ádribhiḥ sutó matíbhiś cánohitaḥ  
prarocáyan ródasī mātárā śúciḥ  
rómāṇi ávyā samáyā ví dhāvati  
mádhor dhā́rā pínvamānā divé-dive  

### 005
pári soma prá dhanuvā suastáye  
nŕ̥bhiḥ punānó abhí vāsayāśíram  
yé te mádā āhanáso víhāyasas  
tébhir índraṃ codaya dā́tave maghám  

## 076
### 001
dhartā́ diváḥ pavate kŕ̥tviyo ráso  
dákṣo devā́nām anumā́diyo nŕ̥bhiḥ  
háriḥ sr̥jānó átiyo ná sátvabhir  
vŕ̥thā pā́jāṃsi kr̥ṇute nadī́ṣu ā́  

### 002
śū́ro ná dhatta ā́yudhā gábhastiyoḥ  
súvaḥ síṣāsan rathiró gáviṣṭiṣu  
índrasya śúṣmam īráyann apasyúbhir  
índur hinvānó ajyate manīṣíbhiḥ  

### 003
índrasya soma pávamāna ūrmíṇā  
taviṣyámāṇo jaṭháreṣu ā́ viśa  
prá ṇaḥ pinva vidyúd abhréva ródasī  
dhiyā́ ná vā́jām̐ úpa māsi śáśvataḥ  

### 004
víśvasya rā́jā pavate suvardŕ̥śa  
r̥tásya dhītím r̥ṣiṣā́ḷ avīvaśat  
yáḥ sū́riyasya ásireṇa mr̥jyáte  
pitā́ matīnā́m ásamaṣṭakāviyaḥ  

### 005
vŕ̥ṣeva yūthā́ pári kóśam arṣasi  
apā́m upásthe vr̥ṣabháḥ kánikradat  
sá índrāya pavase matsaríntamo  
yáthā jéṣāma samithé tuvótayaḥ  

## 077
### 001
eṣá prá kóśe mádhumām̐ acikradad  
índrasya vájro vápuṣo vápuṣṭaraḥ  
abhī́m r̥tásya sudúghā ghr̥taścúto  
vāśrā́ arṣanti páyaseva dhenávaḥ  

### 002
sá pūrviyáḥ pavate yáṃ divás pári  
śyenó mathāyád iṣitás tiró rájaḥ  
sá mádhva ā́ yuvate vévijāna ít  
kr̥śā́nor ástur mánasā́ha bibhyúṣā  

### 003
té naḥ pū́rvāsa úparāsa índavo  
mahé vā́jāya dhanuvantu gómate  
īkṣeṇíyāso ahíyo ná cā́ravo  
bráhma-brahma yé jujuṣúr havír-haviḥ  

### 004
ayáṃ no vidvā́n vanavad vanuṣyatá  
índuḥ satrā́cā mánasā puruṣṭutáḥ  
inásya yáḥ sádane gárbham ādadhé  
gávām urubjám abhí árṣati vrajám  

### 005
cákrir diváḥ pavate kŕ̥tviyo ráso  
mahā́m̐ ádabdho váruṇo hurúg yaté  
ásāvi mitró vr̥jáneṣu yajñíyo  
átyo ná yūthé vr̥ṣayúḥ kánikradat  

## 078
### 001
prá rā́jā vā́caṃ janáyann asiṣyadad  
apó vásāno abhí gā́ iyakṣati  
gr̥bhṇā́ti riprám ávir asya tā́nuvā  
śuddhó devā́nām úpa yāti niṣkr̥tám  

### 002
índrāya soma pári ṣicyase nŕ̥bhir  
nr̥cákṣā ūrmíḥ kavír ajyase váne  
pūrvī́r hí te srutáyaḥ sánti yā́tave  
sahásram áśvā hárayaś camūṣádaḥ  

### 003
samudríyā apsaráso manīṣíṇam  
ā́sīnā antár abhí sómam akṣaran  
tā́ īṃ hinvanti harmiyásya sakṣáṇiṃ  
yā́cante sumnám pávamānam ákṣitam  

### 004
gojín naḥ sómo rathajíd dhiraṇyajít  
suvarjíd abjít pavate sahasrajít  
yáṃ devā́saś cakriré pītáye mádaṃ  
svā́diṣṭhaṃ drapsám aruṇám mayobhúvam  

### 005
etā́ni soma pávamāno asmayúḥ  
satyā́ni kr̥ṇván dráviṇāni arṣasi  
jahí śátrum antiké dūraké ca yá  
urvī́ṃ gávyūtim ábhayaṃ ca nas kr̥dhi  

## 079
### 001
acodáso no dhanuvantu índavaḥ  
prá svānā́so° br̥háddiveṣu hárayaḥ  
ví ca náśan na iṣó árātayo  
aryó naśanta sániṣanta no dhíyaḥ  

### 002
prá ṇo dhanvantu índavo madacyúto  
dhánā vā yébhir árvato junīmási  
tiró mártasya kásya cit párihvr̥tiṃ  
vayáṃ dhánāni viśvádhā bharemahi  

### 003
utá svásyā árātiyā arír hí ṣá  
utā́nyásyā árātiyā vŕ̥ko hí ṣáḥ  
dhánvan ná tŕ̥ṣṇā sám arīta tā́m̐ abhí  
sóma jahí pavamāna durādhíyaḥ  

### 004
diví te nā́bhā paramó yá ādadé  
pr̥thivyā́s te ruruhuḥ sā́navi kṣípaḥ  
ádrayas tvā bapsati gór ádhi tvací  
apsú tvā hástair duduhur manīṣíṇaḥ  

### 005
evā́ ta indo subhúvaṃ supéśasaṃ  
rásaṃ tuñjanti prathamā́ abhiśríyaḥ  
nídaṃ-nidam pavamāna ní tāriṣa  
āvís te śúṣmo bhavatu priyó mádaḥ  

## 080
### 001
sómasya dhā́rā pavate nr̥cákṣasa  
r̥téna devā́n havate divás pári  
bŕ̥haspáte raváthenā ví didyute  
samudrā́so ná sávanāni vivyacuḥ  

### 002
yáṃ tvā vājinn aghniyā́ abhy ánūṣata  
áyohataṃ yónim ā́ rohasi dyumā́n  
maghónām ā́yuḥ pratirán máhi śráva  
índrāya soma pavase vŕ̥ṣā mádaḥ  

### 003
éndrasya kukṣā́ pavate madíntama  
ū́rjaṃ vásānaḥ śrávase sumaṅgálaḥ  
pratyáṅ sá víśvā bhúvanābhí paprathe  
krī́ḷan hárir átiyaḥ syandate vŕ̥ṣā  

### 004
táṃ tvā devébhyo mádhumattamaṃ náraḥ  
sahásradhāraṃ duhate dáśa kṣípaḥ  
nŕ̥bhiḥ soma prácyuto grā́vabhiḥ sutó  
víśvān devā́m̐ ā́ pavasvā sahasrajit  

### 005
táṃ tvā hastíno mádhumantam ádribhir  
duhánti apsú vr̥ṣabháṃ dáśa kṣípaḥ  
índraṃ soma mādáyan daíviyaṃ jánaṃ  
síndhor ivormíḥ pávamāno arṣasi  

## 081
### 001
prá sómasya pávamānasya ūrmáya  
índrasya yanti jaṭháraṃ supéśasaḥ  
dadhnā́ yád īm únnītā yaśásā gávāṃ  
dānā́ya śū́ram udámandiṣuḥ sutā́ḥ  

### 002
áchā hí sómaḥ kaláśām̐ ásiṣyadad  
átyo ná vóḷhā raghúvartanir vŕ̥ṣā  
áthā devā́nām ubháyasya jánmano  
vidvā́m̐ aśnoti amúta itáś ca yát  

### 003
ā́ naḥ soma pávamānaḥ kirā vásu  
índo bháva maghávā rā́dhaso maháḥ  
śíkṣā vayodho vásave sú cetúnā  
mā́ no gáyam āré asmát párā sicaḥ  

### 004
ā́ naḥ pūṣā́ pávamānaḥ surātáyo  
mitró gachantu váruṇaḥ sajóṣasaḥ  
bŕ̥haspátir marúto vāyúr aśvínā  
tváṣṭā savitā́ suyámā sárasvatī  

### 005
ubhé dyā́vāpr̥thivī́ viśvaminvé  
aryamā́ devó áditir vidhātā́  
bhágo nŕ̥śáṃsa urú antárikṣaṃ  
víśve devā́ḥ pávamānaṃ juṣanta  

## 082
### 001
ásāvi sómo aruṣó vŕ̥ṣā hárī  
rā́jeva dasmó abhí gā́ acikradat  
punānó vā́ram pári eti avyáyaṃ  
śyenó ná yóniṃ ghr̥távantam āsádam  

### 002
kavír vedhasyā́ pári eṣi mā́hinam  
átyo ná mr̥ṣṭó abhí vā́jam arṣasi  
apasédhan duritā́ soma mr̥̄ḷaya+  
ghr̥táṃ vásānaḥ pári yāsi nirṇíjam  

### 003
parjányaḥ pitā́ mahiṣásya parṇíno  
nā́bhā pr̥thivyā́ giríṣu kṣáyaṃ dadhe  
svásāra ā́po abhí gā́ utā́saran  
sáṃ grā́vabhir nasate vīté adhvaré  

### 004
jāyéva pátyāv ádhi śéva maṃhase  
pájrāyā garbha śr̥ṇuhí brávīmi te  
antár vā́ṇīṣu prá carā sú jīváse  
anindiyó vr̥jáne soma jāgr̥hi  

### 005
yáthā pū́rvebhyaḥ śatasā́ ámr̥dhraḥ  
sahasrasā́ḥ paryáyā vā́jam indo  
evā́ pavasva suvitā́ya návyase  
táva vratám ánu ā́paḥ sacante  

## 083
### 001
pavítraṃ te vítatam brahmaṇas pate  
prabhúr gā́trāṇi pári eṣi viśvátaḥ  
átaptatanūr ná tád āmó aśnute  
śr̥tā́sa íd váhantas tát sám āśata  

### 002
tápoṣ pavítraṃ vítataṃ divás padé  
śócanto asya tántavo ví asthiran  
ávanti asya pavītā́ram āśávo  
divás pr̥ṣṭhám ádhi tiṣṭhanti cétasā  

### 003
árūrucad uṣásaḥ pŕ̥śnir agriyá  
ukṣā́ bibharti bhúvanāni vājayúḥ  
māyāvíno mamire asya māyáyā  
nr̥cákṣasaḥ pitáro gárbham ā́ dadhuḥ  

### 004
gandharvá itthā́ padám asya rakṣati  
pā́ti devā́nāṃ jánimāni ádbhutaḥ  
gr̥bhṇā́ti ripúṃ nidháyā nidhā́patiḥ  
sukŕ̥ttamā mádhuno bhakṣám āśata  

### 005
havír haviṣmo máhi sádma daíviyaṃ  
nábho vásānaḥ pári yāsi adhvarám  
rā́jā pavítraratho vā́jam ā́ruhaḥ  
sahásrabhr̥ṣṭir jayasi śrávo br̥hát  

## 084
### 001
pávasva devamā́dano vícarṣaṇir  
apsā́ índrāya váruṇāya vāyáve  
kr̥dhī́ no adyá várivaḥ suastimád  
urukṣitaú gr̥ṇīhi daíviyaṃ jánam  

### 002
ā́ yás tasthaú bhúvanāni ámartiyo  
víśvāni sómaḥ pári tā́ni arṣati  
kr̥ṇván saṃcŕ̥taṃ vicŕ̥tam abhíṣṭaya  
índuḥ siṣakti uṣásaṃ ná sū́riyaḥ  

### 003
ā́ yó góbhiḥ sr̥jyáta óṣadhīṣu ā́  
devā́nāṃ sumná iṣáyann úpāvasuḥ  
ā́ vidyútā pavate dhā́rayā sutá  
índraṃ sómo mādáyan daíviyaṃ jánam  

### 004
eṣá syá sómaḥ pavate sahasrajíd  
dhinvānó vā́cam iṣirā́m uṣarbúdham  
índuḥ samudrám úd iyarti vāyúbhir  
éndrasya hā́rdi kaláśeṣu sīdati  

### 005
abhí tyáṃ gā́vaḥ páyasā payovŕ̥dhaṃ  
sómaṃ śrīṇanti matíbhiḥ suvarvídam  
dhanaṃjayáḥ pavate kŕ̥tviyo ráso  
vípraḥ kavíḥ kā́viyenā súvarcanāḥ  

## 085
### 001
índrāya soma súṣutaḥ pári srava  
ápā́mīvā bhavatu rákṣasā sahá  
mā́ te rásasya matsata dvayāvíno  
dráviṇasvanta ihá santu índavaḥ  

### 002
asmā́n samaryé pavamāna codaya  
dákṣo devā́nām ási hí priyó mádaḥ  
jahí śátrūm̐r abhí ā́ bhandanāyatáḥ  
píbendra sómam áva no mŕ̥dho jahi  

### 003
ádabdha indo pavase madíntama  
ātméndrasya bhavasi dhāsír uttamáḥ  
abhí svaranti bahávo manīṣíṇo  
rā́jānam asyá bhúvanasya niṃsate  

### 004
sahásraṇīthaḥ śatádhāro ádbhuta  
índrāyénduḥ pavate kā́miyam mádhu  
jáyan kṣétram abhí arṣā jáyann apá  
urúṃ no gātúṃ kr̥ṇu soma mīḍhuvaḥ  

### 005
kánikradat kaláśe góbhir ajyase  
ví avyáyaṃ samáyā vā́ram arṣasi  
marmr̥jyámāno átiyo ná sānasír  
índrasya soma jaṭháre sám akṣaraḥ  

### 006
svādúḥ pavasva diviyā́ya jánmane  
svādúr índrāya suhávītunāmane  
svādúr mitrā́ya váruṇāya vāyáve  
bŕ̥haspátaye mádhumām̐ ádābhiyaḥ  

### 007
átyam mr̥janti kaláśe dáśa kṣípaḥ  
prá víprāṇām matáyo vā́ca īrate  
pávamānā abhí arṣanti suṣṭutím  
éndraṃ viśanti madirā́sa índavaḥ  

### 008
pávamāno abhí arṣā suvī́riyam  
urvī́ṃ gávyūtim máhi śárma sapráthaḥ  
mā́kir no asyá páriṣūtir īśata  
índo jáyema tuváyā dhánaṃ-dhanam  

### 009
ádhi dyā́m asthād vr̥ṣabhó vicakṣaṇó  
árūrucad ví divó rocanā́ kavíḥ  
rā́jā pavítram áti eti róruvad  
diváḥ pīyū́ṣaṃ duhate nr̥cákṣasaḥ  

### 010
divó nā́ke mádhujihvā asaścáto  
venā́ duhanti ukṣáṇaṃ giriṣṭhã́m  
apsú drapsáṃ vāvr̥dhānáṃ samudrá ā́  
síndhor ūrmā́ mádhumantam pavítra ā́  

### 011
nā́ke suparṇám upapaptivā́ṃsaṃ  
gíro venā́nām akr̥panta pūrvī́ḥ  
śíśuṃ rihanti matáyaḥ pánipnataṃ  
hiraṇyáyaṃ śakunáṃ kṣā́maṇi sthā́m  

### 012
ūrdhvó gandharvó ádhi nā́ke asthād  
víśvā rūpā́ praticákṣāṇo asya  
bhānúḥ śukréṇa śocíṣā ví adyaut  
prā́rūrucad ródasī mātárā śúciḥ  

## 086
### 001
prá ta āśávaḥ pavamāna dhījávo  
mádā arṣanti raghujā́ iva tmánā  
divyā́ḥ suparṇā́ mádhumanta índavo  
madíntamāsaḥ pári kóśam āsate  

### 002
prá te mádāso madirā́sa āśávo  
ásr̥kṣata ráthiyāso yáthā pŕ̥thak  
dhenúr ná vatsám páyasābhí vajríṇam  
índram índavo mádhumanta ūrmáyaḥ  

### 003
átyo ná hyānó° abhí vā́jam arṣa  
suvarvít kóśaṃ divó ádrimātaram  
vŕ̥ṣā pavítre ádhi sā́no avyáye  
sómaḥ punāná indriyā́ya dhā́yase  

### 004
prá ta ā́śvinīḥ pavamāna dhījúvo  
divyā́ asr̥gran páyasā dhárīmaṇi  
prā́ntár ŕ̥ṣaya sthā́virīr asr̥kṣata  
yé tvā mr̥jánti r̥ṣiṣāṇa vedhásaḥ  

### 005
víśvā dhā́māni viśvacakṣa ŕ̥bhvasaḥ  
prabhós te satáḥ pári yanti ketávaḥ  
viānaśíḥ pavase soma dhármabhiḥ  
pátir víśvasya bhúvanasya rājasi  

### 006
ubhayátaḥ pávamānasya raśmáyo  
dhruvásya satáḥ pári yanti ketávaḥ  
yádī pavítre ádhi mr̥jyáte háriḥ  
sáttā ní yónā kaláśeṣu sīdati  

### 007
yajñásya ketúḥ pavate suadhvaráḥ  
sómo devā́nām úpa yāti niṣkr̥tám  
sahásradhāraḥ pári kóśam arṣati  
vŕ̥ṣā pavítram áti eti róruvat  

### 008
rā́jā samudráṃ nadíyo ví gāhate  
apā́m ūrmíṃ sacate síndhuṣu śritáḥ  
ádhy asthāt sā́nu pávamāno avyáyaṃ  
nā́bhā pr̥thivyā́ dharúṇo mahó diváḥ  

### 009
divó ná sā́nu stanáyann acikradad  
diyaúś ca yásya pr̥thivī́ ca dhármabhiḥ  
índrasya sakhyám pavate vivévidat  
sómaḥ punānáḥ kaláśeṣu sīdati  

### 010
jyótir yajñásya pavate mádhu priyám  
pitā́ devā́nāṃ janitā́ vibhū́vasuḥ  
dádhāti rátnaṃ svadháyor apīcíyam  
madíntamo matsará indriyó rásaḥ  

### 011
abhikrándan kaláśaṃ vājī́ arṣati  
pátir diváḥ śatádhāro vicakṣaṇáḥ  
hárir mitrásya sádaneṣu sīdati  
marmr̥jānó ávibhiḥ síndhubhir vŕ̥ṣā  

### 012
ágre síndhūnām pávamāno arṣati  
ágre vācó agriyó góṣu gachati  
ágre vā́jasya bhajate mahādhanáṃ  
suāyudháḥ sotŕ̥bhiḥ pūyate vŕ̥ṣā  

### 013
ayám matávāñ chakunó yáthā hitó  
ávye sasāra pávamāna ūrmíṇā  
táva krátvā ródasī antarā́ kave  
śúcir dhiyā́ pavate sóma indra te  

### 014
drāpíṃ vásāno yajató divispŕ̥śam  
antarikṣaprā́ bhúvaneṣu árpitaḥ  
súvar jajñānó nábhasābhí akramīt  
pratnám asya pitáram ā́ vivāsati  

### 015
só asya viśé máhi śárma yachati  
yó asya dhā́ma prathamáṃ viānaśé  
padáṃ yád asya paramé víomani  
áto víśvā abhí sáṃ yāti saṃyátaḥ  

### 016
pró ayāsīd índur índrasya niṣkr̥táṃ  
sákhā sákhyur ná prá mināti saṃgíram  
márya iva yuvatíbhiḥ sám arṣati  
sómaḥ kaláśe śatáyāmanā pathā́  

### 017
prá vo dhíyo mandrayúvo vipanyúvaḥ  
panasyúvaḥ saṃvásaneṣu akramuḥ  
sómam manīṣā́ abhy ànūṣata stúbho  
abhí dhenávaḥ páyasem aśiśrayuḥ  

### 018
ā́ naḥ soma saṃyátam pipyúṣīm íṣam  
índo pávasva pávamāno asrídham  
yā́ no dóhate trír áhann ásaścuṣī  
kṣumád vā́javan mádhumad suvī́riyam  

### 019
vŕ̥ṣā matīnā́m pavate vicakṣaṇáḥ  
sómo áhnaḥ pratarītóṣáso diváḥ  
krāṇā́ síndhūnāṃ kaláśām̐ avīvaśad  
índrasya hā́rdi āviśán manīṣíbhiḥ  

### 020
manīṣíbhiḥ pavate pūrviyáḥ kavír  
nŕ̥bhir yatáḥ pári kóśām̐ acikradat  
tritásya nā́ma janáyan mádhu kṣarad  
índrasya vāyóḥ sakhiyā́ya kártave  

### 021
ayám punāná uṣáso ví rocayad  
ayáṃ síndhubhyo abhavad ulokakŕ̥t†  
ayáṃ tríḥ saptá duduhāná āśíraṃ  
sómo hr̥dé pavate cā́ru matsaráḥ  

### 022
pávasva soma diviyéṣu dhā́masu  
sr̥jāná indo kaláśe pavítra ā́  
sī́dann índrasya jaṭháre kánikradan  
nŕ̥bhir yatáḥ sū́ryam ā́rohayo diví  

### 023
ádribhiḥ sutáḥ pavase pavítra ā́m̐  
índav índrasya jaṭháreṣu āviśán  
tuváṃ nr̥cákṣā abhavo vicakṣaṇa  
sóma gotrám áṅgirobhyo 'vr̥ṇor ápa  

### 024
tuvā́ṃ soma pávamānaṃ suādhíyo  
ánu víprāso amadann avasyávaḥ  
tuvā́ṃ suparṇá ā́bharad divás pári  
índo víśvābhir matíbhiḥ páriṣkr̥tam  

### 025
ávye punānám pári vā́ra ūrmíṇā  
háriṃ navante abhí saptá dhenávaḥ  
apā́m upásthe ádhi āyávaḥ kavím  
r̥tásya yónā mahiṣā́ aheṣata  

### 026
índuḥ punānó áti gāhate mŕ̥dho  
víśvāni kr̥ṇván supáthāni yájyave  
gā́ḥ kr̥ṇvānó nirṇíjaṃ haryatáḥ kavír  
átyo ná krī́ḷan pári vā́ram arṣati  

### 027
asaścátaḥ śatádhārā abhiśríyo  
háriṃ navante áva tā́ udanyúvaḥ  
kṣípo mr̥janti pári góbhir ā́vr̥taṃ  
tr̥tī́ye pr̥ṣṭhé ádhi rocané diváḥ  

### 028
távemā́ḥ prajā́ diviyásya rétasas  
tuváṃ víśvasya bhúvanasya rājasi  
áthedáṃ víśvam pavamāna te váśe  
tuvám indo prathamó dhāmadhā́ asi  

### 029
tuváṃ samudró asi viśvavít kave  
távemā́ḥ páñca pradíśo vídharmaṇi  
tuváṃ dyā́ṃ ca pr̥thivī́ṃ cā́ti jabhriṣe  
táva jyótīṃṣi pavamāna sū́riyaḥ  

### 030
tuvám pavítre rájaso vídharmaṇi  
devébhyaḥ soma pavamāna pūyase  
tuvā́m uśíjaḥ prathamā́ agr̥bhṇata  
túbhyemā́ víśvā bhúvanāni yemire  

### 031
prá rebhá eti áti vā́ram avyáyaṃ  
vŕ̥ṣā váneṣu áva cakradad dháriḥ  
sáṃ dhītáyo vāvaśānā́ anūṣata  
śíśuṃ rihanti matáyaḥ pánipnatam  

### 032
sá sū́riyasya raśmíbhiḥ pári vyata  
tántuṃ tanvānás trivŕ̥taṃ yáthā vidé  
náyann r̥tásya praśíṣo návīyasīḥ  
pátir jánīnām úpa yāti niṣkr̥tám  

### 033
rā́jā síndhūnām pavate pátir divá  
r̥tásya yāti pathíbhiḥ kánikradat  
sahásradhāraḥ pári ṣicyate háriḥ  
punānó vā́caṃ janáyann úpāvasuḥ  

### 034
pávamāna máhi árṇo ví dhāvasi  
sū́ro ná citró ávyayāni pávyayā  
gábhastipūto nŕ̥bhir ádribhiḥ sutó  
mahé vā́jāya dhániyāya dhanvasi  

### 035
íṣam ū́rjam pavamānābhí arṣasi  
śyenó ná váṃsu kaláśeṣu sīdasi  
índrāya mádvā mádiyo mádaḥ sutó  
divó viṣṭambhá upamó vicakṣaṇáḥ  

### 036
saptá svásāro abhí mātáraḥ śíśuṃ  
návaṃ jajñānáṃ jéniyaṃ vipaścítam  
apā́ṃ gandharváṃ diviyáṃ nr̥cákṣasaṃ  
sómaṃ víśvasya bhúvanasya rājáse  

### 037
īśāná imā́ bhúvanāni vī́yase  
yujāná indo harítaḥ suparṇíyaḥ  
tā́s te kṣarantu mádhumad ghr̥tám páyas  
táva vraté soma tiṣṭhantu kr̥ṣṭáyaḥ  

### 038
tuváṃ nr̥cákṣā asi soma viśvátaḥ  
pávamāna vr̥ṣabha tā́ ví dhāvasi  
sá naḥ pavasva vásumad dhíraṇyavad  
vayáṃ siyāma bhúvaneṣu jīváse  

### 039
govít pavasva vasuvíd dhiraṇyavíd  
retodhā́ indo bhúvaneṣu árpitaḥ  
tuváṃ suvī́ro asi soma viśvavít  
táṃ tvā víprā úpa girémá āsate  

### 040
ún mádhva ūrmír vanánā atiṣṭhipad  
apó vásāno mahiṣó ví gāhate  
rā́jā pavítraratho vā́jam ā́ruhat  
sahásrabhr̥ṣṭir jayati śrávo br̥hát  

### 041
sá bhandánā úd iyarti prajā́vatīr  
viśvā́yur víśvāḥ subhárā áhardivi  
bráhma prajā́vad rayím áśvapastiyam  
pītá indav índram asmábhya° yācatāt  

### 042
só ágre áhnāṃ hárir haryató mádaḥ  
prá cétasā cetayate ánu dyúbhiḥ  
duvā́ jánā yātáyann antár īyate  
nárā ca śáṃsaṃ daíviyaṃ ca dhartári  

### 043
añjáte · ví añjate sám añjate  
krátuṃ rihanti mádhunābhí añjate  
síndhor ucchvāsé patáyantam ukṣáṇaṃ  
hiraṇyapāvā́ḥ paśúm āsu gr̥bhṇate  

### 044
vipaścíte pávamānāya gāyata  
mahī́ ná dhā́rā áti ándho arṣati  
áhir ná jūrṇā́m áti sarpati tvácam  
átyo ná krī́ḷann asarad vŕ̥ṣā háriḥ  

### 045
agregó rā́jā ápiyas taviṣyate  
vimā́no áhnām bhúvaneṣu árpitaḥ  
hárir ghr̥tásnuḥ sudŕ̥śīko arṇavó  
jyotī́rathaḥ pavate rāyá okíyaḥ  

### 046
ásarji skambhó divá údyato mádaḥ  
pári tridhā́tur bhúvanāni arṣati  
aṃśúṃ rihanti matáyaḥ pánipnataṃ  
girā́ yádi nirṇíjam r̥gmíṇo yayúḥ  

### 047
prá te dhā́rā áti áṇvāni meṣíyaḥ  
punānásya saṃyáto yanti ráṃhayaḥ  
yád góbhir indo camúvoḥ samajyása  
ā́ svānáḥ° soma kaláśeṣu sīdasi  

### 048
pávasva soma kratuvín na ukthiyó  
ávyo vā́re pári dhāva mádhu priyám  
jahí víśvān rakṣása indo atríṇo  
br̥hád vadema vidáthe suvī́rāḥ  

## 087
### 001
prá tú drava pári kóśaṃ ní ṣīda  
nŕ̥bhiḥ punānó abhí vā́jam arṣa  
áśvaṃ ná tvā vājínam marjáyanto  
áchā barhī́ raśanā́bhir nayanti  

### 002
suāyudháḥ pavate devá índur  
aśastihā́ vr̥jánaṃ rákṣamāṇaḥ  
pitā́ devā́nāṃ janitā́ sudákṣo  
viṣṭambhó divó dharúṇaḥ pr̥thivyā́ḥ  

### 003
ŕ̥ṣir vípraḥ puraetā́ jánānām  
r̥bhúr dhī́ra uśánā kā́viyena  
sá cid viveda níhitaṃ yád āsām  
apīcíyaṃ gúhiyaṃ nā́ma gónām  

### 004
eṣá syá te mádhumām̐ indra sómo  
vŕ̥ṣā vŕ̥ṣṇe pári pavítre akṣāḥ  
sahasrasā́ḥ śatasā́ bhūridā́vā  
śaśvattamám barhír ā́ vājī́ asthāt  

### 005
eté sómā abhí gavyā́ sahásrā  
mahé vā́jāyām ŕ̥tāya śrávāṃsi  
pavítrebhiḥ pávamānā asr̥grañ  
chravasyávo ná pr̥tanā́jo átyāḥ  

### 006
pári hí ṣmā puruhūtó jánānāṃ  
víśvā́sarad bhójanā pūyámānaḥ  
áthā́ bhara śyenabhr̥ta práyāṃsi  
rayíṃ túñjāno abhí vā́jam arṣa  

### 007
eṣá svānáḥ° pári sómaḥ pavítre  
sárgo ná sr̥ṣṭó adadhāvad árvā  
tigmé śíśāno mahiṣó ná śŕ̥ṅge  
gã́ gavyánn abhí śū́ro ná sátvā  

### 008
eṣā́ yayau paramā́d antár ádreḥ  
kū́cit satī́r ūruvé gā́ viveda  
divó ná vidyút stanáyanti abhraíḥ  
sómasya te pavata indra dhā́rā  

### 009
utá sma rāśím pári yāsi gónām  
índreṇa soma sarátham punānáḥ  
pūrvī́r íṣo br̥hatī́r jīradāno  
śíkṣā śacīvas táva tā́ upaṣṭút  

## 088
### 001
ayáṃ sóma indara+ túbhya° sunve  
túbhyam pavate tuvám asya pāhi  
tuváṃ ha yáṃ cakr̥ṣé tváṃ vavr̥ṣá  
índum mádāya yújiyāya sómam  

### 002
sá īṃ rátho ná bhuriṣā́ḷ ayoji  
maháḥ purū́ṇi sātáye vásūni  
ā́d īṃ víśvā nahuṣíyāṇi jātā́  
súvarṣātā vána ūrdhvā́ navanta  

### 003
vāyúr ná yó niyútvām̐ iṣṭáyāmā  
nā́satyeva háva ā́ śámbhaviṣṭhaḥ  
viśvávāro draviṇodā́ iva tmán  
pūṣā́ iva dhījávano 'si soma  

### 004
índro ná yó mahā́ kármāṇi cákrir  
hantā́ vr̥trā́ṇām asi soma pūrbhít  
paidvó ná hí tvám áhināmnāṃ  
hantā́ víśvasya asi soma dásyoḥ  

### 005
agnír ná yó vána ā́ sr̥jyámāno  
vŕ̥thā pā́jāṃsi kr̥ṇute nadī́ṣu  
jáno ná yúdhvā mahatá upabdír  
íyarti sómaḥ pávamāna ūrmím  

### 006
eté sómā áti vā́rāṇi ávyā  
diviyā́ ná kóśāso abhrávarṣāḥ  
vŕ̥thā samudráṃ síndhavo ná nī́cīḥ  
sutā́so abhí kaláśām̐ asr̥gran  

### 007
śuṣmī́ śárdho ná mā́rutam pavasva  
ánabhiśastā diviyā́ yáthā víṭ  
ā́po ná makṣū́ sumatír bhavā naḥ  
sahásrāpsāḥ pr̥tanāṣā́ṇ ná yajñáḥ  

### 008
rā́jño nú te váruṇasya vratā́ni  
br̥hád gabhīráṃ táva soma dhā́ma  
śúciṣ ṭuvám asi priyó ná mitró  
dakṣā́yiyo aryamévāsi soma  

## 089
### 001
prá ū syá váhniḥ pathíyābhir asyān  
divó ná vr̥ṣṭíḥ pávamāno akṣāḥ  
sahásradhāro asadan ní asmé  
mātúr upásthe vána ā́ ca sómaḥ  

### 002
rā́jā síndhūnām avasiṣṭa vā́sa  
r̥tásya nā́vam ā́ruhad rájiṣṭhām  
apsú drapsó vāvr̥dhe śyenájūto  
duhá īm pitā́ duhá īm pitúr jā́m  

### 003
siṃháṃ nasanta mádhuvo ayā́saṃ  
hárim aruṣáṃ divó asyá pátim  
śū́ro yutsú prathamáḥ pr̥chate gā́  
ásya cákṣasā pári pāti ukṣā́  

### 004
mádhupr̥ṣṭhaṃ ghorám ayā́sam áśvaṃ  
ráthe yuñjanti urucakrá r̥ṣvám  
svásāra īṃ jāmáyo marjayanti  
sánābhayo vājínam ūrjayanti  

### 005
cátasra īṃ ghr̥tadúhaḥ sacante  
samāné antár dharúṇe níṣattāḥ  
tā́ īm arṣanti námasā punānā́s  
tā́ īṃ viśvátaḥ pári ṣanti pūrvī́ḥ  

### 006
viṣṭambhó divó dharúṇaḥ pr̥thivyā́  
víśvā utá kṣitáyo háste asya  
ásat ta útso gr̥ṇaté niyútvān  
mádhvo aṃśúḥ pavata indriyā́ya  

### 007
vanvánn ávāto abhí devávītim  
índrāya soma vr̥trahā́ pavasva  
śagdhí maháḥ puruścandrásya rāyáḥ  
suvī́riyasya pátayaḥ siyāma  

## 090
### 001
prá hinvānó janitā́ ródasīyo  
rátho ná vā́jaṃ saniṣyánn ayāsīt  
índraṃ gáchann ā́yudhā saṃśíśāno  
víśvā vásu hástayor ādádhānaḥ  

### 002
abhí tripr̥ṣṭháṃ vŕ̥ṣaṇaṃ vayodhā́m  
āṅgūṣā́ṇām avāvaśanta vā́ṇīḥ  
vánā vásāno váruṇo ná síndhūn  
ví ratnadhā́ dayate vā́riyāṇi  

### 003
śū́ragrāmaḥ sárvavīraḥ sáhāvāñ  
jétā pavasva sánitā dhánāni  
tigmā́yudhaḥ kṣiprádhanvā samátsu  
áṣāḷhaḥ sāhvā́n pŕ̥tanāsu śátrūn  

### 004
urúgavyūtir ábhayāni kr̥ṇván  
samīcīné ā́ pavasvā púraṃdhī  
apáḥ síṣāsann uṣásaḥ súvar gā́ḥ  
sáṃ cikrado mahó asmábhya° vā́jān  

### 005
mátsi soma váruṇam mátsi mitrám  
mátsī́ndram indo pavamāna víṣṇum  
mátsi śárdho mā́rutam mátsi devā́n  
mátsi mahā́m índram indo mádāya  

### 006
evā́ rā́jeva krátumām̐ ámena  
víśvā ghánighnad duritā́ pavasva  
índo sūktā́ya vácase váyo dhā  
yūyám pāta suastíbhiḥ sádā naḥ  

## 091
### 001
ásarji vákvā ráthiye yáthājaú  
dhiyā́ manótā prathamó manīṣī́  
dáśa svásāro ádhi sā́no ávye  
ájanti váhniṃ sádanāni ácha  

### 002
vītī́ jánasya diviyásya kavyaír  
ádhi svānó° nahuṣíyebhir índuḥ  
prá yó nŕ̥bhir amŕ̥to mártiyebhir  
marmr̥jānó ávibhir góbhir adbhíḥ  

### 003
vŕ̥ṣā vŕ̥ṣṇe róruvad aṃśúr asmai  
pávamāno rúśad īrte páyo góḥ  
sahásram ŕ̥kvā pathíbhir vacovíd  
adhvasmábhiḥ sū́ro áṇvaṃ ví yāti  

### 004
rujā́ dr̥̄ḷhā́+ cid rakṣásaḥ sádāṃsi  
punāná inda ūrṇuhi ví vā́jān  
vr̥ścópáriṣṭāt tujatā́ vadhéna  
yé ánti dūrā́d upanāyám eṣām  

### 005
sá pratnaván návyase viśvavāra  
suuktā́ya patháḥ kr̥ṇuhi prā́caḥ  
yé duḥṣáhāso vanúṣā br̥hántas  
tā́ṃs te aśyāma purukr̥t purukṣo  

### 006
evā́ punānó apáḥ súvar gā́  
asmábhyaṃ tokā́ tánayāni bhū́ri  
śáṃ naḥ kṣétram urú jyótīṃṣi soma  
jiyóṅ naḥ sū́ryaṃ dr̥śáye rirīhi  

## 092
### 001
pári svānó° hárir aṃśúḥ pavítre  
rátho ná sarji sanáye hiyānáḥ  
ā́pac chlókam indriyám pūyámānaḥ  
práti devā́m̐ ajuṣata práyobhiḥ  

### 002
áchā nr̥cákṣā asarat pavítre  
nā́ma dádhānaḥ kavír asya yónau  
sī́dan hóteva sádane camū́ṣu  
úpem agmann ŕ̥ṣayaḥ saptá víprāḥ  

### 003
prá sumedhā́ gātuvíd viśvádevaḥ  
sómaḥ punānáḥ sáda eti nítyam  
bhúvad víśveṣu kā́viyeṣu rántā  
ánu jánān yatate páñca dhī́raḥ  

### 004
táva tyé soma pavamāna niṇyé  
víśve devā́s tráya ekādaśā́saḥ  
dáśa svadhā́bhir ádhi sā́no ávye  
mr̥jánti tvā nadíyaḥ saptá yahvī́ḥ  

### 005
tán nú satyám pávamānasya astu  
yátra víśve kārávaḥ saṃnásanta  
jyótir yád áhne ákr̥ṇod ulokám†  
prā́van mánuṃ dásyave kar abhī́kam  

### 006
pári sádmeva paśumā́nti hótā  
rā́jā ná satyáḥ sámitīr iyānáḥ  
sómaḥ punānáḥ kaláśām̐ ayāsīt  
sī́dan mr̥gó ná mahiṣó váneṣu  

## 093
### 001
sākamúkṣo marjayanta svásāro  
dáśa dhī́rasya dhītáyo dhánutrīḥ  
háriḥ páry adravaj jā́ḥ sū́riyasya  
dróṇaṃ nanakṣe átiyo ná vājī́  

### 002
sám mātŕ̥bhir ná śíśur vāvaśānó  
vŕ̥ṣā dadhanve puruvā́ro adbhíḥ  
máryo ná yóṣām abhí niṣkr̥táṃ yán  
sáṃ gachate kaláśa usríyābhiḥ  

### 003
utá prá pipya ū́dhar ághniyāyā  
índur dhā́rābhiḥ sacate sumedhā́ḥ  
mūrdhā́naṃ gā́vaḥ páyasā camū́ṣu  
abhí śrīṇanti vásubhir ná niktaíḥ  

### 004
sá no devébhiḥ pavamāna rada  
índo rayím aśvínaṃ vāvaśānáḥ  
rathirāyátām uśatī́ púraṃdhir  
asmadríag ā́ dāváne vásūnām  

### 005
nū́ no rayím úpa māsva nr̥vántam  
punānó vãtā́pyaṃ viśváścandram  
prá vanditúr · indo tāri ā́yuḥ  
prātár makṣū́ dhiyā́vasur jagamyāt  

## 094
### 001
ádhi yád asmin vājínīva śúbha  
spárdhante dhíyaḥ sū́riye ná víśaḥ  
apó vr̥ṇānáḥ pavate kavīyán  
vrajáṃ ná paśuvárdhanāya mánma  

### 002
dvitā́ viūrṇvánn amŕ̥tasya dhā́ma  
suvarvíde bhúvanāni prathanta  
dhíyaḥ pinvānā́ḥ svásare ná gā́va  
r̥tāyántīr abhí vāvaśra índum  

### 003
pári yát kavíḥ kā́viyā bhárate  
śū́ro ná rátho bhúvanāni víśvā  
devéṣu yáśo mártiāya° bhū́ṣan  
dákṣāya rāyáḥ purubhū́ṣu návyaḥ  

### 004
śriyé jātáḥ śriyá ā́ nír iyāya  
śríyaṃ váyo jaritŕ̥bhyo dadhāti  
śríyaṃ vásānā amr̥tatvám āyan  
bhávanti satyā́ samithā́ mitádrau  

### 005
íṣam ū́rjam abhí arṣā́śuvaṃ gā́m  
urú jyótiḥ kr̥ṇuhi mátsi devā́n  
víśvāni hí suṣáhā tā́ni túbhyam  
pávamāna bā́dhase soma śátrūn  

## 095
### 001
kánikranti hárir ā́ sr̥jyámānaḥ  
sī́dan vánasya jaṭháre punānáḥ  
nŕ̥bhir yatáḥ kr̥ṇute nirṇíjaṃ gā́  
áto matī́r janayata svadhā́bhiḥ  

### 002
háriḥ sr̥jānáḥ pathíyām r̥tásya  
íyarti vā́cam aritéva nā́vam  
devó devā́nāṃ gúhiyāni nā́ma  
āvíṣ kr̥ṇoti barhíṣi pravā́ce  

### 003
apā́m ivéd ūrmáyas tárturāṇāḥ  
prá manīṣā́ īrate sómam ácha  
namasyántīr úpa ca yánti sáṃ ca  
ā́ ca viśanti uśatī́r uśántam  

### 004
tám marmr̥jānám mahiṣáṃ ná sā́nā  
aṃśúṃ duhanti ukṣáṇaṃ giriṣṭhā́m  
táṃ vāvaśānám matáyaḥ sacante  
tritó bibharti váruṇaṃ samudré  

### 005
íṣyan vā́cam upavaktéva hótuḥ  
punāná indo ví ṣiyā manīṣā́m  
índraś ca yát kṣáyathaḥ saúbhagāya  
suvī́riyasya pátayaḥ siyāma  

## 096
### 001
prá senānī́ḥ śū́ro ágre ráthānāṃ  
gavyánn eti hárṣate asya sénā  
bhadrā́n kr̥ṇvánn indrahavā́n sákhibhya  
ā́ sómo vástrā rabhasā́ni datte  

### 002
sám asya háriṃ hárayo mr̥janti  
aśvahayaír ániśitaṃ námobhiḥ  
ā́ tiṣṭhati rátham índrasya sákhā  
vidvā́m̐ enā sumatíṃ yāti ácha  

### 003
sá no deva devátāte pavasva  
mahé soma psárasa indrapā́naḥ  
kr̥ṇvánn apó varṣáyan dyā́m utémā́m  
urór ā́ no varivasyā punānáḥ  

### 004
ájītaye áhataye pavasva  
svastáye sarvátātaye br̥haté  
tád uśanti víśva imé sákhāyas  
tád aháṃ vaśmi pavamāna soma  

### 005
sómaḥ pavate janitā́ matīnā́ṃ  
janitā́ divó janitā́ pr̥thivyā́ḥ  
janitā́gnér janitā́ sū́riyasya  
janiténdrasya janitótá víṣṇoḥ  

### 006
brahmā́ devā́nām padavī́ḥ kavīnā́m  
ŕ̥ṣir víprāṇām mahiṣó mr̥gā́ṇām  
śyenó gŕ̥dhrāṇāṃ svádhitir vánānāṃ  
sómaḥ pavítram áti eti rébhan  

### 007
prā́vīvipad vācá ūrmíṃ ná síndhur  
gíraḥ sómaḥ pávamāno manīṣā́ḥ  
antáḥ páśyan vr̥jánemā́varāṇi  
ā́ tiṣṭhati vr̥ṣabhó góṣu jānán  

### 008
sá matsaráḥ pr̥tsú vanvánn ávātaḥ  
sahásraretā abhí vā́jam arṣa  
índrāyendo pávamāno manīṣī́  
aṃśór ūrmím īraya gā́ iṣaṇyán  

### 009
pári priyáḥ kaláśe devávāta  
índrāya sómo ráṇiyo mádāya  
sahásradhāraḥ śatávāja índur  
vājī́ ná sáptiḥ sámanā jigāti  

### 010
sá pūrviyó vasuvíj jā́yamāno  
mr̥jānó apsú duduhānó ádrau  
abhiśastipā́ bhúvanasya rā́jā  
vidád gātúm bráhmaṇe pūyámānaḥ  

### 011
tváyā hí naḥ pitáraḥ soma pū́rve  
kármāṇi cakrúḥ pavamāna dhī́rāḥ  
vanvánn ávātaḥ paridhī́m̐r áporṇu  
vīrébhir áśvair maghávā bhavā naḥ  

### 012
yáthā́pavathā mánave vayodhā́  
amitrahā́ varivovíd dhavíṣmān  
evā́ pavasva dráviṇaṃ dádhāna  
índre sáṃ tiṣṭha janáyā́yudhāni  

### 013
pávasva soma mádhumām̐ r̥tā́vā  
apó vásāno ádhi sā́no ávye  
áva dróṇāni ghr̥távānti sīda  
madíntamo matsará indrapā́naḥ  

### 014
vr̥ṣṭíṃ diváḥ śatádhāraḥ pavasva  
sahasrasā́ vājayúr devávītau  
sáṃ síndhubhiḥ kaláśe vāvaśānáḥ  
sám usríyābhiḥ pratirán na ā́yuḥ  

### 015
eṣá syá sómo matíbhiḥ punānó  
átyo ná vājī́ táratī́d árātīḥ  
páyo ná dugdhám áditer iṣirám  
urv ìva gātúḥ suyámo ná vóḷhā  

### 016
suāyudháḥ sotŕ̥bhiḥ pūyámāno  
abhí arṣa gúhiyaṃ cā́ru nā́ma  
abhí vā́jaṃ sáptir iva śravasyā́  
abhí vāyúm abhí gā́ deva soma  

### 017
śíśuṃ jajñānáṃ haryatám mr̥janti  
śumbhánti váhnim marúto gaṇéna  
kavír gīrbhíḥ kā́viyenā kavíḥ sán  
sómaḥ pavítram áti eti rébhan  

### 018
ŕ̥ṣimanā yá r̥ṣikŕ̥t suvarṣā́ḥ  
sahásraṇīthaḥ padavī́ḥ kavīnā́m  
tr̥tī́yaṃ dhā́ma mahiṣáḥ síṣāsan  
sómo virā́jam ánu rājati ṣṭúp  

### 019
camūṣác chyenáḥ śakunó vibhŕ̥tvā  
govindúr drapsá ā́yudhāni bíbhrat  
apā́m ūrmíṃ sácamānaḥ samudráṃ  
turī́yaṃ dhā́ma mahiṣó vivakti  

### 020
máryo ná śubhrás tanúvam mr̥jānó  
átyo ná sŕ̥tvā sanáye dhánānām  
vŕ̥ṣeva yūthā́ pári kóśam árṣan  
kánikradac camúvor ā́ viveśa  

### 021
pávasvendo pávamāno máhobhiḥ  
kánikradat pári vā́rāṇi arṣa  
krī́ḷañ camvòr ā́ viśa pūyámāna  
índraṃ te ráso madiró mamattu  

### 022
prá asya dhā́rā br̥hatī́r asr̥grann  
aktó góbhiḥ kaláśām̐ ā́ viveśa  
sā́ma kr̥ṇván sāmaníyo vipaścít  
krándann eti abhí sákhyur ná jāmím  

### 023
apaghnánn eṣi pavamāna śátrūn  
priyā́ṃ ná jāró abhígīta índuḥ  
sī́dan váneṣu śakunó ná pátvā  
sómaḥ punānáḥ kaláśeṣu sáttā  

### 024
ā́ te rúcaḥ pávamānasya soma  
yóṣeva yanti sudúghāḥ sudhārā́ḥ  
hárir ā́nītaḥ puruvā́ro apsú  
ácikradat kaláśe devayūnā́m  

## 097
### 001
asyá preṣā́ hemánā pūyámāno  
devó devébhiḥ sám apr̥kta rásam  
sutáḥ pavítram pári eti rébhan  
mitéva sádma paśumā́nti hótā  

### 002
bhadrā́ vástrā samaníyā vásāno  
mahā́n kavír nivácanāni śáṃsan  
ā́ vacyasva camúvoḥ pūyámāno  
vicakṣaṇó jā́gr̥vir devávītau  

### 003
sám u priyó mr̥jyate sā́no ávye  
yaśástaro yaśásāṃ kṣaíto asmé  
abhí svara dhánuvā pūyámāno  
yūyám pāta suastíbhiḥ sádā naḥ  

### 004
prá gāyata abhí arcāma devā́n  
sómaṃ hinota mahaté dhánāya  
svādúḥ pavāte áti vā́ram ávyam  
ā́ sīdāti kaláśaṃ devayúr naḥ  

### 005
índur devā́nām úpa sakhyám āyán  
sahásradhāraḥ pavate mádāya  
nŕ̥bhi stávāno ánu dhā́ma pū́rvam  
ágann índram mahaté saúbhagāya  

### 006
stotré rāyé hárir arṣā punāná  
índram mádo gachatu te bhárāya  
devaír yāhi saráthaṃ rā́dho áchā  
yūyám pāta suastíbhiḥ sádā naḥ  

### 007
prá kā́viyam uśáneva bruvāṇó  
devó devā́nāṃ jánimā vivakti  
máhivrataḥ śúcibandhuḥ pavākáḥ+  
padā́ varāhó abhí eti rébhan  

### 008
prá haṃsā́sas tr̥pálam manyúm ácha  
amā́d ástaṃ vŕ̥ṣagaṇā ayāsuḥ  
āṅgūṣíyam pávamānaṃ sákhāyo  
durmárṣaṃ sākám prá vadanti vāṇám  

### 009
sá raṃhata urugāyásya jūtíṃ  
vŕ̥thā krī́ḷantam mimate ná gā́vaḥ  
parīṇasáṃ kr̥ṇute tigmáśr̥ṅgo  
dívā hárir dádr̥śe náktam r̥jráḥ  

### 010
índur vājī́ pavate gónioghā  
índre sómaḥ sáha ínvan mádāya  
hánti rákṣo bā́dhate páry árātīr  
várivaḥ kr̥ṇván vr̥jánasya rā́jā  

### 011
ádha dhā́rayā mádhuvā pr̥cānás  
tiró róma pavate ádridugdhaḥ  
índur índrasya sakhiyáṃ juṣāṇó  
devó devásya matsaró mádāya  

### 012
abhí priyā́ṇi pavate punānó  
devó devā́n svéna rásena pr̥ñcán  
índur dhármāṇi r̥tuthā́ vásāno  
dáśa kṣípo avyata sā́no ávye  

### 013
vŕ̥ṣā śóṇo abhikánikradad gā́  
nadáyann eti pr̥thivī́m utá dyā́m  
índrasyeva vagnúr ā́ śr̥ṇva ājaú  
pracetáyann arṣati vā́cam émā́m  

### 014
rasā́yiyaḥ páyasā pínvamāna  
īráyann eṣi mádhumantam aṃśúm  
pávamānaḥ saṃtaním eṣi kr̥ṇvánn  
índrāya soma pariṣicyámānaḥ  

### 015
evā́ pavasva madiró mádāya  
udagrābhásya namáyan vadhasnaíḥ  
pári várṇam bháramāṇo rúśantaṃ  
gavyúr no arṣa pári soma siktáḥ  

### 016
juṣṭvī́ na indo supáthā sugā́ni  
uraú pavasva várivāṃsi kr̥ṇván  
ghanéva víṣvag duritā́ni vighnánn  
ádhi ṣṇúnā dhanuva sā́no ávye  

### 017
vr̥ṣṭíṃ no arṣa diviyā́ṃ jigatnúm  
íḷāvatīṃ śaṃgáyīṃ jīrádānum  
stúkeva vītā́ dhanuvā vicinván  
bándhūm̐r imā́m̐ ávarām̐ indo vāyū́n  

### 018
granthíṃ ná ví ṣya grathitám punāná  
r̥júṃ ca gātúṃ vr̥jináṃ ca soma  
átyo ná krado hárir ā́ sr̥jānó  
máryo deva dhanuva pastíyāvān  

### 019
júṣṭo mádāya devátāta indo  
pári ṣṇúnā dhanuva sā́no ávye  
sahásradhāraḥ surabhír ádabdhaḥ  
pári srava vā́jasātau nr̥ṣáhye  

### 020
araśmā́no yé arathā́ áyuktā  
átyāso ná sasr̥jānā́sa ājaú  
eté śukrā́so dhanuvanti sómā  
dévāsas tā́m̐ úpa yātā píbadhyai  

### 021
evā́ na indo abhí devávītim  
pári srava nábho árṇaś camū́ṣu  
sómo asmábhyaṃ kā́miyam br̥hántaṃ  
rayíṃ dadātu vīrávantam ugrám  

### 022
tákṣad yádī mánaso vénato vā́g  
jyéṣṭhasya vā dhármaṇi kṣór ánīke  
ā́d īm āyan váram ā́ vāvaśānā́  
júṣṭam pátiṃ kaláśe gā́va índum  

### 023
prá dānudó diviyó dānupinvá  
r̥tám r̥tā́ya pavate sumedhā́ḥ  
dharmā́ bhuvad vr̥janíyasya rā́jā  
prá raśmíbhir daśábhir bhāri bhū́ma  

### 024
pavítrebhiḥ pávamāno nr̥cákṣā  
rā́jā devā́nām utá mártiyānām  
dvitā́ bhuvad rayipátī rayīṇā́m  
r̥tám bharat súbhr̥taṃ cā́ru índuḥ  

### 025
árvām̐ iva śrávase sātím ácha  
índrasya vāyór abhí vītím arṣa  
sá naḥ sahásrā br̥hatī́r íṣo dā  
bhávā soma draviṇovít punānáḥ  

### 026
devāvíyo naḥ pariṣicyámānāḥ  
kṣáyaṃ suvī́raṃ dhanuvantu sómāḥ  
āyajyávaḥ sumatíṃ viśvávārā  
hótāro ná diviyájo mandrátamāḥ  

### 027
evā́ deva devátāte pavasva  
mahé soma psárase devapā́naḥ  
maháś cid dhí ṣmási hitā́ḥ samaryé  
kr̥dhí suṣṭhāné ródasī punānáḥ  

### 028
áśvo ná krado vŕ̥ṣabhir yujānáḥ  
siṃhó ná bhīmó mánaso jávīyān  
arvācī́naiḥ pathíbhir yé rájiṣṭhā  
ā́ pavasva saumanasáṃ na indo  

### 029
śatáṃ dhā́rā devájātā asr̥gran  
sahásram enāḥ kaváyo mr̥janti  
índo sanítraṃ divá ā́ pavasva  
puraetā́si maható dhánasya  

### 030
divó ná sárgā asasr̥gram áhnāṃ  
rā́jā ná mitrám prá mināti dhī́raḥ  
pitúr ná putráḥ krátubhir yatāná  
ā́ pavasva viśé asyā́ ájītim  

### 031
prá te dhā́rā mádhumatīr asr̥gran  
vā́rān yát pūtó atiéṣi ávyān  
pávamāna pávase dhā́ma gónāṃ  
jajñānáḥ sū́riyam apinvo arkaíḥ  

### 032
kánikradad ánu pánthām r̥tásya  
śukró ví bhāsi amŕ̥tasya dhā́ma  
sá índrāya pavase matsarávān  
hinvānó vā́cam matíbhiḥ kavīnā́m  

### 033
divyáḥ suparṇó áva cakṣi soma  
pínvan dhā́rāḥ kármaṇā devávītau  
éndo viśa kaláśaṃ somadhā́naṃ  
krándann ihi sū́riyasyópa raśmím  

### 034
tisró vā́ca īrayati prá váhnir  
r̥tásya dhītím bráhmaṇo manīṣā́m  
gā́vo yanti gópatim pr̥chámānāḥ  
sómaṃ yanti matáyo vāvaśānā́ḥ  

### 035
sómaṃ gā́vo dhenávo vāvaśānā́ḥ  
sómaṃ víprā matíbhiḥ pr̥chámānāḥ  
sómaḥ sutáḥ pūyate ajyámānaḥ  
sóme arkā́s triṣṭúbhaḥ sáṃ navante  

### 036
evā́ naḥ soma pariṣicyámāna  
ā́ pavasva pūyámānaḥ suastí  
índram ā́ viśa br̥hatā́ ráveṇa  
vardháyā vā́caṃ janáyā púraṃdhim  

### 037
ā́ jā́gr̥vir vípra r̥tā́ matīnā́ṃ  
sómaḥ punānó asadac camū́ṣu  
sápanti yám mithunā́so níkāmā  
adhvaryávo rathirā́saḥ suhástāḥ  

### 038
sá punāná úpa sū́re ná dhā́tā  
óbhé aprā ródasī ví ṣá āvaḥ  
priyā́ cid yásya priyasā́sa ūtī́  
sá tū́ dhánaṃ kāríṇe ná prá yaṃsat  

### 039
sá vardhitā́ várdhanaḥ pūyámānaḥ  
sómo mīḍhvā́m̐ abhí no jyótiṣāvīt  
yénā naḥ pū́rve pitáraḥ padajñā́ḥ  
suvarvído abhí gā́ ádrim uṣṇán  

### 040
ákrān samudráḥ prathamé vídharmañ  
janáyan prajā́ bhúvanasya rā́jā  
vŕ̥ṣā pavítre ádhi sā́no ávye  
br̥hát sómo vāvr̥dhe svāná° índuḥ  

### 041
mahát tát sómo mahiṣáś cakāra  
apā́ṃ yád gárbho ávr̥ṇīta devā́n  
ádadhād índre pávamāna ójo  
ájanayat sū́riye jyótir índuḥ  

### 042
mátsi vāyúm iṣṭáye rā́dhase ca  
mátsi mitrā́váruṇā pūyámānaḥ  
mátsi śárdho mā́rutam mátsi devā́n  
mátsi dyā́vāpr̥thivī́ deva soma  

### 043
r̥júḥ pavasva vr̥jinásya hantā́  
ápā́mīvām bā́dhamāno mŕ̥dhaś ca  
abhiśrīṇán páyaḥ páyasābhí gónām  
índrasya tváṃ táva vayáṃ sákhāyaḥ  

### 044
mádhvaḥ sū́dam pavasva vásva útsaṃ  
vīráṃ ca na ā́ pavasvā bhágaṃ ca  
svádasvéndrāya pávamāna indo  
rayíṃ ca na ā́ pavasvā samudrā́t  

### 045
sómaḥ sutó dhā́rayā́tyo ná hítvā  
síndhur ná nimnám abhí vājī́ akṣāḥ  
ā́ yóniṃ ványam asadat punānáḥ  
sám índur góbhir asarat sám adbhíḥ  

### 046
eṣá syá te pavata indra sómaś  
camū́ṣu dhī́ra uśaté távasvān  
súvarcakṣā rathiráḥ satyáśuṣmaḥ  
kā́mo ná yó devayatā́m ásarji  

### 047
eṣá pratnéna váyasā punānás  
tiró várpāṃsi duhitúr dádhānaḥ  
vásānaḥ śárma trivárūtham apsú  
hóteva yāti sámaneṣu rébhan  

### 048
nū́ nas tuváṃ rathiró deva soma  
pári srava camúvoḥ pūyámānaḥ  
apsú svā́diṣṭho mádhumām̐ r̥tā́vā  
devó ná yáḥ savitā́ satyámanmā  

### 049
abhí vāyúṃ vītī́ arṣā gr̥ṇānó  
abhí mitrā́váruṇā pūyámānaḥ  
abhī́ náraṃ dhījávanaṃ ratheṣṭhā́m  
abhí índraṃ vŕ̥ṣaṇaṃ vájrabāhum  

### 050
abhí vástrā suvasanā́ni arṣa  
abhí dhenū́ḥ sudúghāḥ pūyámānaḥ  
abhí candrā́ bhártave no híraṇyā  
abhí áśvān rathíno deva soma  

### 051
abhī́ no arṣa diviyā́ vásūni  
abhí víśvā pā́rthivā pūyámānaḥ  
abhí yéna dráviṇam aśnávāma  
abhí ārṣeyáṃ jamadagniván naḥ  

### 052
ayā́ pavā́ pavasvainā́ vásūni  
mām̐ścatvá indo sárasi prá dhanva  
bradhnáś cid átra vã́to ná jūtáḥ  
purumédhaś cit tákave náraṃ dāt  

### 053
utá na enā́ pavayā́ pavasva  
ádhi śruté śravā́yiyasya tīrthé  
ṣaṣṭíṃ sahásrā naigutó vásūni  
vr̥kṣáṃ ná pakváṃ dhūnavad ráṇāya  

### 054
máhīmé asya vŕ̥ṣanā́ma śūṣé  
mā́m̐ścatve vā pŕ̥śane vā vádhatre  
ásvāpayan nigútaḥ sneháyac ca  
ápāmítrām̐ ápācíto acetáḥ  

### 055
sáṃ trī́ pavítrā vítatāni eṣi  
ánu ékaṃ dhāvasi pūyámānaḥ  
ási bhágo ási dātrásya dātā́  
ási maghávā maghávadbhya indo  

### 056
eṣá viśvavít pavate manīṣī́  
sómo víśvasya bhúvanasya rā́jā  
drapsā́m̐ īráyan vidátheṣu índur  
ví vā́ram ávyaṃ samáyā́ti yāti  

### 057
índuṃ rihanti mahiṣā́ ádabdhāḥ  
padé rebhanti kaváyo ná gŕ̥dhrāḥ  
hinvánti dhī́rā daśábhiḥ kṣípābhiḥ  
sám añjate rūpám apā́ṃ rásena  

### 058
tváyā vayám pávamānena soma  
bháre kr̥táṃ ví cinuyāma śáśvat  
tán no mitró váruṇo māmahantām  
áditiḥ síndhuḥ pr̥thivī́ utá dyaúḥ  

## 098
### 001
abhí no vājasā́tamaṃ  
rayím arṣa puruspŕ̥ham  
índo sahásrabharṇasaṃ  
tuvidyumnáṃ vibhvāsáham  

### 002
pári ṣyá svānó° avyáyaṃ  
ráthe ná várma avyata  
índur abhí drúṇā hitó  
hiyānó dhā́rābhir akṣāḥ  

### 003
pári ṣyá suvānó akṣā  
índur ávye mádacyutaḥ  
dhā́rā yá ūrdhvó adhvaré  
bhrājā́ ná éti gavyayúḥ  

### 004
sá hí tváṃ deva śáśvate  
vásu mártāya dāśúṣe  
índo sahasríṇaṃ rayíṃ  
śatā́tmānaṃ vivāsasi  

### 005
vayáṃ te asyá vr̥trahan  
váso vásvaḥ puruspŕ̥haḥ  
ní nédiṣṭhatamā iṣáḥ  
syā́ma sumnásya adhrigo  

### 006
dvír yám páñca sváyaśasaṃ  
svásāro ádrisaṃhatam  
priyám índrasya kā́miyam  
prasnāpáyanti ūrmíṇam  

### 007
pári tyáṃ haryatáṃ hárim  
babhrúm punanti vā́reṇa  
yó devā́n víśvām̐ ít pári  
mádena sahá gáchati  

### 008
asyá vo hí ávasā  
pã́nto dakṣasā́dhanam  
yáḥ sūríṣu śrávo br̥hád  
dadhé súvar ṇá haryatáḥ  

### 009
sá vāṃ yajñéṣu mānavī  
índur janiṣṭa rodasī  
devó devī giriṣṭhã́  
ásredhan táṃ tuviṣváṇi  

### 010
índrāya soma pā́tave  
vr̥traghné pári ṣicyase  
náre ca dákṣiṇāvate  
devā́ya sadanāsáde  

### 011
té pratnā́so víuṣṭiṣu  
sómāḥ pavítre akṣaran  
apapróthantaḥ sanutár huraścítaḥ  
prātás tā́m̐ ápracetasaḥ  

### 012
táṃ sakhāyaḥ purorúcaṃ  
yūyáṃ vayáṃ ca sūráyaḥ  
aśyā́ma vā́jagandhiyaṃ  
sanéma vā́japastiyam  

## 099
### 001
ā́ haryatā́ya dhr̥ṣṇáve  
dhánus tanvanti paúṃsiyam  
śukrā́ṃ vayanti ásurāya nirṇíjaṃ  
vipā́m ágre mahīyúvaḥ  

### 002
ádha kṣapā́ páriṣkr̥to  
vā́jām̐ abhí prá gāhate  
yádī vivásvato dhíyo  
háriṃ hinvánti yā́tave  

### 003
tám asya marjayāmasi  
mádo yá indrapā́tamaḥ  
yáṃ gā́va āsábhir dadhúḥ  
purā́ nūnáṃ ca sūráyaḥ  

### 004
táṃ gā́thayā purāṇiyā́  
punānám abhy ànūṣata  
utó kr̥panta dhītáyo  
devā́nāṃ nā́ma bíbhratīḥ  

### 005
tám ukṣámāṇam avyáye  
vā́re punanti dharṇasím  
dūtáṃ ná pūrvácittaya  
ā́ śāsate manīṣíṇaḥ  

### 006
sá punānó madíntamaḥ  
sómaś camū́ṣu sīdati  
paśaú ná réta ādádhat  
pátir vacasyate dhiyáḥ  

### 007
sá mr̥jyate sukármabhir  
devó devébhiyaḥ sutáḥ  
vidé yád āsu saṃdadír  
mahī́r apó ví gāhate  

### 008
sutá indo pavítra ā́  
nŕ̥bhir yató ví nīyase  
índrāya matsaríntamaś  
camū́ṣu ā́ ní ṣīdasi  

## 100
### 001
abhī́ navante adrúhaḥ  
priyám índrasya kā́miyam  
vatsáṃ ná pū́rva ā́yuni  
jātáṃ rihanti mātáraḥ  

### 002
punāná indav ā́ bhara  
sóma dvibárhasaṃ rayím  
tuváṃ vásūni puṣyasi  
víśvāni dāśúṣo gr̥hé  

### 003
tuváṃ dhíyam manoyújaṃ  
sr̥jā́ vr̥ṣṭíṃ ná tanyatúḥ  
tuváṃ vásūni pā́rthivā  
divyā́ ca soma puṣyasi  

### 004
pári te jigyúṣo yathā  
dhā́rā sutásya dhāvati  
ráṃhamāṇā ví avyáyaṃ  
vā́raṃ vājī́va sānasíḥ  

### 005
krátve dákṣāya naḥ kave  
pávasva soma dhā́rayā  
índrāya pā́tave sutó  
mitrā́ya váruṇāya ca  

### 006
pávasva vājasā́tamaḥ  
pavítre dhā́rayā sutáḥ  
índrāya soma víṣṇave  
devébhyo mádhumattamaḥ  

### 007
tuvā́ṃ rihanti mātáro  
hárim pavítre adrúhaḥ  
vatsáṃ jātáṃ ná dhenávaḥ  
pávamāna vídharmaṇi  

### 008
pávamāna máhi śrávaś  
citrébhir yāsi raśmíbhiḥ  
śárdhan támāṃsi jighnase  
víśvāni dāśúṣo gr̥hé  

### 009
tuváṃ dyā́ṃ ca mahivrata  
pr̥thivī́ṃ cā́ti jabhriṣe  
práti drāpím amuñcathāḥ  
pávamāna mahitvanā́  

## 101
### 001
purójitī vo ándhasaḥ  
sutā́ya mādayitnáve  
ápa śvā́naṃ śnathiṣṭana  
sákhāyo dīrghajihvíyam  

### 002
yó dhā́rayā pavākáyā+  
pariprasyándate sutáḥ  
índur áśvo ná kŕ̥tviyaḥ  

### 003
táṃ duróṣam abhī́ náraḥ  
sómaṃ viśvā́ciyā dhiyā́  
yajñáṃ hinvanti ádribhiḥ  

### 004
sutā́so mádhumattamāḥ  
sómā índrāya mandínaḥ  
pavítravanto akṣaran  
devā́n gachantu vo mádāḥ  

### 005
índur índrāya pavata  
íti devā́so abruvan  
vācás pátir makhasyate  
víśvasyéśāna ójasā  

### 006
sahásradhāraḥ pavate  
samudró vācamīṅkhayáḥ  
sómaḥ pátī rayīṇã́ṃ  
sákhéndrasya divé-dive  

### 007
ayám pūṣā́ rayír bhágaḥ  
sómaḥ punānó arṣati  
pátir víśvasya bhū́mano  
ví akhyad ródasī ubhé  

### 008
sám u priyā́ anūṣata  
gā́vo mádāya ghŕ̥ṣvayaḥ  
sómāsaḥ kr̥ṇvate patháḥ  
pávamānāsa índavaḥ  

### 009
yá ójiṣṭhas tám ā́ bhara  
pávamāna śravā́yiyam  
yáḥ páñca carṣaṇī́r abhí  
rayíṃ yéna vánāmahai  

### 010
sómāḥ pavanta índavo  
asmábhyaṃ gātuvíttamāḥ  
mitrā́ḥ svānā́° arepásaḥ  
suādhíyaḥ suvarvídaḥ  

### 011
suṣvāṇā́so ví ádribhiś  
cítānā gór ádhi tvací  
íṣam asmábhyam abhítaḥ  
sám asvaran vasuvídaḥ  

### 012
eté pūtā́ vipaścítaḥ  
sómāso dádhiāśiraḥ  
sū́ryāso ná darśatā́so  
jigatnávo dhruvā́ ghr̥té  

### 013
prá sunvānásya ándhaso  
márto ná vr̥ta tád vácaḥ  
ápa śvā́nam arādhásaṃ  
hatā́ makháṃ ná bhŕ̥gavaḥ  

### 014
ā́ jāmír átke avyata  
bhujé ná putrá oṇíyoḥ  
sáraj jāró ná yóṣaṇāṃ  
varó ná yónim āsádam  

### 015
sá vīró dakṣasā́dhano  
ví yás tastámbha ródasī  
háriḥ pavítre avyata  
vedhā́ ná yónim āsádam  

### 016
ávyo vā́rebhiḥ pavate  
sómo gávye ádhi tvací  
kánikradad vŕ̥ṣā hárir  
índrasyābhy èti niṣkr̥tám  

## 102
### 001
krāṇā́ śíśur mahī́nãṃ  
hinvánn r̥tásya dī́dhitim  
víśvā pári priyā́ bhuvad ádha dvitā́  

### 002
úpa tritásya pāṣíyor  
ábhakta yád gúhā padám  
yajñásya saptá dhā́mabhir ádha priyám  

### 003
trī́ṇi tritásya dhā́rayā  
pr̥ṣṭhéṣu érayā rayím  
mímīte asya yójanā ví sukrátuḥ  

### 004
jajñānáṃ saptá mātáro  
vedhā́m aśāsata śriyé  
ayáṃ dhruvó rayīṇã́ṃ cíketa yát  

### 005
asyá vraté sajóṣaso  
víśve devā́so adrúhaḥ  
spārhā́ bhavanti rántayo juṣánta yát  

### 006
yám ī gárbham r̥tāvŕ̥dho  
dr̥śé cā́rum ájījanan  
kavím máṃhiṣṭham adhvaré puruspŕ̥ham  

### 007
samīcīné abhí tmánā  
yahvī́ r̥tásya mātárā  
tanvānā́ yajñám ānuṣág yád añjaté  

### 008
krátvā śukrébhir akṣábhir  
r̥ṇór ápa vrajáṃ diváḥ  
hinvánn r̥tásya dī́dhitim prá adhvaré  

## 103
### 001
prá punānā́ya vedháse  
sómāya váca údyatam  
bhr̥tíṃ ná bharā matíbhir jújoṣate  

### 002
pári vā́rāṇi avyáyā  
góbhir añjānó arṣati  
trī́ ṣadhásthā punānáḥ kr̥ṇute háriḥ  

### 003
pári kóśam madhuścútam  
avyáye vā́re arṣati  
abhí vā́ṇīr ŕ̥ṣīṇāṃ saptá nūṣata  

### 004
pári ṇetā́ matīnã́ṃ  
viśvádevo ádābhiyaḥ  
sómaḥ punānáś camúvor viśad dháriḥ  

### 005
pári daívīr ánu svadhā́  
índreṇa yāhi sarátham  
punānó vāghád vāghádbhir ámartiyaḥ  

### 006
pári sáptir ná vājayúr  
devó devébhiyaḥ sutáḥ  
viānaśíḥ pávamāno ví dhāvati  

## 104
### 001
sákhāya ā́ ní ṣīdata  
punānā́ya prá gāyata  
śíśuṃ ná yajñaíḥ pári bhūṣata śriyé  

### 002
sám ī vatsáṃ ná mātŕ̥bhiḥ  
sr̥játā gayasā́dhanam  
devāvíyam mádam abhí dvíśavasam  

### 003
punā́tā dakṣasā́dhanaṃ  
yáthā śárdhāya vītáye  
yáthā mitrā́ya váruṇāya śáṃtamaḥ  

### 004
asmábhyaṃ tvā vasuvídam  
abhí vā́ṇīr anūṣata  
góbhiṣ ṭe várṇam abhí vāsayāmasi  

### 005
sá no madānãm pata  
índo devápsarā asi  
sákheva sákhye gātuvíttamo bhava  

### 006
sánemi kr̥dhí asmád ā́  
rakṣásaṃ káṃ cid atríṇam  
ápā́devaṃ dvayúm áṃho yuyodhi naḥ  

## 105
### 001
táṃ vaḥ sakhāyo mádāya  
punānám abhí gāyata  
śíśuṃ ná yajñaíḥ svadayanta gūrtíbhiḥ  

### 002
sáṃ vatsá iva mātŕ̥bhir  
índur hinvānó ajyate  
devāvī́r mádo matíbhiḥ páriṣkr̥taḥ  

### 003
ayáṃ dákṣāya sā́dhano  
ayáṃ śárdhāya vītáye  
ayáṃ devébhyo mádhumattamaḥ sutáḥ  

### 004
góman na indo áśvavat  
sutáḥ sudakṣa dhanuva  
śúciṃ te várṇam ádhi góṣu dīdharam  

### 005
sá no harīṇãm pata  
índo devápsarastamaḥ  
sákheva sákhye náriyo rucé bhava  

### 006
sánemi tuvám asmád ā́m̐  
ádevaṃ káṃ cid atríṇam  
sāhvā́m̐ indo pári bā́dho ápa dvayúm  

## 106
### 001
índram ácha sutā́ imé  
vŕ̥ṣaṇaṃ yantu hárayaḥ  
śruṣṭī́ jātā́sa índavaḥ suvarvídaḥ  

### 002
ayám bhárāya sānasír  
índrāya pavate sutáḥ  
sómo jaítrasya cetati yáthā vidé  

### 003
asyéd índro mádeṣu ā́  
grābháṃ gr̥bhṇīta sānasím  
vájraṃ ca vŕ̥ṣaṇam bharat sám apsujít  

### 004
prá dhanvā soma jā́gr̥vir  
índrāyendo pári srava  
dyumántaṃ śúṣmam ā́ bharā suvarvídam  

### 005
índrāya vŕ̥ṣaṇam mádam  
pávasva viśvádarśataḥ  
sahásrayāmā pathikŕ̥d vicakṣaṇáḥ  

### 006
asmábhyaṃ gātuvíttamo  
devébhyo mádhumattamaḥ  
sahásraṃ yāhi pathíbhiḥ kánikradat  

### 007
pávasva devávītaya  
índo dhā́rābhir ójasā  
ā́ kaláśam mádhumān soma naḥ sadaḥ  

### 008
táva drapsā́ udaprúta  
índram mádāya vāvr̥dhuḥ  
tuvā́ṃ devā́so amŕ̥tāya kám papuḥ  

### 009
ā́ naḥ sutāsa indavaḥ  
punānā́ dhāvatā rayím  
vr̥ṣṭídyāvo rītiāpaḥ suvarvídaḥ  

### 010
sómaḥ punāná ūrmíṇā  
ávyo vā́raṃ ví dhāvati  
ágre vācáḥ pávamānaḥ kánikradat  

### 011
dhībhír hinvanti vājínaṃ  
váne krī́ḷantam átyavim  
abhí tripr̥ṣṭhám matáyaḥ sám asvaran  

### 012
ásarji kaláśām̐ abhí  
mīḷhé sáptir ná vājayúḥ  
punānó vā́caṃ janáyann asiṣyadat  

### 013
pávate haryató hárir  
áti hvárāṃsi ráṃhiyā  
abhiárṣan stotŕ̥bhyo vīrávad yáśaḥ  

### 014
ayā́ pavasva devayúr  
mádhor dhā́rā asr̥kṣata  
rébhan pavítram pári eṣi viśvátaḥ  

## 107
### 001
párītó ṣiñcatā sutáṃ  
sómo yá uttamáṃ havíḥ  
dadhanvā́m̐ yó náriyo apsú antár ā́  
suṣā́va sómam ádribhiḥ  

### 002
nūnám punānó ávibhiḥ pári srava  
ádabdhaḥ surabhíntaraḥ  
suté cit tvā apsú madāmo ándhasā  
śrīṇánto góbhir úttaram  

### 003
pári svānáś° cákṣase devamā́danaḥ  
krátur índur vicakṣaṇáḥ  

### 004
punānáḥ soma dhā́rayā  
apó vásāno arṣasi  
ā́ ratnadhā́ yónim r̥tásya sīdasi  
útso deva hiraṇyáyaḥ  

### 005
duhāná ū́dhar diviyám mádhu priyám  
pratnáṃ sadhástham ā́sadat  
āpŕ̥chiyaṃ dharúṇaṃ vājī́ arṣati  
nŕ̥bhir dhūtó vicakṣaṇáḥ  

### 006
punānáḥ soma jā́gr̥vir  
ávyo vā́re pári priyáḥ  
tuváṃ vípro abhavo áṅgirastamo  
mádhvā yajñám mimikṣa naḥ  

### 007
sómo mīḍhvā́n pavate gātuvíttama  
ŕ̥ṣir vípro vicakṣaṇáḥ  
tuváṃ kavír abhavo devavī́tama  
ā́ sū́ryaṃ rohayo diví  

### 008
sóma u ṣvāṇáḥ° sotŕ̥bhir  
ádhi ṣṇúbhir ávīnãm  
áśvayeva harítā yāti dhā́rayā  
mandráyā yāti dhā́rayā  

### 009
anūpé gómān góbhir akṣāḥ  
sómo dugdhā́bhir akṣāḥ  
samudráṃ ná saṃváraṇāni agman  
mandī́ mádāya tośate  

### 010
ā́ soma svānó° ádribhis  
tiró vā́rāṇi avyáyā  
jáno ná purí camúvor viśad dháriḥ  
sádo váneṣu dadhiṣe  

### 011
sá māmr̥je tiró áṇvāni meṣíyo  
mīḷhé sáptir ná vājayúḥ  
anumā́dyaḥ pávamāno manīṣíbhiḥ  
sómo víprebhir ŕ̥kvabhiḥ  

### 012
prá soma devávītaye  
síndhur ná pipye árṇasā  
aṃśóḥ páyasā madiró ná jā́gr̥vir  
áchā kóśam madhuścútam  

### 013
ā́ haryató árjune átke avyata  
priyáḥ sūnúr ná márjiyaḥ  
tám īṃ hinvanti apáso yáthā ráthaṃ  
nadī́ṣu ā́ gábhastiyoḥ  

### 014
abhí sómāsa āyávaḥ  
pávante mádiyam mádam  
samudrásyā́dhi viṣṭápi manīṣíṇo  
matsarā́saḥ suvarvídaḥ  

### 015
tárat samudrám pávamāna ūrmíṇā  
rā́jā devá r̥tám br̥hát  
árṣan mitrásya váruṇasya dhármaṇā  
prá hinvāná r̥tám br̥hát  

### 016
nŕ̥bhir yemānó haryató vicakṣaṇó  
rā́jā deváḥ samudríyaḥ  

### 017
índrāya pavate mádaḥ  
sómo marútvate sutáḥ  
sahásradhāro áti ávyam arṣati  
tám ī mr̥janti āyávaḥ  

### 018
punānáś camū́ janáyan matíṃ kavíḥ  
sómo devéṣu raṇyati  
apó vásānaḥ pári góbhir úttaraḥ  
sī́dan váneṣu avyata  

### 019
távāháṃ soma rāraṇa  
sakhyá indo divé-dive  
purū́ṇi babhro ní caranti mā́m áva  
paridhī́m̐r áti tā́m̐ ihi  

### 020
utā́háṃ náktam utá soma te dívā  
sakhyā́ya babhra ū́dhani  
ghr̥ṇā́ tápantam áti sū́riyam paráḥ  
śakunā́ iva paptima  

### 021
mr̥jyámānaḥ suhastiya  
samudré vā́cam invasi  
rayím piśáṅgam bahulám puruspŕ̥ham  
pávamānābhí arṣasi  

### 022
mr̥jānó vā́re pávamāno avyáye  
vŕ̥ṣā́va cakrado váne  
devā́nāṃ soma pavamāna niṣkr̥táṃ  
góbhir añjānó arṣasi  

### 023
pávasva vā́jasātaye  
abhí víśvāni kā́viyā  
tuváṃ samudrám prathamó ví dhārayo  
devébhyaḥ soma matsaráḥ  

### 024
sá tū́ pavasva pári pā́rthivaṃ rájo  
divyā́ ca soma dhármabhiḥ  
tuvā́ṃ víprāso matíbhir vicakṣaṇa  
śubhráṃ hinvanti dhītíbhiḥ  

### 025
pávamānā asr̥kṣata  
pavítram áti dhā́rayā  
marútvanto matsarā́ indriyā́ háyā  
medhā́m abhí práyāṃsi ca  

### 026
apó vásānaḥ pári kóśam arṣati  
índur hiyānáḥ sotŕ̥bhiḥ  
janáyañ jyótir mandánā avīvaśad  
gā́ḥ kr̥ṇvānó ná nirṇíjam  

## 108
### 001
pávasva mádhumattama  
índrāya soma kratuvíttamo mádaḥ  
máhi dyukṣátamo mádaḥ  

### 002
yásya te pītvā́ vr̥ṣabhó vr̥ṣāyáte  
asyá pītā́ suvarvídaḥ  
sá supráketo abhí akramīd íṣo  
áchā vā́jaṃ ná étaśaḥ  

### 003
tuváṃ hí aṅgá daíviyā  
pávamāna jánimāni dyumáttamaḥ  
amr̥tatvā́ya ghoṣáyaḥ  

### 004
yénā návagvo dadhiáṅṅ aporṇuté  
yéna víprāsa āpiré  
devā́nāṃ sumné amŕ̥tasya cā́ruṇo  
yéna śrávāṃsi ānaśúḥ  

### 005
eṣá syá dhā́rayā sutó  
ávyo vā́rebhiḥ pavate madíntamaḥ  
krī́ḷann ūrmír apā́m iva  

### 006
yá usríyā ápiyā antár áśmano  
nír gā́ ákr̥ntad ójasā  
abhí vrajáṃ tatniṣe gávyam áśviyaṃ  
varmī́va dhr̥ṣṇav ā́ ruja  

### 007
ā́ sotā pári ṣiñcata  
áśvaṃ ná stómam aptúraṃ rajastúram  
vanakrakṣám udaprútam  

### 008
sahásradhāraṃ vr̥ṣabhám payovŕ̥dham  
priyáṃ devā́ya jánmane  
r̥téna yá r̥tájāto vivāvr̥dhé  
rā́jā devá r̥tám br̥hát  

### 009
abhí dyumnám br̥hád yáśa  
íṣas pate didīhí deva devayúḥ  
ví kóśam madhyamáṃ yuva  

### 010
ā́ vacyasva sudakṣa camúvoḥ sutó  
viśā́ṃ váhnir ná viśpátiḥ  
vr̥ṣṭíṃ diváḥ pavasva rītím apã́ṃ  
jínvā gáviṣṭaye dhíyaḥ  

### 011
etám u tyám madacyútaṃ  
sahásradhāraṃ vr̥ṣabháṃ dívo duhuḥ  
víśvā vásūni bíbhratam  

### 012
vŕ̥ṣā ví jajñe janáyann ámartiyaḥ  
pratápañ jyótiṣā támaḥ  
sá súṣṭutaḥ kavíbhir nirṇíjaṃ dadhe  
tridhā́tu asya dáṃsasā  

### 013
sá sunve yó vásūnãṃ  
yó rāyā́m ānayitā́+ yá íḷānãm  
sómo yáḥ sukṣitīnã́m  

### 014
yásya na índraḥ píbād yásya marúto  
yásya vāryamáṇā bhágaḥ  
ā́ yéna mitrā́váruṇā kárāmaha  
ā́ índram ávase mahé  

### 015
índrāya soma pā́tave  
nŕ̥bhir yatáḥ suāyudhó madíntamaḥ  
pávasva mádhumattamaḥ  

### 016
índrasya hā́rdi somadhā́nam ā́ viśa  
samudrám iva síndhavaḥ  
júṣṭo mitrā́ya váruṇāya vāyáve  
divó viṣṭambhá uttamáḥ  

## 109
### 001
pári prá dhanva índrāya soma  
svādúr mitrā́ya pūṣṇé bhágāya  

### 002
índras te soma sutásya peyāḥ  
krátve dákṣāya víśve ca devā́ḥ  

### 003
evā́mŕ̥tāya mahé kṣáyāya  
sá śukró arṣa divyáḥ pīyū́ṣaḥ  

### 004
pávasva soma mahā́n samudráḥ  
pitā́ devā́nāṃ víśvābhí dhā́ma  

### 005
śukráḥ pavasva devébhyaḥ soma  
divé pr̥thivyaí śáṃ ca prajā́yai  

### 006
divó dhartā́si śukráḥ pīyū́ṣaḥ  
satyé vídharman vājī́ pavasva  

### 007
pávasva soma dyumnī́ sudhāró  
mahā́m ávīnām ánu pūrviyáḥ  

### 008
nŕ̥bhir yemānó jajñānáḥ pūtáḥ  
kṣárad víśvāni mandráḥ suvarvít  

### 009
índuḥ punānáḥ prajā́m urāṇáḥ  
kárad víśvāni dráviṇāni naḥ  

### 010
pávasva soma krátve dákṣāya  
áśvo ná niktó vājī́ dhánāya  

### 011
táṃ te sotā́ro rásam mádāya  
punánti sómam mahé dyumnā́ya  

### 012
śíśuṃ jajñānáṃ hárim mr̥janti  
pavítre sómaṃ devébhya índum  

### 013
índuḥ paviṣṭa cā́rur mádāya  
apā́m upásthe kavír bhágāya  

### 014
bíbharti cā́ru índrasya nā́ma  
yéna víśvāni vr̥trā́ jaghā́na  

### 015
píbanti asya víśve devā́so  
góbhiḥ śrītásya nŕ̥bhiḥ sutásya  

### 016
prá svānó° akṣāḥ sahásradhāras  
tiráḥ pavítraṃ ví vā́ram ávyam  

### 017
sá vājī́ akṣāḥ sahásraretā  
adbhír mr̥jānó góbhiḥ śrīṇānáḥ  

### 018
prá soma yāhi índrasya kukṣā́  
nŕ̥bhir yemānó ádribhiḥ sutáḥ  

### 019
ásarji vājī́ tiráḥ pavítram  
índrāya sómaḥ sahásradhāraḥ  

### 020
añjánti enam mádhvo rásena  
índrāya vŕ̥ṣṇa índum mádāya  

### 021
devébhiyas tvā vŕ̥thā pā́jase  
apó vásānaṃ hárim mr̥janti  

### 022
índur índrāya tośate ní tośate  
śrīṇánn ugró riṇánn apáḥ  

## 110
### 001
pári ū ṣú prá dhanva vā́jasātaye  
pári vr̥trā́ṇi sakṣáṇiḥ  
dviṣás tarádhyā r̥ṇayā́ na īyase  

### 002
ánu hí tvā sutáṃ soma mádāmasi  
mahé samaryarā́jiye  
vā́jām̐ abhí pavamāna prá gāhase  

### 003
ájījano hí pavamāna sū́riyaṃ  
vidhā́re śákmanā páyaḥ  
gójīrayā ráṃhamāṇaḥ púraṃdhiyā  

### 004
ájījano amr̥ta mártiyeṣu ā́m̐  
r̥tásya dhármann amŕ̥tasya cā́ruṇaḥ  
sádāsaro vā́jam áchā sániṣyadat  

### 005
abhí-abhi hí śrávasā tatárditha  
útsaṃ ná káṃ cij janapā́nam ákṣitam  
śáryābhir ná bháramāṇo gábhastiyoḥ  

### 006
ā́d īṃ ké cit páśyamānāsa ā́piyaṃ  
vasurúco diviyā́ abhy ànūṣata  
vā́raṃ ná deváḥ savitā́ ví ūrṇute  

### 007
tuvé soma prathamā́ vr̥ktábarhiṣo  
mahé vā́jāya śrávase dhíyaṃ dadhuḥ  
sá tváṃ no vīra vīríyāya codaya  

### 008
diváḥ pīyū́ṣam pūrviyáṃ yád ukthíyam  
mahó gāhā́d divá ā́ nír adhukṣata  
índram abhí jā́yamānaṃ sám asvaran  

### 009
ádha yád imé pavamāna ródasī  
imā́ ca víśvā bhúvanābhí majmánā  
yūthé ná niṣṭhā́ vr̥ṣabhó ví tiṣṭhase  

### 010
sómaḥ punānó avyáye vā́re  
śíśur ná krī́ḷan pávamāno akṣāḥ  
sahásradhāraḥ śatávāja índuḥ  

### 011
eṣá punānó mádhumām̐ r̥tā́vā  
índrāyénduḥ pavate svādúr ūrmíḥ  
vājasánir varivovíd vayodhā́ḥ  

### 012
sá pavasva sáhamānaḥ pr̥tanyū́n  
sédhan rákṣāṃsi ápa durgáhāṇi  
suāyudháḥ sāsahvā́n soma śátrūn  

## 111
### 001
ayā́ rucā́ háriṇiyā punānó  
víśvā dvéṣāṃsi tarati svayúgvabhiḥ  
sṹro ná svayúgvabhiḥ  
dhā́rā sutásya rocate  
punānó aruṣó háriḥ  
víśvā yád rūpā́ pariyā́ti ŕ̥kvabhiḥ  
saptáāsyebhir ŕ̥kvabhiḥ  

### 002
tuváṃ tiyát paṇīnã́ṃ vido vásu  
sám mātŕ̥bhir marjayasi svá ā́ dáma  
r̥tásya dhītíbhir dáme  
parāváto ná sā́ma tád  
yátrā ráṇanti dhītáyaḥ  
tridhā́tubhir áruṣībhir váyo dadhe  
rócamāno váyo dadhe  

### 003
pū́rvām ánu pradíśaṃ yāti cékitat  
sáṃ raśmíbhir yatate darśató rátho  
daíviyo darśató ráthaḥ  
ágmann ukthā́ni paúṃsiyā  
índraṃ jaítrāya harṣayan  
vájraś ca yád bhávatho ánapacyutā  
samátsu ánapacyutā  

## 112
### 001
nānānáṃ vā́ u no dhíyo  
ví vratā́ni jánānãm  
tákṣā riṣṭáṃ rutám bhiṣág  
brahmā́ sunvántam ichati  
índrāyendo pári srava  

### 002
járatībhir óṣadhībhiḥ  
parṇébhiḥ śakunā́nãm  
kārmāró áśmabhir dyúbhir  
híraṇyavantam ichati  
índrāyendo pári srava  

### 003
kārúr aháṃ tató bhiṣág  
upalaprakṣíṇī nanā́  
nā́nādhiyo vasūyávo  
ánu gā́ iva tasthima  
índrāyendo pári srava  

### 004
áśvo vóḷhā sukháṃ ráthaṃ  
hasanā́m upamantríṇaḥ  
śépo rómaṇvantau bhedaú  
vā́r ín maṇḍū́ka ichati  
índrāyendo pári srava  

## 113
### 001
śaryaṇā́vati sómam  
índraḥ pibatu vr̥trahā́  
bálaṃ dádhāna ātmáni  
kariṣyán vīríyam mahád  
índrāyendo pári srava  

### 002
ā́ pavasva diśām pata  
ārjīkā́t soma mīḍhuvaḥ  
r̥tavākéna satyéna  
śraddháyā tápasā sutá  
índrāyendo pári srava  

### 003
parjányavr̥ddham mahiṣáṃ  
táṃ sū́ryasya duhitā́bharat  
táṃ gandharvā́ḥ práty agr̥bhṇan  
táṃ sóme rásam ā́dadhur  
índrāyendo pári srava  

### 004
r̥táṃ vádann r̥tadyumna  
satyáṃ vádan satyakarman  
śraddhā́ṃ vádan soma rājan  
dhātrā́ soma páriṣkr̥ta  
índrāyendo pári srava  

### 005
satyámugrasya br̥hatáḥ  
sáṃ sravanti saṃsravā́ḥ  
sáṃ yanti rasíno rásāḥ  
punānó bráhmaṇā hara  
índrāyendo pári srava  

### 006
yátra brahmā́ pavamāna  
chandasíyāṃ vā́caṃ vádan  
grā́vṇā sóme mahīyáte  
sómenānandáṃ janáyann  
índrāyendo pári srava  

### 007
yátra jyótir ájasraṃ  
yásmim̐ loké súvar hitám  
tásmin mā́ṃ dhehi pavamāna  
amŕ̥te loké ákṣita  
índrāyendo pári srava  

### 008
yátra rā́jā vaivasvató  
yátrāvaródhanaṃ diváḥ  
yátrāmū́r yahvátīr ā́pas  
tátra mā́m amŕ̥taṃ kr̥dhi  
índrāyendo pári srava  

### 009
yátrānukāmáṃ cáraṇaṃ  
trināké tridivé diváḥ  
lokā́ yátra jyótiṣmantas  
tátra mā́m amŕ̥taṃ kr̥dhi  
índrāyendo pári srava  

### 010
yátra kā́mā nikāmā́ś ca  
yátra bradhnásya viṣṭápam  
svadhā́ ca yátra tŕ̥ptiś ca  
tátra mā́m amŕ̥taṃ kr̥dhi  
índrāyendo pári srava  

### 011
yátrānandā́ś ca módāś ca  
múdaḥ pramúda ā́sate  
kā́masya yátrāptā́ḥ kā́mās  
tátra mā́m amŕ̥taṃ kr̥dhi  
índrāyendo pári srava  

## 114
### 001
yá índoḥ pávamānasya  
ánu dhā́māni ákramīt  
tám āhuḥ suprajā́ íti  
yás te somā́vidhan mána  
índrāyendo pári srava  

### 002
ŕ̥ṣe mantrakŕ̥tāṃ stómaiḥ  
káśyapodvardháyan gíraḥ  
sómaṃ namasya rā́jānaṃ  
yó jajñé vīrúdhām pátir  
índrāyendo pári srava  

### 003
saptá díśo nā́nāsūryāḥ  
saptá hótāra r̥tvíjaḥ  
devā́ ādityā́ yé saptá  
tébhiḥ somābhí rakṣa na  
índrāyendo pári srava  

### 004
yát te rājañ chr̥táṃ havís  
téna somābhí rakṣa naḥ  
arātīvā́ mā́ nas tārīn  
mó ca naḥ kíṃ canā́mamad  
índrāyendo pári srava  