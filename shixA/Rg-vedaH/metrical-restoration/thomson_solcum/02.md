## 001
### 001
tvám agne dyúbhis tuvám āśuśukṣáṇis  
tuvám adbhiyás tuvám áśmanas pári  
tuváṃ vánebhyas tuvám óṣadhībhiyas  
tuváṃ nr̥̄ṇā́ṃ+ nr̥pate jāyase śúciḥ  

### 002
távāgne hotráṃ táva potrám r̥tvíyaṃ  
táva neṣṭráṃ tuvám agníd r̥tāyatáḥ  
tava praśāstráṃ tuvám adhvarīyasi  
brahmā́ cā́si gr̥hápatiś ca no dáme  

### 003
tvám agna índro vr̥ṣabháḥ satā́m asi  
tuváṃ víṣṇur urugāyó namasíyaḥ  
tuvám brahmā́ rayivíd brahmaṇas pate  
tuváṃ vidhartaḥ sacase púraṃdhiyā  

### 004
tvám agne rā́jā váruṇo dhr̥távratas  
tuvám mitró bhavasi dasmá ī́ḍiyaḥ  
tvám aryamā́ sátpatir yásya sambhújaṃ  
tuvám áṃśo vidáthe deva bhājayúḥ  

### 005
tvám agne tváṣṭā vidhaté suvī́riyaṃ  
táva gnā́vo mitramahaḥ sajātíyam  
tvám āśuhémā rariṣe suáśviyaṃ  
tuváṃ narā́ṃ śárdho asi purūvásuḥ  

### 006
tvám agne rudró ásuro mahó divás  
tuváṃ śárdho mā́rutam pr̥kṣá īśiṣe  
tuváṃ vā́tair aruṇaír yāsi śaṃgayás  
tuvám pūṣā́ vidhatáḥ pāsi nú tmánā  

### 007
tuvám agne draviṇodā́ araṃkŕ̥te  
tuváṃ deváḥ savitā́ ratnadhā́ asi  
tuvám bhágo nr̥pate vásva īśiṣe  
tuvám pãyúr dáme yás te ávidhat  

### 008
tuvā́m agne dáma ā́ viśpátiṃ víśas  
tuvā́ṃ rā́jānaṃ suvidátram r̥ñjate  
tuváṃ víśvāni suanīka patyase  
tuváṃ sahásrāṇi śatā́ dáśa práti  

### 009
tuvā́m agne pitáram iṣṭíbhir náras  
tuvā́m bhrātrā́ya śámiyā tanūrúcam  
tuvám putró bhavasi yás te ávidhat  
tuváṃ sákhā suśévaḥ pāsi ādhŕ̥ṣaḥ  

### 010
tuvám agna r̥bhúr āké namasíyas  
tváṃ vā́jasya kṣumáto rāyá īśiṣe  
tuváṃ ví bhāsi ánu dakṣi dāváne  
tuváṃ viśíkṣur asi yajñám ātániḥ  

### 011
tuvám agne áditir deva dāśúṣe  
tuváṃ hótrā bhā́ratī vardhase girā́  
tuvám íḷā śatáhimāsi dákṣase  
tváṃ vr̥trahā́ vasupate sárasvatī  

### 012
tuvám agne súbhr̥ta uttamáṃ váyas  
táva spārhé várṇa ā́ saṃdŕ̥śi śríyaḥ  
tuváṃ vā́jaḥ pratáraṇo br̥hánn asi  
tuváṃ rayír bahuló viśvátas pr̥thúḥ  

### 013
tuvā́m agna āditiyā́sa āsíyaṃ  
tuvā́ṃ jihvā́ṃ śúcayaś cakrire kave  
tvā́ṃ rātiṣā́co adhvaréṣu saścire  
tuvé devā́ havír adanti ā́hutam  

### 014
tvé agne víśve amŕ̥tāso adrúha  
āsā́ devā́ havír adanti ā́hutam  
tváyā mártāsaḥ suvadanta āsutíṃ  
tuváṃ gárbho vīrúdhāṃ jajñiṣe śúciḥ  

### 015
tuváṃ tā́n sáṃ ca práti cāsi majmánā  
ágne sujāta prá ca deva ricyase  
pr̥kṣó yád átra mahinā́ ví te bhúvad  
ánu dyā́vāpr̥thivī́ ródasī ubhé  

### 016
yé stotŕ̥bhyo góagrām áśvapeśasam  
ágne rātím upasr̥jánti sūráyaḥ  
asmā́ñ ca tā́ṃś ca prá hí néṣi vásya ā́  
br̥hád vadema vidáthe suvī́rāḥ  

## 002
### 001
yajñéna · vardhata jātávedasam  
agníṃ yajadhvaṃ havíṣā tánā girā́  
samidhānáṃ suprayásaṃ súvarṇaraṃ  
dyukṣáṃ hótāraṃ vr̥jáneṣu dhūrṣádam  

### 002
abhí tvā náktīr uṣáso vavāśire  
ágne vatsáṃ ná svásareṣu dhenávaḥ  
divá ivéd aratír mā́nuṣā yugā́  
kṣápo bhãsi puruvāra saṃyátaḥ  

### 003
táṃ devā́ budhné rájasaḥ sudáṃsasaṃ  
diváspr̥thivyór aratíṃ ní erire  
rátham iva védiyaṃ śukráśociṣam  
agním mitráṃ ná kṣitíṣu praśáṃsiyam  

### 004
tám ukṣámāṇaṃ rájasi svá ā́ dáme  
candrám iva surúcaṃ hvārá ā́ dadhuḥ  
pŕ̥śnyāḥ pataráṃ citáyantam akṣábhiḥ  
pāthó ná pāyúṃ jánasī ubhé ánu  

### 005
sá hótā víśvam pári bhūtu adhvaráṃ  
tám u havyaír mánuṣa r̥ñjate girā́  
hiriśipró vr̥dhasānā́su járbhurad  
dyaúr ná stŕ̥bhiś citayad ródasī ánu  

### 006
sá no revát samidhānáḥ suastáye  
saṃdadasvā́n rayím asmā́su dīdihi  
ā́ naḥ kr̥ṇuṣva suvitā́ya ródasī  
ágne havyā́ mánuṣo deva vītáye  

### 007
dā́ no agne br̥ható dā́ḥ sahasríṇo  
duró ná vā́jaṃ śrútiyā ápā vr̥dhi  
prā́cī dyā́vāpr̥thivī́ bráhmaṇā kr̥dhi  
súvar ṇá śukrám uṣáso ví didyutaḥ  

### 008
sá idhāná uṣáso rā́miyā ánu  
súvar ṇá dīded aruṣéṇa bhānúnā  
hótrābhir agnír mánuṣaḥ suadhvaró  
rā́jā viśā́m átithiś cā́rur āyáve  

### 009
evā́ no agne amŕ̥teṣu pūrviya  
dhī́ṣ pīpāya br̥háddiveṣu mā́nuṣā  
dúhānā dhenúr vr̥jáneṣu kāráve  
tmánā śatínam pururū́pam iṣáṇi  

### 010
vayám agne árvatā vā suvī́riyam  
bráhmaṇā vā citayemā jánām̐ áti  
asmā́kaṃ dyumnám ádhi páñca kr̥ṣṭíṣu  
uccā́ súvar ṇá śuśucīta duṣṭáram  

### 011
sá no bodhi sahasiya praśáṃsiyo  
yásmin sujātā́ iṣáyanta sūráyaḥ  
yám agne yajñám upayánti vājíno  
nítye toké dīdivā́ṃsaṃ suvé dáme  

### 012
ubháyāso jātavedaḥ siyāma te  
stotā́ro agne sūráyaś ca śármaṇi  
vásvo rāyáḥ puruścandrásya bhū́yasaḥ  
prajā́vataḥ suapatyásya śagdhi naḥ  

### 013
yé stotŕ̥bhyo góagrām áśvapeśasam  
ágne rātím upasr̥jánti sūráyaḥ  
asmā́ñ ca tā́ṃś ca prá hí néṣi vásya ā́  
br̥hád vadema vidáthe suvī́rāḥ  

## 003
### 001
sámiddho agnír níhitaḥ pr̥thivyā́m  
pratyáṅ víśvāni bhúvanāni asthāt  
hótā pavākáḥ+ pradívaḥ sumedhā́  
devó devā́n yajatu agnír árhan  

### 002
nárāśáṃsaḥ práti dhā́māni añján  
tisró dívaḥ práti mahnā́ suarcíḥ  
ghr̥taprúṣā mánasā havyám undán  
mūrdhán yajñásya sám anaktu devā́n  

### 003
īḷitó agne mánasā no árhan  
devā́n yakṣi mā́nuṣāt pū́rvo adyá  
sá ā́ vaha marútāṃ śárdho ácyutam  
índraṃ naro barhiṣádaṃ yajadhvam  

### 004
déva barhir várdhamānaṃ suvī́raṃ  
stīrṇáṃ rāyé subháraṃ védi asyā́m  
ghr̥ténāktáṃ vasavaḥ sīdatedáṃ  
víśve devā ādityā yajñíyāsaḥ  

### 005
ví śrayantām urviyā́ hūyámānā  
dvā́ro devī́ḥ suprāyaṇā́ námobhiḥ  
vyácasvatīr ví prathantām ajuryā́  
várṇam punānā́ yaśásaṃ suvī́ram  

### 006
sādhú ápāṃsi sanátā na ukṣité  
uṣā́sānáktā vayíyeva raṇvité  
tántuṃ tatáṃ saṃváyantī samīcī́  
yajñásya péśaḥ sudúghe páyasvatī  

### 007
daívyā hótārā prathamā́ vidúṣṭara  
r̥jú yakṣataḥ sám r̥cā́ vapúṣṭarā  
devā́n yájantāv r̥tuthā́ sám añjato  
nā́bhā pr̥thivyā́ ádhi sā́nuṣu triṣú  

### 008
sárasvatī sādháyantī dhíyaṃ na  
íḷā devī́ bhā́ratī viśvátūrtiḥ  
tisró devī́ḥ svadháyā barhír édám  
áchidram pāntu śaraṇáṃ niṣádya  

### 009
piśáṅgarūpaḥ subháro vayodhā́ḥ  
śruṣṭī́ vīró jāyate devákāmaḥ  
prajā́ṃ tváṣṭā ví ṣyatu nā́bhim asmé  
áthā devā́nām ápi etu pā́thaḥ  

### 010
vánaspátir avasr̥jánn úpa sthād  
agnír havíḥ sūdayāti prá dhībhíḥ  
trídhā sámaktaṃ nayatu prajānán  
devébhyo daívyaḥ śamitópa havyám  

### 011
ghr̥tám mimikṣe ghr̥tám asya yónir  
ghr̥té śritó ghr̥tám ū asya dhā́ma  
anuṣvadhám ā́ vaha mādáyasva  
svā́hākr̥taṃ vr̥ṣabha vakṣi havyám  

## 004
### 001
huvé vaḥ sudiyótmānaṃ suvr̥ktíṃ  
viśā́m agním átithiṃ suprayásam  
mitrá iva yó didhiṣā́yiyo bhū́d  
devá ā́deve jáne jātávedāḥ  

### 002
imáṃ vidhánto apã́ṃ sadhásthe  
dvitā́dadhur bhr̥gavo vikṣú āyóḥ  
eṣá víśvāni abhí astu bhū́mā  
devā́nām agnír aratír jīrā́śvaḥ  

### 003
agníṃ devā́so mā́nuṣīṣu vikṣú  
priyáṃ dhuḥ · kṣeṣiyánto ná mitrám  
sá dīdayad uśatī́r ū́rmiyā ā́  
dakṣā́yiyo yó dā́svate dáma ā́  

### 004
asyá raṇvā́ · suvásyeva puṣṭíḥ  
sáṃdr̥ṣṭir asya hiyānásya dákṣoḥ  
ví yó bháribhrad óṣadhīṣu jihvā́m  
átyo ná ráthyo dodhavīti vā́rān  

### 005
ā́ yán me ábhvaṃ vanádaḥ pánanta  
uśígbhiyo ná amimīta várṇam  
sá citréṇa cikite ráṃsu bhāsā́  
jujurvā́m̐ yó · múhur ā́ yúvā bhū́t  

### 006
ā́ yó vánā tātr̥ṣāṇó ná bhā́ti  
vã́r ṇá pathā́ ráthiyeva svānīt  
kr̥ṣṇáadhvā tápū raṇváś ciketa  
diyaúr iva smáyamāno nábhobhiḥ  

### 007
sá yó ví ásthād abhí dákṣad urvī́m  
paśúr ná eti suvayúr ágopāḥ  
agníḥ śocíṣmām̐ atasā́ni uṣṇán  
kr̥ṣṇávyathir asvadayan ná bhū́ma  

### 008
nū́ te pū́rvasya ávaso ádhītau  
tr̥tī́ye · vidáthe mánma śaṃsi  
asmé agne saṃyádvīram br̥hántaṃ  
kṣumántaṃ vā́jaṃ suapatyáṃ rayíṃ dāḥ  

### 009
tváyā yáthā gr̥tsamadā́so agne  
gúhā vanvánta úparām̐ abhí ṣyúḥ  
suvī́rāso · abhimātiṣā́haḥ  
smát sūríbhyo gr̥ṇaté tád váyo dhāḥ  

## 005
### 001
hótājaniṣṭa cétanaḥ  
pitā́ pitŕ̥bhya ūtáye  
prayákṣañ jéniyaṃ vásu  
śakéma vājíno yámam  

### 002
ā́ yásmin saptá raśmáyas  
tatā́ yajñásya netári  
manuṣvád daívyam aṣṭamám  
pótā víśvaṃ tád invati  

### 003
dadhanvé vā yád īm ánu  
vócad bráhmāṇi vér u tát  
pári víśvāni kā́viyā  
nemíś cakrám ivābhavat  

### 004
sākáṃ hí śúcinā śúciḥ  
praśāstā́ krátunā́jani  
vidvā́m̐ asya vratā́ dhruvā́  
vayā́ ivā́nu rohate  

### 005
tā́ asya várṇam āyúvo  
néṣṭuḥ sacanta dhenávaḥ  
kuvít tisŕ̥bhya ā́ váraṃ  
svásāro yā́ idáṃ yayúḥ  

### 006
yádī mātúr úpa svásā  
ghr̥tám bháranti ásthita  
tā́sām adhvaryúr ā́gatau  
yávo vr̥ṣṭī́va modate  

### 007
suváḥ suvā́ya dhā́yase  
kr̥ṇutā́m r̥tvíg r̥tvíjam  
stómaṃ yajñáṃ ca ā́d áraṃ  
vanémā rarimā́ vayám  

### 008
yáthā vidvā́m̐ áraṃ kárad  
víśvebhyo yajatébhiyaḥ  
ayám agne tuvé ápi  
yáṃ yajñáṃ cakr̥mā́ vayám  

## 006
### 001
imā́m me agne samídham  
imā́m upasádaṃ vaneḥ  
imā́ u ṣú śrudhī gíraḥ  

### 002
ayā́ te agne vidhema  
ū́rjo napād áśvamiṣṭe  
enā́ sūkténa sujāta  

### 003
táṃ tvā gīrbhír gírvaṇasaṃ  
draviṇasyúṃ draviṇodaḥ  
saparyéma saparyávaḥ  

### 004
sá bodhi sūrír maghávā  
vásupate vásudāvan  
yuyodhí asmád dvéṣāṃsi  

### 005
sá no vr̥ṣṭíṃ divás pári  
sá no vā́jam anarvā́ṇam  
sá naḥ sahasríṇīr íṣaḥ  

### 006
ī́ḷānāya avasyáve  
yáviṣṭha dūta no girā́  
yájiṣṭha hotar ā́ gahi  

### 007
antár hí agna ī́yase  
vidvā́ñ jánmobháyā kave  
dūtó jányeva mítriyaḥ  

### 008
sá vidvā́m̐ ā́ ca piprayo  
yákṣi cikitva ānuṣák  
ā́ cāsmín satsi barhíṣi  

## 007
### 001
śréṣṭhaṃ yaviṣṭha bhārata  
ágne dyumántam ā́ bhara  
váso puruspŕ̥haṃ rayím  

### 002
mā́ no árātir īśata  
devásya mártiyasya ca  
párṣi tásyā utá dviṣáḥ  

### 003
víśvā utá tváyā vayáṃ  
dhā́rā udaníyā iva  
áti gāhemahi dvíṣaḥ  

### 004
śúciḥ pavāka+ vándiyaḥ  
ágne br̥hád ví rocase  
tuváṃ ghr̥tébhir ā́hutaḥ  

### 005
tuváṃ no asi bhārata  
ágne vaśā́bhir ukṣábhiḥ  
aṣṭā́padībhir ā́hutaḥ  

### 006
drúannaḥ sarpírāsutiḥ  
pratnó hótā váreṇiyaḥ  
sáhasas putró ádbhutaḥ  

## 008
### 001
vājayánn iva nū́ ráthān  
yógām̐ agnér úpa stuhi  
yaśástamasya mīḷhúṣaḥ  

### 002
yáḥ sunīthó dadāśúṣe  
ajuryó jaráyann arím  
cā́rupratīka ā́hutaḥ  

### 003
yá u śriyā́ dámeṣu ā́  
doṣóṣási praśasyáte  
yásya vratáṃ ná mī́yate  

### 004
ā́ yáḥ súvar ṇá bhānúnā  
citró vibhā́ti arcíṣā  
añjānó ajárair abhí  

### 005
átrim ánu svarā́jiyam  
agním ukthā́ni vāvr̥dhuḥ  
víśvā ádhi śríyo dadhe  

### 006
agnér índrasya sómasya  
devā́nām ūtíbhir vayám  
áriṣyantaḥ sacemahi  
abhí ṣyāma pr̥tanyatáḥ  

## 009
### 001
ní hótā hotr̥ṣádane vídānas  
tveṣó dīdivā́m̐ asadat sudákṣaḥ  
ádabdhavratapramatir vásiṣṭhaḥ  
sahasrambharáḥ śúcijihvo agníḥ  

### 002
tuváṃ dūtás tuvám u naḥ paraspā́s  
tuváṃ vásya ā́ vr̥ṣabha praṇetā́  
ágne tokásya nas táne tanū́nām  
áprayuchan dī́diyad bodhi gopā́ḥ  

### 003
vidhéma te paramé jánman agne  
vidhéma stómair ávare sadhásthe  
yásmād yóner udā́rithā yáje tám  
prá tvé havī́ṃṣi juhure sámiddhe  

### 004
ágne yájasva havíṣā yájīyāñ  
chruṣṭī́ deṣṇám abhí gr̥ṇīhi rā́dhaḥ  
tváṃ hí ási rayipátī rayīṇā́ṃ  
tuváṃ śukrásya vácaso manótā  

### 005
ubháyaṃ te ná kṣīyate vasavyàṃ  
divé-dive jā́yamānasya dasma  
kr̥dhí kṣumántaṃ jaritā́ram agne  
kr̥dhí pátiṃ suapatyásya rāyáḥ  

### 006
saínā́nīkena suvidátro asmé  
yáṣṭā devā́m̐ ā́yajiṣṭhaḥ suastí  
ádabdho gopā́ utá naḥ paraspā́  
ágne dyumád utá revád didīhi  

## 010
### 001
johū́tro agníḥ prathamáḥ pitéva  
iḷás padé mánuṣā yát sámiddhaḥ  
śríyaṃ vásāno amŕ̥to vícetā  
marmr̥jényaḥ śravasíyaḥ sá vājī́  

### 002
śrūyā́ agníś citrábhānur hávam me  
víśvābhir gīrbhír amŕ̥to vícetāḥ  
śyāvā́ ráthaṃ vahato róhitā vā  
utā́ruṣā́ áha cakre víbhr̥traḥ  

### 003
uttānā́yām ajanayan súṣūtam  
bhúvad agníḥ purupéśāsu gárbhaḥ  
śíriṇāyāṃ cid aktúnā máhobhir  
áparīvr̥to vasati prácetāḥ  

### 004
jígharmi agníṃ havíṣā ghr̥téna  
pratikṣiyántam bhúvanāni víśvā  
pr̥thúṃ tiraścā́ váyasā br̥hántaṃ  
vyáciṣṭham ánnai rabhasáṃ dŕ̥śānam  

### 005
ā́ viśvátaḥ pratiáñcaṃ jigharmi  
arakṣásā mánasā táj juṣeta  
máriyaśrīḥ spr̥hayádvarṇo agnír  
nā́bhimŕ̥śe tanúvā járbhurāṇaḥ  

### 006
jñeyā́ bhāgáṃ sahasānó váreṇa  
tuvā́dūtāso manuvád vadema  
ánūnam agníṃ juhúvā vacasyā́  
madhupŕ̥caṃ dhanasā́ johavīmi  

## 011
### 001
śrudhī́ hávam indra mā́ riṣaṇyaḥ  
siyā́ma te dāváne vásūnām  
imā́ hí tvā́m ū́rjo vardháyanti  
vasūyávaḥ síndhavo ná kṣárantaḥ  

### 002
sr̥jó mahī́r indra yā́ ápinvaḥ  
páriṣṭhitā áhinā śūra pūrvī́ḥ  
ámartyaṃ cid dāsám mányamānam  
ávābhinad ukthaír vāvr̥dhānáḥ  

### 003
ukthéṣu ín nú śūra yéṣu cākán  
stómeṣu indra rudríyeṣu ca  
túbhyéd etā́ yā́su mandasānáḥ  
prá vāyáve sisrate ná śubhrā́ḥ  

### 004
śubhráṃ nú te śúṣmaṃ vardháyantaḥ  
śubhráṃ vájram bāhuvór dádhānāḥ  
śubhrás tvám indra vāvr̥dhānó asmé  
dā́sīr víśaḥ sū́riyeṇa sahyāḥ  

### 005
gúhā hitáṃ gúhyaṃ gūḷhám apsú  
ápīvr̥tam māyínaṃ kṣiyántam  
utó apó diyā́ṃ tastabhvā́ṃsam  
áhann áhiṃ śūra vīríyeṇa  

### 006
stávā nú ta indra pūrvyā́ mahā́ni  
utá stavāma nū́tanā kr̥tā́ni  
stávā vájram bāhuvór uśántaṃ  
stávā hárī sū́riyasya ketū́  

### 007
hárī nú ta indra vājáyantā  
ghr̥taścútaṃ svārám asvārṣṭām  
ví samanā́ bhū́mir aprathiṣṭa  
áraṃsta párvataś cit sariṣyán  

### 008
ní párvataḥ sādi áprayuchan  
sám mātŕ̥bhir vāvaśānó akrān  
dūré pāré vā́ṇīṃ vardháyanta  
índreṣitāṃ dhamánim paprathan ní  

### 009
índro mahā́ṃ síndhum āśáyānam  
māyāvínaṃ vr̥trám asphuran níḥ  
árejetāṃ ródasī bhiyāné  
kánikradato vŕ̥ṣṇo asya vájrāt  

### 010
ároravīd vŕ̥ṣṇo asya vájro  
ámānuṣaṃ yán mā́nuṣo nijū́rvāt  
ní māyíno dānavásya māyā́  
ápādayat papivā́n sutásya  

### 011
píbā-pibéd indra śūra sómam  
mándantu tvā mandínaḥ sutā́saḥ  
pr̥ṇántas te kukṣī́ vardhayantu  
itthā́ sutáḥ paurá índram āva  

### 012
tuvé indra ápi abhūma víprā  
dhíyaṃ vanema r̥tayā́ sápantaḥ  
avasyávo dhīmahi práśastiṃ  
sadyás te rāyó dāváne siyāma  

### 013
siyā́ma té ta indra yé ta ūtī́  
avasyáva ū́rjaṃ vardháyantaḥ  
śuṣmíntamaṃ yáṃ cākánāma deva  
asmé rayíṃ rāsi vīrávantam  

### 014
rā́si kṣáyaṃ rā́si mitrám asmé  
rā́si śárdha indra mā́rutaṃ naḥ  
sajóṣaso yé ca mandasānā́ḥ  
prá vāyávaḥ pānti ágraṇītim  

### 015
vyántu ín nú yéṣu mandasānás  
tr̥pát sómam pāhi drahyád indra  
asmā́n sú pŕ̥tsu ā́ tarutra  
ávardhayo dyā́m br̥hádbhir arkaíḥ  

### 016
br̥hánta ín nú yé te tarutra  
ukthébhir vā sumnám āvívāsān  
str̥ṇānā́so barhíḥ pastíyāvat  
tuvótā íd indra vā́jam agman  

### 017
ugréṣu ín nú śūra mandasānás  
tríkadrukeṣu pāhi sómam indra  
pradódhuvac chmáśruṣu priṇānó°  
yāhí háribhyāṃ sutásya pītím  

### 018
dhiṣvā́ śávaḥ śūra yéna vr̥trám  
avā́bhinad dā́num aurṇavābhám  
ápāvr̥ṇor jyótir ā́riyāya  
ní savyatáḥ sādi dásyur indra  

### 019
sánema yé ta ūtíbhis táranto  
víśvā spŕ̥dha ā́riyeṇa dásyūn  
asmábhyaṃ tát tvāṣṭráṃ viśvárūpam  
árandhayaḥ sākhiyásya tritā́ya  

### 020
asyá svānásya° mandínas tritásya  
ní árbudaṃ vāvr̥dhānó astaḥ  
ávartayat sū́riyo ná cakrám  
bhinád valám índro áṅgirasvān  

### 021
nūnáṃ sā́ te práti váraṃ jaritré  
duhīyád indra dákṣiṇā maghónī  
śíkṣā stotŕ̥bhyo mā́ti dhag bhágo no  
br̥hád vadema vidáthe suvī́rāḥ  

## 012
### 001
yó jātá evá prathamó mánasvān  
devó devā́n krátunā paryábhūṣat  
yásya śúṣmād ródasī ábhyasetāṃ  
nr̥mṇásya mahnā́ sá janāsa índraḥ  

### 002
yáḥ pr̥thivī́ṃ vyáthamānām ádr̥ṃhad  
yáḥ párvatān prákupitām̐ áramṇāt  
yó antárikṣaṃ vimamé várīyo  
yó dyā́m ástabhnāt sá janāsa índraḥ  

### 003
yó hatvā́him áriṇāt saptá síndhūn  
yó gā́ udā́jad apadhā́ valásya  
yó áśmanor antár agníṃ jajā́na  
saṃvŕ̥k samátsu sá janāsa índraḥ  

### 004
yénemā́ víśvā cyávanā kr̥tā́ni  
yó dā́saṃ várṇam ádharaṃ gúhā́kaḥ  
śvaghnī́va yó jigīvā́m̐ lakṣám ā́dad  
aryáḥ puṣṭā́ni sá janāsa índraḥ  

### 005
yáṃ smā pr̥chánti kúha séti ghorám  
utém āhur naíṣó astī́ti enam  
só aryáḥ puṣṭī́r víja 'vā́° mināti  
śrád asmai dhatta sá janāsa índraḥ  

### 006
yó radhrásya coditā́ yáḥ kr̥śásya  
yó brahmáṇo nā́dhamānasya kīréḥ  
yuktágrāvṇo yó avitā́ suśipráḥ  
sutásomasya sá janāsa índraḥ  

### 007
yásyā́śvāsaḥ pradíśi yásya gā́vo  
yásya grā́mā yásya víśve ráthāsaḥ  
yáḥ sū́riyaṃ yá uṣásaṃ jajā́na  
yó apā́ṃ netā́ sá janāsa índraḥ  

### 008
yáṃ krándasī saṃyatī́ vihváyete  
páre ávara ubháyā amítrāḥ  
samānáṃ cid rátham ātasthivā́ṃsā  
nā́nā havete sá janāsa índraḥ  

### 009
yásmān ná rté vijáyante jánāso  
yáṃ yúdhyamānā ávase hávante  
yó víśvasya pratimā́nam babhū́va  
yó acyutacyút sá janāsa índraḥ  

### 010
yáḥ śáśvato máhi éno dádhānān  
ámanyamānāñ cháruvā jaghā́na  
yáḥ śárdhate nā́nudádāti śr̥dhyā́ṃ  
yó dásyor hantā́ sá janāsa índraḥ  

### 011
yáḥ śámbaram párvateṣu kṣiyántaṃ  
catvāriṃśyā́ṃ śarádi anvávindat  
ojāyámānaṃ yó áhiṃ jaghā́na  
dā́nuṃ śáyānaṃ sá janāsa índraḥ  

### 012
yáḥ saptáraśmir vr̥ṣabhás túviṣmān  
avā́sr̥jat sártave saptá síndhūn  
yó rauhiṇám ásphurad vájrabāhur  
dyā́m āróhantaṃ sá janāsa índraḥ  

### 013
dyā́vā cid asmai pr̥thivī́ namete  
śúṣmāc cid asya párvatā bhayante  
yáḥ somapā́ nicitó vájrabāhur  
yó vájrahastaḥ sá janāsa índraḥ  

### 014
yáḥ sunvántam ávati yáḥ pácantaṃ  
yáḥ śáṃsantaṃ yáḥ śaśamānám ūtī́  
yásya bráhma várdhanaṃ yásya sómo  
yásyedáṃ rā́dhaḥ sá janāsa índraḥ  

### 015
yáḥ sunvaté pácate dudhrá ā́ cid  
vā́jaṃ dárdarṣi sá kílāsi satyáḥ  
vayáṃ ta indra viśváha priyā́saḥ  
suvī́rāso vidátham ā́ vadema  

## 013
### 001
r̥túr jánitrī tásyā apás pári  
makṣū́ jātá ā́viśad yā́su várdhate  
tád āhanā́ abhavat pipyúṣī páyo  
aṃśóḥ pīyū́ṣam prathamáṃ tád ukthíyam  

### 002
sadhrī́m ā́ yanti pári bíbhratīḥ páyo  
viśvápsniyāya prá bharanta bhójanam  
samānó ádhvā pravátām anuṣyáde  
yás tā́kr̥ṇoḥ prathamáṃ sā́si ukthíyaḥ  

### 003
ánu éko vadati yád dádāti tád  
rūpā́ minán tádapā éka īyate  
víśvā ékasya vinúdas titikṣate  
yás tā́kr̥ṇoḥ prathamáṃ sā́si ukthíyaḥ  

### 004
prajā́bhyaḥ puṣṭíṃ vibhájanta āsate  
rayíṃ 'va° pr̥ṣṭhám prabhávantam āyaté  
ásinvan dáṃṣṭraiḥ pitúr atti bhójanaṃ  
yás tā́kr̥ṇoḥ prathamáṃ sā́si ukthíyaḥ  

### 005
ádhākr̥ṇoḥ pr̥thivī́ṃ saṃdŕ̥śe divé  
yó dhautīnā́m ahihann ā́riṇak patháḥ  
táṃ tvā stómebhir udábhir ná vājínaṃ  
deváṃ devā́ ajanan sā́si ukthíyaḥ  

### 006
yó bhójanaṃ ca dáyase ca várdhanam  
ārdrā́d ā́ śúṣkam mádhumad dudóhitha  
sá śevadhíṃ ní dadhiṣe vivásvati  
víśvasyaíka īśiṣe sā́si ukthíyaḥ  

### 007
yáḥ puṣpíṇīś ca prasúvaś ca dhármaṇā  
ádhi dā́ne ví avánīr ádhārayaḥ  
yáś cā́samā ájano didyúto divá  
urúr ūrvā́m̐ abhítaḥ sā́si ukthíyaḥ  

### 008
yó nārmaráṃ sahávasuṃ níhantave  
pr̥kṣā́ya ca dāsáveśāya cā́vahaḥ  
ūrjáyantyā ápariviṣṭam āsíyam  
utaívā́dyá purukr̥t sā́si ukthíyaḥ  

### 009
śatáṃ vā yásya dáśa sākám ā́diya  
ékasya śruṣṭaú yád dha codám ā́vitha  
arajjaú dásyūn sám unab dabhī́taye  
suprāvíyo abhavaḥ sā́si ukthíyaḥ  

### 010
víśvéd ánu rodhanā́ asya paúṃsiyaṃ  
dadúr asmai dadhiré kr̥tnáve dhánam  
ṣáḷ astabhnā viṣṭíraḥ páñca saṃdŕ̥śaḥ  
pári paró abhavaḥ sā́si ukthíyaḥ  

### 011
supravācanáṃ táva vīra vīríyaṃ  
yád ékena krátunā vindáse vásu  
jātū́ṣṭhirasya prá váyaḥ sáhasvato  
yā́ cakártha séndra víśvāsi ukthíyaḥ  

### 012
áramayaḥ sárapasas tárāya káṃ  
turvī́taye ca vayíyāya ca srutím  
nīcā́ sántam úd anayaḥ parāvŕ̥jam  
prā́ndháṃ śroṇáṃ śraváyan sā́si ukthíyaḥ  

### 013
asmábhyaṃ tád vaso dānā́ya rā́dhaḥ  
sám arthayasva bahú te vasavyàm  
índra yác citráṃ śravasyā́ ánu dyū́n  
br̥hád vadema vidáthe suvī́rāḥ  

## 014
### 001
ádhvaryavo bháraténdrāya sómam  
ā́matrebhiḥ siñcatā mádyam ándhaḥ  
kāmī́ hí vīráḥ sádam asya pītíṃ  
juhóta vŕ̥ṣṇe tád íd eśá vaṣṭi  

### 002
ádhvaryavo yó apó vavrivā́ṃsaṃ  
vr̥tráṃ jaghā́na aśányeva vr̥kṣám  
tásmā etám bharata tadvaśā́yam̐  
eṣá índro arhati pītím asya  

### 003
ádhvaryavo yó dŕ̥bhīkaṃ jaghā́na  
yó gā́ udā́jad ápa hí valáṃ váḥ  
tásmā etám antárikṣe ná vā́tam  
índraṃ sómair órṇuta jū́r ná vástraiḥ  

### 004
ádhvaryavo yá úraṇaṃ jaghā́na  
náva cakhvā́ṃsaṃ navatíṃ ca bāhū́n  
yó árbudam áva nīcā́ babādhé  
tám índraṃ sómasya bhr̥thé hinota  

### 005
ádhvaryavo yáḥ sú áśnaṃ jaghā́na  
yáḥ śúṣṇam · aśúṣaṃ yó víaṃsam  
yáḥ pípruṃ · námuciṃ yó rudhikrā́ṃ  
tásmā índrāya ándhaso juhota  

### 006
ádhvaryavo yáḥ śatáṃ śámbarasya  
púro bibhéda áśmaneva pūrvī́ḥ  
yó varcínaḥ śatám índraḥ sahásram  
apā́vapad bháratā sómam asmai  

### 007
ádhvaryavo yáḥ śatám ā́ sahásram  
bhū́myā upásthe ávapaj jaghanvā́n  
kútsasyāyór atithigvásya vīrā́n  
ní ā́vr̥ṇag bháratā sómam asmai  

### 008
ádhvaryavo yán naraḥ kāmáyādhve  
śruṣṭī́ váhanto naśathā tád índre  
gábhastipūtam bharata śrutā́ya  
índrāya sómaṃ yajyavo juhota  

### 009
ádhvaryavaḥ kártanā śruṣṭím asmai  
váne nípūtaṃ vána ún nayadhvam  
juṣāṇó hástyam abhí vāvaśe va  
índrāya sómam madiráṃ juhota  

### 010
ádhvaryavaḥ páyasódhar yáthā góḥ  
sómebhir īm pr̥ṇatā bhojám índram  
védāhám asya níbhr̥tam ma etád  
dítsantam bhū́yo yajatáś ciketa  

### 011
ádhvaryavo yó diviyásya vásvo  
yáḥ pā́rthivasya kṣámiyasya rā́jā  
tám ū́rdaraṃ ná pr̥ṇatā yávena  
índraṃ sómebhis tád ápo vo astu  

### 012
asmábhyaṃ tád vaso dānā́ya rā́dhaḥ  
sám arthayasva bahú te vasavyàm  
índra yác citráṃ śravasyā́ ánu dyū́n  
br̥hád vadema vidáthe suvī́rāḥ  

## 015
### 001
prá ghā nú asya maható mahā́ni  
satyā́ satyásya káraṇāni vocam  
tríkadrukeṣu apibat sutásya  
asyá máde áhim índro jaghāna  

### 002
avaṃśé dyā́m astabhāyad br̥hántam  
ā́ ródasī apr̥ṇad antárikṣam  
sá dhārayat pr̥thivī́m papráthac ca  
sómasya tā́ máda índraś cakāra  

### 003
sádmeva prā́co ví mimāya mā́nair  
vájreṇa khā́ni atr̥ṇan nadī́nām  
vŕ̥thāsr̥jat pathíbhir dīrghayāthaíḥ  
sómasya tā́ máda índraś cakāra  

### 004
sá pravoḷhr̥̄́n parigátyā dabhī́ter  
víśvam adhāg ā́yudham iddhé agnaú  
sáṃ góbhir áśvair asr̥jad ráthebhiḥ  
sómasya tā́ máda índraś cakāra  

### 005
sá īm mahī́ṃ dhúnim étor aramṇāt  
só asnātr̥̄́n apārayat suastí  
tá utsnā́ya rayím abhí prá tasthuḥ  
sómasya tā́ máda índraś cakāra  

### 006
sódañcaṃ síndhum ariṇān mahitvā́  
vájreṇā́na uṣásaḥ sám pipeṣa  
ajaváso javínībhir vivr̥ścán  
sómasya tā́ máda índraś cakāra  

### 007
sá vidvā́m̐ · apagoháṃ kanī́nām  
āvír bhávann úd atiṣṭhat parāvŕ̥k  
práti śroṇá sthād ví anág acaṣṭa  
sómasya tā́ máda índraś cakāra  

### 008
bhinád valám áṅgirobhir gr̥ṇānó  
ví párvatasya dr̥ṃhitā́ni airat  
riṇág ródhāṃsi kr̥trímāṇi eṣāṃ  
sómasya tā́ máda índraś cakāra  

### 009
svápnenābhyúpyā cúmuriṃ dhúniṃ ca  
jaghántha dásyum prá dabhī́tim āvaḥ  
rambhī́ cid átra vivide híraṇyaṃ  
sómasya tā́ máda índraś cakāra  

### 010
nūnáṃ sā́ te práti váraṃ jaritré  
duhīyád indra dákṣiṇā maghónī  
śíkṣā stotŕ̥bhyo mā́ti dhag bhágo no  
br̥hád vadema vidáthe suvī́rāḥ  

## 016
### 001
prá vaḥ satā́ṃ jyéṣṭhatamāya suṣṭutím  
agnā́v iva samidhāné havír bhare  
índram ajuryáṃ jaráyantam ukṣitáṃ  
sanā́d yúvānam ávase havāmahe  

### 002
yásmād índrād br̥hatáḥ kíṃ caném r̥té  
víśvāni asmin sámbhr̥tā́dhi vīríyā  
jaṭháre sómaṃ tanúvī sáho máho  
háste vájram bhárati śīrṣáṇi krátum  

### 003
ná kṣoṇī́bhyām paribhúve ta indriyáṃ  
ná samudraíḥ párvatair indra te ráthaḥ  
ná te vájram ánu aśnoti káś caná  
yád āśúbhiḥ pátasi yójanā purú  

### 004
víśve hí asmai yajatā́ya dhr̥ṣṇáve  
krátum bháranti vr̥ṣabhā́ya sáścate  
vŕ̥ṣā yajasva havíṣā vidúṣṭaraḥ  
píbendra sómaṃ vr̥ṣabhéṇa bhānúnā  

### 005
vŕ̥ṣṇaḥ kóśaḥ pavate mádhva ūrmír  
vr̥ṣabhā́nnāya vr̥ṣabhā́ya pā́tave  
vŕ̥ṣaṇādhvaryū́ vr̥ṣabhā́so ádrayo  
vŕ̥ṣaṇaṃ sómaṃ vr̥ṣabhā́ya suṣvati  

### 006
vŕ̥ṣā te vájra utá te vŕ̥ṣā rátho  
vŕ̥ṣaṇā hárī vr̥ṣabhā́ṇi ā́yudhā  
vŕ̥ṣṇo mádasya vŕ̥ṣabha tvám īśiṣa  
índra sómasya vr̥ṣabhásya tr̥pṇuhi  

### 007
prá te nā́vaṃ ná sámane vacasyúvam  
bráhmaṇā yāmi sávaneṣu dā́dhr̥ṣiḥ  
kuvín no asyá vácaso nibódhiṣad  
índram útsaṃ ná vásunaḥ sicāmahe  

### 008
purā́ sambādhā́d abhí ā́ vavr̥tsva no  
dhenúr ná vatsáṃ yávasasya pipyúṣī  
sakŕ̥t sú te sumatíbhiḥ śatakrato  
sám pátnībhir ná vŕ̥ṣaṇo nasīmahi  

### 009
nūnáṃ sā́ te práti váraṃ jaritré  
duhīyád indra dákṣiṇā maghónī  
śíkṣā stotŕ̥bhyo mā́ti dhag bhágo no  
br̥hád vadema vidáthe suvī́rāḥ  

## 017
### 001
tád asmai návyam aṅgirasvád arcata  
śúṣmā yád asya pratnáthā udī́rate  
víśvā yád gotrā́ sáhasā párīvr̥tā  
máde sómasya dr̥ṃhitā́ni aírayat  

### 002
sá bhūtu yó ha prathamā́ya dhā́yasa  
ójo mímāno mahimā́nam ā́tirat  
śū́ro yó yutsú tanúvam parivyáta  
śīrṣáṇi dyā́m mahinā́ práty amuñcata  

### 003
ádhākr̥ṇoḥ prathamáṃ vīríyam mahád  
yád asyā́gre bráhmaṇā śúṣmam aírayaḥ  
ratheṣṭhéna háriaśvena vícyutāḥ  
prá jīráyaḥ sisrate sadhríak pŕ̥thak  

### 004
ádhā yó víśvā bhúvanābhí majmánā  
īśānakŕ̥t právayā abhy ávardhata  
ā́d ródasī jyótiṣā váhnir ā́tanot  
sī́vyan támāṃsi dúdhitā sám avyayat  

### 005
sá prācī́nān párvatān dr̥ṃhad ójasā  
adharācī́nam akr̥ṇod apā́m ápaḥ  
ádhārayat pr̥thivī́ṃ viśvádhāyasam  
ástabhnān māyáyā diyā́m avasrásaḥ  

### 006
sā́smā áram bāhúbhyāṃ yám pitā́kr̥ṇod  
víśvasmād ā́ janúṣo védasas pári  
yénā pr̥thivyā́ṃ ní kríviṃ śayádhyai  
vájreṇa hatvī́ ávr̥ṇak tuviṣváṇiḥ  

### 007
amājū́r iva pitaróḥ+ sácā satī́  
samānā́d ā́ sádasas tvā́m iye bhágam  
kr̥dhí praketám úpa māsi ā́ bhara  
daddhí bhāgáṃ tanúvo yéna māmáhaḥ  

### 008
bhojáṃ tuvā́m indra vayáṃ huvema  
dadíṣ ṭuvám indra ápāṃsi vā́jān  
aviḍḍhí indra citráyā na ūtī́  
kr̥dhí vŕ̥ṣann indara+ vásyaso naḥ  

### 009
nūnáṃ sā́ te práti váraṃ jaritré  
duhīyád indra dákṣiṇā maghónī  
śíkṣā stotŕ̥bhyo mā́ti dhag bhágo no  
br̥hád vadema vidáthe suvī́rāḥ  

## 018
### 001
prātā́ rátho · návo yoji sásniś  
cáturyugas trikaśáḥ saptáraśmiḥ  
dáśāritro manuṣíyaḥ suvarṣā́ḥ  
sá iṣṭíbhir matíbhī ráṃhiyo bhūt  

### 002
sā́smā áram prathamáṃ sá dvitī́yam  
utó tr̥tī́yam mánuṣaḥ sá hótā  
anyásyā gárbham anyá ū jananta  
só anyébhiḥ sacate jényo vŕ̥ṣā  

### 003
hárī nú kaṃ rátha índrasya yojam  
āyaí sūkténa vácasā návena  
mó ṣú tvā́m átra bahávo hí víprā  
ní rīraman yájamānāso anyé  

### 004
ā́ duvā́bhyāṃ háribhyām indra yāhi  
ā́ catúrbhir ā́ ṣaḍbhír hūyámānaḥ  
ā́ aṣṭābhír daśábhiḥ somapéyam  
ayáṃ sutáḥ sumakha mā́ mŕ̥dhas kaḥ  

### 005
ā́ viṃśatyā́ triṃśátā yāhi arvā́ṅ  
ā́ catvāriṃśátā háribhir yujānáḥ  
ā́ pañcāśátā suráthebhir indra  
ā́ ṣaṣṭiyā́ saptatyā́ somapéyam  

### 006
ā́ aśītyā́ navatyā́ yāhi arvā́ṅ  
ā́ śaténa háribhir uhyámānaḥ  
ayáṃ hí te śunáhotreṣu sóma  
índra tvāyā́ páriṣikto mádāya  

### 007
máma bráhma indara+ yāhi áchā  
víśvā hárī dhurí dhiṣvā ráthasya  
purutrā́ hí viháviyo babhū́tha  
asmíñ chūra sávane mādayasva  

### 008
ná ma índreṇa sakhiyáṃ ví yoṣad  
asmábhyam asya dákṣiṇā duhīta  
úpa jyáyiṣṭhe+ várūthe gábhastau  
prāyé-prāye jigīvā́ṃsaḥ siyāma  

### 009
nūnáṃ sā́ te práti váraṃ jaritré  
duhīyád indra dákṣiṇā maghónī  
śíkṣā stotŕ̥bhyo mā́ti dhag bhágo no  
br̥hád vadema vidáthe suvī́rāḥ  

## 019
### 001
ápāyi asya ándhaso mádāya  
mánīṣiṇaḥ suvānásya práyasaḥ  
yásminn índraḥ pradívi vāvr̥dhāná  
óko dadhé brahmaṇyántaś ca náraḥ  

### 002
asyá mandānó mádhvo vájrahasto  
áhim índro arṇovŕ̥taṃ ví vr̥ścat  
prá yád váyo ná svásarāṇi áchā  
práyāṃsi ca nadī́nāṃ cákramanta  

### 003
sá mā́hina índaro+ árṇo apā́m  
prá airayad ahihā́chā samudrám  
ájanayat sū́riyaṃ vidád gā́  
aktúnā áhnāṃ vayúnāni sādhat  

### 004
só apratī́ni mánave purū́ṇi  
índro dāśad dāśúṣe hánti vr̥trám  
sadyó yó nŕ̥bhyo atasā́yiyo bhū́t  
paspr̥dhānébhyaḥ sū́riyasya sātaú  

### 005
sá sunvatá índaraḥ+ sū́ryam  
ā́ devó riṇaṅ mártiyāya stavā́n  
ā́ yád rayíṃ guhádavadyam asmai  
bhárad áṃśaṃ ná étaśo daśasyán  

### 006
sá randhayat sadívaḥ sā́rathaye  
śúṣṇam aśúṣaṃ kúyavaṃ kútsāya  
dívodāsāya navatíṃ ca náva  
índraḥ púro ví airac chámbarasya  

### 007
evā́ ta indra ucátham ahema  
śravasyā́ ná tmánā vājáyantaḥ  
aśyā́ma tát sā́ptam āśuṣāṇā́  
nanámo vádhar ádevasya pīyóḥ  

### 008
evā́ te gr̥tsamadā́ḥ śūra mánma  
avasyávo ná vayúnāni takṣuḥ  
brahmaṇyánta indara+ te návīya  
íṣam ū́rjaṃ sukṣitíṃ sumnám aśyuḥ  

### 009
nūnáṃ sā́ te práti váraṃ jaritré  
duhīyád indra dákṣiṇā maghónī  
śíkṣā stotŕ̥bhyo mā́ti dhag bhágo no  
br̥hád vadema vidáthe suvī́rāḥ  

## 020
### 001
vayáṃ te váya indra viddhí ṣú ṇaḥ  
prá bharāmahe vājayúr ná rátham  
vipanyávo dī́dhiyato manīṣā́  
sumnám íyakṣantas tuvā́vato nr̥̄́n  

### 002
tuváṃ na indara+ tuvā́bhir ūtī́  
tuvāyató abhiṣṭipā́si jánān  
tuvám inó dãśúṣo varūtā́  
itthā́ādhīr abhí yó nákṣati tvā  

### 003
sá no yúvā índaro+ johū́traḥ  
sákhā śivó narā́m astu pātā́  
yáḥ śáṃsantaṃ yáḥ śaśamānám ūtī́  
pácantaṃ ca stuvántaṃ ca praṇéṣat  

### 004
tám u stuṣa índaraṃ+ táṃ gr̥ṇīṣe  
yásmin purā́ vāvr̥dhúḥ śāśadúś ca  
sá vásvaḥ kā́mam pīparad iyānó  
brahmaṇiyató nū́tanasya āyóḥ  

### 005
só áṅgirasām ucáthā jujuṣvā́n  
bráhmā tūtod índaro+ gātúm iṣṇán  
muṣṇánn uṣásaḥ sū́riyeṇa stavā́n  
áśnasya cic chiśnathat pūrviyā́ṇi  

### 006
sá ha śrutá índaro+ nā́ma devá  
ūrdhvó bhuvan mánuṣe dasmátamaḥ  
áva priyám arśasānásya sāhvā́ñ  
chíro bharad dãsásya svadhā́vān  

### 007
sá vr̥trahā́ índaraḥ+ kr̥ṣṇáyonīḥ  
puraṃdaró dã́sīr airayad ví  
ájanayan mánave kṣā́m apáś ca  
satrā́ śáṃsaṃ yájamānasya tūtot  

### 008
tásmai tavasíyam ánu dāyi satrā́  
índrāya · devébhir árṇasātau  
práti yád asya vájram bāhuvór dhúr  
hatvī́ dásyūn púra ā́yasīr ní tārīt  

### 009
nūnáṃ sā́ te práti váraṃ jaritré  
duhīyád indra dákṣiṇā maghónī  
śíkṣā stotŕ̥bhyo mā́ti dhag bhágo no  
br̥hád vadema vidáthe suvī́rāḥ  

## 021
### 001
viśvajíte dhanajíte suvarjíte  
satrājíte nr̥jíta urvarājíte  
aśvajíte gojíte abjíte bhara  
índrāya sómaṃ yajatā́ya haryatám  

### 002
abhibhúve abhibhaṅgā́ya vanvate  
áṣāḷhāya sáhamānāya vedháse  
tuvigráye váhnaye duṣṭárītave  
satrāsā́he náma índrāya vocata  

### 003
satrāsāhó janabhakṣó janaṃsaháś  
cyávano yudhmó ánu jóṣam ukṣitáḥ  
vr̥taṃcayáḥ sáhurir vikṣú āritá  
índrasya vocam prá kr̥tā́ni vīríyā  

### 004
anānudó vr̥ṣabhó dódhato vadhó  
gambhīrá r̥ṣvó ásamaṣṭakāviyaḥ  
radhracodáḥ śnáthano vīḷitás pr̥thúr  
índraḥ suyajñá uṣásaḥ súvar janat  

### 005
yajṇéna gātúm aptúro vividrire  
dhíyo hinvānā́ uśíjo manīṣíṇaḥ  
abhisvárā niṣádā gā́ avasyáva  
índre hinvānā́ dráviṇāni āśata  

### 006
índra śréṣṭhāni dráviṇāni dhehi  
cíttiṃ dákṣasya subhagatvám asmé  
póṣaṃ rayīṇā́m áriṣṭiṃ tanū́nāṃ  
svādmā́naṃ vācáḥ sudinatvám áhnām  

## 022
### 001
tríkadrukeṣu mahiṣó yávāśiraṃ  
tuviśúṣmas  
tr̥pát sómam apibad víṣṇunā sutáṃ  
yáthā́vaśat  
sá īm mamāda máhi kárma kártave  
mahā́m urúṃ  
saínaṃ saścad devó deváṃ  
satyám índraṃ satyá índuḥ  

### 002
ádha tvíṣīmām̐ abhí ójasā kríviṃ  
yudhā́bhavad  
ā́ ródasī apr̥ṇad asya majmánā  
prá vāvr̥dhe  
ádhattānyáṃ jaṭháre prém aricyata  
saínaṃ saścad devó deváṃ  
satyám índraṃ satyá índuḥ  

### 003
sākáṃ jātáḥ krátunā sākám ójasā  
vavakṣitha  
sākáṃ vr̥ddhó vīríyaiḥ sāsahír mŕ̥dho  
vícarṣaṇiḥ  
dā́tā rā́dha stuvaté kā́miyaṃ vásu  
saínaṃ saścad devó deváṃ  
satyám índraṃ satyá índuḥ  

### 004
táva tyán náriyaṃ nr̥to  
ápa indra prathamám pūrviyáṃ diví  
pravā́ciyaṃ kr̥tám  
yád devásya śávasā prā́riṇā ásuṃ  
riṇánn apáḥ  
bhúvad víśvam abhí ā́devam ójasā  
vidā́d ū́rjaṃ śatákratur  
vidā́d íṣam  

## 023
### 001
gaṇā́nāṃ tvā gaṇápatiṃ havāmahe  
kavíṃ kavīnā́m upamáśravastamam  
jyeṣṭharā́jam bráhmaṇām brahmaṇas pata  
ā́ naḥ śr̥ṇvánn ūtíbhiḥ sīda sā́danam  

### 002
devā́ś cit te asuriya prácetaso  
bŕ̥haspate yajñíyam bhāgám ānaśuḥ  
usrā́ iva sū́riyo jyótiṣā mahó  
víśveṣām íj janitā́ bráhmaṇām asi  

### 003
ā́ vibā́dhyā parirā́pas támāṃsi ca  
jyótiṣmantaṃ rátham r̥tásya tiṣṭhasi  
bŕ̥haspate bhīmám amitradámbhanaṃ  
rakṣoháṇaṃ gotrabhídaṃ suvarvídam  

### 004
sunītíbhir nayasi trā́yase jánaṃ  
yás túbhyaṃ dā́śān ná tám áṃho aśnavat  
brahmadvíṣas tápano manyumī́r asi  
bŕ̥haspate máhi tát te mahitvanám  

### 005
ná tám áṃho ná duritáṃ kútaś caná  
nā́rātayas titirur ná dvayāvínaḥ  
víśvā íd asmād dhvaráso ví bādhase  
yáṃ sugopā́ rákṣasi brahmaṇas pate  

### 006
tuváṃ no gopā́ḥ pathikŕ̥d vicakṣaṇás  
táva vratā́ya matíbhir jarāmahe  
bŕ̥haspate yó no abhí hváro dadhé  
svā́ tám marmartu duchúnā hárasvatī  

### 007
utá vā yó no marcáyād ánāgaso  
arātīvā́ mártiaḥ° sānukó vŕ̥kaḥ  
bŕ̥haspate ápa táṃ vartayā patháḥ  
sugáṃ no asyaí devávītaye kr̥dhi  

### 008
trātā́raṃ tvā tanū́nãṃ havāmahe  
ávaspartar adhivaktā́ram asmayúm  
bŕ̥haspate devanído ní barhaya  
mā́ durévā úttaraṃ sumnám ún naśan  

### 009
tváyā vayáṃ suvŕ̥dhā brahmaṇas pate  
spārhā́ vásu manuṣiyā́ dadīmahi  
yā́ no dūré taḷíto yā́ árātayo  
abhí sánti jambháyā tā́ anapnásaḥ  

### 010
tváyā vayám uttamáṃ dhīmahe váyo  
bŕ̥haspate pápriṇā sásninā yujā́  
mā́ no duḥśáṃso abhidipsúr īśata  
prá suśáṃsā matíbhis tāriṣīmahi  

### 011
anānudó vr̥ṣabhó jágmir āhaváṃ  
níṣṭaptā śátrum pŕ̥tanāsu sāsahíḥ  
ási satyá r̥ṇayā́ brahmaṇas pata  
ugrásya cid damitā́ vīḷuharṣíṇaḥ  

### 012
ádevena mánasā yó riṣaṇyáti  
śāsā́m ugró mányamāno jíghāṃsati  
bŕ̥haspate mā́ práṇak tásya no vadhó  
ní karma manyúṃ durévasya śárdhataḥ  

### 013
bháreṣu hávyo námasopasádyo  
gántā vā́jeṣu sánitā dhánaṃ-dhanam  
víśvā íd aryó abhidipsúvo mŕ̥dho  
bŕ̥haspátir ví vavarhā ráthām̐ iva  

### 014
téjiṣṭhayā tapanī́ rakṣásas tapa  
yé tvā nidé dadhiré dr̥ṣṭávīriyam  
āvís tát kr̥ṣva yád ásat ta ukthíyam  
bŕ̥haspate ví parirā́po ardaya  

### 015
bŕ̥haspate áti yád aryó árhād  
dyumád vibhā́ti krátumaj jáneṣu  
yád dīdáyac chávasa rtaprajāta  
tád asmā́su dráviṇaṃ dhehi citrám  

### 016
mā́ na stenébhyo yé abhí druhás padé  
nirāmíṇo ripávó 'nneṣu jāgr̥dhúḥ  
ā́ devā́nām óhate ví vráyo hr̥dí  
bŕ̥haspate ná paráḥ sā́mano viduḥ  

### 017
víśvebhyo hí tvā bhúvanebhiyas pári  
tváṣṭā́janat sā́manaḥ-sāmanaḥ kavíḥ  
sá r̥ṇacíd r̥ṇayā́ bráhmaṇas pátir  
druhó hantā́ mahá r̥tásya dhartári  

### 018
táva śriyé ví ajihīta párvato  
gávāṃ gotrám udásr̥jo yád aṅgiraḥ  
índreṇa yujā́ támasā párīvr̥tam  
bŕ̥haspate nír apā́m aubjo arṇavám  

### 019
bráhmaṇas pate tuvám asyá yantā́  
sūktásya bodhi tánayaṃ ca jinva  
víśvaṃ tád bhadráṃ yád ávanti devā́  
br̥hád vadema vidáthe suvī́rāḥ  

## 024
### 001
sémā́m aviḍḍhi prábhr̥tiṃ yá ī́śiṣe  
ayā́ vidhema návayā mahā́ girā́  
yáthā no mīḍhvā́n stávate sákhā táva  
bŕ̥haspate sī́ṣadhaḥ sótá no matím  

### 002
yó nántuvāni ánaman ní ójasā  
utā́dardar manyúnā śámbarāṇi ví  
prā́cyāvayad ácyutā bráhmaṇas pátir  
ā́ cā́viśad vásumantaṃ ví párvatam  

### 003
tád devā́nāṃ devátamāya kártuvam  
áśrathnan dr̥̄ḷhā́+ ávradanta vīḷitā́  
úd gā́ ājad ábhinad bráhmaṇā valám  
ágūhat támo ví acakṣayat súvaḥ  

### 004
áśmāsiyam avatám bráhmaṇas pátir  
mádhudhāram abhí yám ójasā́tr̥ṇat  
tám evá víśve papire suvardŕ̥śo  
bahú sākáṃ sisicur útsam udríṇam  

### 005
sánā tā́ kā́ cid bhúvanā bhávītuvā  
mādbhíḥ śarádbhir dúro varanta vaḥ  
áyatantā carato anyád-anyad íd  
yā́ cakā́ra vayúnā bráhmaṇas pátiḥ  

### 006
abhinákṣanto abhí yé tám ānaśúr  
nidhím paṇīnā́m paramáṃ gúhā hitám  
té vidvā́ṃsaḥ praticákṣyā́nr̥tā púnar  
yáta u ā́yan tád úd īyur āvíśam  

### 007
r̥tā́vānaḥ praticákṣyā́nr̥tā púnar  
ā́ta ā́ tasthuḥ kaváyo mahás patháḥ  
té bāhúbhyāṃ dhamitám agním áśmani  
nákiḥ ṣó asti áraṇo jahúr hí tám  

### 008
r̥tájyena kṣipréṇa bráhmaṇas pátir  
yátra váṣṭi prá tád aśnoti dhánvanā  
tásya sādhvī́r íṣavo yā́bhir ásyati  
nr̥cákṣaso dŕ̥śáye kárṇayonayaḥ  

### 009
sá saṃnayáḥ sá vinayáḥ puróhitaḥ  
sá súṣṭutaḥ sá yudhí bráhmaṇas pátiḥ  
cākṣmó yád vā́jam bhárate matī́ dhánā  
ā́d ít sū́ryas tapati tapyatúr vŕ̥thā  

### 010
vibhú prabhú prathamám mehánāvato  
bŕ̥haspáteḥ suvidátrāṇi rā́dhiyā  
imā́ sātā́ni veniyásya vājíno  
yéna jánā ubháye bhuñjaté víśaḥ  

### 011
yó ávare vr̥jáne viśváthā vibhúr  
mahā́m u raṇváḥ śávasā vavákṣitha  
sá devó devā́n práti paprathe pr̥thú  
víśvéd u tā́ paribhū́r bráhmaṇas pátiḥ  

### 012
víśvaṃ satyám maghavānā yuvór íd  
ā́paś caná prá minanti vratáṃ vām  
áchendrābrahmaṇaspatī havír no  
ánnaṃ yújeva vājínā jigātam  

### 013
utā́śiṣṭhā ánu śr̥ṇvanti váhnayaḥ  
sabhéyo vípro bharate matī́ dhánā  
vīḷudvéṣā ánu váśa rṇám ādadíḥ  
sá ha vājī́ samithé bráhmaṇas pátiḥ  

### 014
bráhmaṇas páter abhavad yathāvaśáṃ  
satyó manyúr máhi kármā kariṣyatáḥ  
yó gā́ udā́jat sá divé ví cābhajan  
mahī́va rītíḥ śávasāsarat pŕ̥thak  

### 015
bráhmaṇas pate suyámasya viśváhā  
rāyáḥ siyāma rathíyo váyasvataḥ  
vīréṣu vīrā́m̐ úpa pr̥ndhi nas tuváṃ  
yád ī́śāno bráhmaṇā véṣi me hávam  

### 016
bráhmaṇas pate tuvám asyá yantā́  
sūktásya bodhi tánayaṃ ca jinva  
víśvaṃ tád bhadráṃ yád ávanti devā́  
br̥hád vadema vidáthe suvī́rāḥ  

## 025
### 001
índhāno agníṃ vanavad vanuṣyatáḥ  
kr̥tábrahmā śūśuvad rātáhavya ít  
jāténa jātám áti sá prá sarsr̥te  
yáṃ-yaṃ yújaṃ kr̥ṇuté bráhmaṇas pátiḥ  

### 002
vīrébhir vīrā́n vanavad vanuṣyató  
góbhī rayím paprathad bódhati tmánā  
tokáṃ ca tásya tánayaṃ ca vardhate  
yáṃ-yaṃ yújaṃ kr̥ṇuté bráhmaṇas pátiḥ  

### 003
síndhur ná kṣódaḥ śímīvām̐ r̥ghāyató  
vŕ̥ṣeva vádhrīm̐r abhí vaṣṭi ójasā  
agnér iva prásitir nā́ha vártave  
yáṃ-yaṃ yújaṃ kr̥ṇuté bráhmaṇas pátiḥ  

### 004
tásmā arṣanti diviyā́ asaścátaḥ  
sá sátvabhiḥ prathamó góṣu gachati  
ánibhr̥ṣṭataviṣir hanti ójasā  
yáṃ-yaṃ yújaṃ kr̥ṇuté bráhmaṇas pátiḥ  

### 005
tásmā íd víśve dhunayanta síndhavo  
áchidrā śárma dadhire purū́ṇi  
devā́nāṃ sumné subhágaḥ sá edhate  
yáṃ-yaṃ yújaṃ kr̥ṇuté bráhmaṇas pátiḥ  

## 026
### 001
r̥júr íc cháṃso vanavad vanuṣyató  
devayánn íd ádevayantam abhy àsat  
suprāvī́r íd vanavat pr̥tsú duṣṭáraṃ  
yájvéd áyajyor ví bhajāti bhójanam  

### 002
yájasva vīra prá vihi manāyató  
bhadrám mánaḥ kr̥ṇuṣva vr̥tratū́riye  
havíṣ kr̥ṇuṣva subhágo yáthā́sasi  
bráhmaṇas páter áva ā́ vr̥ṇīmahe  

### 003
sá íj jánena sá viśā́ sá jánmanā  
sá putraír vā́jam bharate dhánā nŕ̥bhiḥ  
devā́nāṃ yáḥ pitáram āvívāsati  
śraddhā́manā havíṣā bráhmaṇas pátim  

### 004
yó asmai havyaír ghr̥távadbhir ávidhat  
prá tám prācā́ nayati bráhmaṇas pátiḥ  
uruṣyátīm áṃhaso rákṣatī riṣó  
aṃhóś cid asmā urucákrir ádbhutaḥ  

## 027
### 001
imā́ gíra ādityébhyo ghr̥tásnūḥ  
sanā́d rā́jabhyo juhúvā juhomi  
śr̥ṇótu mitró aryamā́ bhágo nas  
tuvijātó váruṇo dákṣo áṃśaḥ  

### 002
imáṃ stómaṃ sákratavo me adyá  
mitró aryamā́ váruṇo juṣanta  
ādityā́saḥ śúcayo dhā́rapūtā  
ávr̥jinā anavadyā́ áriṣṭāḥ  

### 003
tá ādityā́sa urávo gabhīrā́  
ádabdhāso dípsanto bhūriakṣā́ḥ  
antáḥ paśyanti vr̥jinótá sādhú  
sárvaṃ rā́jabhyaḥ paramā́ cid ánti  

### 004
dhāráyanta ādityā́so jágat sthā́  
devā́ víśvasya bhúvanasya gopā́ḥ  
dīrghā́dhiyo rákṣamāṇā asuryàm  
r̥tā́vānaś cáyamānā r̥ṇā́ni  

### 005
vidyā́m ādityā ávaso vo asyá  
yád aryaman bhayá ā́ cin mayobhú  
yuṣmā́kam mitrāvaruṇā práṇītau  
pári śvábhreva duritā́ni vŕ̥jyām  

### 006
sugó hí vo aryaman mitra pánthā  
anr̥kṣaró varuṇa sādhúr ásti  
ténāditiyā ádhi vocatā no  
yáchatā no duṣparihántu śárma  

### 007
pípartu no áditī rā́japutrā  
áti dvéṣāṃsi aryamā́ sugébhiḥ  
br̥hán mitrásya váruṇasya śárma  
úpa syāma puruvī́rā áriṣṭāḥ  

### 008
tisró bhū́mīr dhārayan trī́m̐r utá dyū́n  
trī́ṇi vratā́ vidáthe antár eṣām  
r̥ténādityā máhi vo mahitváṃ  
tád aryaman varuṇa mitra cā́ru  

### 009
trī́ rocanā́ diviyā́ dhārayanta  
hiraṇyáyāḥ śúcayo dhā́rapūtāḥ  
ásvapnajo animiṣā́ ádabdhā  
uruśáṃsā r̥jáve mártiyāya  

### 010
tuváṃ víśveṣāṃ varuṇāsi rā́jā  
yé ca devā́ asura yé ca mártāḥ  
śatáṃ no rāsva śarádo vicákṣe  
aśyā́mā́yūṃṣi súdhitāni pū́rvā  

### 011
ná dakṣiṇā́ ví cikite ná savyā́  
ná prācī́nam ādityā nótá paścā́  
pākíyā cid vasavo dhīríyā cid  
yuṣmā́nīto ábhayaṃ jyótir aśyām  

### 012
yó rā́jabhya r̥taníbhyo dadā́śa  
yáṃ vardháyanti puṣṭáyaś ca nítyāḥ  
sá revā́n yāti prathamó ráthena  
vasudā́vā vidátheṣu praśastáḥ  

### 013
śúcir apáḥ sūyávasā ádabdha  
úpa kṣeti vr̥ddhávayāḥ suvī́raḥ  
nákiṣ ṭáṃ ghnanti ántito ná dūrā́d  
yá ādityā́nām bhávati práṇītau  

### 014
ádite mítra váruṇotá mr̥̄ḷa+  
yád vo vayáṃ cakr̥mā́ kác cid ā́gaḥ  
urú aśyām ábhayaṃ jyótir indra  
mā́ no dīrghā́ abhí naśan támisrāḥ  

### 015
ubhé asmai pīpayataḥ samīcī́  
divó vr̥ṣṭíṃ subhágo nā́ma púṣyan  
ubhā́ kṣáyāv ājáyan yāti pr̥tsú  
ubhā́v árdhau bhavataḥ sādhū́ asmai  

### 016
yā́ vo māyā́ abhidrúhe yajatrāḥ  
pā́śā ādityā ripáve vícr̥ttāḥ  
aśvī́va tā́m̐ áti yeṣaṃ ráthena  
áriṣṭā urā́v ā́ śárman siyāma  

### 017
mā́hám maghóno varuṇa priyásya  
bhūridā́vna ā́ vidaṃ śū́nam āpéḥ  
mā́ rāyó rājan suyámād áva sthām  
br̥hád vadema vidáthe suvī́rāḥ  

## 028
### 001
idáṃ kavér ādityásya svarā́jo  
víśvāni sā́nti abhí astu mahnā́  
áti yó mandró yajáthāya deváḥ  
sukīrtím bhikṣe váruṇasya bhū́reḥ  

### 002
táva vraté subhágāsaḥ siyāma  
suādhíyo varuṇa tuṣṭuvā́ṃsaḥ  
upā́yana uṣásāṃ gómatīnām  
agnáyo ná járamāṇā ánu dyū́n  

### 003
táva syāma puruvī́rasya śármann  
uruśáṃsasya varuṇa praṇetaḥ  
yūyáṃ naḥ putrā aditer adabdhā  
abhí kṣamadhvaṃ yújiyāya devāḥ  

### 004
prá sīm ādityó asr̥jad vidhartā́m̐  
r̥táṃ síndhavo váruṇasya yanti  
ná śrāmyanti ná ví mucanti eté  
váyo ná paptū raghuyā́ párijman  

### 005
ví mác chrathāya raśanā́m ivā́ga  
r̥dhyā́ma te varuṇa khā́m r̥tásya  
mā́ tántuś chedi váyato dhíyam me  
mā́ mā́trā śāri apásaḥ purá rtóḥ  

### 006
ápo sú myakṣa varuṇa bhiyásam  
mát sámrāḷ ŕ̥tāvó 'nu mā gr̥bhāya  
dā́meva vatsā́d ví mumugdhi áṃho  
nahí tvád āré nimíṣaś canéśe  

### 007
mā́ no vadhaír varuṇa yé ta iṣṭā́v  
énaḥ kr̥ṇvántam asura bhriṇánti°  
mā́ jyótiṣaḥ pravasathā́ni ganma  
ví ṣū́ mŕ̥dhaḥ śiśratho jīváse naḥ  

### 008
námaḥ purā́ te varuṇotá nūnám  
utā́paráṃ tuvijāta bravāma  
tuvé hí kam párvate ná śritā́ni  
ápracyutāni dūḷabha vratā́ni  

### 009
pára rṇā́ sāvīr ádha mátkr̥tāni  
mā́háṃ rājann anyákr̥tena bhojam  
ávyuṣṭā ín nú bhū́yasīr uṣā́sa  
ā́ no jīvā́n varuṇa tā́su śādhi  

### 010
yó me rājan yújiyo vā sákhā vā  
svápne bhayám bhīráve máhyam ā́ha  
stenó vā yó dípsati no vŕ̥ko vā  
tuváṃ tásmād varuṇa pāhi asmā́n  

### 011
mā́hám maghóno varuṇa priyásya  
bhūridā́vna ā́ vidaṃ śū́nam āpéḥ  
mā́ rāyó rājan suyámād áva sthām  
br̥hád vadema vidáthe suvī́rāḥ  

## 029
### 001
dhŕ̥tavratā ā́ditiyā íṣirā  
āré mát karta rahasū́r ivā́gaḥ  
śr̥ṇvató vo váruṇa mítra dévā  
bhadrásya vidvā́m̐ ávase huve vaḥ  

### 002
yūyáṃ devāḥ prámatir yūyám ójo  
yūyáṃ dvéṣāṃsi sanutár yuyota  
abhikṣattā́ro abhí ca kṣámadhvam  
adyā́ ca no mr̥̄ḷáyatāparáṃ+ ca  

### 003
kím ū nú vaḥ kr̥ṇavāmā́pareṇa  
kíṃ sánena vasava ā́piyena  
yūyáṃ no mitrāvaruṇādite ca  
suastím indrāmaruto dadhāta  

### 004
hayé devā yūyám íd āpáya stha  
té mr̥̄ḷata+ nā́dhamānāya máhyam  
mā́ vo rátho madhyamavā́ḷ r̥té bhūn  
mā́ yuṣmā́vatsu āpíṣu śramiṣma  

### 005
prá va éko mimaya bhū́ri ā́go  
yán mā pitéva kitaváṃ śaśāsá  
āré pā́ṣā āré aghā́ni devā  
mā́ mā́dhi putré vím iva grabhīṣṭa  

### 006
arvā́ñco adyā́ bhavatā yajatrā  
ā́ vo hā́rdi bháyamāno vyayeyam  
trā́dhvaṃ no devā nijúro vŕ̥kasya  
trā́dhvaṃ kartā́d avapádo yajatrāḥ  

### 007
mā́hám maghóno varuṇa priyásya  
bhūridā́vna ā́ vidaṃ śū́nam āpéḥ  
mā́ rāyó rājan suyámād áva sthām  
br̥hád vadema vidáthe suvī́rāḥ  

## 030
### 001
r̥táṃ devā́ya kr̥ṇvaté savitrá  
índrāyāhighné ná ramanta ā́paḥ  
áhar-ahar yāti aktúr apā́ṃ  
kíyāti ā́ prathamáḥ sárga āsām  

### 002
yó vr̥trā́ya sínam átrā́bhariṣyat  
prá táṃ jánitrī vidúṣa uvāca  
pathó rádantīr ánu jóṣam asmai  
divé-dive dhúnayo yanti ártham  

### 003
ūrdhvó hí ásthād ádhi antárikṣe  
ádhā vr̥trā́ya prá vadháṃ jabhāra  
míhaṃ vásāna úpa hī́m ádudrot  
tigmā́yudho ajayac chátrum índraḥ  

### 004
bŕ̥haspate tápuṣā́śneva vidhya  
vŕ̥kadvaraso ásurasya vīrā́n  
yáthā jaghántha dhr̥ṣatā́ purā́ cid  
evā́ jahi śátrum asmā́kam indra  

### 005
áva kṣipa divó áśmānam uccā́  
yéna śátrum mandasānó nijū́rvāḥ  
tokásya sātaú tánayasya bhū́rer  
asmā́m̐ ardháṃ kr̥ṇutād indra gónām  

### 006
prá hí krátuṃ vr̥hátho yáṃ vanuthó  
radhrásya stho yájamānasya codaú  
índrāsomā yuvám asmā́m̐ aviṣṭam  
asmín bhayásthe kr̥ṇutam ulokám†  

### 007
ná mā taman ná śraman nótá tandran  
ná vocāma mā́ sunotéti sómam  
yó me pr̥ṇā́d yó dádad yó nibódhād  
yó mā sunvántam úpa góbhir ā́yat  

### 008
sárasvati tuvám asmā́m̐ aviḍḍhi  
marútvatī dhr̥ṣatī́ jeṣi śátrūn  
tyáṃ cic chárdhantaṃ taviṣīyámāṇam  
índro hanti vr̥ṣabháṃ śáṇḍikānām  

### 009
yó naḥ sánutya utá vā jighatnúr  
abhikhyā́ya táṃ tigiténa vidhya  
bŕ̥haspata ā́yudhair jeṣi śátrūn  
druhé rī́ṣantam pári dhehi rājan  

### 010
asmā́kebhiḥ sátvabhiḥ śūra śū́rair  
vīryā̀ kr̥dhi yā́ni te kártuvāni  
jiyóg abhūvann ánudhūpitāso  
hatvī́ téṣām ā́ bharā no vásūni  

### 011
táṃ vaḥ śárdham mā́rutaṃ sumnayúr girā́  
úpa bruve námasā daíviyaṃ jánam  
yáthā rayíṃ sárvavīraṃ náśāmahā  
apatyasā́caṃ śrútiyaṃ divé-dive  

## 031
### 001
asmā́kam mitrāvaruṇāvataṃ rátham  
ādityaí rudraír vásubhiḥ sacābhúvā  
prá yád váyo ná páptan vásmanas pári  
śravasyávo hŕ̥ṣīvanto vanarṣádaḥ  

### 002
ádha smā na úd avatā sajoṣaso  
ráthaṃ devāso abhí vikṣú vājayúm  
yád āśávaḥ pádyābhis títrato rájaḥ  
pr̥thivyā́ḥ sā́nau jáṅghananta pāṇíbhiḥ  

### 003
utá syá na índaro+ viśvácarṣaṇir  
diváḥ śárdhena mā́rutena sukrátuḥ  
ánu nú sthāti avr̥kā́bhir ūtíbhī  
rátham mahé sanáye vā́jasātaye  

### 004
utá syá devó bhúvanasya sakṣáṇis  
tváṣṭā gnā́bhiḥ sajóṣā jūjuvad rátham  
íḷā bhágo br̥haddivótá ródasī  
pūṣā́ púraṃdhir aśvínāv ádhā pátī  

### 005
utá tyé devī́ subháge mithūdŕ̥śā  
uṣā́sānáktā jágatām apījúvā  
stuṣé yád vām pr̥thivi návyasā váca  
sthātúś ca váyas trívayā upastíre  

### 006
utá vaḥ śáṃsam uśíjām iva śmasi  
áhir budhníyo ajá ékapād utá  
tritá r̥bhukṣā́ḥ savitā́ cáno dadhe  
apā́ṃ nápād āśuhémā dhiyā́ śámi  

### 007
etā́ vo vaśmi údyatā yajatrā  
átakṣann āyávo náviyase sám  
śravasyávo vā́jaṃ cakānā́ḥ  
sáptir ná ráthyo áha dhītím aśyāḥ  

## 032
### 001
asyá me dyāvāpr̥thivī r̥tāyató  
bhūtám avitrī́ vácasaḥ síṣāsataḥ  
yáyor ā́yuḥ prataráṃ té idám purá  
úpastute vasūyúr vām mahó dadhe  

### 002
mā́ no gúhyā rípa āyór áhan dabhan  
mā́ na ābhyó rīradho duchúnābhiyaḥ  
mā́ no ví yauḥ sakhiyā́ viddhí tásya naḥ  
sumnāyatā́ mánasā tát tuvemahe  

### 003
áheḷatā mánasā śruṣṭím ā́ vaha  
dúhānāṃ dhenúm pipyúṣīm asaścátam  
pádyābhir āśúṃ vácasā ca vājínaṃ  
tuvā́ṃ hinomi puruhūta viśváhā  

### 004
rākā́m aháṃ suhávāṃ suṣṭutī́ huve  
śr̥ṇótu naḥ subhágā bódhatu tmánā  
sī́vyatv ápaḥ sūciyā́chidyamānayā  
dádātu vīráṃ śatádāyam ukthíyam  

### 005
yā́s te rāke sumatáyaḥ supéśaso  
yā́bhir dádāsi dāśúṣe vásūni  
tā́bhir no adyá sumánā upā́gahi  
sahasrapoṣáṃ subhage rárāṇā  

### 006
sínīvāli pŕ̥thuṣṭuke  
yā́ devā́nām ási svásā  
juṣásva havyám ā́hutam  
prajā́ṃ devi didiḍḍhi naḥ  

### 007
yā́ subāhúḥ suaṅguríḥ  
suṣū́mā bahusū́varī  
tasyai viśpátniyai havíḥ  
sinīvālyaí juhotana  

### 008
yā́ guṅgū́r yā́ sinīvālī́  
yā́ rākā́ yā́ sárasvatī  
indrāṇī́m ahva ūtáye  
varuṇānī́ṃ suastáye  

## 033
### 001
ā́ te pitar marutāṃ sumnám etu  
mā́ naḥ sū́ryasya saṃdŕ̥śo yuyothāḥ  
abhí no vīró árvati kṣameta  
prá jāyemahi rudara+ prajā́bhiḥ  

### 002
tvā́dattebhī rudara+ śáṃtamebhiḥ  
śatáṃ hímā aśīya bheṣajébhiḥ  
ví asmád dvéṣo vitaráṃ ví áṃho  
ví ámīvāś cātayasvā víṣūcīḥ  

### 003
śréṣṭho jātásya rudara+ śriyā́si  
tavástamas tavásāṃ vajrabāho  
párṣi ṇaḥ pārám áṃhasaḥ suastí  
víśvā abhī́tī rápaso yuyodhi  

### 004
mā́ tvā rudra cukrudhāmā námobhir  
mā́ dúṣṭutī vr̥ṣabha mā́ sáhūtī  
ún no vīrā́m̐ arpaya bheṣajébhir  
bhiṣáktamaṃ tvā bhiṣájāṃ śr̥ṇomi  

### 005
hávīmabhir hávate yó havírbhir  
áva stómebhī rudaráṃ+ diṣīya  
r̥dūdáraḥ suhávo mā́ no asyaí  
babhrúḥ suśípro rīradhan manā́yai  

### 006
ún mā mamanda vr̥ṣabhó marútvān  
tvákṣīyasā váyasā nā́dhamānam  
ghŕ̥ṇīva chāyā́m arapā́ aśīya  
ā́ vivāseyaṃ rudarásya+ sumnám  

### 007
kúva syá te rudara+ mr̥̄ḷayā́kur+  
hásto yó ásti bheṣajó jálāṣaḥ  
apabhartā́ rápaso daíviyasya  
abhī́ nú mā vr̥ṣabha cakṣamīthāḥ  

### 008
prá babhráve vr̥ṣabhā́ya śvitīcé  
mahó mahī́ṃ suṣṭutím īrayāmi  
namasyā́ kalmalīkínaṃ námobhir  
gr̥ṇīmási tveṣáṃ rudrásya nā́ma  

### 009
sthirébhir áṅgaiḥ pururū́pa ugró  
babhrúḥ śukrébhiḥ pipiśe híraṇyaiḥ  
ī́śānād asyá bhúvanasya bhū́rer  
ná vā́ u yoṣad rudarā́d+ asuryàm  

### 010
árhan bibharṣi sā́yakāni dhánva  
árhan niṣkáṃ yajatáṃ viśvárūpam  
árhann idáṃ dayase víśvam ábhvaṃ  
ná vā́ ójīyo rudara+ tvád asti  

### 011
stuhí śrutáṃ gartasádaṃ yúvānam  
mr̥gáṃ ná bhīmám upahatnúm ugrám  
mr̥̄ḷā́+ jaritré rudara+ stávāno  
anyáṃ te asmán ní vapantu sénāḥ  

### 012
kumāráś cit pitáraṃ vándamānam  
práti nānāma rudaropayántam+  
bhū́rer dātā́raṃ sátpatiṃ gr̥ṇīṣe  
stutás tuvám bheṣajā́ rāsi asmé  

### 013
yā́ vo bheṣajā́ marutaḥ śúcīni  
yā́ śáṃtamā vŕ̥ṣaṇo yā́ mayobhú  
yā́ni mánur ávr̥ṇītā pitā́ nas  
tā́ śáṃ ca yóś ca rudarásya+ vaśmi  

### 014
pári ṇo hetī́ rudarásya+ vr̥jyāḥ  
pári tveṣásya durmatír mahī́ gāt  
áva sthirā́ maghávadbhyas tanuṣva  
mī́ḍhvas tokā́ya tánayāya mr̥̄ḷa+  

### 015
evā́ babhro vr̥ṣabha cekitāna  
yáthā deva ná hr̥ṇīṣé ná háṃsi  
havanaśrún no rudarehá+ bodhi  
br̥hád vadema vidáthe suvī́rāḥ  

## 034
### 001
dhārāvarā́ marúto dhr̥ṣṇúojaso  
mr̥gā́ ná bhīmā́s táviṣībhir arcínaḥ  
agnáyo ná śuśucānā́ r̥jīṣíṇo  
bhŕ̥miṃ dhámanto ápa gā́ avr̥ṇvata  

### 002
dyā́vo ná stŕ̥bhiś citayanta khādíno  
ví abhríyā ná dyutayanta vr̥ṣṭáyaḥ  
rudró yád vo maruto rukmavakṣaso  
vŕ̥ṣā́jani pŕ̥śṇiyāḥ śukrá ū́dhani  

### 003
ukṣánte áśvām̐ átiyām̐ ivājíṣu  
nadásya kárṇais turayanta āśúbhiḥ  
híraṇyaśiprā maruto dávidhvataḥ  
pr̥kṣáṃ yātha pŕ̥ṣatībhiḥ samanyavaḥ  

### 004
pr̥kṣé tā́ víśvā bhúvanā vavakṣire  
mitrā́ya vā sádam ā́ jīrádānavaḥ  
pŕ̥ṣadaśvāso anavabhrárādhasa  
r̥jipyā́so ná vayúneṣu dhūrṣádaḥ  

### 005
índhanvabhir dhenúbhī rapśádūdhabhir  
adhvasmábhiḥ pathíbhir bhrājadr̥ṣṭayaḥ  
ā́ haṃsā́so ná svásarāṇi gantana  
mádhor mádāya marutaḥ samanyavaḥ  

### 006
ā́ no bráhmāṇi marutaḥ samanyavo  
narā́ṃ ná śáṃsaḥ sávanāni gantana  
áśvām iva pipyata dhenúm ū́dhani  
kártā dhíyaṃ jaritré vā́japeśasam  

### 007
táṃ no dāta maruto vājínaṃ rátha  
āpānám bráhma citáyad divé-dive  
íṣaṃ stotŕ̥bhyo vr̥jáneṣu kāráve  
saním medhā́m áriṣṭaṃ duṣṭáraṃ sáhaḥ  

### 008
yád yuñjáte marúto rukmávakṣaso  
áśvān rátheṣu bhága ā́ sudā́navaḥ  
dhenúr ná śíśve svásareṣu pinvate  
jánāya rātáhaviṣe mahī́m íṣam  

### 009
yó no maruto vr̥kátāti mártiyo  
ripúr dadhé vasavo rákṣatā riṣáḥ  
vartáyata tápuṣā cakríyābhí tám  
áva rudrā aśáso hantanā vádhaḥ  

### 010
citráṃ tád vo maruto yā́ma cekite  
pŕ̥śnyā yád ū́dhar ápi āpáyo duhúḥ  
yád vā nidé návamānasya rudriyās  
tritáṃ járāya juratā́m adābhiyāḥ  

### 011
tā́n vo mahó marúta evayā́vano  
víṣṇor eṣásya prabhr̥thé havāmahe  
híraṇyavarṇān kakuhā́n yatásruco  
brahmaṇyántaḥ śáṃsiyaṃ rā́dha īmahe  

### 012
té dáśagvāḥ prathamā́ yajñám ūhire  
té no hinvantu uṣáso víuṣṭiṣu  
uṣā́ ná rāmī́r aruṇaír áporṇute  
mahó jyótiṣā śucatā́ góarṇasā  

### 013
té kṣoṇī́bhir aruṇébhir ná añjíbhī  
rudrā́ r̥tásya sádaneṣu vāvr̥dhuḥ  
niméghamānā átiyena pā́jasā  
suścandráṃ várṇaṃ dadhire supéśasam  

### 014
tā́m̐ iyānó máhi várūtham ūtáya  
úpa ghéd enā́ námasā gr̥ṇīmasi  
tritó ná yā́n páñca hótr̥̄n abhíṣṭaya  
āvavártad ávarāñ cakríyā́vase  

### 015
yáyā radhrám pāráyathā́ti áṃho  
yáyā nidó muñcátha vanditā́ram  
arvā́cī sā́ maruto yā́ va ūtír  
ó ṣú vāśréva sumatír jigātu  

## 035
### 001
úpem asr̥kṣi vājayúr vacasyā́ṃ  
cáno dadhīta nādiyó gíro me  
apā́ṃ nápād āśuhémā kuvít sá  
supéśasas karati jóṣiṣad dhí  

### 002
imáṃ sú asmai hr̥dá ā́ sútaṣṭam  
mántraṃ vocema kuvíd asya védat  
apā́ṃ nápād asuríyasya mahnā́  
víśvāni aryó bhúvanā jajāna  

### 003
sám anyā́ yánti úpa yanti anyā́ḥ  
samānám ūrváṃ nadíyaḥ pr̥ṇanti  
tám ū śúciṃ śúcayo dīdivā́ṃsam  
apā́ṃ nápātam pári tasthur ā́paḥ  

### 004
tám ásmerā yuvatáyo yúvānam  
marmr̥jyámānāḥ pári yanti ā́paḥ  
sá śukrébhiḥ śíkvabhī revád asmé  
dīdā́yānidhmó ghr̥tánirṇig apsú  

### 005
asmaí tisró avyathiyā́ya nā́rīr  
devā́ya devī́r didhiṣanti ánnam  
kŕ̥tā ivópa hí prasarsré apsú  
sá pīyū́ṣaṃ dhayati pūrvasū́nām  

### 006
áśvasyā́tra jánima asyá ca svàr  
druhó riṣáḥ sampŕ̥caḥ pāhi sūrī́n  
āmā́su pūrṣú paró apramr̥ṣyáṃ  
nā́rātayo ví naśan nā́nr̥tāni  

### 007
svá ā́ dáme sudúghā yásya dhenúḥ  
svadhā́m pīpāya subhú ánnam atti  
só 'pā́ṃ° nápād ūrjáyann apsú antár  
vasudéyāya vidhaté ví bhāti  

### 008
yó apsú ā́ śúcinā daíviyena  
r̥tā́vā́jasra urviyā́ vibhā́ti  
vayā́ íd anyā́ bhúvanāni asya  
prá jāyante vīrúdhaś ca prajā́bhiḥ  

### 009
apā́ṃ nápād ā́ hí ásthād upásthaṃ  
jihmā́nām ūrdhvó vidyútaṃ vásānaḥ  
tásya jyéṣṭham mahimā́naṃ váhantīr  
híraṇyavarṇāḥ pári yanti yahvī́ḥ  

### 010
híraṇyarūpaḥ sá híraṇyasaṃdr̥g  
apā́ṃ nápāt séd u híraṇyavarṇaḥ  
hiraṇyáyāt pári yóner niṣádyā  
hiraṇyadā́ dadati ánnam asmai  

### 011
tád asyā́nīkam utá cā́ru nā́ma  
apīcíyaṃ vardhate náptur apā́m  
yám indháte yuvatáyaḥ sám itthā́  
híraṇyavarṇaṃ ghr̥tám ánnam asya  

### 012
asmaí bahūnā́m avamā́ya sákhye  
yajñaír vidhema námasā havírbhiḥ  
sáṃ sā́nu mā́rjmi dídhiṣāmi bílmair  
dádhāmi ánnaiḥ pári vanda r̥gbhíḥ  

### 013
sá īṃ vŕ̥ṣājanayat tā́su gárbhaṃ  
sá īṃ śíśur dhayati táṃ rihanti  
só 'pā́ṃ° nápād ánabhimlātavarṇo  
anyásyevehá tanúvā viveṣa  

### 014
asmín padé paramé tasthivā́ṃsam  
adhvasmábhir viśváhā dīdivā́ṃsam  
ā́po náptre ghr̥tám ánnaṃ váhantīḥ  
svayám átkaiḥ pári dīyanti yahvī́ḥ  

### 015
áyāṃsam agne sukṣitíṃ jánāya  
áyāṃsam u maghávadbhyaḥ suvr̥ktím  
víśvaṃ tád bhadráṃ yád ávanti devā́  
br̥hád vadema vidáthe suvī́rāḥ  

## 036
### 001
túbhyaṃ hinvānó vasiṣṭa gā́ apó  
ádhukṣan sīm ávibhir ádribhir náraḥ  
píbendra svā́hā práhutaṃ váṣaṭkr̥taṃ  
hotrā́d ā́ sómam prathamó yá ī́śiṣe  

### 002
yajñaíḥ sámmiślāḥ pŕ̥ṣatībhir r̥ṣṭíbhir  
yā́mañ chubhrā́so añjíṣu priyā́ utá  
āsádyā barhír bharatasya sūnavaḥ  
potrā́d ā́ sómam pibatā divo naraḥ  

### 003
améva naḥ suhavā ā́ hí gántana  
ní barhíṣi sadatanā ráṇiṣṭana  
áthā mandasva jujuṣāṇó ándhasas  
tváṣṭar devébhir jánibhiḥ sumádgaṇaḥ  

### 004
ā́ vakṣi devā́m̐ ihá vipra yákṣi ca  
uśán hotar ní ṣadā yóniṣu triṣú  
práti vīhi prásthitaṃ somiyám mádhu  
píbā́gnīdhrāt táva bhāgásya tr̥pṇuhi  

### 005
eṣá syá te tanúvo nr̥mṇavárdhanaḥ  
sáha ójaḥ pradívi bāhuvór hitáḥ  
túbhyaṃ sutó maghavan túbhyam ā́bhr̥tas  
tuvám asya brā́hmanād ā́ tr̥pát piba  

### 006
juṣéthāṃ yajñám bódhataṃ hávasya me  
sattó hótā nivídaḥ pūrviyā́ ánu  
áchā rā́jānā náma eti āvŕ̥tam  
praśāstrā́d ā́ pibataṃ somiyám mádhu  

## 037
### 001
mándasva hotrā́d ánu jóṣam ándhaso  
ádhvaryavaḥ sá pūrṇā́ṃ vaṣṭi āsícam  
tásmā etám bharata tadvaśó dadír  
hotrā́d sómaṃ draviṇodaḥ píba rtúbhiḥ  

### 002
yám u pū́rvam áhuve tám idáṃ huve  
séd u hávyo dadír yó nā́ma pátyate  
adhvaryúbhiḥ prásthitaṃ somiyám mádhu  
potrā́t sómaṃ draviṇodaḥ píba rtúbhiḥ  

### 003
médyantu te váhnayo yébhir ī́yase  
áriṣaṇyan vīḷayasvā vanaspate  
āyū́yā dhŕ̥ṣṇo abhigū́riyā tuváṃ  
neṣṭrā́t sómaṃ draviṇodaḥ píba rtúbhiḥ  

### 004
ápād dhotrā́d utá potrā́d amatta  
utá neṣṭrā́d ajuṣata práyo hitám  
turī́yam pā́tram ámr̥ktam ámartiyaṃ  
draviṇodā́ḥ pibatu drāviṇodasáḥ  

### 005
arvā́ñcam adyá yayíyaṃ nr̥vā́haṇaṃ  
ráthaṃ yuñjāthām ihá vāṃ vimócanam  
pr̥ṅktáṃ havī́ṃṣi mádhunā́ hí kaṃ gatám  
áthā sómam pibataṃ vājinīvasū  

### 006
jóṣi agne samídhaṃ jóṣi ā́hutiṃ  
jóṣi bráhma jániyaṃ jóṣi suṣṭutím  
víśvebhir víśvām̐ r̥túnā vaso mahá  
uśán devā́m̐ uśatáḥ pāyayā havíḥ  

## 038
### 001
úd u ṣyá deváḥ savitā́ savā́ya  
śaśvattamáṃ tádapā váhnir asthāt  
nūnáṃ devébhyo ví hí dhā́ti rátnam  
áthā́bhajad vītíhotraṃ suastaú  

### 002
víśvasya hí śruṣṭáye devá ūrdhváḥ  
prá bāhávā pr̥thúpāṇiḥ sísarti  
ā́paś cid asya vratá ā́ nímr̥grā  
ayáṃ cid vā́to ramate párijman  

### 003
āśúbhiś cid yā́n ví mucāti nūnám  
árīramad átamānaṃ cid étoḥ  
ahyárṣūṇāṃ cin ní ayām̐ aviṣyā́m  
ánu vratáṃ savitúr móki ā́gāt  

### 004
púnaḥ sám avyad vítataṃ váyantī  
madhyā́ kártor ní adhāc chákma dhī́raḥ  
út saṃhā́yāsthād ví r̥tū́m̐r adardhar  
arámatiḥ savitā́ devá ā́gāt  

### 005
nā́naúkāṃsi dúriyo víśvam ā́yur  
ví tiṣṭhate prabhaváḥ śóko agnéḥ  
jyéṣṭham mātā́ sūnáve bhāgám ā́dhād  
ánv asya kétam iṣitáṃ savitrā́  

### 006
samā́vavarti víṣṭhito jigīṣúr  
víśveṣāṃ kā́maś cáratām amā́bhūt  
śáśvām̐ ápo víkr̥taṃ hitvī́ ā́gād  
ánu vratáṃ savitúr daíviyasya  

### 007
tváyā hitám ápiyam apsú bhāgáṃ  
dhánvā́nu ā́ mr̥gayáso ví tasthuḥ  
vánāni víbhyo nákir asya tā́ni  
vratā́ devásya savitúr minanti  

### 008
yādrādhíyaṃ váruṇo yónim ápyam  
ániśitaṃ nimíṣi járbhurāṇaḥ  
víśvo mārtāṇḍó vrajám ā́ paśúr gāt  
sthaśó jánmāni savitā́ ví ā́kaḥ  

### 009
ná yásya índro váruṇo ná mitró  
vratám aryamā́ ná minánti rudráḥ  
ná árātayas tám idáṃ suastí  
huvé deváṃ savitā́raṃ námobhiḥ  

### 010
bhágaṃ dhíyaṃ vājáyantaḥ púraṃdhiṃ  
nárāśáṃso gnã́spátir no avyāḥ  
āyé vāmásya saṃgathé rayīṇā́m  
priyā́ devásya savitúḥ siyāma  

### 011
asmábhyaṃ tád divó adbhyáḥ pr̥thivyā́s  
tváyā dattáṃ kā́miyaṃ rā́dha ā́ gāt  
śáṃ yát stotŕ̥bhya āpáye bhávāti  
uruśáṃsāya savitar jaritré  

## 039
### 001
grā́vāṇeva tád íd árthaṃ jarethe  
gŕ̥dhreva vr̥kṣáṃ nidhimántam ácha  
brahmā́ṇeva vidátha ukthaśā́sā  
dūtéva hávyā jániyā purutrā́  

### 002
prātaryā́vāṇā rathíyeva vīrā́  
ajéva yamā́ váram ā́ sacethe  
méne iva tanúvā śúmbhamāne  
dámpatīva kratuvídā jáneṣu  

### 003
śŕ̥ṅgeva naḥ prathamā́ gantam arvā́k  
chaphā́v iva járbhurāṇā tárobhiḥ  
cakravākéva práti vástor usrā  
arvā́ñcā yātaṃ rathíyeva śakrā  

### 004
nāvéva naḥ pārayataṃ yugéva  
nábhyeva na upadhī́va pradhī́va  
śvā́neva no áriṣaṇyā tanū́nāṃ  
khŕ̥galeva visrásaḥ pātam asmā́n  

### 005
vā́tevājuryā́ nadíyeva rītír  
akṣī́ iva cákṣuṣā́ yātam arvā́k  
hástāv iva tanúve śámbhaviṣṭhā  
pā́deva no nayataṃ vásyo ácha  

### 006
óṣṭhāv iva mádhu āsné vádantā  
stánāv iva pipyataṃ jīváse naḥ  
nā́seva nas tanúvo rakṣitā́rā  
kárṇāv iva suśrútā bhūtam asmé  

### 007
hásteva śaktím abhí saṃdadī́ naḥ  
kṣā́meva naḥ sám ajataṃ rájāṃsi  
imā́ gíro aśvinā yuṣmayántīḥ  
kṣṇótreṇeva svádhitiṃ sáṃ śiśītam  

### 008
etā́ni vām aśvinā várdhanāni  
bráhma stómaṃ gr̥tsamadā́so akran  
tā́ni narā jujuṣāṇópa yātam  
br̥hád vadema vidáthe suvī́rāḥ  

## 040
### 001
sómāpūṣaṇā jánanā rayīṇā́ṃ  
jánanā divó jánanā pr̥thivyā́ḥ  
jātaú víśvasya bhúvanasya gopaú  
devā́ akr̥ṇvann amŕ̥tasya nā́bhim  

### 002
imaú devaú jā́yamānau juṣanta  
imaú támāṃsi gūhatām ájuṣṭā  
ābhyā́m índraḥ pakvám āmā́su antáḥ  
somāpūṣábhyāṃ janad usríyāsu  

### 003
sómāpū́ṣaṇā rájaso vimā́naṃ  
saptácakraṃ rátham áviśvaminvam  
viṣūvŕ̥tam mánasā yujyámānaṃ  
táṃ jinvatho vŕ̥ṣaṇā páñcaraśmim  

### 004
diví anyáḥ sádanaṃ cakrá uccā́  
pr̥thivyā́m anyó ádhi antárikṣe  
tā́v asmábhyam puruvā́ram purukṣúṃ  
rāyás póṣaṃ ví ṣyatāṃ nā́bhim asmé  

### 005
víśvāni anyó bhúvanā jajā́na  
víśvam anyó abhicákṣāṇa eti  
sómāpūṣaṇāv ávataṃ dhíyam me  
yuvā́bhyāṃ víśvāḥ pŕ̥tanā jayema  

### 006
dhíyam pūṣā́ jinvatu viśvaminvó  
rayíṃ sómo rayipátir dadhātu  
ávatu devī́ áditir anarvā́  
br̥hád vadema vidáthe suvī́rāḥ  

## 041
### 001
vā́yo yé te sahasríṇo  
ráthāsas tébhir ā́ gahi  
niyútvān sómapītaye  

### 002
niyútvān vāyav ā́ gahi  
ayáṃ śukró ayāmi te  
gántāsi sunvató gr̥hám  

### 003
śukrásyādyá gávāśira  
índravāyū niyútvataḥ  
ā́ yātam píbataṃ narā  

### 004
ayáṃ vām mitrāvaruṇā  
sutáḥ sóma r̥tāvr̥dhā  
máméd ihá śrutaṃ hávam  

### 005
rā́jānāv ánabhidruhā  
dhruvé sádasi uttamé  
sahásrasthūṇa āsate°  

### 006
tā́ samrā́jā ghr̥tā́sutī  
ādityā́ dā́nunas pátī  
sácete ánavahvaram  

### 007
gómad ū ṣú nāsatiyā  
áśvāvad yātam aśvinā  
vartī́ rudrā nr̥pā́yiyam  

### 008
ná yát páro ná ántara  
ādadhárṣad vr̥ṣaṇvasū  
duḥśáṃso mártiyo ripúḥ  

### 009
tā́ na ā́ voḷham aśvinā  
rayím piśáṅgasaṃdr̥śam  
dhíṣṇiyā varivovídam  

### 010
índro aṅgá mahád bhayám  
abhī́ ṣád ápa cucyavat  
sá hí sthiró vícarṣaṇiḥ  

### 011
índraś ca mr̥̄ḷáyāti+ no  
ná naḥ paścā́d agháṃ naśat  
bhadrám bhavāti naḥ puráḥ  

### 012
índra ā́śābhiyas pári  
sárvābhyo ábhayaṃ karat  
jétā śátrūn vícarṣaṇiḥ  

### 013
víśve devāsa ā́ gata  
śr̥ṇutā́ ma imáṃ hávam  
édám barhír ní ṣīdata  

### 014
tīvró vo mádhumām̐ ayáṃ  
śunáhotreṣu matsaráḥ  
etám pibata kā́miyam  

### 015
índrajyeṣṭhā márudgaṇā  
dévāsaḥ pū́ṣarātayaḥ  
víśve máma śrutā hávam  

### 016
ámbitame nádītame  
dévitame sárasvati  
apraśastā́ iva smasi  
práśastim amba nas kr̥dhi  

### 017
tuvé víśvā sarasvati  
śritā́ ā́yūṃṣi deviyā́m  
śunáhotreṣu matsuva  
prajā́ṃ devi didiḍḍhi naḥ  

### 018
imā́ bráhma sarasvati  
juṣásva vājinīvati  
yā́ te mánma gr̥tsamadā́ r̥tāvari  
priyā́ devéṣu júhvati  

### 019
prétāṃ yajñásya śambhúvā  
yuvā́m íd ā́ vr̥ṇīmahe  
agníṃ ca havyavā́hanam  

### 020
dyā́vā naḥ pr̥thivī́ imáṃ  
sidhrám adyá divispŕ̥śam  
yajñáṃ devéṣu yachatām  

### 021
ā́ vām upástham adruhā  
devā́ḥ sīdantu yajñíyāḥ  
ihā́dyá sómapītaye  

## 042
### 001
kánikradaj janúṣam prabruvāṇá  
íyarti vā́cam aritéva nā́vam  
sumaṅgálaś ca śakune bhávāsi  
mā́ tvā kā́ cid abhibhā́ víśvyā vidat  

### 002
mā́ tvā śyená úd vadhīn mā́ suparṇó  
mā́ tvā vidad íṣumān vīró ástā  
pítryām ánu pradíśaṃ kánikradat  
sumaṅgálo bhadravādī́ vadehá  

### 003
áva kranda dakṣiṇató gr̥hā́ṇāṃ  
sumaṅgálo bhadravādī́ śakunte  
mā́ na stená īśata mā́gháśaṃso  
br̥hád vadema vidáthe suvī́rāḥ  

## 043
### 001
pradakṣiníd abhí gr̥ṇanti kārávo  
váyo vádanta r̥tuthā́ śakúntayaḥ  
ubhé vā́cau vadati sāmagā́ iva  
gāyatráṃ ca traíṣṭubhaṃ cā́nu rājati  

### 002
udgātéva śakune sā́ma gāyasi  
brahmaputrá 'va° sávaneṣu śaṃsasi  
vŕ̥ṣeva vājī́ śíśumatīr apī́tiyā  
sarváto naḥ śakune bhadrám ā́ vada  
viśváto naḥ śakune púṇyam ā́ vada  

### 003
āvádaṃs tváṃ śakune bhadrám ā́ vada  
tūṣṇī́m ā́sīnaḥ sumatíṃ cikiddhi naḥ  
yád utpátan vádasi karkarír yathā  
br̥hád vadema vidáthe suvī́rāḥ  