## सन्यासपद्धतिः ।।  
नत्वा नारायणं देवं पूर्णं ब्रह्माङरोदितम् । यतेराचरणं वक्ष्ये पूर्णं शास्त्रानुसारतः ।।1।।  
अरुणोदयवेलायामुत्थाय हरिमानसः । शौचादिकं यथान्यायं कृत्वा दन्तांश्च शोधयेत् ।।2।।  
कटिशौचं मृदा कुर्यात् स्नानार्थं जलसंस्थितः । स्नानं कुर्यात् यथोक्तेन विधिना नियतो यतिः ।।3।।  
धृत्वोर्ध्व पुण्ड्रं विधिवत् प्रकल्प्यासनमच्युते । मनो निवेश्याष्टमन्त्रान् यथाशक्ति जपेच्छुचिः ।।4।।  
द्वादशसहस्रावृत्तिं परं ब्रह्माक्षरं जपेत् । दण्डोदकं जपस्यान्ते दद्यात् विधिविधानतः ।।5।।  
देवतां परमां सम्यक् पूजयेच्च विधानतः । भिक्षाकाले विधानेन चरेत् भिक्षाटनं यतिः ।।  
एकत्र भिक्षाचरणं जघन्यमिति चोच्यते ।।6।।  
अनेकभिक्षाचरणं मुख्यधर्मो यतेर्यतः । त्रिसप्तपञ्चषष्ठं वा निर्गच्छेन्न ततोधिकम् ।।7।।  
भिक्षाग्रहणकाले तु गृह्णीयात् पात्रतो जलम् । भिक्षान्ने तु जलं प्रोक्ष्य पुनगर्‌राह्यं विदा जलम् ।।8।।  
निवेदयेत् तदन्नं तु वारिजस्थोदकेन तु । प्रोक्ष्य देवाय महते मूलमन्त्रेण वाग्यतः ।।9।।  
तदन्नं भक्षयेत् स्वस्थो ह्यजबद्धरिमानसः । त्रिवारमुदकस्नानं यतेः शास्त्रेषु चोदितम् ।।10।।  
अशक्तस्य यतेः शास्त्रे द्विवारं स्नानचोदना । अत्यन्ताशक्तविषये त्वेकं स्नानं स्मृतं बुधैः ।।11।।  
वेदन्तशास्त्राभ्यसनं मुख्यधर्मो यतेः स्मृतः । ध्यायेन्नारायणं देवं सृष्टिस्थित्यन्तकारकम् ।।  
भक्तानां मुक्तिदं नित्यमन्यथाज्ञानिनां तमः ।।12।।  
पूर्णप्रज्ञेन मुनिना व्यासवाक्यसमुद्धतिः । न्यासधर्मस्य विषये शुभा सङ्क्षेपतः कृता ।।13।।  
इति श्रीमदानन्दतीर्थभगवत्पादकृता सन्यासपद्धतिः ।  
********************************************************  
