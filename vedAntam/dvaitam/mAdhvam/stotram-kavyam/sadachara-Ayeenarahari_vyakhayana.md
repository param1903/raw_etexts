ध्यायन् श्रीशं मूलगुरुं आदिं च परमं गुरुम् ।
देवतां वासुदेवं च व्याकुर्वे मध्ववाक्ततिम् ।। १ ।।

इह हि सज्जनवर्गमुद्दिधीर्षुः कृपया वेदभारतादिशास्त्राणां मुख्यतात्पर्यार्थप्रतिपादकग्रन्थान्विधाय सदाचारं स्मृत्युक्तं सङ्क्षेपेण विजिज्ञापयिषुस्तस्येतिकर्तव्यतां सूचयन् आचार्यः शिष्यशिक्षार्थं स्वेष्टदेवतास्तुतिरूपं मङ्गलं कृत्वा ग्रन्थादौ निबध्नाति । यस्मिन्निति ।।
मूल - १
अत्र यातीति क्रियापदसूचनात्सज्जनवर्ग इति कर्तृपदमध्याहार्यम् । आत्मानं स्वशरीरगं विष्णुं अधिकृत्य यच्चेतः तदध्यात्मचेतः । सर्वाधिके परमात्मनि चेत इति वा । तेन हरिरेव मुख्यः कर्ता तत्प्रेरणया जीवस्यामुख्यकर्तृत्वात् तेन कृतानि कारितानि तत्पूजात्मकानि सर्वाणि नित्यनैमित्तिकानि साङ्गानि च कर्माणि इह ग्रन्थे वक्ष्यमाणानि निराशीः हरिभक्त्यादिभिन्ननिषिद्धकामहीनः, निर्ममःभ्रान्त्या प्रतीतं कर्मादौ स्वस्वामिभावं च निराकृत्येत्यर्थः । यस्मिन् हरौ सन्न्यस्य समर्प्य परं पूर्णं हरिं स्वयोग्यपूर्णज्ञानद्वारा याति, सोऽच्युतः सकलगुणपरिपूर्णो निर्देषो हरिर्जयतीत्यन्वयः । 
नाहं कर्ता हरिः कर्ता तत्पूजा कर्म चाखिलम् ।
तथापि मत्कृता पूजा त्वत्प्रसादेन नान्यथा ।।
तद्भक्तिस्तत्फलं मह्यं तत्प्रसादं पुनः पुनः ।
कर्मन्यसो हरावेवं विष्णोस्तृप्तिकरः सदा ।। इति वचनात् ।
आचारस्येतिकर्तव्यतां वक्तुं प्रातराचारक्रममाह ।। स्मृत्वेति ।।
मूल - २
विष्णुं स्वदेहप्रविष्टं जाग्रदादिप्रदं हरिं स्मरन् शयनादुत्थाय सम्यगाचम्य पुनः गजेन्द्रमोक्षेण दधिवामनस्तोस्त्रादिरूपेण स्मृत्वा ततो यथाविधि तद्भक्तत्वेन यथाविधि मूत्रपुरीषोत्सर्गं कृत्वा यथा विधि मृज्जलाभ्यां शौचं कृत्वा विधिमनतिक्रम्य काष्ठादिना दन्तान् धावयित्वा सम्यक् विध्यनुसारेणाचमनं कृत्वा विधानतः ल्यब्लोपनिमित्तपञ्चम्यन्तात्तसिः । विधानमनुसृत्य यथायोग्यं गङ्गादिषु स्नानं कुर्यादित्येकान्वयः ।
तदुक्तं - 
रात्रेः पश्चिमयामस्य मुहूर्तो यस्तृतीयकः ।
स ब्राह्म इति विज्ञेयो विहितः स प्रबोधने ।।
ब्राह्ममुहूर्ते इत्युषःकालस्य प्रसिद्धेश्चेति छान्दोग्यभाष्योक्तेश्च द्वात्रिंशत्तु मुहूर्तानां दिनमेकं विदुर्बुधाः इति बृहद्भाष्योक्तेः ।
मूहूर्तमष्ट(मो)भागोनघटिकाद्वयमिष्यते ।
ब्राह्मे मुहूर्ते चोत्थाय मुखं प्रक्षाल्य वाग्यतः ।।
आचम्य प्रयतो भूत्वा जपेद्गुरुपरम्पराम् ।
तान् गुरून् मनसा ध्यात्वा प्रणम्य च पुनः पुनः ।।
योगज्ञानविधानेन ध्यायेद्विष्णुमतन्द्रितः ।
मनसा वचसा चैव सम्पूज्याथ प्रणम्य च ।
सङ्कीर्त्य नामभिर्दिव्यैः स्तुत्वा स्तुतिभिरेव च ।।
प्रातःकालादिकं कर्म नित्यनैमित्तिकं तथा ।
केशवाराधनार्थाय करिष्येऽहं तवाज्ञया ।।
नमोऽस्तु तात्विका देवा विष्णुभक्तिपरायणाः ।
धर्ममार्गे प्रेरयन्तु भवन्तस्सर्व एव हि ।।
भूमिदेवि महाभागे विष्णुप्रियतमे सदा ।
त्वां नत्वा विचरिष्यामि विष्णुयात्राप्रवर्तने ।।
समुद्रवसने देवि पर्वतस्तनमण्डिते ।
विष्णुपत्नि नमस्तुभ्यं पादस्पर्शं क्षमस्व मे ।।
श्रोत्रियं सुभगां गां च अग्निमग्निचितं तथा ।
प्रातरुत्थाय यः पश्येत्तत्कालैरुपलक्षितम् ।।
शौचे यत्नं ततः कुर्यात् शौचमूलो यतो द्विजः । (स्मृतः)
शौचाचारविहिनस्य समस्ता निष्फलाः क्रियाः ।।
शौचं तु द्विविधं प्रोक्तं बाह्यमान्तरमेव च ।
मृज्जलाभ्यां कृतं बाह्यं भावशुद्धिस्तथान्तरम् ।।
रागादित्यागः शमादिश्च आन्तरं भागवतादावुक्तम् ।
बाह्य एव वसिष्ठः - 
गच्छेद्ग्रामाद्बहिः पश्चाद्वाग्यतो नियतेन्द्रियः ।
नैर्ऋत्यां पश्चिमेऽथो वाऽशुचिदेशे विवर्जयेत् ।।
कृत्वा यज्ञोपवीतं तु पृष्ठतः कण्ठलम्बितम् ।
अन्तर्धाय तृणैर्भूमिं शिरः प्रावृत्य वाससा ।।
कुर्यान्मूत्रपुरीषे च रात्रौ चेद्दक्षिणामुखः ।
विदारयेत्तथा तत्तु क्रिम्यनुत्पत्तिहेतवे ।।
दिवा सन्ध्यासु कर्णस्थब्रह्मसूत्र उदङ्मुखः ।
इत्येतत्तु दक्षिणकर्णस्थयज्ञोपवीतत्वं एकवस्त्रविषयम् ।
कण्ठलम्बितत्वं द्विवस्त्रविषयम् ।
न च सोपानत्को मूत्रपुरीषे कुर्यान्न धृतजलपात्रश्चेत्यापस्तम्बः ।।
अथ प्रकृष्य विण्मूत्रं लोष्ठकाष्ठतृणादिना ।
उदस्तवासा उत्तिष्ठेदॄढं विधृतमेहनः ।।
आहरेन्मृत्तिकां कूलाद्विप्रः सत्सिकतां तथा ।
यस्मिन् देशे च यत्तोयं या च यत्रैव मृत्तिका ।।
सैव तत्र प्रशस्ता स्यात् तया शौचं विधीयते ।
धर्मविद्दक्षिणं हस्तं अधःशौचे न योजयेत् ।
तथा च वामहस्तेन नाभेरूर्ध्वं न शोधयेत् ।
उद्धृत्योदकमादाय मृत्तिकां चैव वाग्यतः ।।
अर्धप्रसृतिमात्रं तु विट्शौचे मृदमाहरेत् ।
इतरार्धं तदर्धेन शौचे कर्मणि योजयेत् ।।
आर्द्रामलकमात्रा च मूत्रशौचेऽथ मृत्तिका ।
मूत्रात्तु द्विगुणं शुक्ले मैथुने त्रिगुणं स्मृतम् ।
द्वितीया च तृतीया च तदर्धार्धा प्रकीर्तिता ।।
एका लिङ्गे करे तिस्र उभयोर्मृद्वयं स्मृतम् ।
पञ्चापाने दशैकस्मिन्नुभयोः सप्तमृत्तिका ।।
लिङ्गशौचं पुरा कार्यं गुदशौचं ततः स्मृतम् ।
एतच्छैचं गृहस्थस्य द्विगुणं ब्रह्मचारिणः ।
वानप्रस्थस्य त्रिगुणं यतीनां च चतुर्गुणम् ।
यद्दिवा विहितां शौचं तदर्धं निशि कीर्तितः ।।
तदर्धमातुरे प्रोक्तं आतुरस्यार्धमध्वनि ।
स्त्रीशूद्राणामशक्तानां बालानां नोपनीतिनाम् ।।
गन्धलेपक्षयकरं शौचं कुर्यान्न शङ्कया ।
एकैकया मृदा पादौ हस्तौ प्रक्षालयेत्ततः ।।
प्रथमं प्राङ्मुखो वामदक्षौ प्रक्षालयेत् क्रमात् ।
न हसन्वै प्रजल्पन्वा आत्मानमवलोकयन् ।
इत्येवं मृद्भिराजानु प्रक्षाल्य चरणौ पृथक् । 
हस्तावामणिबन्धाच्च कुर्यादाचमनं ततः ।।
षड्वारं कुरुते मूत्रं त्रिवारं च पूरीषकम् ।
एतच्छौचविधिः पूर्वमत ऊर्ध्वं न दोषभाक् ।। 
यावन्नापैत्यमेध्याक्तो गन्धलेपश्च तत्कृतः ।
तावन्मृद्वारि देयं स्यात्सर्वासु द्रव्यशुद्धिषु ।।
शौचशेषां मृदं तोयैः सम्यक्प्रक्षालयेत्ततः । 
दन्तानां शोधनं कार्यं काष्ठैरुक्तैर्यथाविधि ।।
कार्पासीं तुवरीं वेणुं तिन्त्रिणीं चैव वर्जयेत् ।
कषायकटुतिक्तेन विना नन्दां चतुर्दशीम् ।।
उपोषणाहं श्राद्धाहममावस्यां च सङ्क्रमम् ।
निषिद्धदिवसे कुर्याद्गण्डूषान्द्वादशैव तु ।।
तृणपर्णैः सदा कुर्यात् अमामेकादशीं विना ।
तयोरपि च कर्तव्यं जम्बु(प्लक्षरसालकैः)रासालपर्णकैः ।।
निषिद्धं दन्तकाष्ठश्च भोजनान्ते न कस्यचित् । 
पत्रैर्द्वादशगण्डूषैः दन्तान्वै शोधयेदपि ।।
गण्डूषविधिः 
चतुरष्ट द्विषट् अष्टगण्डूषैः शुद्ध्यते पुमान् ।
मूत्रे पुरीषे भुक्त्यन्ते तथैव मुखनिःसृते ।।
तिष्ठन्ति पुरतो देवाः दक्षिणे पितृदेवताः ।
गण्डूषक्षेपणं तस्माद्वामभागे विधीयते ।।
अथाचमनम् 
सपवित्रेण हस्तेन कुर्यादाचमनक्रियाम् ।
नोच्छिष्टं तत्पवित्रं स्याद्भुक्तोच्छिष्ठं तु वर्जयेत् ।।
समौ द्वौ स्थौल्यदीर्घाभ्यां समौ प्रादेशसम्मितौ ।
पवित्रग्रन्थी ते ज्ञेये देवकर्मणि चोदिते ।।
साग्राणि त्रीणि प्रादेशसम्मितानि समानि च ।
नैकमूलान्यबद्धानि पवित्राणीह पैतृके ।।
हेम्ना रौप्येण ताम्रेण कुशेनैवाथ वा सदा ।
पवित्रं धारयेद्धीमान् तत्तत्कर्मफलाप्तये ।।
प्रक्षाल्य पाणी पादौ च शिखां बध्वा सुखासने ।
हृदये संस्मरेद्विष्णुं ततश्चाचमनं चरेत् ।।
मुक्त्वा कनिष्ठकाङ्गुष्ठे माषमात्रं(मग्नं)जलं पिबेत् ।
अन्तर्जानुः शुचौ देशे उपविष्ट उदङ्मुखः ।।
प्राग्वा ब्राह्मेण तीर्थेन द्विजो नित्यमुपस्पृशेत् ।
कनिष्ठदेशिन्यङ्गुष्ठमूलान्यग्रकरस्य च ।
प्रजापतिपितृब्रह्मदेवतीर्थान्यनुक्रमात् ।।
करमध्ये सौम्यमग्नितीर्थं च तत्र न सौम्येन वाऽन्नप्राशनादि । आग्नेयेन प्रतिग्रहं कुर्यात् ।
अङ्गुष्ठाग्रौ समाकुञ्च्य मध्यमं मध्यपर्वसु ।
योजयित्वाऽऽचमेत्तत्र स वै गोकर्ण उच्यते ।।
केशवादित्रिभिः पीत्वा द्वाभ्यां प्रक्षालयेत्करौ ।
द्वाभ्यामोष्टौ च सम्मृज्य द्वाभ्यामु(न्मार्ज)न्मज्जनं तथा ।।
एकेन वाऽऽसनं प्रोक्ष्य पुनश्चैकेन पादयोः ।
एकेन मूधर्ि्न सम्प्रोक्ष्य मुखं सङ्कर्षणादिभिः ।।
अशक्तौ तु त्रिभिः पीत्वा हस्तौ प्रक्षाल्य श्रोत्रे संस्पृशेत् ।
अग्निस्तीर्थानि वेदाश्च वरुणार्केन्दुवायवः ।।
विप्रस्य दक्षिणे कर्णे नित्यं तिष्ठन्ति देवताः ।
तस्मात्कर्णं स्पृशेद्वापि शुद्धिरेव न संशयः ।।
अथ स्नानं बहुविधं 
तदुक्तं वाराहे - 
मन्त्रस्नानं मलस्नानं ध्यानस्नानं च वारुणम् ।
पञ्चमं च जलस्नानं इति पञ्चविधं स्मृतम् ।।
नवद्वारमिदं देहः स्रवत्यहरहर्मलम् ।
तच्छुध्यर्थं प्रकर्तव्यं मलस्नानं दिने दिने ।।
प्रथमं त्रिर्निमज्याप्सु कराभ्यां शोधयेत्ततः ।
सर्वाङ्गानि च त्रिः पश्चान्निमज्याप्सु च भक्तितः ।।
मलस्नानमिदं प्रोक्तं आवश्यकमिदं नृणाम् ।
अथ शीतजलाशक्तः कुर्यादेवोष्णवारिणा ।।
शीतास्वप्सु निषिच्योष्णं वारि पश्चाच्च शीतलम् ।
तुलसीमृत्तिकायुक्तं गायत्र्या चाभिमन्त्रितम् ।।
जलं विधाय कुर्वीत यो ह्यशक्तो भवेद्विजः ।
नास्त्युद्धृतजलस्नाने देवर्षिपितृतर्पणम् ।।
अघमर्षणमन्त्रांस्तु पठन्नम्बु विनिक्षिपेत् ।
स्वमूर्धनि ततः कुर्यान्नित्यकर्म विधानतः ।।
अस्याप्यशक्तौ कर्तव्यं मन्त्रस्नानं दिने दिने ।
सन्ध्योपासनकर्मादावधिकारस्य सिद्धये ।।
आर्द्रवस्त्रेण सम्मार्ज्य सर्वगात्रोद्भवं मलम् ।
पूर्ववस्त्रं परित्यज्य अन्यद्धौतं(चैलं)विधारयन् ।।
आचम्य जलमादाय पात्रे वामकरेऽथवा ।
गायत्र्या चाथ मूलेन त्रिवारमभिमन्त्रयेत् ।।
तज्जलं प्रोक्षयेद् गात्रे दर्भैर्वा तुलसीदलैः ।
तर्जनीमध्यमाभ्यां वा ऋचेनाब्दैवतेन वै ।।
भूमौ शिरसि चाकाशे आकाशे भुविमस्तके ।
मस्तके च तथाऽऽकाशे भूमौ च नवधा क्षिपेत् ।।
अब्दैवतः स्मृतो मन्त्रः आपोहिष्ठेति वै ऋचः ।
त्रिरावृत्या क्षिपेत्तोयं प्रत्यृचं नवधा द्विजः ।।
आकाशं हृदयं प्रोक्तं भूमिः पादाविति स्मृता ।
तत आचम्य विधिवत् कुर्यात्सन्ध्यादि कर्म च ।।
यदाऽपि तन्न शक्नोति वृद्धो वाऽप्यथवाऽऽतुरः ।
शयनेऽपि प्रकुर्वीत ध्यानस्नानमतन्द्रितः ।।
उद्यदादित्यसङ्काशं पीतनिर्मलवासनम् ।
सर्वावयवसंयुक्तां सर्वाभरणभूषिताम् ।।
सर्वलक्षणसंयुक्तस्वरूपां स्वेष्टदेवताम् ।
स्वमस्तकोपरि तां ध्यायेत्तत्पदाभ्यां विनिःसृताम् ।।
ब्रह्मणा क्षाल्यमानां तां गङ्गां त्रिपथगामिनीम् ।
धृतां शिवेन शिरसा ततो नीचैः सृतां बहिः ।।
निपतन्तीं स्वके मूधर्ि्न प्लावयन्तीं मुहुर्मुहुः ।
सर्वाङ्गानि ततः सम्यगाचम्य शुचितां व्रजेत् ।।
स्नातोऽपि विधिवच्छक्तो वारुणेन जलेन वा ।
मन्त्रस्नानं तथा धयानस्नानं कुर्याच्च नित्यदा ।।
अधिकारस्य भवेच्छुद्धिः स्नानद्वयसमुद्भवा ।
जलस्नानमथो वक्ष्ये सिद्ध्यर्थं सर्वकर्मणाम् ।।
गङ्गादिषु यथालाभं कूपादौ स्नानमाचरेत् ।
शुचिः प्रक्षालितपदः धौतहस्तो द्विराचमेत् ।।
ततो बद्धशिखो भूत्वा देशं कालं च संस्मरेत् ।
त्रिर्निमज्य मलस्नानं विधायाथाभिमन्त्रयेत् ।।
गायत्र्या वाऽथ मूलेन याःप्रवत इतीरयन् ।
प्रार्थयित्वा नदीः सर्वा इमं मे गङ्ग इत्यृचा ।।
मन्त्रयिवा ऋतं चेति मन्त्रेणाब्दैवतेन तु ।
पादशोऽर्धर्चशश्चैव ऋक्शश्चापि जलं क्षिपेत् ।।
हस्ताभ्यां मूध््नर्यतः कुर्यादघमर्षणमार्जनम् ।
ऋतं चेति ऋचेनाप्सु जपित्वोन्मज्य वै पुनः ।।
त्रिर्मज्जनमथो कृत्वा जले मन्मूर्तिमर्चयेत् ।
ध्यात्वा जलस्थमन्मूर्तिं मूलमन्त्रेण भक्तितः ।
जलेनैव तु कुर्वीत षोडशैवोपचारकान् ।
तत्पादसलिलं मूधर्ि्न तिष्ठन्क्षिपेदपः ।।
तत आचम्य कुर्वीत तर्पणं जलसंस्थितः ।
ब्रह्मादिदेवान् भूर्देवान् भुवःस्वर्भूर्भुवस्थितान् ।
ऋषीन् द्वैपायनादींश्च भूर्भुवःस्वस्स्थितांस्तथा ।
तर्पयेच्चाग्निकव्यवाहनादिपितॄंस्तथा ।।
एके चास्मत्कुले जाता अपुत्रा गोत्रिणो मृताः ।
ते गृह्णन्तु मया दत्तं वस्त्रनिष्पीडनोदकम् ।।
इति मन्त्रेण वस्त्राम्भो दद्यान्निष्पीड्य चाम्बुनि ।
स्वस्वशाखोक्तरीत्या स्नानकाले कटिबद्धं वामकोष्ठे स्थितं वा द्वितीयं वस्त्रं निष्पीडयेदित्यर्थः ।
ततस्तीरं समासाद्य यक्ष्माणं तर्पयेद्द्विजः ।
यन्मया दूषितं तोयं शारीरमलशोधनात् ।।
तत्पापस्य विशुध्यर्थं यक्ष्माणं तर्पयाम्यम् ।
इति मन्त्रेण सङ्गृह्य क्षिपेत्तीरे जलाञ्जलिम् ।।
सालिग्रामशिलातोयं ततो मूर्धनि धारयेत् ।
त्रिः पिबेत्तीर्थमाहात्म्यं मन्त्रान्वै समुदीरयन् ।।
तृतीयेऽध्याये वासिष्टे - 
उद्धृत्य पञ्च मृत्पिण्डान् स्नायाद्वै परवारिषु ।
अनुद्धृत्यैव नद्यां तु हृदप्रस्रवणादिषु ।।
स्नानमब्दैवतर्मन्त्रैर्मार्जनं चाघमर्षणम् ।।
मन्त्रद्वयेनाभिमन्त्र्य तस्मिन्ध्यायेत्सनातनम् ।
अनन्तभोगपर्यङ्के शयानं रमया सह ।।
ध्यात्वा निमज्य देवेशं त्रिः पठेदघमर्षणम् ।
तथैव मन्त्ररत्नं च जपेदप्सु निमज्य वै ।।
उत्थायाचम्य विधिवद्देवर्षींस्तर्पयेत्ततः ।
उत्तीर्य वस्त्रं निष्पीड्य पुनराचमनं चरेत् ।।
तत्रैव षष्ठाध्याये - 
नदीतटाकवाप्यादौ पश्चात्स्नानं समाचरेत् ।
अभिमन्त्र्य जलं पश्चान्मन्त्ररत्नेन वैष्णवः ।
विरजां संस्मरेदप्सु दिव्यां देवमयीं शुभाम् ।
निमज्याप्सु जपेत्पश्चान्मन्त्ररत्नं समाहितः ।।
उत्थाय जलमादाय मन्त्रेणैवाभिमन्त्र्य च ।
प्रोक्षयित्वा द्विराचामेद्देवादींस्तर्पयेद्द्विजः ।
उत्तीर्य पीडयेद्वस्त्रं पुनराचमनं चरेत् ।। इति ।। २ ।।
अत्र जलस्नाने विशेषमाहाचार्यः - उद्धृतेति ।।
मूल - ३,४,५,
उद्धृतासि वराहेणेति ऋचेन तुलसीमूलस्थादिमृत्तिकया शरीरं लेपयित्वा त्रिवारं स्नात्वा द्विवारं षट् अष्ट वा षड्वा अक्षराणि एषां ते तथोक्ताः । वासुदेवद्वादशाक्षरमन्त्रेण नाराणयणाष्टाक्षरमन्त्रेण विष्णुषडक्षरमन्त्रेण, कृष्णषडक्षरमन्त्रेण यथाधिकारं त्रिवारं स्नात्वा आचम्य आपोहिष्ठेति ऋचेन शरीरं प्रोक्षयित्वा पुनस्स्नात्वा ‘उद्धृतेति’ मृदा शरीरमालिप्य पुनरपि त्रिवारं स्नात्वा अप्सु निमज्यैव ऋतं चेति ऋचं अघमर्षणसूक्तं त्रिवारं जपेदित्यन्वयः ।
जपकाले जलेऽपीत्थम्भावमाह ।। स्रष्टारमिति ।।
श्वासनिर्बन्धनरूपप्राणायामं कृत्वा अप्सु निमज्यैव ‘ऋतञ्चे’त्याद्यृगर्थभूतं सर्वलोकानां सत्यलोक, सप्तसमुद्र, अहोरात्रादिकाल, सूर्यचन्द्रादीनां सर्जकं परं सर्वोत्तमं नारायणं उदकान्तस्थ(शेषशायिनं)गणस्थंस्मरन् तेन वा मनसा वा प्रणवमन्त्रेण तस्य षोडशोपचारपूजां कुर्वन् ततः जलात् प्रणवेनोत्थितः ॐकारोच्चारणपूर्वकमुत्थितःसन् पुरुषसूक्तेन स्वदेहस्थं हरिं स्मरन् स्वशाखास्थितपुरुषसूक्तं पठित्वा तदर्थभूतं सर्वचेतनाचेतनलोकसर्जकं, स्वदेहस्थितनारायणं पञ्चकोशान्तर्गतं शिरःस्थितं तुरीयं वा शङ्खमुद्रया प्रोक्षयेदित्यर्थः ।
एतदतिरिक्तं सर्वं वाराहरीत्या, वासिष्ठरीत्या वा कुर्यात् । जलमध्ये पितृस्नानं गुरुस्नानं, केशवाद्यभीष्टदेवतामन्त्रादिस्नानं, यथाप्रमाणं अघमर्षणात्पूर्वं पश्चाद्वा कृत्वा जलतर्पणादि कृत्वा तीरे शिखोदकं दत्वा किञ्चित्कालं स्थित्वा शुष्कवस्त्रेण, सप्तवाताहतार्द्रवस्त्रेण वा देहं मार्जयेत्, नार्द्रेण पाणिना । अत्र ग्रन्थे यथाविधीत्यारम्भे उक्तं तदन्ते सङ्क्षेपतः इति वक्ष्यमाणत्वाच्च ।
तन्त्रसारे - 
यावतो ह्यननुष्ठाने कर्मपूर्तिर्न जायते ।
तावत्समस्तं कथितमिति ‘अस्य सङ्क्षेपशास्त्रत्वान्न विस्तरविरोधिता’ इति ‘तेष्वयं सुगमो मार्गः सफलश्चानुतिष्ठतामिति’ चोक्त्वा सुलभमावश्यक एवात्रोक्तो न तु शौचादेर्विस्तरस्तथा ।
वारुणस्नान - मृत्तिका - तण्डुल - तिल - आमलक - गोमय - दूर्वा पञ्चगव्य - भस्मादेरप्याचार उक्तः ।
किञ्च उपक्रमे ‘सन्न्यस्याध्यात्मचेतसा । निराशीर्निर्मम’ इति, ‘मध्ये नित्यं तदर्पणं कुर्यात्’ ‘परस्मै सन्निवेदये’दिति उपसंहारे ‘व्यासवाक्यसमुद्धृतिः सदाचारस्य विषय’ इति वक्ष्यमाणत्वाच्च ।
कर्मणां तु तत्तच्छाखो(स्मृत्यु)क्तानां तदुक्तक्रमवतां सुलभानां अविरुद्धानां तत्र तदन्यशाखिभिरपि करणीयत्वम् । विष्णुप्रेरणया विष्णुप्रीत्यर्थं करिष्य इति सङ्कल्प्य मध्येपि प्रतिक्षणं प्रतिकर्म च हरिं स्मृत्वा अन्ते कृष्णार्पणं कुर्यादिति कर्मकरणेतिकर्तव्यतां च वक्त्याचार्य इति प्रायोऽवगमात् वक्ष्यमाणेष्वपि कर्मसु नानुक्त्यादिशङ्का कार्येति ज्ञेयम् ।
तदुक्तम् - 
परान्मातं स्वशाखोक्तं परोक्तमविरोधि यत् । ‘विद्वद्भिस्तदनुष्ठेयं अग्निहोत्रादिधर्मव’दिति । ‘चोदनाद्यविशेषात्’ ‘वेदः कृत्स्नोऽधिगन्तव्यः’ ‘सलिलवच्च तन्नियमः’ । 
‘सर्ववेदोक्तमार्गेण कर्म कुर्वीत नित्यशः ।
आनन्दो हि फलं यस्माच्छाखाभेदो ह्यशक्तिजः’ ।।
‘सर्वकर्मकृतौ यस्मादशक्ताः सर्वजन्तवः ।
शाखाभेदं कर्मभेदं व्यासस्तस्मादचीक्लृपत्’ ।। इत्यादिभाष्योक्तेः ।
ध्यानार्चा गुरुशूश्रूषा नित्यनैमित्तिकाः क्रियाः ।
तीर्थदानजपाद्याश्च स्वाध्यायो हरिपूजनम् ।।
द्वादश्यादिव्रतं चैव तुलस्याद्यैरथार्चनम् ।
सर्वं भक्त्यर्थमुद्दिष्टं निष्फलं तु तया विना ।। इति हरिवंशे ।
तीर्थदानतपोयज्ञपूर्वाः सर्वेऽपि सर्वदा ।
अङ्गानि हरिसेवायां भक्तिस्त्वेका विमुक्तये ।। इति तात्पर्यनिर्णये ।
मन्त्रतस्तन्त्रतः छिद्रं देशकालार्हवस्तुतः ।
सर्वं करोति निश्छिद्रं अनुसङ्कीर्तनं तव ।।
मन्त्रमध्ये क्रियामध्ये विष्णोः स्मरणपूर्वकम् ।
यत्किञ्चित् क्रियते कर्म तत्कर्म सफलं कुरु ।।
मन्त्रतन्त्रोपकरणकर्तृवह्निषु केशवम् ।
देशे काले च मन्वानाश्चक्रुस्ते कर्म निर्मलम् ।।
यस्य स्मरणमात्रेण जन्मसंसारबन्धनात् ।
विमुच्यते नमस्तस्मै विष्णवे प्रभविष्णवे ।।
मातृहा पितृहा गोघ्नो गुरुहाऽऽचार्यहाऽथवा ।
श्वादः पुल्कसको वाऽपि शुध्येरन्यस्य कीर्तनात् ।।
स्मृतेः सकलकल्याणभाजनं यत्र जायते ।
पुरुषस्तमजं नित्यं व्रजामि शरणं हरिम् ।।
भक्त्यैव तुष्टिमभ्येति विष्णुर्नान्येन केनचित् ।
भक्त्या त्वनन्यया शक्य अहमेवं विधोऽर्जुन ।।
यस्य स्मृत्या च नामोक्त्या तपोयज्ञक्रियादिषु ।
न्यूनं सम्पूर्णतां याति सद्यो वन्दे तमच्युतम् ।।
विधानं कर्मणो ज्ञात्वा ततः सम्यक्समाचरेत् ।
कुर्वन् कर्मफलत्यागी कुर्वन् विष्ण्वर्पणं तथा ।।
ततोऽन्तःकरणे शुद्धिद्वारा ज्ञानमवाप्नुयात् । 
अनुष्ठाता तपस्वी च सर्वधर्मपरोऽपि वा ।।
विना यदर्पणं सम्यक् फलं नाप्नोत्यसंशयम् ।
देहिनां याः प्रवर्तन्ते प्रातरारभ्य सत्क्रियाः ।।
ताश्च विष्ण्वर्पणं कुर्यात् कर्मपाशद्विमुच्यते ।
श्रद्धा जनित्री धर्माणां श्रद्धा माता परा मता ।
श्रद्धाहीनाः क्रियाः सर्वा न फलन्ति कदाचन । इति वायुपुराणे ।
तपस्विनो दानपरा इत्यादिभागवतोक्तेश्च ।।
सर्वाणि स्ववर्णाश्रमोचितानि प्रत्यहं विष्णुभक्त्यादिपूर्वकाणि तत्प्रीतिसाधनत्वेन निष्कामत्वेन निरहङ्कारतया तत्प्रेरणया सङ्कल्प्य कृतानि हरावेव समर्प्याणीति तात्पर्यार्थः ।
द्वाविमावित्यादि वाक्यान्युदाहृत्य सदाचारस्य कर्तव्यताविषये व्यासवाक्योद्धृतिः कृतेति सर्वं समञ्जसमिति ज्ञेयम् । प्रकृतमनुसरामीत्यनुक्त्वा तात्पर्यस्य वक्तुमशक्यत्वात् ।। ५ ।।
स्नानानन्तरकर्तव्यमाह ।। वसित्वेति ।।
मूल ६,७
वासः वसित्वा वाससा पञ्चकच्छयुक्तेनाहतेन गुदादिकमाच्छाद्येत्यर्थः । ततः आचम्य पूर्वपरिवृतं वस्त्रं समीपे संस्थाप्य मन्त्रतः गुदाच्छादकं वासः प्रोक्ष्य ‘शुचीवोहव्ये’ति पुनराचम्य, धृतोर्ध्वपुण्ड्रचक्रादिः आचम्य प्राणानायम्य प्रातः सन्ध्यामुपास्य इति सङ्कल्प्य, आपोहिष्ठेति मन्त्रैः प्रोक्ष्य मार्जनं कृत्वा पुनः मन्त्रतः सूर्यश्चेति मन्त्रेण आचम्य पुनर्मन्त्रतः प्रोक्ष्य स्वशाखोक्तरीत्या पुनर्मार्जनं कृत्वा पुनर्मन्त्रतः पापपुरुषविसर्जनं कृत्वा (बहिः प्रोक्ष्य विसृज्य) पुनर्मन्त्रतः आचम्य, गायत्री ३ आपेहिष्टा ९ ॐ भूरित्यादिद्वादशवारमभिमन्त्र्य आचमनं कृत्वा, सूर्यगतं हरिं ध्यात्वा तमुद्दिश्य गायत्र्या मन्त्रेण श्रुत्युक्तप्रकारेणैकाञ्जलिं अर्घ्यरूपं दत्वा, चशब्दः समुच्चये, पुनः स्मृत्युक्तरीत्या द्विवारं च दत्वा मन्त्रतः गायत्रीमन्त्रेण तदर्थभूतं सूर्यगतं हरिं ध्यात्वा मन्त्रतः ‘उद्यन्तमस्तं यन्तमि’ति मन्त्रेण परिवृत्य आत्मानं प्रदक्षिणीकृत्य समाचम्य केशवादिमन्त्रैस्तर्पणं कृत्वा अष्टाक्षरादिमन्त्रैस्तर्पणं कृत्वा सम्यक् आचमनद्वयं कृत्वा, अथ ब्रह्मयज्ञादिकं करिष्य इति सङ्कल्प्य अथ मन्त्रतः विद्युदसीति मन्त्रेणापः उपस्पृश्य समाचम्यहस्ताववनिज्य त्रिराचमेत् । द्विःपरिमृज्य सकृदुपस्पृश्य शिरश्चक्षुषी नासिके श्रोत्रे हृदयमालभ्येति मन्त्रेण मन्त्रोक्तरीत्या तत्तत्स्थानेषूदकं प्रोक्ष्य शाखोक्तरीत्या व्याहृतिपूर्वं पछोऽर्धर्चशः ऋक्शश्च गायत्रीं जप्त्वा ‘ऋचोऽक्षरे’ ‘नमो ब्रह्मणे’ इति परिधानीं ऋचं त्रिवारं जप्त्वा देवर्षिपितॄंश्च तदनुयायिनश्च मनुेयपितॄंश्च तर्पयित्वा एके चास्मदिति मन्त्रेण पूर्वपरिवृतं स्वसमीपेस्थं (निहितं) वासः स्थले निष्पीड्य अथ वासः विसृज्य जलमध्ये धृत्वाऽञ्जसा विस्तृत्य तटे (आतपे) उपस्थाय पूर्वाग्रतया, ‘ध्येयः सदेति’ वक्ष्यमाणरीत्या गायत्र्या अर्थभूतं सूर्यमण्डलस्थितं विष्णुं ध्यात्वैव त्रिपदीं गायत्रीं सहस्रा आवृत्तिः परमा मुख्या यस्याः सा तथा शतमावृत्तिः मध्या यस्याः सा तथा दश आवृत्तयो अवरा यस्याः सा तथोक्ता तां ऋचं जपेत् उपांशु पठेत् ।
ततः उत्तरं कर्तव्यमाह ।। आसूर्येति ।। सूर्योदयदर्शनपर्यन्तं तिष्ठेत् । 
मूल - ८,९,१०
यथायोग्यं दशकादिगायत्रीजपं कुर्वन्निति शेषः । ततः सूर्यदर्शनानन्तरं उपविशेत अवतिष्ठेद्वा । पूर्वां प्रातः कालीनां, सनक्षत्रां नक्षत्रदर्शनसहितां, सन्ध्यां सन्ध्याशब्दवाच्यां गायत्रीं वाग्यतो जपेत् । उत्तरां सायन्तनीं सन्ध्यां, उपविश्यैव सूर्याभिमुखतः, स्थित्वा, सदिवाकरां सूर्यदर्शनसहितां सन्ध्यां सदा जपकाले सदैव वाङ्नियमेन जपेदित्यन्वयः । ‘प्रोक्ष्याचम्य च मन्त्रत’ इत्यादिना सायतनी सन्ध्या माध्याह्निकी चोपविष्टा वेदितव्या ।
तदुक्तं वाराहादौ - 
आच्छाद्य वाससी धौते पुनराचमनं चरेत् ।
प्राणायामं स्वयं कृत्वा तिलकायुधधारणम् ।।
करिष्य इति सङ्कल्प्य वामहस्ते जलं क्षिपेत् ।।
स्योनापृथिवीति मन्त्रेण गायत्र्या च समाहितः । 
अथ मूलेन मन्त्रेण मर्दितां तु मृदं पुनः ।।
गायत्रीमूलमन्त्राभ्यां दशकृत्वस्त्रिरेव वा ।
मन्त्रयित्वा ततो भक्त्या तिलकान् धारयेत्सुधीः ।।
लालाटमध्योदरहृद्गलेषु पार्श्वे भुजे कर्णमूले च दक्षे ।
तद्वद्वामे पृष्ठमध्ये च मूधर्ि्न शक्ले न्यसेत्केशवादीनि तेषु(येषु) ।।
सङ्कर्षणादीन्यथ कृष्णपक्षे नामानि विष्णोर्ब्राह्मणो द्वादशैवम् ।।
नारायणायुधादीनां मुद्राः सम्प्रार्थयेत्तत्तः ।।
सुदर्शन महाज्वाल कोटिसूर्यसमप्रभ ।
अज्ञानान्धस्य मे नित्यं विष्णोर्मार्गं प्रदर्शय ।।
पाञ्चजन्य निजध्वानध्वस्तपातकसञ्चय ।
पाहि मां पापिनं घोरसंसारार्णवपातिनम् ।।
संसारभयभीतानां योगिनामभयप्रद ।
पद्म हस्तस्थिते विष्णोः पाहि मां सर्वतो भयात् ।। 
दैत्यशोणितदिग्धाङ्गे कौमोदकि गदे हरेः ।
भिन्दिभिन्दि तमोंऽतस्थं त्वां नमामि पुनः पुनः ।।
नाममुद्रे नमस्तुभ्यं त्वदङ्किततनुर्हरेः ।
प्रसादाद्विष्णुलोकेऽहं चिरं स्थास्यामि निर्वृतः ।।
इत्यायुधानि सम्प्रार्थ्य गृहीत्वा मुद्रिकास्ततः । 
धारयेत्तिलकेष्वेताः विष्णुसायुज्यसिद्धये ।।
एकं कपोले हृदये त्रीणि मध्योदरे तथा ।
पञ्च पार्श्वे द्वयं त्रीणि दक्षिणस्तनमण्डले ।।
चक्रद्वयं दक्षिणे तु बाहौ तिलकमूर्धनि ।
न्यसेदधस्त्वेकं तु तिलके वामबाहुके ।।
कर्णमूले तथा कण्ठे एकमेकं तु धारयेत् ।
वामे कपोले शङ्खैकं द्वयं पार्श्वे त्रयं स्तने ।।
शङ्खद्वयं तथा बाहौ विन्यसेत्पुण्ड्रमूर्धनि ।
बाहौ तु तिलकाधस्ताद्दक्षिणे शङ्खमेककम् ।।
कर्णमूले तथा वामे शङ्खमेकं तु विन्यसेत् ।
ललाटे तु गदा धार्या वामे पार्श्वे तथा स्तने ।।
एकैकं धारयेत्पद्मं मध्ये पार्श्वं तथा स्तने ।
एकैकं दक्षिणे बाहौ चक्रोपरि द्वयं लिखेत् ।।
नाम सर्वेषु पुण्डे्रषु स्तनयोश्च कपोलयोः ।
प्रक्षाल्यायुधतोयेन शिरो मूलेन मार्जयेत् ।।
नमो मुद्राभ्य इत्युक्त्वा स्थापयेन्मानिताः सदा ।। इति ।।
उपासीत ततः सन्ध्यां प्राङ्मुखोदङ्मुखोऽपि वा ।
अन्तर्जानुकरो भूत्वा प्राणायामान् समाचरेत् ।।
सोपवीतो बद्धशिखो हरौ न्यस्तमनाः पठेत् ।
सव्याहृतिं सप्रणवां गायत्रीं शिरसा सह ।।
सम्पीड्य नासामङ्गुष्टानामिकातदनं(तर्जनां)तरैः ।
प्राणायामत्रयं कार्यं सन्ध्याहोमजपादिषु ।।
व्याहृतीनां च सर्वासां ऋषिश्चैव प्रजापतिः ।
छन्दस्तु दैवी गायत्री परमात्मा च देवता ।।
एवं ज्ञात्वा विधानेन देशकालानुदीर्य च ।
आपोहिष्ठेति मन्त्रेण मार्जयेच्च समाहितः ।।
सूर्यश्चेति तु मन्त्रेण मन्त्रयित्वा पिबेदपः ।
मन्त्ररत्नेन च प्राश्य पश्चादाचमनं चरेत् ।।
आपोहिष्ठेति मन्त्रेण पुनर्मार्जनमाचरेत् ।
उत्थाया(याङ्गं)र्कं प्रति प्रोक्ष्य गायत्र्या त्र्यञ्जलिं द्विजः ।।
आदित्यमण्डलान्तस्थं ध्यात्वा विष्णुं सनातनम् ।
सावित्रीं मन्त्ररत्नं च जपेदष्टोत्तरं शतम् ।।
उदुत्यमिति मन्त्रेण उपस्थानं समाचरेत् ।
तर्पयेन्मन्त्ररत्नेन शक्त्या देवं जनार्दनम् ।।
तदीयांस्तर्पयेत्पश्चान्नित्यमुक्तांस्तथेतरान् ।
आनृशंस्येन भावेन देवादीनपि तर्पयेत्(पितॄन्) ।।
निष्पीड्य स्नानवस्त्रं तु पुनराचमनं चरेदिति ।। वासिष्ठे 
वाराहे –
कालातिक्रमणे स्वल्पे त्रिसन्ध्यमपि कर्हिचित् ।
चतुर्थार्घ्यं प्रकुर्वीत शिरोव्याहृतिसम्पुटे ।।
प्राणायामत्रयं प्रातः द्विगुणं सङ्गवे स्मृतम् ।
मध्याह्ने त्रिगुणं प्रोक्तं अपराह्ने तु षड्गुणम् ।
सायाह्ने द्वादशगुणं सूर्यहत्यां ततो व्रजेत् ।।
ब्रह्मयज्ञं प्रकुर्वीत प्रत्यहं तिलतर्पणम् ।
पितॄनुद्दिश्य पित्रादीन् निषिद्धदिवसं विना ।
भानुवारे भौमवारे नन्दाभृगुमघासु च ।
अयनद्वितये चैव चतुर्ष्वपि युगादिषु ।
ग्रहे मृताहे जन्मर्क्षे सन्ध्ययोश्च तथा निशि ।
पिण्डदानं मृदा स्नानं न कुर्यात्तिलतर्पणम् ।
निषिद्धदिवसे वारे नक्षत्रे च तथा तिथौ ।
यस्तिलैस्तर्पणं कुर्यात्तज्जलं रुधिरं भवेत् ।।
तीर्थे तिथिविशेषे च प्रेतकार्ये तथैव च ।
प्रेतपक्षे व्यतीपाते सङ्क्राते विधृतावपि ।।
निषिद्धेऽपि दिने कुर्यात्तिलयुक्तं तु तर्पणम् ।
अमृतं तु भवेत्प्रातः मध्याह्ने क्षीरवद्भवेत् ।।
अपराह्ने भवेत्तोयं सायाह्ने रुधिरं स्मृतम् ।
श्राद्धाङ्गतर्पणं ह्येतन्मध्याह्ने नित्यतर्पणम् ।।
सङ्कोचे तीर्थलाभे वा प्रातरप्याचरेत्तत् । 
दिवोदितानि कर्माणि प्रमादादकृतानि चेत् ।।
(सायं सन्ध्यानुपास्याथ पूजयित्वा पुनर्हरिम् ।)
शर्वर्याः प्रथमे यामे दिवावत्कर्म कारयेत् ।।
ब्रह्मयज्ञं च सौरं च न कुर्यात्तिलतर्पणम् ।
तिष्ठन्नपि शयानो वा ब्रह्मयज्ञं समाचरेत् ।।
तस्य तद्वचनं ध्यायेत् देशो नात्मा यदा शुचिः ।
अशक्तोऽपि प्रकुर्वीत ब्रह्मयज्ञं च नित्यदा ।।
इमं तु वैश्वदेवात्प्राक् ऊर्ध्वं वाऽपि समाचरेत् ।
निष्पीडयति योऽमर्त्यः स्नानवस्त्रमतर्पितम् ।।
निराशाः पितरस्तस्य शप्त्वा गच्छन्ति नान्यथा ।। इति वाराहे तृतीयाध्याये ।
कर्मक्रमः
उषःकाले समुत्तिष्ठेत्सर्वदा वैष्णवो नरः ।
प्रक्षाल्य पाणी पादौ च ततश्चाचम्य भक्तितः ।।
सुखासीनः स्मरन्मूर्तिं मदीयामिष्टदेवताम् ।
घटीमात्रं ततो ध्यात्वा कुर्यान्नीराजनं मम ।।
नमस्कृत्वा ततो गच्छेन्मलोत्सर्गभुवं नरः ।
त्यजन्मूत्रपुरीषे च दन्तधावनमाचरेत् ।।
आचम्य च ततो गच्छेत्तीर्थस्नानाय तत्र च ।
स्वशाखोक्तविधानेन स्नानं सन्ध्यां च तर्पणम् ।।
विधाय गत्वा जुहुयादग्निहोत्राहुतीर्द्विजः ।
जपस्वाध्यायहोमार्चामहायज्ञांश्च पञ्च च ।।
विधाय विधिवत्प्राज्ञो भुञ्जीत विधिना ततः ।
सायं सन्ध्यामुपासीत पूजयित्वा पुनर्हरिम् ।।
यामादूर्ध्वं शयीताथो पुनरुत्थाय चोषसि ।
एवं दिने दिने कुर्याद्विष्णुलोकेमहीयते ।।
सप्तमे - 
सन्ध्याङ्गायास्तु गायत्र्याः त्रिगुणो मूलमन्त्रकः ।। इति ।
यावद्देवान् ऋषींश्चैव पितॄंश्चापि न तर्पयेत् ।
तावन्निष्पीडयेद्वस्त्रं येन स्नातो भवेन्नरः ।।
योगीश्वरः - 
यस्तु श्रुतिजपः प्रोक्तः ब्रह्मयज्ञः स उचय्ते ।
स चार्वाक् तर्पणात्कार्यः पश्चाच्च प्रातराहुतिः ।।
वैश्वदेवावसाने वा नान्यत्र ह्यनिमित्तकात् ।। इति ।।
छन्दोग परिशिष्टे - 
उत्तमा तारकोपेता मध्यमा लुप्ततारका ।
अधमा सूर्यसहिता प्रातः सन्ध्या त्रिधा मता ।।
उत्तमा सूर्यसहिता मध्यमा लुप्ततारका ।
अधमा ऋक्षसहिता सायं सन्ध्या त्रिदा मता ।।
मुहूर्तमुदयादर्वाक् द्विमुहूर्तमतः परम् ।
सन्ध्याकालः स्मृतः पूर्वं विपरीतं तु पश्चिमे ।।
नित्यं तु तर्पणं कृत्वा गायत्रीं यो जपेद्द्विजः ।
वृथा तस्य भवेज्जाप्यं पितृहा सोऽपि जायते ।।
पञ्च पञ्च उषःकालः सप्तपञ्चारुणोदयः ।
अष्टपञ्च भवेत्प्रातः शेषः सूर्योदयः स्मृतः ।।
।। इत्येतत्साधनीद्वादशीविषय इति ।।
वाराहे उक्तम् - 
यदा सूर्योदयात्पूर्वं घटिकैकाऽवशिष्यते ।
स वै सूर्योदयो नाम मुनिभिः परिकीर्तितः ।।
तत्पूर्वघटिका या तु प्रातः काल उदाहृतः ।
माध्याह्निकं तदा कुर्यात् होमं सूर्योदयादथ ।।
वैश्वदेवं ततः कृत्वा ब्रह्मयज्ञं च तर्पणम् ।
आपोशनं करे धृत्वा (विधायैव) प्रतीक्षेद्रविदर्शनम् ।।
अरुणोदयतः पूर्वं कृतं स्नानं वृथा भवेत् ।
ततः पर्युषितं तत्स्यात्साधनद्वादशीं विना ।। इति ।
देवादितर्पणात्पूर्वं सन्ध्याङ्गत्वेन यो जपेत् ।
गायत्रीमन्यमन्त्रांश्च तत्सर्वं निष्फलं भवेत् ।। इति विष्णुतीर्थीये ।
शुचिः सन्ध्यामुपासीत कुर्याद्देवादितर्पणम् ।
तिष्ठन्नुदयपर्यन्तं गायत्र्य(त्र्याश्च)ष्ट शतं जपेत् ।। इति विष्णुधर्मे ।
प्रातरुत्थाय सन्ध्यामुपासीत यत्सन्ध्यामुपासते ब्रह्मैव तदुपासते अथ देवान्नमेत् । न पलाण्डुं भक्षयीत । न भृशं वदेत् । न विस्मरेदात्मानं सोमं पिबेत् । हुतशेषेण वर्तयेदित्यादि श्रुतिस्मृत्यादिबहुवाक्यप्राबल्यान्यथानुपपत्त्या पक्षद्वयं प्रतीयते । अर्घ्यप्रधानकं जपप्रधानकं चेति ।
तत्राद्यपक्षे अर्घ्यान्तं सन्ध्यावन्दनं कृत्वा तीर्थेन ब्रह्मयज्ञं तर्पणं कृत्वा जपसूर्योपस्थानादिकृत्वा गृहमागत्य औपासनं कृत्वा प्रातर्देवपूजां कृत्वा विहितवृत्त्या धनार्जनं कुर्यात् ।। जपप्रधानपक्षे ।। अर्घ्यजपान्ते सूर्योपस्थानं कृत्वांऽते तीर्थेन ब्रह्मयज्ञ - देव - ऋषितर्पणं कृत्वा गृहमागत्यौपासनादि कुर्यात् । आद्यपक्षोऽत्राचार्यैः कण्ठत उक्तः । द्वितीयः पक्षो ‘मन्त्रतः परिवृत्याथे’ति अथशब्देनोक्तः । अन्यथा परिवृत्येति ल्यपैव कर्मक्रमस्योक्तत्वात्स व्यर्थः स्यात् ।
प्रातः स्नानाशक्तस्तु मन्त्रस्नानेन सन्ध्यां कृत्वा मध्याह्ने बहिः स्नानं चरेत् । तत्रापि पक्षद्वयेनार्घ्यान्तं वा जपान्तं वा सन्ध्यावन्दनं कृत्वा तीर्थेन ब्रह्मयज्ञं तर्पणं कृत्वा वासो निपीड्य गृहमागत्य देवतार्चनं कुर्यात् । अशक्तस्तु प्रातर्वा मध्याह्ने वा गृह एवोष्णोदकेन स्नात्वा यथारुचि सन्ध्यावन्दनान्ते सालिग्रामनिर्माल्यं विसृज्य तीर्थेन ब्रह्मयज्ञतर्पणादिकं कुर्यात् ।।
यद्वा देवं सम्पूज्य तत्तीर्थेन वैश्वदेवान्ते ब्रह्मयज्ञतर्पणादि कुर्यात् । स्मृत्यन्तरेषु ब्रह्मयज्ञादेः कालत्रये विधानादिति सङ्क्षेपः । विस्तरस्तु ग्रन्थान्तरे द्रष्टव्यः ।। १० ।।
प्रकृतमनुसरति ।। गायत्र्या इति ।। 
मूल ११, १२, 
गायत्र्याः सन्ध्यागायत्र्याः त्रिगुणं यथा स्यात्तथा नारायणाष्टाक्षरं उद्यद्भास्वदित्युक्तप्रकारेण विष्णुं ध्यायन्नेव जपेत् उपांशु पठेदित्यर्थः । 
उत्तरत्र इतिकर्तव्यतां सूचयन् कर्मक्रममाह प्रणम्येति । जपादिसूर्योपस्थानं कृत्वा हरिपार्षदान् हरिभक्तत्वेन तद्भक्त्यादिगुणोपेतान् देवान् दिग्देवान् प्राच्यां इन्द्रतद्भार्ये, आग्नेय्यां अग्नितद्भार्ये, दक्षिणस्यां यमतद्भार्ये, नैऋत्यां निऋतितद्भार्ये, प्रतीच्यां वरुणतद्भार्ये, वायव्यां वायु - तद्भार्ये, उदीच्यां सोम - तद्भार्ये ईशायां ईशतद्भार्ये च ऊर्ध्वायामिन्द्रकामौ तद्भार्ये ब्रह्मवायू तद्भार्ये च, अधरायां शेषमित्रौ तद्भार्ये च कामशेषौ तद्भार्ये च, षट्प्रश्नभाष्योक्तरीत्या अवान्तरस्यां अग्निविनायकादीन् । यद्वा स्मृत्यन्तरोक्तरीत्याऽन्यान्वा प्रणम्य सन्ध्यांऽन्ते स्वगोत्रोच्चारणपूर्वकं स्वनामोक्त्वा स्वात्मान्तर्गतं हरिं शिंशुमारं वा स्मृत्वा स्वपादौ भूमिं वा स्पृष्ट्वा नत्वा एवं हरिपार्षदान् । गुरुंश्च पितृमात्रादींश्च प्रणम्य सर्वोत्तमं विष्णुं ध्यायन्नेव हरिमर्चयेत् । मनोवाक्कायकर्मभिः प्रातः काले पूजां कुर्यादित्यर्थः । पूर्वोक्तरीत्या सर्वत्र विष्णुध्यानम् ।
यद्वा, ‘पातालमेतस्य हि पादमूलमि’त्युक्तरीत्या स्वाभीष्टदेवताप्रणामं ध्यानं कृत्वा वेदशास्त्राध्ययनाध्यापनादिरूपं कृत्वा यथाधिकारं स्वशक्त्यनुसारेण श्रीहरिसेवां कुर्यादित्यर्थः ।।
यद्वा तन्त्रसारोक्तरीत्या - 
ध्यानप्रवचनाभ्यां च कुर्यान्नित्यमुपासनम् ।
अपरोक्षदृशे(क्षं हरे)रेव यस्मान्मोक्षो न चान्यथा ।।
अपरोक्षदृशिश्चैव श्रवणान्मननादनु ।
सम्यङ्निश्चिततत्वस्य निदिध्यासनया भवेत् ।।
निदिध्यासा च सम्प्रोक्ता विष्णुशास्त्रावमर्शनम् । 
एकं ध्यानं हरेरन्यच्चत्वार्यङ्गानि तस्य च ।।
यमश्च नियमश्चासा प्राणायाम इतीरिता ।
अहिंसा सत्यमस्तेयं ब्रह्मचर्यापरिग्रहौ ।।
यमः शौचं तपस्तुष्टिः स्वाध्यायो हरिपूजनम् ।
नियमा वीरपद्मे च स्वास्तिकाद्यास्तथाऽऽसनम् ।। 
रेचकः पूरकश्चैव कुम्भकश्च त्रिधा मतः ।
प्राणायामः स्मृतिं विष्णोर्विना नियम उच्यते ।।
अधीतिस्मृतियुक्ता हि निदिध्यासनमेव हि ।
प्राणायामे च विष्णोर्यत्स्मरणं ध्यानमेव तु ।।
आसाशौचं प्राणायामो निष्परिग्रहपूर्वकाः ।
तपआद्याः क्रमात्सर्वे उत्तरोत्तरतोऽधिकाः ।। 
सर्वस्मात्स्मरणाद्या(श्रवणाद्या)स्तु मुख्या मुक्तिप्रसाधने ।
अज्ञस्य श्रवणं श्रेष्ठं अयुक्तेर्मननं तथा ।
ध्यानं निश्चिततत्वस्य तस्माच्छास्त्रावमर्शनम् ।
वरं शतगुणं तस्माद्व्याख्यैकस्य शतोत्तरा ।।
अपरोक्षदृशाऽप्येषा कर्तव्या विष्णुतुष्टिदा ।
शौचासने त्वङ्गमात्रं न पृथग्धर्मकारणम् ।।
प्राणायामादयस्तुष्टिपर्यन्ता द्विगुणाधिकाः ।
स्वाध्यायोऽतः कोटिगुणः ततोऽनन्तगुणो हरेः ।।
पूजा तत्त्रिगुणं ध्यानं इति धर्मक्रमः स्मृतः ।
ऊर्वोरधः पदोरूर्ध्वं विभागेनेति च त्रिधा ।।
आसनत्रयमुद्दिष्टं मन्त्रस्मरणपूर्वकम् ।
द्विगुणोत्तरं रेचकादि षोडशादिक्रमेण तु ।।
मात्राणां हृस्ववर्णस्य कालो मात्रेति शब्द्यते ।
क्रमेणैवाभ्यसेन्मात्रा वृद्धिमेकाग्रधीः पुनः ।।
रेचयित्वा दक्षिणतः पूरयित्वा च वामतः ।
कुम्भकश्च सुषुम्नायां विष्णुं वायुं च संस्मरेत् ।।
मूलाधारं समारभ्य त्वामूर्धानमृजुस्थिता ।
मध्ये सुषुम्ना विज्ञेया वज्रिकार्याप्रकाशिनी ।।
वैद्युता ब्रह्मनाडीति सैव पञ्चप्रभेदिनी ।
पृष्ठवामाग्रदक्षान्तर्भेदास्तेषु क्रमेण तु ।।
हरिर्नीलः सितः पिङ्गो लोहितश्चात्र केशवः ।
प्रद्युम्नादिस्वरूपेण ध्यायेत् सिद्धिमभीप्सता ।। 
मूले च नाभौ हृदयेन्द्रयोनिभ्रूमध्यमूर्धद्विषडन्तकेषु ।
चतुःषडष्ट द्विचतुर्द्विषट्कदलेषु पद्मेषु सितारुणेषु ।।
पञ्चात्मकोऽसौ भगवान् सदैव ध्येयो हृदन्तान्यरुणानि तानि ।
त्रिकोणवह्नौ च षडस्रवायौ द्विस्तावदस्ररविवृत्तशशित्रिवह्नौ ।।
वृत्ते विधावपि विचिन्त्यमिदं दशार्धरूपं सितं तदखिलं हृदयात्परस्थम् ।।
इडा च पिङ्गला चैव वज्रिका धारिणी तथा ।
सुषुम्नायाश्चतुर्दिक्षु वर्जिकाद्यासु तत्र च ।।
चतुर्मूर्तिः स भगवान् हृदये संव्यवस्थितः ।
द्वासप्ततिसहस्राणि नाड्योऽन्यास्तु प्रधानतः ।।
बृहतीसहस्रास्पर्शानां ऋ(अ)चां वाच्योऽत्र केशवः ।
खण्डस्मृतिर्धारणा स्यादखण्डा ध्यानमुच्यते ।।
अप्रयत्नात्समाधिश्च दर्शनं चिरयाऽनया ।
अथ वा सततं शास्त्रविमर्शेन भविष्यति ।।
परमस्नेहसंयुक्तयथार्थज्ञानतो भवेत् ।
सा भक्तिरिति सम्प्रोक्ता साधनं भोगमोक्षयोः ।।
मुख्यमेवैष नान्यत्स्यात्सर्वं व्यर्थं तया विना ।
सच्चिदानन्द आत्मेति मानुषैस्तु सुरेश्वरैः ।।
यथाक्रमं बहुगुणैः ब्रह्मणा त्वखिलैर्गुणैः ।। इत्यादिध्यानं 
मन्त्रतन्त्रार्थवचनम(नसः)न्यस्य स्वात्मनोऽपि वा ।
सर्वकर्मसु कर्तव्यो सर्वकर्मात्मको(ह्यसौ)तथा ।।
सत्ये तपसि वा चीर्णे सर्वकर्म कृतं भवेत् ।
स्वाध्याये च प्रवचने ह्यन्तर्भावो विशिष्यते ।।
ऋतं यथार्थविज्ञानं सत्यं तत्पूर्विका कृतिः ।
ध्यानसत्ये पूज्यपूजा तप इत्यभिधीयते ।।
स्वाध्यायो वेदादिपाठः प्रवचनं व्याख्यानम् ।
जपेनैव तु संसिद्धेद्ब्राह्मणो नात्र संशयः ।
कुर्यादन्यन्न वा कुर्यान्मैत्रो ब्राह्मण उच्यते ।।
सम्यग्ज्ञात्वैव यो विष्णुं व्याख्यायीत जपेत वा ।
न तस्य किञ्चिदकृतं’ इत्यादि तैत्तिरीयभाष्ये ।। १२ ।।
मूल - १३ 
धर्मेण याजनसत्परिग्रहादिधर्मेण, शिलोञ्छ - यायावर्यादिवर्णाश्रमादिविहितवृत्त्या, इज्यासाधनानि, पञ्चमाहायज्ञ - देवपूजा-साधनभूतानि, द्रव्यधान्यफलपुष्पशाकादीनि सम्पाद्य, मध्याह्नकाले विधानतः शौचाचमने कृत्वा सङ्कल्प्य, अक्षिभ्यामित्यादिमन्त्रपूर्वकं मृत्तिकास्नानं, वाराहोक्तरीत्या वारुणस्नानं कृत्वा, अशक्तपक्षे उष्णोदकेन स्नात्वा, वेदोक्तमार्गेण पुरुषसूक्तगतऋग्भिः षोडशोपचारैः पूजयेत् ।
‘पूज्यश्च भगवान्नित्यं चक्राब्जादिकमण्डले’ इति तन्त्रसारोक्तमार्गेण सालिग्रामादिषु स्वयं व्यक्तेषु वा नावाह्यन्यत्र प्रतिमायां(वा) विष्णुं सर्वत्र व्याप्तं हरिमावाह्य, सम्यक् भक्त्यादिपूर्वकं षोडशोपचारैः पूजयेत् इत्यर्थः ।
तदुक्तं गीतादौ - 
स्वे स्वे कर्मण्यभिरतः संसिद्धिं लभते नरः ।
स्वकर्मनिरतः सिद्धिं यथा विन्दति तच्छणु ।।
यतः प्रवृत्तिर्भूतानां येन सर्वमिदं ततम् ।
स्वकर्मणा तमभ्यर्च्य सिद्धिं विन्दति मानवः ।।
यज्ञार्थात्कर्मणोऽन्यत्र लोकोऽयं कर्मबन्धनः । 
तदर्थं कर्म कौन्तेय मुक्तसङ्गः समाचर ।।
यज्ञशिष्टाशिनः सन्तो मुच्यन्ते सर्वकिल्मिषैः ।
भुञ्जते ते त्वघं पापा ये पचन्त्यात्मकारणात् ।।
यज्ञेन यज्ञमयजन्त, यज्ञो यज्ञपतिरित्यादिवाक्यात् यज्ञो विष्णुस्तत्पूजात्मकमकर्मणोऽन्यत्कर्म बन्धकमित्यर्थः ।
विष्णोरर्थे करिष्यामि चाहरामि ददामि च ।
नात्मार्थमिति वै क्वापि वदन्कर्म करोति यः ।।
श्रुतिस्मृती हरेराज्ञे तस्याहमनुगः सदा ।
तस्मादाज्ञाधरो भूत्वा यावज्जीवं वसाम्यहम् ।।
इत्थं जपन् सदा कुर्वन् ध्यायेद्विष्णुमतन्द्रितः । इति वायुपुराणे ।
नित्यमित्येतत्पदं पूर्वत्रोत्तरत्र च सम्बध्यते ।।
नित्यं स्वसूत्रोक्तरीत्या वैश्वदेवं कृत्वा बलिं बलिहरणादिकं च कृत्वा तदर्पणं विष्ण्वर्पणं कुर्यात् ।
मूल - १४ ।।
स्वकृतसर्वकर्मयज्ञादिकं विष्णोः समर्पयेदित्याह ।। इष्टमिति ।। विषयमभीष्टं प्र(या)जादिकं सर्वं दत्तं दानं हुतं औपासनादिकं, जप्तं गायत्र्यादिमन्त्रैर्जपितम्, पूर्तं वापीकूपतटाकारामादिकम् । यच्छब्दस्य सर्वत्रान्वयः । आत्मनः स्वस्य प्रियं भोग्यं अन्नपानादिकं प्रिमित्येतद्दारादित्रयविशेषणम् । पूर्वोक्तं सर्वं सर्वोत्कृष्टाय हरये भक्तिज्ञानपूर्वकं समर्पयेदित्यर्थः ।।
तदुक्तं -
स्वोचितेनैव मार्गेण विष्णुपूजामृते क्वचित् ।
नाना(न) प्रवृत्तिः(प्र)वृत्तिर्वा यत्र धर्मः स वैष्णवः ।।
तत्प्रीत्यर्थं विनाऽन्यस्मै नोदबिन्दुं न तण्डुलम् ।
दद्यान्निराशीश्च भवेत् सदा भक्तश्च केशवे ।।
हरेर्नैवेद्यशेषेण पञ्चयज्ञांस्तु कारयेत् ।
लौकिके वैदिके वाऽग्नौ नैवेद्यं जुहुयाद्धविः ।।
अनुयागे ह्यशक्तिश्चेत् षोडशाज्याहुतीर्जुहेत् ।
क्रमेण पौरुषं सूक्तं व्याहृतीभिः समन्वितम् ।।
वैश्वदेवं ततः पश्चात्तुलसीदलसम्युतम् ।
विष्णोराहुतिमुत्सृज्य वैश्वदेवं करोति यः ।।
देवतास्तं न गृण्हन्ति तस्य होमो(यज्ञो)निरर्थकः ।।
हविष्यं पञ्चधा कृत्वा पूर्वभागात्षडाहुतीः ।
अग्नौ हविष्यं द्वितीया जुहुयादुष्टभस्मनि ।।
द्वौ भागशेषौ संसृज्य धर्मादीनां बलिं हरेत् ।
अ(ग्र)ग्निदानं देवयज्ञं भूतयज्ञं तथैव च ।।
भागात्तृतीयाज्जुहुयात्पितृयज्ञं चतुर्थभाक् ।
पञ्चमान्मानुषो यज्ञः वैश्वदेवे त्वयं विधिः ।।
एवं तु विधिना कार्यं विष्णुस्मरणपूर्वकम् ।।
तत्रागतेभ्योऽप्यन्नं च (भूतेभ्यो) दद्याच्छक्त्यनुसारतः ।
अनुधृत्य बलिं दृष्ट्वा प्राणायामान् षडाचरेत् ।।
स्वयमुद्धरते तत्र प्राजापत्यं समाचरेत् ।
गवां ग्रासं च कुर्वीत नित्यमेव न संशयः ।।
गृहस्थो वैश्वदैवार्थं कर्म प्रारभते दिवा ।
अन्नस्य चात्मनश्चैव संस्कारार्थमिहेष्यते ।।
अस्नात्वा शमलं भुङ्क्ते अजप्त्वा पूयशोणितम् ।
अहुत्वा च क्रिमीन् भुङ्क्ते अदाता विष्टभोजनम् ।।
श्रवणं कीर्तनं ध्यानं हरेरद्भुतकर्मणः ।
जन्मकर्मगुणानां च तदर्थेऽखिलचेष्टितम् ।। 
इष्टं दत्तं हुतं जप्तं पूर्तं यच्चात्मनः प्रियम् ।
दारान् सुतान् प्रियान् प्राणान् परस्मै सन्निवेदयेत् ।। इति एकादशस्कन्धे ।।
तदेत्पुत्रात्प्रेयो मित्रात्प्रेयः सर्वस्मादन्तरं यदयमात्मा ।।
प्राणबुद्धिमनःखात्मदेहापत्यधनादयः ।
यत्सम्पर्कात्प्रिया आसन् ततः कोऽन्वपरः प्रियः ।। इति
हे हरे सर्वं त्वदीयमेव न मे किञ्चिदिति ज्ञानं निवेदनम् ।
आसनाद्यनुयागान्तमर्चनं यन्मया कृतम् ।
भोगहीनं क्रीयाहीनं मन्त्रहीनमभक्तिकम् ।
तत्सर्वं क्षम्यतां देव दीनं मामात्मसात्कुरु ।।
इति स्तोत्रेण देवेशं स्तुत्वा मधुनिघातिनम् ।
यागावसानसमये देवदेवस्य चक्रिणः ।
नित्यं किङ्करभावेन स्वात्मानं विनिवेदयेत् ।। १४ ।।
मूल - १५ ।।
भृत्याः अन्नादिना पोष्याः । अतिथिः पुरःसरो मुख्यो येषां ते तथा, ते पोष्या यस्य स तथा । अतिथि - ब्राह्मण - मातृ - पित्रादिबन्धुभिः स्वपोष्यैः सहितः स्वयं स्वहृद्गतं विष्णुं स्मरन्, सङ्कर्षण-प्रद्युम्नरूपेण हृदि स्थित्वा भुङ्क्त इति तद्गतमानसः भोजनसमाप्तिपर्यन्तं तं विष्णुं ध्यायन् हरेर्भुक्तशेषमेव भुञ्जीत नान्यदित्यर्थः । 
तदुक्तं –
परलोकेऽ(प्सुना)धुना किञ्चिद्धीयते यद्धनादिकम् ।
तद्विप्रायैव दातव्यं अक्षयं फमिच्छता ।।
पोष्यवर्गसमायुक्तो भुञ्जीत सह बन्धुभिः ।
कवले कवले (विष्णुं) कुर्वन् गोविन्दस्यानुकीर्तनम् ।। 
नित्योपवासी विज्ञेयः भुञ्जानोऽपि द्विजोत्तमः ।
जम्ब्वादिपवित्रपत्रावल्यां परिवेषितमन्नादिकं प्राङ्मुखत्वादिना पीठादावुपविश्य, गायत्र्या प्रोक्ष्य परिषिच्य चित्राहुतीर्दत्वा, ‘भूपतये भुवनपतये भूतानां पतय इति । चित्राय चित्रगुप्ताय बलिं दद्याद्विचक्षणः’ ‘सङ्कर्षणश्च प्रद्युम्ना’ इति, ‘प्राणस्य वस्त्रबुध्या तु भोजनोभयतः पिबन्’ इत्यादिकं स्मृत्वा अमृतोपस्तरणमसीत्यपः पीत्वा प्राणाहुतीः ‘श्रद्धायां प्राणे निविष्टोऽमृतं जुहोमी’त्यादिमन्त्रैरनिरुद्धादिकान् स्मृत्वा भोजनं कुर्यादिति ।
भुक्त्वा पाण्यादि प्रक्षाल्य आचम्य, स्वकोष्ठं उदरं मूलमन्त्रेण यथाशक्ति अभिमन्त्रयेत् ।। १५ ।।
मूल - १६ ।।
ततः वेदशास्त्राणां विनोदेन अध्ययनाध्यापनादि यथासुखं विचारेण पुरुषोत्तमं प्रीणयन् प्रसादयन् अहःशेषं उर्वरितदिवाभगं, नयेत्, क्रमेत् क्षणमप्यायुष्यं वृथा न कुर्यादिति यावत् ।
अनन्तरं सूर्यास्तसमये सन्ध्यामुपासीत कथं पूर्ववत् प्रातःसन्ध्यावन्दनवत् सर्वं कुर्यात् स्व(त्रि)शाखोक्तरीत्येत्यर्थः ।। १६ ।।
मूल - १७ ।।
अथ सायमौपासनन्तरं (यामपर्यन्तं) वेदादिव्याख्यानादिना दुष्टजनसंहारकं शिष्टजनपरिपालकं, जननादिदोषरहितं हरिं स्मरन्नेव यामात्परतः स्वपेत् न तु पूर्वमित्यन्वयः ।
अन्तराले स्वापमध्यकाले बुध्वा प्रयत्नेन प्रबोधनं सम्पाद्य बहुशः बहुवारं हरिं सकलापत्परिहारकं, इष्टप्रदं सृष्ट्यादिक्रीडाकरं संसारादुद्धारकं गुणसङ्कीर्तनपूर्वकं चिन्तयेदित्यर्थः ।। १७ ।।
स्वकृतमाह्निकं कर्म हरये समर्पयेदित्याशयेन तदर्थकं भागवतश्लोकं पठति– कायेनेति ।।
मूल - १८ ।।
इति प्रातरारभ्य रात्रिपर्यन्तं यत् कर्म कार्यं विहितं करोति सालिग्रामार्चनादिकं, वाचा कृतं स्तोत्रादिकं, मनसा कृतं ध्यानादिकं, इन्द्रियैर्दशभिः कृतं श्रवणादिक(दर्शनादि)र्मदशकं बुध्या कायादिविवेकज्ञानेन कृतं, स्वभावं स्वतन्त्रपदार्थभूतश्रीहरिं अनुसृतस्सन् आत्मना जीवस्य स्वभावादिना यद्यत्कृतं तत्सकलं परस्मै सर्वोत्तमाय नारायणाय समर्पयेत् । इदं सर्वं तत्प्रेरणया, (कृतं)तत्प्रीत्यर्थ भवेदिति ब्रूयात् इत्यर्थः ।
प्रकृतिस्वभावादिति पाठे, प्रकृतिशब्दवाच्यानां श्रीहरि, जीव, जडप्रकृतीनां स्वभावभूतगुणैः इच्छादिसत्वादिगुणैः कृतमित्यर्थः ।
कर्मणा निरपेक्षेण विष्णावेवार्पितेन च ।
सम्यग्ज्ञानं भवेत्पुंसो देवतातृप्तिपूर्वकम् ।।
निर्देशाद्भगवत्येव तृप्ताः स्युः देवता यतः ।
तदङ्गत्वेन निर्देशात्स्वे पुरा तृप्तिमाययुः ।।
तेषु तृप्तेषु देवेशे विष्णौ चोत्पद्यते परम् ।
ज्ञानं तेनैव सम्यक्तु मुच्यते कर्मपीडनात् ।। १८ ।। इति गीतातात्पर्ये ।
श्रीहरेः सर्वोत्तमत्त्वात् स्वतन्त्रत्वात् तदन्यसर्वस्य तदधीनत्वात् भक्त्यादिपूर्वकं तत्प्रीत्यर्थं स्वविहितं कर्म कार्यं नान्यदिति यद्ग्रन्थे अभिहितं तत्रार्थे गीतावाक्यानि सन्तीति तानि पठति ।। द्वाविमाविति ।
मल - १९ ।।
इमौ प्रमाणप्रसिद्धौ पुरुषौ चेतनौ लोके ईशितव्यवर्गे शास्त्रेणालोचने सति । द्वावेतावाह- क्षरश्चाक्षरश्चेति ।। सर्वाणि भूतानि चेतनाः ब्रह्मदयः सर्वे क्षरा उच्यन्ते, शरीरनाशात् । कूटस्थः शरीरनाशाभावान्निर्विकारश्चेतनो महालक्ष्मीरक्षर उच्यते ।। १९ ।।
यदर्थं पुरुषद्वयमुक्तं तदाह ।। उत्तम इति ।। 
मूल - २० ।।
य उत्तमः पुरषस्तृतीयोऽस्ति स तु ताभ्यां अन्यः न तु तयोर्मध्ये एकः स एव परमात्मेत्युदाहृतः । ‘परमात्मा व्यवस्थितः’ पूतात्मा परमात्मा चेत्यादिषु प्रमित इत्यर्थः । तस्योत्तमत्वे युक्तिमप्याह । य इति । लोकत्रयमाविश्य धारणपोषणादिकं करोति सर्वाधारत्वात्सर्वस्मादुत्तम इत्यर्थः । अव्ययत्वात्तत्र प्रविष्टस्यापि तन्नाशे नाशो नास्तीत्याह । अव्यय इति । तत्कथमित्यत ऐश्वर्यादित्याह ईश्वर इति ।।
स क इत्यत आह ।। यस्मादिति ।।
मूल - २१ ।।
अहं कृष्णः यस्माद्धेतोः क्षरं ब्रह्मादिचेतनवर्गं च अतीतः अतिक्रान्तः अक्षरादपि लक्ष्मीचेतनादपि उत्तमः अतो हेतोः लोके शास्त्रे वेदे च प्रथितः पुरुषोत्तमः पुरुषोत्तम इति प्रसिद्धोऽभवमित्यर्थः ।।
स्वोक्तस्य सत्यत्वे तद्वेत्तुः फलमाह ।। यो मामिति ।।
मल - २३ ।।
इदमौपचारिकमित्याद्यज्ञानहीनः असम्मूढः नरः मां कृष्णं एवं रमाब्रह्मादेर्धारकत्वाद्युक्तप्रकारेण पुरुषोत्तमं जानाति स नरः सर्ववित् सर्वदः सर्वशास्त्रमुख्यार्थज्ञानवान् । स एव सर्वभावेन सर्वप्रकारेण, आपत्कालदावपि । 
यद्वा सर्वभावेन पूर्णत्वेन सर्वसत्तादेस्तदधीनतया सर्वशब्दवाच्योऽयमित्यादिप्रकारेण मां भजति सेवते । उक्तं प्रमेयं गोप्यमित्याह ।। इतीति ।।
मल - २३ ।।
इतीदं इत्युक्तं प्रमेयं गुह्यतमं अतीव गोप्यं शास्त्रं शिक्षणीयं मया तव उक्तम् । भारतत्वेप्यनवद्यत्वात् । तत्फलमाह ।। एतद्बुध्वेति ।। एतत् मयोक्तं परोक्षतो बुध्वा ध्यानं कृत्वा बुद्धिमान् अपरोक्षज्ञानी स्यात् । ततः कृतकृत्यः मुक्तश्च स्यादित्यर्थः । अनेन हरेः सर्वोत्तमत्वादिज्ञानं पुरुषार्थहेतुत्वात्सम्पाद्यमित्युक्तं भवति ।। २३ ।।
श्रीहरेः सर्वोत्तमत्वं च तारतम्येन ज्ञेयमित्यत्र प्रमाणमाह ।। रुद्रमिति ।।
मूल - २४ ।।
अत्र देवर्ष्याद्याः इन्द्रादिदेवानाश्रित्य वर्तन्त इति ग्राह्यम् । इन्द्राद्याः रुद्रं समाश्रिताः । रुद्रः ब्रह्माणमाश्रितः । ब्रह्मा च लक्ष्मीं चाश्रितोस्ति, सा च लक्ष्मीर्मामाश्रिताऽस्ति । कृष्णवाक्यात्स्पष्टमन्यत् ।। २५ ।।
स्वोचितवृत्त्या भक्त्यादिपूर्वकं भगवदाराधनमेव परमो धर्मः । तद्विरुद्धः सर्वोऽप्यधर्म इत्यत्र प्रमाणमाह ।। ये म इति ।।
मूल २५ ।।
मयि सर्वाणि कर्माणि सन्न्यस्याध्यात्मचेतसा ।
निराशीर्निर्ममो भूत्वा युध्यस्व विगतज्वरः ।। 
इति पूर्वोक्तश्लोके कृष्णेन मम सर्वोत्तमत्वान्मयि सन्न्यस्तमनसा निर्ममो निरहङ्कारो भूत्वा स्वोचितानि सर्वाणि कर्माणि मयि सन्न्यस्य समर्प्य कर्तव्यानीत्युक्तम् । 
तदिदं मम मतं ये मानवाः श्रद्धावन्तः आस्तिक्ययुक्ताः अनसूयन्तः असूयादिदोषरहिताः सन्तः, अनुतिष्ठन्ति मदुक्तप्रकारेण मत्सम्मतं कर्म कुर्वन्ति (सदा) तेऽपि कर्मभिः स्वकृतैः स्वोचितकर्मभिः करणैः ज्ञानद्वारा संसारान्मुच्यन्ते । किमु ज्ञानिन इत्यनेनोक्तार्थः । 
अकरणे प्रत्यवायमाह ।। ये त्विति ।।
मूल - २६ ।।
ये तु असूयदि दोषवन्तः सन्तः एतत् पूर्वोक्तं मे मतं मदभिप्रेतं कर्म नानुतिष्ठन्ति न कुर्वन्ति । तान् अचेतसः अविवेकिनः सर्वज्ञानविमूढान् सर्वज्ञेयविषयकमिथ्याज्ञानयुक्तानत एव नष्टान् नरकयोग्यान् विद्धि जानीहि । यद्वा आचार्यैः ‘मे’ इत्युदाहृतत्वेनाचार्यवाक्यत्वान्मम मतं (मध्वमतं) मध्वशास्त्रप्रतिपाद्यं नाङ्गीकुर्वन्ति ते नष्टा इति ज्ञातव्यम् ।
विष्णुभक्त्यादिकं सज्जनानां स्वभावः, तद्द्वेषादिकं दुर्जनानां स्वभावः इत्यत्र प्रमाणमाह–द्वाविति ।।
मूल - २७ ।।
भूतसर्गौ भूतानां चेतनानां सर्गौ स्वभावौ द्वावेव । तौ कौ दैव आसुरश्चेति । देवशब्दो मुक्तियोग्यसज्जनवाचकः । असुरशब्दो मुक्त्ययोग्यदुर्जनवाचकः । दैवः विष्णुभक्तियुक्तः तथा आसुरः विपरीतः, विष्णुद्वेषयुक्त इत्यर्थः ।
सर्वं विहितं विष्णुस्मरणयुक्तमेव कार्यं न तद्रहितमित्यत्र प्रमाणमाह– स्मर्तव्य इति ।।
मूल - २८ ।।
सर्वदा विष्णुः स्मर्तव्य एव । न कदाऽपि विष्णुः विस्मरणीयः, कुतः सर्वे विधयः स्मरणस्य किङ्कराः सर्वे निषेधाः विस्मरणस्य किङ्कराः । क्रमेण स्मरणयुक्ता एव विधयः निषेधाः फलप्रदानतद्रहिताः । भृत्यानां फलदाने सामर्थ्याभावात् । हरिस्मृतियुक्तमेव विहितं कार्यं, फलप्रदत्वादित्यर्थः ।। २८ ।।
हरिभक्तिपूर्वकं कृत एव धर्मः । नान्य इत्यत्र प्रमाणमाह– धर्मो भवतीति ।।
मल - २९ ।।
हे हरे अच्युत तव भक्तैः प्रमादादिना कृतः अधर्मोऽपि अधर्मवत् प्रतीयमानोऽपि वा धर्मो धर्महेतुर्भवति । अहल्याजारत्वादिः, एकादशीश्राद्धपरित्यागादिर्यथा । तव नभक्तैः नसमासोऽयम् । भक्तिहीनैः कृतः धर्मोऽपि स्मृत्या विहितोऽपि यज्ञादिः, एकादशी, श्राद्धादिकं वा पापं भवति । पापफलकं भवति । भक्त्यभावात् ।। २९ ।।
मुमुक्षुणा हरिभक्त्यादियुक्तमेव सर्वं विहितं कार्यमित्यत्र भगवद्वाक्यं प्रमाणभाह ।। मन्मना इति ।।
मल - ३० ।।
यो बुभूषुः बोद्धुमिच्छुः मुमुक्षुरिति यावत् । पुरुषः त्वं, अधिकारी तु मन्मनाः भगवद्गतमनाः । मयि भक्तिमान् मद्विषयकयो(या)गवान्, मामेव नमस्कुरु । एवं नित्यं मन्निष्ठो मदासक्तो भवेदिति ।। ३० ।।
स्वोक्तसदाचारविषये अधिकारिण आह– एष इति ।।
मूल ३१ 
एषः पूर्वोक्तः सदाचारः सदा क्रियमाणः आचारः शौचाचमनस्नानादिभुक्तिपर्यन्तः  कर्मसमुदायः गृहस्थस्य वानप्रस्थस्य च नित्यः नियमेन कर्तव्यः । सदाचारमध्ये, वैश्वदेवं तदाख्यकर्म, बलिहरणाख्यं कर्म, दन्तधावनं च ऋते इतरत्सर्वं वटोरपि नित्यः कार्यः ।। ३१ ।।
यतेः विशेषमाह–  एवमिति ।।
मल- ३२ ।।
यतेः सन्यासिचतुष्टयस्य स्वीयवित्तेन विना तु स्वार्जितद्रव्यं विनैव एवमेव नित्यवैश्वदेवं बलिं च विना परदत्तेन द्रव्येन दन्तधावन, देवपूजाभोजनादिकं सर्वं सदा कार्यमित्यर्थः । 
प्राणवाष्टाक्षरादिमूलमन्त्रैः सदा स्नानं कार्यम् । विष्णोरेव, तैरेव मन्त्रैः तर्पणं च कार्यम् । यतिचतुष्टयमध्ये निष्क्रिययतेः परमहंसस्य विशेषोऽस्ति तमाह- अजलाञ्जलितेति ।।
मूल - ३३ ।।
अजलाञ्जलिता अजलः जलहीनः अञ्जलिः यस्य सः अजलाञ्जलिः तस्य भावः अजलाञ्जलिता । तथा नियताजलाञ्जलेरुभयविधतर्पणस्याभावः । तर्हि तर्पणस्याभावः प्राप्त इत्यत आह- तर्पणमिति ।।
तर्पणं तु हरेरेव स्वाश्रमोक्तरीत्या कार्यं नान्यस्य देवादित्रयस्येत्यर्थः । अन्यस्य हंसादियतेः अन्यस्य हंसादित्रयस्य उदितं सर्वं कार्यमित्यर्थः । यद्वा यतेरन्यस्य गृहस्थादेः चोदितं विहितं जलतर्पणं नित्यतर्पणादिकं कार्यमिति ।। ३ ।।
सिंहावलोकनन्यायेन वटोर्विशेषं वदन्नुपसंहरति ।। समिद्धोम इति ।।
मूल ३४ ।।
हुताशने अग्नौ विष्णुं स्मृत्वा समिद्धोमः अग्निकार्याख्यः वटोर्विशेषः आचारः कार्यः । एवं पूर्वोक्तरीत्या सर्ववर्णाश्रमैः चतुर्वर्णचतुराश्रमैः विष्णुः एक एव सदा इज्यते पूज्यते । पूजनीय इति यावत् । तस्य विष्णोः परिवारत एव परिवारत्वेनैव तद्भृत्यतद्भक्तत्वादिना, रमाब्रह्मादयः देवर्ष्यादयः सदा पूज्यन्ते पूजनीया एव न स्वातन्त्र्येणेत्यर्थः । 
वैष्णवान्येव कर्माणि यः करोति सदा नरः । 
जपार्चने मार्जनादिस्वाश्रमोक्तानि यानि च ।।
स सत्कर्मेति विज्ञेयो ह्यन्यदेवादिपूजनम् ।
कृत्वा हरावर्पयति स तु तद्योगमन्त्र(मात्र)वान् ।। इति गीतातात्पर्ये ।।
यस्तु नारायणादन्यं स्वातन्त्र्येण प्रपूजयेत् ।
भवेयुर्निष्फलास्तस्य यज्ञदानादिसत्क्रियाः ।।
अङ्गभावेन देवानामर्चनं न निषिध्यते ।
तस्मात्तु ब्राह्मणो नित्यं प्रयत्नेनार्चयेद्धरिम् ।।
तदावरणभेदेन परितो देवता यजन् ।। इति वासिष्ठे ।। ३४ ।।
हरिस्मरणपूर्वकं कर्म कार्यमित्युक्तं । तत्र स्मरणीयस्य हरेः गुणगणावेदकं भगवद्वाक्यं पठति ।। कविमिति ।।
मूल - ३५ ।।
कविं सर्वज्ञं, पुराणं पुरातनं, अनुशासितारं सर्वस्य शिक्षकं, सर्वस्य धातारं पोषणकर्तारं, अणोरणीयांसं, सूक्ष्मादप्यत्यन्तसूक्ष्मं अत एव अचिन्त्यरूपं साकल्येन वाङ्मनसागोचरं, आदित्यवर्णं उद्यद्भास्वद्वर्णवद्वर्णं, तमसः अज्ञानात् प्रकृतेर्वा, मृत्योर्वा, परस्ताद्गतं तद्(बन्ध) बाधारहितं विष्णुं यः स्मरेत् स विष्णुभक्तः तमाप्नोतीति पूर्वेणान्वयः ।। ३५ ।।
स्मृत्युक्तार्थे श्रुतिमप्याह– वेदाहमिति ।।
मल - ३६ ।।
वेदादौ स्वयोग्ये प्रार्थनादिवाक्ये पुरुषाभिप्रायनिवेशनस्य प्रमितत्वात् अहं पूर्णप्रज्ञाचार्यो वा, वेदपुरुषो वा, एतं सहस्रशीर्षेत्यादिपुरुषसूक्तप्रतिपाद्यं आदित्यवर्णं तमसः प्रकृत्यादेः पारे दूरत एव सन्तं निर्दोषं महान्तं सर्वोत्तमं पुरुषं पूर्णषड्गुणं नारायणं वेद अपरोक्षतो जानामि ।
पुरुषः पुनः कीदृश इत्यत आह- सर्वाणीति ।।
यस्तु धीरः बुध्यादिषु स्थित्वा रममाणः पुरुषः सर्वाणि रूपाणि ब्रह्मादिमहदादि चेतनाचेतनस्वरूपाणि वस्तूनि विचित्य सम्यक् सृष्ट्वा तेषां नामानि कृत्वा नामधेयानि वेदादिद्वारा दत्वा तं तं पदार्थं तत्तन्नाम्ना अभिवदन् व्याहरन् आस्ते वर्तते तमेतं वेदेति पूर्वेणान्वयः ।। ३६ ।।
विश्वासायान्येऽप्येवं जानन्तीत्याह– धातेति ।।
मूल - ३७ ।।
धाता ब्रह्मा पुरस्तात् पूर्वकाले स्थितं यं पुरुषं उदाजहार उत्कृष्ट इति व्याहृतवान् तथा चतस्त्रः प्रदिशः चतुर्दिशः पदार्थान् प्रविद्वान् सम्यग्वेत्ता शक्रोऽपि यमुदाजहार । यद्वा धाता यं शक्रं प्रति उपदिदेश । स शक्रोऽपि चतुर्दिगवस्थितप्राणिनः प्रति उपदिदेश । तमेतं पुरुषं एवं पूर्वोक्तरीत्या विद्वान् अपरोक्षतो जानन्नधिकारी इह साधकेषु वा मुक्तिस्थाने वा अमृतो भवति मुक्तः सन् अस्ति । भवतीत्यस्य लेडूपात् (लट् प्रत्ययस्य) भवेदिति वा । अयनाय मोक्षाय पुरुषसूक्तार्थभूतगुणविशिष्टनारायणापरोक्षज्ञानात् अन्यः व्यतिरिक्तः पन्था न विद्यते नास्ति ।। ३७ ।।
स्वकृतग्रन्थे क्षिप्रप्रवृत्यर्थं स्वस्य वैशेष्यं आप्तत्वं च द्योतयितुं स्वग्रन्थस्य विषयादिसंवादयुक्तिमाह– आनन्दतीर्थ इति ।।
मूल - ३८ ।।
आनन्दस्य हरेः आनन्दरूपत्वप्रतिपादकं आनन्दरूपमोक्षसाधनं वा तीर्थं शास्त्रं येन कृतं स तथा । आ सम्यक् आनन्दो यस्य यस्मादिति वा, आनन्दरूप - तीर्थरूपश्च । स चासौ मुनिश्चेति आनन्दतीर्थमुनिः । स्वेनोक्तस्य सदा क्रियमाणस्य आचरस्य विषये इति कर्तव्यताविषये, गीतादिवेदरूपाणां व्यासवाक्यानां समुद्धृतिः सङ्क्षेपतः कृता । शुभा मोक्षादिमाङ्गल्यप्रदा । ‘सङ्क्षेपतः प्रोक्तस्य सदाचारस्य विषय’ इति आचार्यैरुक्तत्वात् व्याख्यानेऽपि किञ्चिदेव विवृतॠं त्र्नतु सर्वमिति । एतद्वाख्यानरूपग्रन्थान्तरेण स्नान - देवतार्चन - अनुयाग - भोजनादि विधिविस्तारो ज्ञातव्यः । अस्य सङ्कोचग्रन्थत्वात् । ग्रन्थे सज्जनप्रवृत्तिहेतुभूतं विषयादिकं दर्शितं भवत्यनेनेति ज्ञेयम् । एवं स एतद्ग्रन्थोक्तप्रकारेण कृतः सदाचारो वैराग्यभक्तिज्ञानद्वारा मोक्षप्रापकोभवतीत्युक्तं भवति ।। ३८ ।।
समापितग्रन्थो भगवत्पादः अन्तेवासिशिक्षणाय अन्तेऽपि श्रीनारायणस्तुतिं कृत्वा तत्प्रीत्याशासनं करोति ।। अशेष इति ।।
मूल - ३९ ।।
अशेषाणां कल्याणानां मङ्गलानां गुणानां आनन्दज्ञानेच्छाप्रयत्नादिगुणानां आनन्दानां (अनन्तानां) नित्यानुभवभोगरूपा सती सर्वोत्तमा तनुर्यस्य स तथा । अशेषदोषैः जननादिभिः रहितः अत एव पुरुषोत्तमः सर्वगुणपरिपूर्णः सर्वदोषरहितः क्षराक्षरपुरुषाभ्यामुत्तमो नारायणः प्रीयतां अस्मदादिसज्जनानामिति सिद्धत्वान्नोक्तम् । यद्वा सज्जनहितार्थनिमित्तेनानेन (ग्रन्थेन) प्रकृतत्वात् मम पुरुषोत्तमः प्रीतो यः पुनरतिशयेन प्रीतोऽस्त्वित्यर्थः ।। इत्यशेषमतिमङ्गलम् ।। ३९ ।।
आयीनृहरिणा मध्ववाक्यार्थविवृतिः कृता ।
प्रीयतां भगवांस्तेन मध्वाचार्यगतो हरिः ।।
भ्रान्तेः पुरुषधर्मत्वात्स्वाज्ञानादेरपि क्वचित् ।
अत्रावद्यं भवेत् किञ्चित् शोधयन्तु विपश्चितः ।।
।। इति श्रीदानन्दतीर्तभगवत्पादाचार्यविरचितसदाचारस्मृतिटीका 
आयी नरहर्याचार्येण कृता समाप्ता ।।

 