  

	{॥ श्रीः॥}

##	सुमध्वविजयः- श्रीनारायणपण्डिताचार्यविरचितः

	{प्रथमः सर्गः}

कान्ताय कल्याणगुणैकधाम्ने नवद्युनाथप्रतिमप्रभाय ।
नारायणायाखिलकारणाय श्रीप्राणनाथाय नमस्करोमि  ॥ 1.1॥

अनाकुलं गोकुलमुल्ललास यत्पालितं नित्यमनाविलात्म ।
तस्मै नमो नीरदनीलभासे कृष्णाय कृष्णारमणप्रियाय  ॥ 1.2॥

अपि त्रिलोक्या बहिरुल्लसन्ती तमोहरन्ती मुहुरान्तरं च ।
दिश्याद्‌दृशं नो विशदां जयन्ती मध्वस्य कीर्तिर्दिननाथदीप्तिम्‌  ॥ 1.3॥

तमोनुदाऽऽनन्दमवाप लोकस्तत्तवप्रदीपाकृतिगोगणेन ।
यदास्यशीतांशुभुवा गुरूंस्तांस्त्रिविक्रमार्यान्‌ प्रणमामि वर्यान्‌  ॥ 1.4॥

मुकुन्दभक्त्यै गुरुभक्तिजायै सतां प्रसत्तयै च निरन्तरायै ।
गरीयसीं विश्वगुरोर्विशुद्धां वक्ष्यामि वायोरवतारलीलाम्‌  ॥ 1.5॥

तां मन्त्रवर्णैरनुवर्णनीयां शर्वेन्द्रपूर्वैरपि वक्तुकामे ।
सङ्क्षिप्नुवाक्ये मयि मन्दबुद्धौ सन्तो गुणाढ्याः करुणां क्रियासुः  ॥ 1.6॥

उच्चावचा येन समस्तचेष्टाः किं तत्र चित्रं चरितं निवेद्यम्‌ ।
किन्तूत्तमश्लोकशिखामणीनां मनोविशुद्ध्यै चरितानुवादः  ॥ 1.7॥

मालाकृतस्तच्चरिताख्यरत्नैरसूक्ष्मदृष्टेः सकुतूहलस्य {सुकुतूहलस्य} ।
पूर्वापरीकारमथापरं वा क्षाम्यन्तु मे हन्त मुहुर्महान्तः  ॥ 1.8॥

श्रीवल्लभाज्ञां ससुरेन्द्रयाञ्चां सम्भाव्य सम्भाव्यतमां त्रिलोक्याम्‌ ।
प्राणेश्वरः प्राणिगणप्रणेता गुरुः सतां केसरिणो गृहेऽभूत्‌  ॥ 1.9॥

ये ये गुणा नाम जगत्प्रसिद्धा यं तेषु तेषु स्म निदर्शयन्ति ।
साक्षान्महाभागवतप्रबर्हं श्रीमन्तमेनं हनुमन्तमाहुः  ॥ 1.10॥

कर्माणि कुर्वन्‌ परमाद्भुतानि सभासु दैवीषु सभाजितानि ।
सुग्रीवमित्रं सजगत्पवित्रं रमापतिं रामतनुं ददर्श  ॥ 1.11॥

पादारविन्दप्रणतो हरीन्द्रस्तदा महाभक्तिभराभिनुन्नः ।
अग्राहि पद्मोदरसुन्दराभ्यां दोर्भ्यां पुराणेन स पूरुषेण  ॥ 1.12॥

अदार्यसालावलिदारणेन व्यापादितेन्द्रप्रभवेन तेन ।
प्राद्योतनिप्रीतिकृता निकामं मधुद्विषा सन्दिदिशे स वीरः  ॥ 1.13॥

कर्णान्तमानीय गुणग्रहीत्रा रामेण मुक्तो रण कोविदेन ।
स्फुरन्नसौ वैरिभयङ्करोऽभूत्सत्पक्षपाती प्रदरो यथाऽग्र्यः  ॥ 1.14॥

गोभिः समानन्दितरूपसीतः स्ववह्निनिर्दग्धपलाशिराशिः ।
अहो हनूमन्नववारिदोऽसौ तीर्णाम्बुधिर्विष्णुपदे ननाम  ॥ 1.15॥

अपक्षपाती पुरुषस्त्रिलोक्यामभोगभोक्ता पतगाधिराजम्‌ ।
विश्वम्भरं बिभ्रदसौ जिगाय त्वरापराक्रान्तिषु चित्रमेतत्‌  ॥ 1.16॥

निबद्ध्य सेतुं रघुवंशकेतु भ्रूभङ्गसम्भ्रान्तपयोधिमध्ये ।
मुष्टिप्रहारं दशकाय सीता सन्तर्जनाग्र्योत्तरमेषकोऽदात्‌  ॥ 1.17॥

जाज्वल्यमानोज्जवलराघवाग्नौ चक्रे स सुग्रीवसुयायजूके ।
आध्वर्यवं युद्धमखे प्रतिप्रस्थात्रा सुमित्रातनयेन साकम्‌  ॥ 1.18॥

रामार्चने यो नयतः प्रसूनं द्वाभ्यां कराभ्यामभवत्प्रयत्नः ।
एकेन दोष्णा नयतो गिरीन्द्रं सञ्जीवनाद्याश्रयमस्य नाभूत्‌  ॥ 1.19॥

स दारितारिं परमं पुमांसं समन्वयासीन्नरदेवपुत्र्या ।
वह्निप्रवेशाधिगतात्मशुद्ध्या विराजितं काञ्चनमालयेव  ॥ 1.20॥

श्यामं स्मितास्यं पृथुदीर्घहस्तं सरोजनेत्रं गजराजयात्रम्‌ ।
वपुर्जगन्मङ्गलमेष दृग्‌भ्यां चिरादयोध्याधिपतेः सिषेवे  ॥ 1.21॥

राज्याभिषेकेऽवसितेऽत्र सीता प्रेष्ठाय नस्तां भजतां दिशेति ।
रामस्य वाण्या मणिमञ्जुमालाव्याजेन दीर्घां करुणां बबन्ध  ॥ 1.22॥

हृदोरुसौहार्दभृताऽधिमौलिन्यस्तेन हस्तेन दयार्द्रदृष्ट्‌या ।
सेवाप्रसन्नोऽमृतकल्पवाचा दिदेश देवः सहभोगमस्मै  ॥ 1.23॥

प्रेष्ठो न रामस्य बभूव तस्मान्‌ न रामराज्येऽसुलभं च किञ्चित्‌ ।
तत्पादसेवारतिरेष नैच्छत्‌ तथापि भोगान्ननु सा विरक्तिः  ॥ 1.24॥

नमो नमो नाथ नमो नमस्ते नमो नमो राम नमो नमस्ते ।
पुनःपुनस्ते चरणारविन्दं नमामि नाथेति नमन्‌ स रेमे  ॥ 1.25॥

किं वर्णयामः परमं प्रसादं सीतापतेस्तत्र हरिप्रबर्हे ।
मुञ्चन्महीं नित्यनिषेवणार्थं स्वात्मानमेवैष ददौ यदस्मै  ॥ 1.26॥

स्वानन्दहेतौ भजतां जनानां मग्नः सदा रामकथासुधायाम्‌ ।
असाविदानीं च निषेवमाणो रामं पतिं किम्पुरुषे किलास्ते  ॥ 1.27॥

तस्यैव वायोरवतारमेनं सन्तो द्वितीयं प्रवदन्ति भीमम्‌ ।
स्पृष्ट्‌यैव यं प्रीतिमताऽनिलेन नरेन्द्रकान्ता सुषुवेऽत्र कुन्ती  ॥ 1.28॥

इन्द्रायुधं हीन्द्रकराभिनुन्नं चिच्छेद पक्षान्‌ क्षितिधारिणां प्राक्‌ ।
बिभेद भूभृद्‌वपुरङ्गसङ्गाच्चित्रं स पन्नो जननीकराग्रात्‌  ॥ 1.29॥

पुरे कुमारनलसान्विहारान्‌ निरीक्ष्य सर्वानपि मन्दलीलः ।
कैशोरलीलां हतसिम्हसङ्घां वने प्रवृत्तां स्मरति स्म सूत्कः  ॥ 1.30॥

भुक्तं च जीर्णं परिपन्थिदत्तं विषं विषण्णो विषभृद्‌गुणोऽतः ।
प्रमाणकोटेः स हि हेलयाऽगान्नेदं जगज्जीवनदेऽत्र चित्रम्‌  ॥ 1.31॥

दग्ध्वा पुरं योगबलात्‌ स निर्यन्धर्मानिव स्वान्‌ सहजान्‌ दधानः ।
अदारिभावेन जगत्‌ सुपूज्यो योगीव नारायणमाससाद  ॥ 1.32॥

समर्प्य कृत्यानि कृती कृतानि व्यासाय भूम्ने सुकृतानि तावत्‌ ।
करिष्यमाणानि च तस्य पूजां सङ्कल्पयामास स शुद्धबुद्धिः  ॥ 1.33॥

विष्णोः पदश्रिद्बकसङ्निरासी क्षिप्तान्यपक्षिप्रकरः सुपक्षः ।
ससोदरोऽथादित राजहंसः स राजहंसीमिव राजकन्याम्‌  ॥ 1.34॥

इन्दीवरश्रीजयसुन्दराभं स्मेराननेन्दुं दयितं मुकुन्दम्‌ ।
स्वमातुलेयं कमलायताक्षं समभ्यनन्दत्सुचिराय भीमः  ॥ 1.35॥

महागदं चण्डरणं पृथिव्यां बार्हद्रथं मङ्क्षु निरस्य वीरः ।
राजानमत्युज्जवलराज्सूयं चकार गोविन्दसुरेन्द्रजाभ्याम्‌  ॥ 1.36॥

दुःशासनेनाकुलितान्‌ प्रियायाः सूक्ष्मानरालानसितांश्च केशान्‌ ।
जिघंसया वैरिजनस्य तीक्ष्णः स कृष्णसर्पानिव सञ्चिकाय  ॥ 1.37॥

जाज्वल्यमानस्य वने वनेऽलं दिधक्षतः पार्थिवसार्थमुग्रम्‌ ।
सत्तवानि पुंसां भयदानि नाशं वृकोदराग्नेर्गुरुतेजसाऽऽपुः  ॥ 1.38॥

भोगाधिकाभोगवतोऽरुणाक्षानितस्ततः सञ्चलतो धरेन्द्रे ।
बहून्द्विजिह्वान्‌ मणिमत्पुरोगान्‌ असौ कटून्‌ क्रोधवशान्‌ जघान  ॥ 1.39॥

अथैष वेषान्तरभस्मलीनः क्रमेण वायुप्रभवः सुतेजाः ।
रुद्धाखिलाशं मुखरं प्रचण्डं भस्मीचकाराखिलकीचकौघम्‌  ॥ 1.40॥

स कृष्णवर्त्मा विजयेन युक्तो मुहुर्महाहेतिधरोऽप्रधृष्यः ।
भीष्मद्विजाद्यैरतिभीषणाभं विपक्षकक्षं क्षपयन्‌ विरेजे  ॥ 1.41॥

तरस्विनः प्रोच्चलितानधीरान्‌ निर्दग्धपक्षानतितीक्ष्णकोपान्‌ ।
स धार्तराष्ट्रान्‌ बहुहेतिलीलो विनाश्य विश्वान्‌ परया श्रियाऽभात्‌  ॥ 1.42॥

कृष्णाङ्घ्रिपङ्केरुहभृङ्गराजः कृष्णामुखाम्भोरुहहंसराजः ।
प्रजासरोजावलिरश्मिराजः ससोदरोऽराजत वीरराजः  ॥ 1.43॥

पौत्रे पवित्राह्वयजामिपौत्रे धरां निधायासुरधीषु तापम्‌ ।
कीर्तिं त्रिलोक्यां हृदये मुकुन्दं भेजे पदं स्वं सहजैः स भीमः  ॥ 1.44॥

विष्णोः पदान्तं भजताऽनिलेन घोरप्रघातैरिति नाशितास्ते ।
रसोज्जहिताश्चञ्चलवृत्तयोऽलं शोभां न भेजुः सुरवैरिमेघाः  ॥ 1.45॥

एतत्‌ प्रतीपं किल कर्तुकामा नष्टौजसः सङ्कटमेवमाप्य ।
मुकुन्दवैगुण्यकथां स्वयोग्यां काले कलावाकलयन्त तेऽलम्‌  ॥ 1.46॥

यो भूरिवैरो मणिमान्‌ मृतः प्राग्‌ वाग्मी बुभूषुः परितोषितेशः ।
स सङ्कराख्योऽङ्घ्रितलेषु जज्ञे स्पृधाऽपरेऽप्यासुरिहासुरेन्द्राः  ॥ 1.47॥

सान्नाय्यमव्यक्तहृदाखुभुग्‌वा श्वा वा पुरोडाशमसारकामः ।
मणिस्रजं वा प्लवगोऽव्यवस्थो जग्राह वेदादिकमेष पापः  ॥ 1.48॥

जनो नमेन्नापरथेति मत्तवा शठश्चतुर्थाश्रममेष भेजे ।
पद्माकरं वा कलुषं चिकीर्षुः सुदुर्दमो दुष्टगजो विशुद्धम्‌  ॥ 1.49॥

अवैदिकं माध्यमिकं निरस्तं निरीक्ष्य तत्पक्षसुपक्षपाती ।
तमेव पक्षं प्रतिपादुकोऽसौ न्यरूरुपन्‌ मार्गमिहानुरूपम्‌  ॥ 1.50॥

असत्पदेऽसन्सदसद्विविक्तं मायाख्यया संवृतिमभ्यधत्त ।
ब्रह्माप्यखन्डं बत शून्यसिद्ध्यै प्रच्छन्नबौद्धोऽयमतः प्रसिद्धः  ॥ 1.51॥

यद्‌ ब्रह्मसूत्रोत्करभास्करं च प्रकाशयन्तं सकलं स्वगोभिः ।
अचूचुरद्‌ वेदसमूहवाहं ततो महातस्करमेनमाहुः  ॥ 1.52॥

स्वसूत्रजातस्य विरुद्धभाषी तद्‌भाष्यकारोऽहमिति ब्रुवन्‌ यः ।
तं तत्क्षणाद्यो न दिधक्षति स्म स व्यासरूपो भगवान्‌ क्षमाब्धिः  ॥ 1.53॥

निगमसन्मणिदीपगणोऽभवत्‌ तदुरुवाग्गणपङ्कनिगूड्हभाः ।
अविदुषामिति सङ्करताकरः स किल सङ्कर इत्यभिशुश्रुवे  ॥ 1.54॥

एजेच्त्

विश्वं मिथ्या विभुरगुणवान्‌ आत्मनां नास्ति भेदो ।
दैत्या इत्थं व्यदधत गिरां दिक्षु भूयः प्रसिद्धिम्‌ ।
आनन्दाद्यैर्गुरुगुणगणैः पूरितो वासुदेवो ।
मन्दं मन्दं मनसि च सतां हन्त नूनं तिरोऽभूत्‌  ॥ 1.55॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के प्रथमः सर्गः}

व्स्पचे{.0इन्} व्स्पचे{.0इन्}

एजेच्त्

	{द्वितीयः सर्गः}

विज्ञानभानुमति कालबलेन लीने
दुर्भाष्यसन्तमससन्ततितो जनेऽन्धे ।
मार्गात्‌ सतां स्खलति खिन्नहृदो मुकुन्दं
देवाश्चतुर्मुखमुखाः शरणं प्रजग्मुः  ॥ 2.1॥

नाथः कलौ त्रियुगहूतिरनुद्बुभूषुः
ब्रह्माणमप्यनवतारमनादिदिक्षुः ।
सर्वज्ञमन्यमनवेक्ष्य सकार्यवीर्यं
स्मेराननो भुवन जीवनमाबभाषे  ॥ 2.2॥

वेदान्तमार्गपरिमार्गणदीनदूना
दैवीः प्रजा विशरणाः करुणापदं नः ।
आनन्दयेः सुमुख भूषितभूमिभागो
रूपान्तरेण मम सद्गुणनिर्णयेन  ॥ 2.3॥

आदेशमौलिमणिमुज्जवलवर्णमेनं
बद्धाञ्जलिर्मरुदनर्घमधत्तमूर्ध्ना ।
हारावलीमिव हृदा विबुधेन्द्रयाञ्चां
बिभ्रन्निजाननुजिघृक्षुरवातितीर्षत्‌  ॥ 2.4॥

कालः स एव समवर्तत नाम यावत्‌
चिन्ताकुलं विविधसाधुकुलं बभूव ।
वेदान्तसन्ततकृतान्तरसं न विद्मः
श्रेयो लभेमहि कथं नु वयं बतेति  ॥ 2.5॥

तत्प्रीतये रजतपीठपुराधिवासी
देवो विवेश पुरुषं शुभसूचनाय ।
प्राप्ते महाय महिताय महाजनौघे
कोलाहलेन सुकुतूहलिनि प्रवृत्ते  ॥ 2.6॥

आविष्टवानकुशलं पुरुषं प्रकृत्या
प्रत्याययन्निजजनान्नितरामनृत्यत्‌ ।
उत्तुङ्गकेतुशिखरे स कृताङ्गहारो
रङ्गान्तरे नट इवाखिलविस्मयात्मा  ॥ 2.7॥

आभाष्य सोऽत्र जनतां शपथानुविद्धं
उच्चैरिदं वचनमुद्धृतदोर्बभाषे ।
उत्पत्स्यते जगति विश्वजनीनवृत्तिः
विश्वज्ञ एव भगवानचिरादिहेति  ॥ 2.8॥

सद्वीपवारिनिधिसप्तकभूतधात्र्या
मध्येऽपि कर्मभुवि भारतनामखण्डे ।
काले कलौ सुविमलान्वयलब्धजन्मा
सन्मध्यगेहकुलमौलिमणिर्द्विजोऽभूत्‌  ॥ 2.9॥

वेदाद्रिसद्रजतपीठपुरेश्वराभ्यां
ग्रामो विभूषिततरः शिवरूप्यनामा ।
हेमाद्रिराजविभुराजदिलावृताभ
स्तस्याभवद्‌ गुरुगुणः खलु मूलभूमिः  ॥ 2.10॥

रामाधिवेशितहरिस्वसृमौलिमाला
राजद्विमानगिरिशोभितमध्युवास ।
क्षेत्रं स पाजकपदं त्रिकुलैककेतुः
कं यद्दधाति सततं खलु विश्वपाजात्‌  ॥ 2.11॥

अर्थं कमप्यनवमं पुरुषार्थहेतुं
पुंसां प्रदातुमुचितामुचितस्वरूपाम्‌ ।
कन्यां सुवर्णलसितामिव वेदविद्यां
जग्राह विप्रवृषभप्रतिपादितां सः  ॥ 2.12॥

रेमेऽच्छयोपनिषदेव महाविवेको
भक्त्यैव शुद्धकरणः परमश्रिताऽलम्‌ ।
मिथ्याभिमानरहितः परयेव मुक्त्या
स्वानन्दसन्ततिकृता स तया द्विजेन्द्रः  ॥ 2.13॥

तस्य प्रभोश्चरणयोः कुलदेवताया
भक्तिं बबन्ध निजधर्मरतः स धीरः ।
विज्ञातभारतपुराणमहारहस्यं
यं भट्ट इत्यभिवदन्ति जना विनीतम्‌  ॥ 2.14॥

गोविन्दसुन्दरकथासुधया स नॄणां
आनन्दयन्न किल केवलमिन्द्रियाणि ।
किन्तु प्रभो रजतपीठपुरे पदाब्जं
श्रीवल्लभस्य भजतामपि दैवतानाम्‌  ॥ 2.15॥

इत्थं हरेर्गुणकथासुधया सुतृप्तो
नैर्गुण्यवादिषु जनेष्वपि साग्रहेषु ।
तत्तवे स कालचलधीरतिसंशयालुः
धीमान्‌ धिया श्रवणशोधितया प्रदध्यौ  ॥ 2.16॥

त्राता य एव नरकात्स हि पुत्रनामा
मुख्यावनं न सुलभं पुरुषादपूर्णात्‌ ।
तस्मात्समस्तविदपत्यमवद्यहीनं
विद्याकराकृति लभेमहि कैरुपायैः  ॥ 2.17॥

पूर्वेऽपि कर्दमपराशरपाण्डुमुख्या
यत्सेवया गुणगणाढ्यमपत्यमापुः ।
तं पूर्णसद्‌गुणतनुं करुणामृताब्धिं
नारायणं कुलपतिं शरणं व्रजेम  ॥ 2.18॥

इत्थं विचिन्त्य स विचिन्त्यमनन्यबन्धुः
प्रेष्ठप्रदं रजतपीठपुराधिवासम्‌ ।
भक्त्या भवाब्धिभयभङ्गदया शुभात्मा
भेजे भुजङ्गशयनं द्विषडब्दकालम्‌  ॥ 2.19॥

पत्न्या समं भगवतः स भजन्‌ पदाब्जं
भोगान्‌ लघूनपि पुनर्लघयाञ्चकार ।
दान्तं स्वयं च हृदयं दमयाञ्चकार
स्वच्छं च देहमधिकं विमलीचकार  ॥ 2.20॥

तीव्रैः पयोव्रतमुखैर्विविधैर्व्रताग्र्यै
र्जायापती गुणगणार्णवपुत्रकामौ ।
सम्पूर्णपूरुषमतोषयतां नितान्तं
देवेरिताविव पुराऽदितिकश्यपौ तौ  ॥ 2.21॥

नाथस्य भूरिकरुणासुधयाऽभिषिक्तौ
श्रीश्रीधरप्रततिसारशरीरयष्टी ।
भूरिव्रतप्रभवदिव्यसुकान्तिमन्तौ
तौ देहशुद्धिमतिमात्रमथालभेताम्‌  ॥ 2.22॥

कान्तादृतौ समुचितेऽथ बभार गर्भं
सा भूसुरेन्द्रदुहिता जगतां सुखाय ।
अच्छाम्बरेव रजनी परिपूरिताशा
भाविन्यपास्ततमसं विधुमाद्यपक्षात्‌  ॥ 2.23॥

तं पूर्वपक्षसितबिम्बमिव प्रवृद्धं
यावद्‌ द्विजेन्द्रवनिता सुषुवेऽत्र तावत्‌ ।
अंशेन वायुरवतीर्य स रूप्यपीठे
विष्णुं प्रणम्य भवनं प्रययौ तदीयम्‌  ॥ 2.24॥

सम्पूर्णलक्षणचणं नवराजमान
द्वारान्तरं परमसुन्दरमन्दिरं तत्‌ ।
रजेव सत्पुरवरं भुवनाधिराजो
निष्कासयन्‌ परमसौ भगवान्विवेश  ॥ 2.25॥

सन्तुष्यतां सकलसन्निकरैरसद्भिः
खिद्येत वायुरयमाविरभूत्‌ पृथिव्याम्‌ ।
आख्यन्नितीव सुरदुन्दुभिमन्द्रनादः
प्राश्रावि कौतुकवशैरिह मानवैश्च  ॥ 2.26॥

नाथं निषेव्य भवनानतिदूरमाप्तः
प्राज्ञो महप्रकृतदुन्दुभिनादपूर्वात्‌ ।
पुत्रोद्भवश्रवणतो महदाप्य सौख्यं
ज्ञानं परोक्षपदमप्यमतेष्टहेतुम्‌  ॥ 2.27॥

आविश्य वेश्म निजनन्दनमिन्दुवक्त्रं
भूयोऽभिनन्द्य स मुकुन्ददयां प्रवन्द्य ।
जातस्य तस्य गुणजातवहस्य जात
कर्मादिकर्मनिवहं विदधे सुकर्मा  ॥ 2.28॥

ज्ञानार्थमेव यदभूदसुदेव एष
यद्वासुदेव पदभक्तिरतः सदाऽसौ ।
तद्वासुदेवपदमन्ववदन्‌ सुरेन्द्रा
स्तातेन यन्निगदितं सुतनामकर्त्रा  ॥ 2.29॥

पातुं पयांसि शिशवे किल गोप्रदोऽस्मै
पूर्वालयः स्वसुतसूनुतया प्रजातः ।
निर्वाणहेतुमलभीष्ट परात्मविद्यां
दानं ध्रुवं फलति पात्रगुणानुकूल्यात्‌  ॥ 2.30॥

अत्रस्तमेव सततं परिफुल्लचक्षुः
कान्त्या विडम्बितनवेन्दु जगत्यनर्घ्यम्‌ ।
तत्पुत्ररत्नमुपगृह्य कदाचिदाप्तः
स्वस्वामिने बुध उपायनमार्पयत्सः  ॥ 2.31॥

नत्वा हरिं रजतपीठपुराधिवासं
बालस्य सम्पदमनापदमर्थयित्वा ।
साकं सुतेन परिवारजनान्वितोऽसौ
प्रायान्निशीथसमये निजमेव धाम  ॥ 2.32॥

दोषेयुषां सममनेन वनेऽतिभीमे
तत्क्रीडितग्रह इहैकतमं तुतोद ।
उद्वान्तरक्तमवलोक्य तमभ्यधायि
केनाप्यहो न शिशुतुत्‌ कथमेष इत्थम्‌  ॥ 2.33॥

आविश्य पूरुषमुवाच महाग्रहोऽसौ
अस्मद्विहारसमयोपगतान्‌ समस्तान्‌ ।
यच्छक्तिगुप्तिरहितानलमस्मि हन्तुं
लोकेश्वरः स बत बालतमः किलेति  ॥ 2.34॥

स्तन्येन बालमनुतोष्य मुहुः स्वधाम्नो
माता कदाचन ययौ विरहासहाऽपि ।
विश्वस्य विश्वपरिपालकपालनाय
कन्यां निजामनुगुणां किल भीरुरेषा  ॥ 2.35॥

सा बालकं प्ररुदितं परिसान्त्वयन्ती
मुग्धाक्षरेण वचसाऽनुनिनाय मुग्धा ।
मा तात तात सुमुखेति पुनः प्ररोदी
र्माता तनोति रुचितं त्वरितं तवेति  ॥ 2.36॥

रोदे क्रियासमभिहारत एव वृत्ते
पोतस्य मातरि चिरादपि नागतायाम्‌ ।
जग्राह बालमथ चैक्षत मातृमार्गं
साऽपि क्रियासमभिहारत एव बाला  ॥ 2.37॥

कर्तव्यमौढ्यमभिपद्य निरूप्य सा तं
प्राभोजयत्‌ खलु कुलित्थकुलं प्रपक्वम्‌ ।
शीतं पयोऽपि सततं परिपाययन्ती
यस्योष्णरोगमतिवेलमशङ्कताम्बा  ॥ 2.38॥

नूनं पिपासुरतिरोदिति हन्त बालो
धिङ्‌ मां दयाविरहितां परकृत्यसक्ताम्‌ ।
इत्याकुला गृहमुपेत्य तदा प्रसन्नं
पुर्णोदरं सुतमवैक्षत विप्रपत्नी  ॥ 2.39॥

पृष्ट्वाऽवगम्य सकलं च ततः प्रवृत्तं
यूनां च दुःसहमिदं शिशुनोपभुक्तम्‌ ।
इत्थं विचिन्त्य तनयां बहु भर्त्सयन्त्या
भीतं तयाऽनु कुपितं मनसाऽनुतप्तम्‌  ॥ 2.40॥

आरोग्यशालिनि तदाऽपि पुरेव पुत्रे
विस्मेरतामुपजगाम जनन्यमुष्य ।
यस्य त्रिलोकजननी जननी विषेऽपि
पीते न विस्मयमवाप समस्तशक्तेः  ॥ 2.41॥

स्तन्यं मुहुः किल ददौ जननी गृहीत्वा
क्षेमाय तं किल दधज्जनको जजाप ।
अन्यो जनोऽपि किल लालयति स्म किन्तु
सर्वोऽपि तन्मुखसुहासरसायनोत्कः  ॥ 2.42॥

देवादिसद्भिरनुपालितयाऽदरेण
देव्यात्मनेव विलसत्पदया नितान्तम्‌ ।
अव्यक्तया प्रथमतो वदनेऽस्य वाण्या
शालीनयेव भुवनार्चितया विजह्रे  ॥ 2.43॥

प्रग्रिङ्खणं स्वयमथ स्तिथिमेष चक्रे
पश्चाद्गतिं परिचयेन किल क्रमेण ।
विश्वस्य चेष्टितमहो यदनुग्रहेण
सर्वं तदस्य पवनस्य विडम्बनं हि  ॥ 2.44॥

पुच्छान्तमच्छमवलम्ब्य कदाचिदेष
प्रातर्व्रजाद्व्रजत एव निजर्रषभस्य ।
प्रायात्‌ प्रियस्य सहसा स्वजनैरदृष्टो
ननावनेषु चरतश्चरतस्तृणानि  ॥ 2.45॥

उत्तुङ्गशृङ्गलसितस्य महिष्ठमूर्तेः
पादावृतावनितलस्य सुरन्ध्रकस्य ।
आश्रित्य तस्य शुशुभेऽवयवैकदेशं
बालो दिवाकर इवोदयपर्वतस्य  ॥ 2.46॥

लीलां करोति नु गृहान्तरगो नु बालः
कूपान्तरे नु पतितः प्रकृतिस्वतन्त्रः ।
इत्थं विचिन्त्य स मुहुः स्वजनो विमृग्य
हन्तानवेक्ष्य तनयं हृदि तापमाप  ॥ 2.47॥

बालस्य बालपरिलम्बनगोचरं त-
द्वश्वस्यतापिवचनं वनगोचरोक्तम्‌ ।
यत्‌ सायमैक्षत जनः शिशुमाव्रजन्तं
एकाब्दकं वृषभबालकृतावलम्बम्‌  ॥ 2.48॥

चिन्तामणीन्द्रमिव चिन्तितदं दरिद्रो
विज्ञानमार्गमिव विष्णुपरं मुमुक्षुः ।
नष्टं च नन्दनमिति स्वजनोऽस्य लब्ध्वा
नाथस्य तस्य तमनुग्रहमेव मेने  ॥ 2.49॥

लीलावसानसमये सहसा कदाचित्‌
आर्योऽमुनाऽभ्यवहृतिं प्रति चोद्यमानः ।
रोद्धैष नोऽस्ति धनिको वृषविक्रयीति
प्रोवाच नन्दनमुखेन्दुमवेक्ष्य मन्दम्‌  ॥ 2.50॥

लीलाकरेण स करेण सुकोमलेन  
बीजान्तराणि किल कानिचिदाशु तस्मै ।
स्मित्वाऽर्भकोऽभिमतनिष्कपदे यदाऽदा
दादत्त तानि धनिको बहुमानपूर्वम्‌  ॥ 2.51॥

लब्धं सुतादिति वदन्‌ द्विजपुङ्गवेन
कालान्तरे निजधने प्रतिदित्सितेऽपि ।
साक्षादमानवनवाकृतितः स लेभे
बीजच्छलेन पुरुषार्थमहो विशिष्टम्‌  ॥ 2.52॥

वासुदेवमिह वासुदेवतासत्कलामभिननन्द तं जनः ।
वासुदेवमिति वासुदेवसन्नामकं विविधलीलमर्भकम्‌  ॥ 2.53॥

इति विहरति मह्यां विष्णुदासेऽपि गूड्हे
समजनि सुजनानां चित्तमानन्दपूर्णम्‌ ।
उदयति घनमालालीनभानौ च भानौ
ननु जननयनाब्जैर्लभ्यतेऽलं विकासः  ॥ 2.54॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के द्वितीयः सर्गः}

व्स्पचे{.0इन्} व्स्पचे{.0इन्}

एजेच्त्

	{तृतीयः सर्गः}

अथ कदाचन सुन्दरनन्दनस्मितमुखेन्दुदृशां दयितौ नृणाम्‌ ।
महमितो निजबन्धुमुदे मुदा प्रययतुः स्वजनैः सह दम्पती  ॥ 3.1॥

स्वजनतापगमागमसङ्गमप्रतिसभाजितपूर्वकसम्भ्रमे ।
अविदुषी जननीति स बालकः शरणतो रणतो निरगान्नृभिः  ॥ 3.2॥

क्व नु यियाससि तात न साम्प्रतं स्वजनसन्त्यजनं तव साम्प्रतम्‌ ।
इति विभुः पथिकैरुदितो व्रजन्‌ स्मितमनाकुलमुत्तरमातनोत्‌  ॥ 3.3॥

त्वरितमेत्य स काननदेवतासदनमत्र ननाम रमापतिम्‌ ।
अपि ततः प्रगतो लघुनारिकेल्युपपदान्तरसद्मगतं च तम्‌  ॥ 3.4॥

नलिननाभनिभालनसन्मदागमविकस्वरभास्वरलोचनः ।
जनमनोनयनाम्बुजभास्करो रजतपीठपुरं प्रययावसौ  ॥ 3.5॥

सुहयमेधगणातिशयालवो हरिनमस्कृतयः सुकृता इमाः ।
इति सुरैरपि भूसुरमण्डलैः समनमत्‌ स सविस्मयमीक्षितः  ॥ 3.6॥

न हि हरिं सततं न नमत्यसौ न च न पश्यति नापि न वन्दते ।
अपि तथेति विधाय विशेषतः स ननु साधुजनान्‌ समशिक्षयत्‌  ॥ 3.7॥

अनवलोक्य सुतं सुतवत्सलो मृगयति स्म महीसुरपुङ्गवः ।
मुहुरपृच्छदमुष्य गतिं नरान्‌ पथि पथि प्रगतोऽनुपदं द्रुतम्‌  ॥ 3.8॥

जनसदागतिसूचितवर्त्मना प्रतिपदं व्रजता परया तृषा ।
द्विजमहामधुपेन मनोहरं स्मितमलाभि सुताननवारिजम्‌  ॥ 3.9॥

विरहदूनतयोद्गमनोन्मुखं न्यरुणदश्रु पुरा स ययोर्दृशोः ।
अथ तयोः प्रमदोत्थितमप्यदः प्रतिनिरुध्य गिरं गुरुरब्रवीत्‌  ॥ 3.10॥

अयि सुतेदमुदाहर तत्तवतो ननु समागतवानसि साम्प्रतम्‌ ।
स्वजनतारहितस्य तु कोऽत्र ते सहचरोऽर्भक दीर्घतमे पथि  ॥ 3.11॥

जनकवाचमिमामवधारयन्‌ कलमुदाहरदम्बुरुहेक्षणः ।
स्वपदमाव्रजतो व्रजतोऽप्यतो ननु सखा मम काननगो विभुः  ॥ 3.12॥

तदितरायतनात्तु यदागमं कृतनतिः खलु तत्र हरिः सखा ।
अहमिहापि महेन्द्रदिगालयं प्रणतवानुत यावदधीश्वरम्‌  ॥ 3.13॥

अपि ततोऽहमुपेत्य सहामुना भगवतेऽत्र सते प्रणतिं व्यधाम्‌ ।
इति निगद्य विभाति शिशुः स्म विस्मितसभाजनचीर्णसभाजनः  ॥ 3.14॥

विरहितस्वजनं चरणप्रियं विविधभूतभयङ्करवर्त्मनि ।
अयि कृपालय पालय बालकं लघुशुभस्य ममेत्यनमद्‌ द्विजः  ॥ 3.15॥

तमुपगृह्य सुतं सुतपोनिधिर्गृहमसौ गृहिणीसहितो ययौ ।
उदयतीति हि बालदिवाकरे स्मितमभूत्‌ सुजनाननवारिजम्‌  ॥ 3.16॥

वरविमानगिरावपि चण्डिका शिशुमहो जननी तमलालयत्‌ ।
अपरथा परितुष्टमनाः कथं चिरमिहैष वसेद्विसहायकः  ॥ 3.17॥

सकलशब्दमयी च सरस्वती सततमानमति स्वयमेव यम्‌ ।
द्विजवरोऽथ कदाचन मातृकाः किल सुतं परिचाययति स्म तम्‌  ॥ 3.18॥

लिपिकुलं ननु तात गते दिने लिखितमेव पुनर्लिखितं कुतः ।
इति निजप्रतिभागुणभावितं हरिपदस्य वचस्तमनन्दयत्‌  ॥ 3.19॥

शिशुरसौ प्रतिभाम्बुधिरित्यलं जनमनोवचनग्रहपीडना ।
न भवतादिति तं विजनस्थले स्वतनयं समशिक्षयदेषकः  ॥ 3.20॥

महवता स्वजनेन समीरितस्वजननीसहितेन कदाचन ।
रुचिरवाचनयाऽर्चितवाक्‌श्रिया प्रति यये प्रभुणा घृतवल्यपि  ॥ 3.21॥

परिषदा नितरां परिवारितः शिवपदः किल धौतपटोद्भवः ।
इह कथां कथयन्‌ ददृशे ततः पृथुधिया पृथुकाकृतिनाऽमुना  ॥ 3.22॥

इदमुवाच विचारविचक्षणः शुचिवचः शनकैः स जनान्तरे ।
अपरथा कथितं कथक त्वया ननु मतात्‌ महतामिति सस्मितम्‌  ॥ 3.23॥

अगणयन्न शिवं जनता तदा सवचने वसुदेवसुताह्वये ।
मुखरमिच्छति को मृगधूर्तकं प्रकृतहुङ्कृतसिम्हशिशौ सति  ॥ 3.24॥

अथ कथां {कथं} कथयेति तदा जने गदितवत्युचितार्थमुदाहरत्‌ ।
स समलाल्यत विस्मयिभिर्नरैरपि सुरैर्विजयाङ्कुरपूजकैः  ॥ 3.25॥

स जननीसहितो जनकं गृहे प्रगतवांस्तमुदन्तमवेदयत्‌ ।
निगद तात शिवः कथकः स किं वितथगीरथवाऽहमितीरयन्‌  ॥ 3.26॥

ननु सुतावितथं कथितं त्वयेत्यमुमुदीर्य सविस्मयमस्मरत्‌ ।
प्रकृतितः कृतिता खलु मे शिशोर्मदधिनाथदयोदयजेत्यसौ  ॥ 3.27॥

कथयतां प्रथमे कथयत्यलं स्वजनके जनसङ्घवृते कथाम्‌ ।
सकललोकमनोनयनोत्सवश्चतुरधीः स कदाचिदवाचयत्‌  ॥ 3.28॥

विविधशाखिपदार्थनिवेदने लिकुचनाम्नि तदाऽनुदितार्थके ।
किमिति तात तदर्थमवर्णयन्‌ कथयसीति शनैरयमब्रवीत्‌  ॥ 3.29॥

अवदतीति पितर्यपि चोदिते प्रतिबुभुत्सुषु तत्र जनेष्वपि  ॥
अयमुदीर्य तदर्थमवाप्तवान्‌ परिषदो ह्यसमानसुमाननाम्‌  ॥ 3.30॥

बहुविधैश्चरितैरिति चारुभिः सकललोककुतूहलकारिणम्‌ ।
द्विजवरेण वयस्युचिते स्थितं तमुपनेतुमनेन दधे मनः  ॥ 3.31॥

समुचितग्रहयोगगुणान्वितं समवधार्य मुहूर्तमदूषणम्‌ ।
प्रणयबन्धुरबान्धववानसौ द्विजकुलाकुलमुत्सवमातनोत्‌  ॥ 3.32॥

विविधवेदतया विजिहीर्षवो वदनरङ्गपदेऽस्य चिराय याः ।
सुरवरप्रमदा अपि सप्रिया अभिननन्दुरहो वियतो महम्‌  ॥ 3.33॥

विहितसाधनसाधितसत्क्रियोज्जवलनमुज्जवलधीर्ज्वलयन्नयम्‌ ।
उपनिनाय सुतं समलङ्कृतं कुशलिनं कुशलीकृतशीर्षकम्‌  ॥ 3.34॥

परिचराग्निगुरू चरितव्रतः सुचरणः पठ साधु सदागमान्‌ ।
इति गुरोस्त्रिजगद्गुरुशिक्षणे स्फुटमहासि सुरैः कृतसाक्षिभिः  ॥ 3.35॥

जितकुमारगुणं सुकुमारकं निजकुमारमवेक्ष्य निरन्तरम्‌ ।
समुचिताचरणे चतुरं स्वतः क्षितिसुरो मुदमायत शिक्षयन्‌  ॥ 3.36॥

स पटखण्डमकिञ्चनवत्‌ क्वचित्‌ स्वविभवानुचितं चरणादिकम्‌ ।
भुवनभर्तुरहो स्वनिगूहनं सुरसभासु कुतूहलमातनोत्‌  ॥ 3.37॥

अविरलैर्गरलोष्मभिराकुलीकृतसमस्तजनो विचचार यः ।
क्वचिदमुं निजघाङ्सुरशान्तिमानुपससर्प स सर्पमयोऽसुरः  ॥ 3.38॥

त्वरितमुद्यतविस्तृतमस्तकः प्रतिददंश यदैनमविक्षतम्‌ ।
प्रभुपदारुणचारुतराङ्गुलीविहृतिपिष्टतनुः प्रतताम सः  ॥ 3.39॥

गरुडतुण्डमिव प्रतिपन्नवान्‌ द्विजकुमारपदं स ममार च ।
समुचितं चरितं महतामिदं सुमनसो मनसेष्टमपूजयन्‌  ॥ 3.40॥

गिरिशगुर्वमरेन्द्रमुखैश्च यच्चरणरेणुरधारि सुराधिपैः ।
क्षितिसुराङ्घ्र्यभिवन्दनपूर्वकं स विदधेऽध्ययनं छलमानुषः  ॥ 3.41॥

करतले खलु कन्दुकवत्‌ सदा सकलया कलया सह विद्यया ।
अरिधरेण समं स्फुरितं गुरोर्मनसि तस्य विडम्बयतो जनान्‌  ॥ 3.42॥

अनधिकैरधिकैश्च वयस्यथो बहुभिरध्ययनोपरमान्तरे ।
अनिकटे वटुभिः पटुभिर्गुरोः स विजहार सुखी सखिभिः समम्‌  ॥ 3.43॥

पदमुदीर्य जवेन यियासितं द्रुतसखेष्वभवत्‌ स पुरःसरः ।
अयमयत्नतयेति न विस्मयो ननु मनोजवजित्‌ पवनो ह्यसौ  ॥ 3.44॥

प्लवनतेजसि हन्त न केवलं विजितवान्‌ स तदा सकलान्‌ जनान्‌ ।
प्रभुनिदेशकरो हनुमत्तनौ ननु जिगाय स वालिसुतादिकान्‌  ॥ 3.45॥

जलविहारपराजयिभिः स्पृधा सखिभिरीरितवारिपरिश्रितम्‌ ।
वदनमाकुललोचनमादधे स्मितममुष्य हि कञ्चन विभ्रमम्‌  ॥ 3.46॥

स शनकैर्बलिनो युगपद्गतान्‌ प्रविहृतेषु सखीन्‌ निरपातयत्‌ ।
अशनकैर्युगपत्‌ प्रकृताहवान्‌ सहसितो द्विजसूनुरयत्नवान्‌  ॥ 3.47॥

ग्रहणनिग्रहणे ग्रहणे दृड्हे गुरुभरोद्धरणादिविधौ पटौ ।
इह विभावुपचारधिया नृणामृतमयं ननु भीम इतीरितम्‌  ॥ 3.48॥

विहरतीति पठत्यपि न स्फुटं स्वगृहगामिनि चाद्रुतमायति ।
परितुतोष न तत्र जगद्‌गुरौ स किल पूगवनान्वयजो द्विजः  ॥ 3.49॥

अथ कदाचन सोऽध्ययनान्तरे तमवदत्‌ कुपितोऽन्यमनस्विनम्‌ ।
पठसि नो शठ ते सखिभिः समं किमिति नित्यमुदासितधीरिति  ॥ 3.50॥

गुणनिका चरणादिकगोचरा न मम हृद्दयितेत्युदितेऽमुना ।
वद विशारदवाद यथेप्सितं त्वमुपरीत्यवदद्धरणीसुरः  ॥ 3.51॥

सकललक्षणशिक्षणमूलभूः श्रुतिसमामननं स्खलनोज्ह्ज्हितम्‌ ।
न खलु केवलमस्य गुरोर्व्यधात्‌ सुमनसामपि तत्र कुतूहलम्‌  ॥ 3.52॥

प्रियवयस्यशिरोगुरुवेदनामशमयत्‌ सहजामपि दुःसहाम्‌ ।
स विपिने विजने मुखवायुना श्रवणगोचरितेन कदाचन  ॥ 3.53॥

अधिगतोपनिषच्च सकृच्छ्रुता प्रकटभागवतीति न विस्मयः ।
अधिगता ननु जात्वपि न श्रुताः प्रतिभया श्रुतयः शतशोऽमुना  ॥ 3.54॥

साक्षादथोपनिषदो विभुरैत्तरेय्याः
पाठच्छलेन विजनेऽर्थरसान्‌ ब्रुवाणः ।
अध्यापकाय विततार विमोक्षबीजं
गोविन्दभक्तिमुचितां गुरुदक्षिणां सः  ॥ 3.55॥

अयि स्वामिन्‌ दुष्टान्‌ दमय दमय व्यक्तमचिरात्‌
गुणान्‌ गूड्हान्‌ विष्णोः कथय कथय स्वान्‌ प्रमदयन्‌ ।
तदाऽनन्दं तन्वन्निति सुमनसां सोऽनुसरता
मनुज्ञामादत्त त्रिभुवनगुरुर्ब्राह्मणगुरोः  ॥ 3.56॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के तृतीयः सर्गः}

व्स्पचे{.0इन्} व्स्पचे{.0इन्}

	{चतुर्थः सर्गः}

अथैष सल्लोकदयासुधार्द्रया सदागमस्तेन निरासकामया ।
रमावरावासभुवा विशारदो विशालयाऽचिन्तयदात्मनो धिया  ॥ 4.1॥

अनन्यसङ्गाद्‌ गुणसङ्गिता हरेर्जनस्य मानं तु विशिष्टचेष्टितम्‌ ।
असङ्गमस्मात्‌ प्रकटीकरोम्यहं निजं भजन्‌ पारमहंस्यमाश्रमम्‌  ॥ 4.2॥

मम प्रभोर्नापरथा हि शोभते द्विषत्सु विष्णुं यददण्डधारणम्‌ ।
हरिस्वसा नन्वचिरादसद्भिदे भवेदतो नास्मि च दण्डधारकः  ॥ 4.3॥

विचिन्तयन्नित्थमनन्तचिन्तकः समस्तसन्यासनिबद्धनिश्चयः ।
असावनुज्ञार्थमथानमद्धरिं समस्तसंव्यापिनमात्मदायगम्‌  ॥ 4.4॥

निजे जने किं नमसीति पृच्छति ब्रुवन्‌ स्ववस्तुप्रणतिं व्यधामिति ।
गुरोः किलान्वेषणवान्‌ जगद्गुरुस्तदा जगामाखिललोकशिक्षकः  ॥ 4.5॥

यतिर्यतात्मा भुवि कश्चनाभवद्विभूषणो भूरिविरक्तिभूषणः ।
न नाममात्राच्छुचिमर्थतोऽपि यं जनोऽच्युतप्रेक्षमुदाहरत्‌ स्फुटम्‌  ॥ 4.6॥

पुरैष कृष्णाकरसिद्धशुद्धिमद्वरान्नभुक्त्या किल पाण्डवालये ।
विशोधितात्मा मधुकृत्प्रवृत्तिमांश्चचार कांश्चित्‌ परिवत्सरान्‌ मुदा  ॥ 4.7॥

अभूत्कुशास्त्राभ्यसनं न पातकं क्रमागताद्विप्रतिसारतो यतेः ।
यथा कुशस्त्राध्यसनं मुरद्विषः पदाम्बुजे व्याधवरस्य गर्हितम्‌  ॥ 4.8॥

विनीतमाम्नायशिरोविशारदं सदैव तत्तवं प्रबुभुत्सुमादरात्‌ ।
गुरुर्विदित्वोपगतां निजां मृतिं कदाचिदूचे तमुपह्वरे गिरम्‌  ॥ 4.9॥

अहं स्वयं ब्रह्म न किञ्चिदस्ति मत्परं विजृम्भेत यदा स्फुटं चितिः ।
इतीह मायासमयोपपादितं निरन्वयं सुव्रत मा स्म विश्वसीः  ॥ 4.10॥

यदेतदात्मैक्यमुपास्तिचोदितं न मे गुरोरप्यपरोक्षतां गतम्‌ ।
पुरातनानामपि सौम्य कुत्रचित्‌ ततो मुकुन्दं भज संविदे मुदा  ॥ 4.11॥

इतीदमादिश्य वचो वचस्विनि स्वके गुरौ लोकमथान्यमीयुषि ।
असेवतालोच्य मुहुर्गुरोर्गिरं स रूप्यपीठालयमिन्दिरावरम्‌  ॥ 4.12॥

सुभक्तिना तेन स भक्तवत्सलो निषेवितस्तत्र परं बुभुत्सुना ।
भविष्यतः शिष्यवराद्धि विद्धि मामिति प्रविष्टः पुरुषं तमभ्यधात्‌  ॥ 4.13॥

प्रतीक्षमाणं तमनुग्रहं मुदा निषेवमाणं पुनरम्बुजेक्षणम्‌ ।
सतां गुरुः कारणमानुषाकृतिर्यतिं प्रशान्तं तमुपाससाद सः  ॥ 4.14॥

सुतं यतीन्द्रानुचरं विरागिणं निशम्य सङ्न्यासनिबद्धमानसम्‌ ।
सुवत्सलौ रूप्यतलालयस्थितं वियोगतान्तौ पितरौ समीयतुः  ॥ 4.15॥

वराश्रमस्ते जरतोरनाथयोर्न जीवतोः स्यादयि नन्दनावयोः ।
सयाचनं वाक्यमुदीर्य ताविदं परीत्य पुत्राय नतिं वितेनतुः  ॥ 4.16॥

नतिर्न शुश्रूषुजनाय शस्यते नतं भवद्भ्यां स्फुटमत्र साम्प्रतम्‌ ।
अहो विधात्रा स्वयमेव दापिता तदभ्यनुज्ञेति जगाद स प्रभुः  ॥ 4.17॥

अनुत्तरज्ञः स तमर्थयन्‌ पुनः यतीन्द्रमानम्य गतः प्रियायुतः ।
गृहे वसन्‌ कल्पसमान्‌ क्षणान्नयन्‌ सुताननेन्दोरनिशं ततोऽस्मरत्‌ । 18॥

स चिन्तयन्‌ पुत्रमनोरथं शुचा पुनश्च तीर्थ्वोपगतो महानदीम्‌ ।
व्रतीश्वरानुव्रतमात्मनन्दनं तमैक्षत ग्रामवरे मठान्तरे  ॥ 4.19॥

सञ्जातकोपाकुलितो धरासुरो महात्मनां लङ्घनभीरुरप्यलम्‌ ।
सुतस्य कौपीनधृतौ हि साहसप्रतिश्रवो मे दृड्ह इत्यभाषत  ॥ 4.20॥

क्षणेन कौपीनधरो निजं पटं विदार्य हे तात कुरुष्व साहसम्‌ ।
इतीममुक्त्वा विभुरब्रवीत्‌ पुनः शुभान्तरायं न भवांश्चरेदिति  ॥ 4.21॥

न पुत्र पित्रोरवनं विना शुभं वदन्ति सन्तो ननु तौ सुतौ मृतौ ।
निवर्तमाने न हि पालकोऽस्ति नौ त्वयीति वक्तारममुं सुतोऽब्रवीत्‌  ॥ 4.22॥

यदा विरक्तः पुरुषः प्रजायते तदैव सन्यासविधिः श्रुतौ श्रुतः ।
न सङ्गहीनोऽपि परिव्रजामि वामहं तु शुश्रूषुमकल्पयन्निति  ॥ 4.23॥

बहुश्रुतत्वाद्यदि तत्सहे बलान्न सा सवित्री विरहं सहेत ते ।
इति द्विजेनाभिहितेऽनमत्‌ स तं भवाननुज्ञां प्रददात्विति ब्रुवन्‌  ॥ 4.24॥

विचिन्त्य विद्वान्‌ स निरुत्तरीकृतस्तथाऽस्तु माताऽनुवदेद्यदीति तम्‌ ।
उदीर्य कृच्छ्रादुपगम्य मन्दिरं प्रियासकाशे तमुदन्तमब्रवीत्‌  ॥ 4.25॥

निशाचरारेरिव लक्ष्मणः पुरा वृकोदरस्येव सुरेन्द्रनन्दनः ।
गदोऽथ शौरेरिव कर्मकृत्‌ प्रियः सुभक्तिमान्‌ विश्वविदोऽनुजोऽभवत्‌  ॥ 4.26॥

कदाचिदाप्यालयबुद्धिरालयं निवेदयन्‌ पालकमेनमेतयोः ।
दृड्हस्वसन्न्यासनिषेधनिश्चयां धवानुमत्येदमुवाच मातरम्‌  ॥ 4.27॥

वराश्रमाप्तिं मम संवदस्व मां कदाचिदप्यम्ब यदीच्छसीक्षितुम्‌ ।
यदन्यथा देशमिमं परित्यजन्‌ न जातु दृष्टेर्विषयो भवामि वः  ॥ 4.28॥

इति ब्रुवाणे तनये कदाचिदप्यदर्शनं तस्य मृतेर्निदर्शनम्‌ ।
विचिन्त्य पर्याकुलिता चिकीर्षितं सुतस्य कृच्छ्रान्नयरुणन्न सा शुभा  ॥ 4.29॥

अथोपगम्यैष गुरुं जगद्गुरुः प्रसाद्य तं देववरप्रसादितः ।
सदा समस्ताश्रमभाक्‌ सुरेश्वरो विशेषतः खल्वभजद्वराश्रमम्‌  ॥ 4.30॥

क्रियाकलापं सकलं स कालविद्विधानमार्गेण विधाय केवलम्‌ ।
सदा प्रसन्नस्य हरेः प्रसत्तये मुहुः समस्तन्यसनं समभ्यधात्‌  ॥ 4.31॥

अनन्तमात्रान्तमुदाहरन्ति यं त्रिमात्रपूर्वं प्रणवोच्चयं बुधाः ।
तदाऽभवद्भाविचतुर्मुखाकृतिर्जपाधिकारी यतिरस्य सूचितः । 32॥

गुणानुरूपोन्नतिपूर्णबोध इत्यमुष्य नाम द्विजवृन्दवन्दितः ।
उदाहरद्‌ भूरियशा हि केवलं न मन्त्रवर्णः स च मन्त्रवर्णकः  ॥ 4.33॥

निरङ्गरागं मुखरागवर्जितं विभूषणं विष्टपभूषणायितम्‌ ।
अमुं धृताषाड्हमवेक्ष्य मेनिरे स्वभावशोभाऽनुपमेति जन्तवः  ॥ 4.34॥

भुजङ्गभूतेशविहङ्गपादिकैः प्रवन्दितः सावसरप्रतीक्षणैः ।
ननाम सोऽयं गुरुपूर्वकान्‌ यतीनहो महीयो महतां विडम्बनम्‌  ॥ 4.35॥

वराश्रमाचारविशेषशिक्षणं विधित्सुरस्याचरितं निशामयन्‌ ।
विशेषशिक्षां स्वयमाप्य धीरधीः यतीश्वरो विस्मयमायतान्तरम्‌  ॥ 4.36॥

स रौप्यपीठालयवासिने यदा ननाम नाथाय महामतिर्मुदा ।
तदाऽमुनाऽग्राहि नरप्रवेशिना भुजे भुजेनाशु भुजङ्गशायिना  ॥ 4.37॥

चिरात्‌ सुतत्तवं प्रबुभुत्सुना त्वया निषेवणं मे यदकारि तत्फलम्‌ ।
अमुं ददामीत्यभिधाय सोऽमुना तदा प्रणीय प्रददेऽच्युतात्मने  ॥ 4.38॥

अनुग्रहं तं प्रतिगृह्य सादरं मुदाऽऽत्मनाऽऽप्तां कृतकृत्यतां स्मरन्‌ ।
अभूदसङ्गोऽपि स तत्सुसङ्गवानसङ्गभूषा ननु साधुसङ्गिता  ॥ 4.39॥

यियासति स्वस्तटिनीं मुहुर्मुहुर्नमत्यनुज्ञार्थिनि भूरिचेतसि ।
तमस्मरत्‌ स्वामिनमेव दूनधीर्गुरुर्भविष्यद्विरहाग्निशङ्कया  ॥ 4.40॥

इतस्तृतीये दिवसे द्युनिम्नगा त्वदर्थमास्माकतटाकमाव्रजेत्‌ ।
अतो न याया इति तं तदाऽवदत्‌ प्रविश्य कञ्चित्‌ करुणाकरो हरिः  ॥ 4.41॥

तदाज्ञयोपागतजाह्नवीजले जनोऽत्र सस्नौ सह पूर्णबुद्धिना ।
ततः परं द्वादशवत्सरान्तरे सदाऽऽव्रजेत्‌ सा तदनुग्रहाङ्किनी  ॥ 4.42॥

गते दिनानां दशके समासके वराश्रमं प्राप्य सपत्रलम्बनम्‌ ।
जिगाय जैत्रान्‌ बहुतर्ककर्कशान्‌ स वासुदेवाह्वयपण्डितादिकान्‌  ॥ 4.43॥

गुरोः स्वशिष्यं चतुरं चिकीर्षतः प्रचोदनाच्छ्रोतुमिहोपचक्रमे ।
अथेष्टसिद्धिश्छलजातिवारिधिर्निरादरेणापि महात्मनाऽमुना  ॥ 4.44॥

तदाद्यपद्यस्थमवद्यमण्डलं यदाऽवदत्‌ षोडशकद्वयात्मकम्‌ ।
उपर्यपास्तं तदिति ब्रुवत्यसौ गुरौ तमूचे प्रणिगद्यतामिति  ॥ 4.45॥

भवत्प्रवक्तृत्वसमर्थता न मे सकोपमित्थं ब्रुवति व्रतीश्वरे ।
अपीह मायासमये पटौ नृणां बभूव तद्‌दूषणसंशयाङ्कुरः  ॥ 4.46॥

बुधोऽभिधानं श्रवणं बुधेतरो ध्रुवं विदध्याद्विमुमुक्षुरात्मनः ।
यतिर्विशेषादिति लोकचोदनात्‌ प्रवक्ति मायासमयं स्म पूर्णधीः  ॥ 4.47॥

अखण्डितोपन्यसनं विसंशयं ससम्प्रदायं प्रवचो दृड्होत्तरम्‌ ।
समागमञ्छ्रोतुममुष्य साग्रहा जनाः श्रुताढ्याश्चतुरा बुभूषवः  ॥ 4.48॥

गुरोरुपान्ते श्रवणे रतैर्द्विजैः सपञ्चषैर्भागवते कदाचन ।
बहुप्रकारे लिखिते तु वाचिते प्रकारमेकं प्रभुरभ्यधाद्‌ दृड्हम्‌  ॥ 4.49॥

परप्रकारेष्वपि सम्भवत्सु ते विनिर्णयोऽस्मिन्‌ कथमित्युदीरिते ।
मुकुन्दबोधेन महाहृदब्रवीत्‌ प्रकारमेकं भगवत्कृतं स्फुटम्‌  ॥ 4.50॥

निगद्यतां गद्यमिहैव पञ्चमे जगद्गुरोर्वेत्थ कृतिस्थितिं यदि ।
इति ब्रुवाणे यतिसत्तमे स्वयं तदुक्तमार्गेण जगाद भूरिहृत्‌  ॥ 4.51॥

अशेषशिष्यैश्च तदाज्ञया तदा परीक्षणायैक्षि समस्तपुस्तकम्‌ ।
स तत्र हन्तैकतमेस्थितं त्यजन्‌ न तावदध्यायनिकायमभ्यधात्‌  ॥ 4.52॥

अत्र जन्मनि न यत्पठितं ते जैत्र भाति कथमित्यमुनोक्ते ।
पूर्वजन्मसु हि वेद पुरेदं सर्वमित्यमितबुद्धिरुवाच  ॥ 4.53॥

इति बहुविधविश्वाश्चर्यचित्तप्रवृत्तेः
जगति विततिमायन्नूतनाऽप्यस्य कीर्तिः
क्षपिततततमस्का भास्करीव प्रभाऽलं
सुजनकुमुदवृन्दानन्ददा चन्द्रिकेव  ॥ 4.54॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के चतुर्थः सर्गः}

व्स्पचे{.0इन्} व्स्पचे{.0इन्}

एजेच्त्

	{पञ्चमः सर्गः}

वेदान्तविद्यानिजराज्यपालने सङ्कल्प्यमानो गुरुणा गरीयसि ।
अदभ्रचेता अभिषिच्यते पुरा स वारिभिर्वारिजपूरितैरथ  ॥ 5.1॥

आनन्दरूपस्य परस्य पात्रधीरानन्दसन्दायिसुशास्त्रकृत्‌ स यत्‌ ।
आनन्दतीर्थेति पदं गुरूदितं बभूव तस्यात्यनुरूपरूपकम्‌  ॥ 5.2॥

कदाचिदत्रोपययौ यतिः सखा गोविन्दबुद्धेर्बहुशिष्यसंवृतः ।
अमुष्य शिष्या अनुमानशिक्षितास्तदाऽजिगीषन्‌ गुरुबुद्धिमुद्धताः  ॥ 5.3॥

भिदा सुसाध्येत्यनुमानमत्र तैः प्रायुज्यताशु प्रतिपक्षभीषणम्‌ ।
अखण्डयद्व्यक्तमखण्डधीरिदं स पक्षदक्षः फणिनं विराडिव  ॥ 5.4॥

अथापि मिथ्या विमतं मतत्वतो विवादनिर्मुक्तवदित्यवादि तैः ।
अनेन सत्यं विमतं मतत्तवतो यथा घटादीत्यनुमा न्यगद्यत  ॥ 5.5॥

हेतोरतिव्याप्तिरवादि तैर्यदा सकौतुकैस्तूर्णमसावविस्मयः ।
न शुक्तिरूप्यादि मतं यदन्यथामतं तदित्यादि वदन्‌ जिगाय तान्‌  ॥ 5.6॥

तत्तवेऽप्यतत्तवे विमतेऽनुमां वदन्‌ तदप्रतिष्ठां प्रतिपादुकः स्वयम्‌ ।
विजित्य विश्वान्‌ विदुषः सभास्वसौ जगाम नाम्नाऽप्यनुमानतीर्थताम्‌  ॥ 5.7॥

समस्तवादीन्द्रगजप्रभङ्गदश्चरन्नवन्यां प्रतिपक्षकाङ्क्षया ।
वेदद्विषां यः प्रथमः समाययौ सवादिसिंहोऽत्र स बुद्धिसागरः  ॥ 5.8॥

तस्योरुदुर्गर्ववतो जिगीषया निशातमादत्त मुकुन्दधीद्रुतम्‌ ।
स्वशिष्यहस्तेन मठान्तरेषुधेः सुपक्षदक्षं सुखतीर्थमार्गणम्‌  ॥ 5.9॥

जैत्रं प्रतिज्ञासु कुतूहलाकुलं नृणां कुलं प्रत्वरितं निशामयन्‌ ।
अवन्दतोपेत्य गुरुं गरिष्ठधीः स रूप्यपीठायतनोत्तमस्थितम्‌  ॥ 5.10॥

स वादिसिंहस्य गिरं गरीयसीमखण्डयत्‌ पण्डितमण्डलान्तरे ।
तीक्ष्णेन वाक्येन मितेन वेगिना गदां शरेणेव विशारदो मुहुः  ॥ 5.11॥

असावसूयन्‌ द्विनवप्रकारतो व्यचीक्लृपत्‌ कञ्चिदथार्थमुच्चकैः ।
जगद्विजेतुश्च जये ससंशयस्तावज्जनोऽजायत पूर्णचेतसः  ॥ 5.12॥

विकल्पकोटीरथ खण्डयन्‌ द्रुतं रेजेऽधिकं स्मेरमुखो बृहन्मतिः ।
तमस्ततीर्वा द्युमणिर्विशुद्धया गवा श्रितो विष्णुपदं सदास्पदम्‌  ॥ 5.13॥

अगाधमात्मन्यतिवेलमुद्धतं तिरस्कृताशेषसरस्वतीततिम्‌ ।
कामं महामानसकुम्भसम्भवो लघूचकारेत्यपि बुद्धिसागरम्‌  ॥ 5.14॥

श्व एव वादोऽस्त्विति वादिनौ खलावद्योत्तरं भाति यदीर्यतामिति ।
मध्वे ब्रुवाणेऽमत तौ जितौ जनः स निश्चिकायाथ निशापलायनात्‌  ॥ 5.15॥

बुद्ध्यब्धिना वादिवरेण चार्जितां जयश्रियं भूपरिवर्तिना चिरात्‌ ।
अहो मुहूर्तादयमप्रयत्नवानवाप्तवानित्यतिविस्मितं जनैः  ॥ 5.16॥

व्याख्यन्‌ कदाचिन्मणिमद्विनिर्मितं भाष्यं जनैस्तर्कविशारदैर्वृतः ।
उवाच वाचं परिहासहासवान्‌ सम्मोदतीर्थः सुरमोददायिनीम्‌  ॥ 5.17॥

सत्सूत्रभावे प्रविचारिते पृथग्भाष्याभिसन्धौ च विशुद्धबुद्धिभिः ।
निगृह्य गूड्हाग्रहमुग्रमेतयोर्मान्योऽन्वयोऽन्योन्यमहो न दृश्यते  ॥ 5.18॥

इति ब्रुवाणे प्रतिपादयत्यलं भाष्येऽत्र दोषान्‌ प्रबलान्‌ मुहुर्मुहुः ।
तस्मिंस्तु विस्मेरधियोऽपि यत्नतो न स्थेयसः पर्यहरन्निमानमी  ॥ 5.19॥

नन्वस्य सूत्रस्य परोऽर्थ उच्यतां यद्भाष्यमात्रं भवता निरस्यते ।
भवादृशैर्यः कविभिर्न दूष्यते कथञ्चनेत्यूचुरिमे वचस्विनः  ॥ 5.20॥

अक्लिष्टशब्दान्वयमेष सम्भवत्सूत्रार्थमुच्चैर्वचनं तदाददे ।
मानीकृताम्नाययुतस्मृति क्षणादेष्यत्कथाताण्डवसूत्रधारकम्‌  ॥ 5.21॥

बुभुत्सया मत्सरवर्जितान्‌ जनान्‌ समत्सरान्‌ वा विजिगीषयाऽऽगतान्‌ ।
श्रुतप्रवीणानतितार्किकान्‌ मुहुर्भङ्ग्याऽनया भङ्गमुपानिनाय सः  ॥ 5.22॥

कदाचिदेनं प्रतिगम्य सौम्यधीः स मध्यगेहार्यवरः प्रसेदिवान्‌ ।
हेतोः कुतश्चिद्विमनीकृतोऽप्यहो गुणाब्धिलुब्धः सुजनः प्रसीदति  ॥ 5.23॥

तेजोऽमृतं नन्दनगात्रपात्रगं नेत्राञ्जलिभ्यामपिबत्‌ सदाऽव्ययम्‌ ।
विद्यासुधां चास्य वचोमहाघटे पूर्णामसौ कर्णपुटेन पण्डितः  ॥ 5.24॥

लीलाविवादे गुरुणा जगद्‌गुरोः प्रसङ्गतस्तत्र च तादृशे सति ।
सूत्रार्थविच्चेत्‌ कुरुभाष्यमञ्जसेत्याक्षेपपूर्वं गुरुरभ्यधादिमम्‌  ॥ 5.25॥

विधानमात्रं तदुपाददे तदा पयो यथाच्छं परमः स हंसराट्‌ ।
तल्लीनमाक्षेपमुपैक्षताफलं वारीव सन्तो हि गुणांशतोषिणः  ॥ 5.26॥

वैराग्यवैयात्यसुवाक्त्वपूर्वकैर्युक्तो गुणैः पारमहंस्यभूषणैः ।
ज्येष्ठो यतिर्यो लिकुचान्वयोद्भवस्तं भूरिभक्तिः स कदाचिदब्रवीत्‌  ॥ 5.27॥

विरोधि वेदान्तकृतान्तसम्पदां भाष्यादिकं चेदिदमस्तु का क्षतिः ।
अस्मभ्यमाचक्ष्व विचक्षणोचितं भावं तु सूत्रोपनिषद्विवक्षितम्‌  ॥ 5.28॥

इत्यस्य वाचा शरदेव भासिता यदाऽखिलाशा शुभपूर्णया बभौ ।
प्रमोदतीर्थाननचन्द्रचन्द्रिका व्याख्याभिधा विष्णुपदप्रकाशिनी  ॥ 5.29॥

जेष्यन्‌ कदाचित्‌ किल कालपालितां दिशं प्रयातोऽच्युतबुद्धिना सह ।
समग्रधीर्मण्डितविष्णुमङ्गलं विष्णुं जगन्मङ्गलमाननाम सः  ॥ 5.30॥

भिक्षाप्रदात्राऽत्र परीक्षितुं मुहुर्दत्ते प्रभुक्ते कदलीफलोच्चये ।
अनेन निर्यत्नमवार्यविस्मयस्तमार्यवर्यं विजनेऽवदद्‌ गुरुः  ॥ 5.31॥

भिक्षावसाने द्विशताधिकैः फलैर्व्यूड्हैः प्रभुक्तैः परिपूरितेऽपि ते ।
तनूदरे नास्ति गरिष्ठता कथं सुचित्त सत्यं वदताद्भवानिति  ॥ 5.32॥

अङ्गुष्ठमात्रं जठरे प्रतिष्ठितं जाज्वल्यमानं मम जातवेदसम्‌ ।
नित्यं हितं विश्वदहं च वित्त तं विश्वेशचेता इति सोऽब्रवीत्‌ तदा  ॥ 5.33॥

पर्याकुलानेकसरस्वतीततीन्‌ न्यायोपपन्नान्‌ विविधार्थसंयुतान्‌ ।
अतीत्य देशान्‌ समयांश्च चारुधीरसौ जगामाभिमतेन वर्त्मना  ॥ 5.34॥

स्वहेलया पातितपार्थिवव्रजां धीशुद्धिदां केरलभूषणायिताम्‌ ।
पयस्विनीं प्रेक्ष्य पथि द्विजार्चितां स भाविनीमस्मरदत्र चण्डिकाम्‌  ॥ 5.35॥

ततः क्रमेण प्रचलन्नुपेयिवानवन्दतेन्दीवरसुन्दरच्छविम्‌ ।
अम्भोजनाभं स भुजङ्गशायिनं श्रीवल्लभं श्रीमदनन्तसत्पुरे  ॥ 5.36॥

वेदान्तसूत्राणि कृतान्तवित्तमो व्याख्यादसौ शिष्यगणाय संसदि ।
विलक्षणं जीवगणाद्‌ गुणार्णवं ब्रह्माच्युताख्यं प्रतिपादयन्‌ मुहुः  ॥ 5.37॥

अप्रांशुनूत्नोपपदाधिवासजः स सङ्करो वैरपरायणः पुनः ।
असूययोचेऽत्र महानतिक्रमः सूत्रार्थवादोऽकृतभाष्यकेष्विति  ॥ 5.38॥

वदोत्तरं भाति यदीह कुर्महे भाष्यं कृतिर्नास्य हि दण्डवारिता ।
जगद्‌गुरूणामिति तां गुरोर्गिरं जनः समस्तोऽभिननन्द सस्मिताम्‌  ॥ 5.39॥

प्राज्ञैर्महापूरुषसर्वलक्षणैः सम्पन्नदेहोऽयमितीरिते प्रभौ ।
परे परस्याप्यतिपीनतादृशः स्फिङ्मात्रसंशंसनमत्र चक्रिरे  ॥ 5.40॥

स्फिग्दूषणानि प्रतिपादयत्यलं सम्पूर्णसङ्ख्येऽस्य तु लक्ष्मशास्त्रतः ।
तद्दण्डसङ्खण्डनसंश्रवं व्यधात्‌ तदक्षमोऽसौ प्रकृतिर्हि साऽसताम्‌  ॥ 5.41॥

स्नात्वाऽत्र तीर्थेष्वचिरेण कन्यकातीर्थे सुतीर्थे सुखतीर्थ आप्लुतः ।
समुद्रसेतौ च निमज्य विष्णवे श्रीरामनाथाय नमश्चकार सः  ॥ 5.42॥

तमाव्रजन्तं यतिवेषमासुरं {यतिवेषधारिणं} दण्डं प्रकाश्यैष हसन्नभाषत ।
खण्ड्येत दण्डो यदि चण्ड न त्वया त्वं षण्ड्हकोऽपण्डित वन्ध्यवागिति  ॥ 5.43॥

लज्जानतः स्वार्थमथार्थयन्नसन्नुपैक्षतासौ द्विजनायकैस्तदा ।
आनन्दयन्तं वदनेन्दुना जगत्‌ तं द्वेष्टि कः प्राज्ञमिहेति वादिभिः  ॥ 5.44॥

या याः प्रसक्ताः परिषत्सु पूरुषैर्विद्याविदग्धैर्विविधैः समागमे ।
स तासु तासु प्रतिभाति भासुरो विद्यासु विद्याधिपतिर्जिगाय तान्‌  ॥ 5.45॥

अचाल्यमानः स गुरुः स चापलैरसज्जनानामबलीयसामिह ।
उवास मासांश्चतुरो महामनाः सिंहो गुहान्तोपगतः शुनामिव  ॥ 5.46॥

शृङ्गारसिन्धुं स भुजङ्गशायिनं श्रीरङ्गवासं कृतमङ्गलं सताम्‌ ।
अमन्दधीर्देवमवन्दतागतः कवेरकन्याहिमवायुसेवितम्‌  ॥ 5.47॥

ततो निवृत्तः परमेव पूरुषं प्रणम्य नानायतनेषु सञ्चरन्‌ ।
प्रकाशयन्‌ स्वातिशयानमानुषानाशामुदीचीं प्रययावसौ क्रमात्‌  ॥ 5.48॥

ततस्ततो विस्मितलोचनैर्नरैर्निरीक्ष्यमाणोऽतिसुलक्षणाकृतिः ।
ग्रामोत्तमान्‌ प्राप्य पयस्विनीतटे विवेश देवायतनं स किञ्चन  ॥ 5.49॥

अधीत्य धर्मेण षडङ्गमागमं तदर्थसंवर्णननिर्णयान्विताः ।
प्रापुर्द्विजेन्द्रास्तमपूर्वपूरुषं जिज्ञासवः सुप्रथितं जगत्तरये  ॥ 5.50॥

सुस्मितेन्दुमरविन्दलोचनं स्वर्णवर्णमतिभद्रभाषणम्‌ ।
वीतभूषमपि विश्वभूषणं तं दिदृक्षुरलमापतज्जनः  ॥ 5.51॥

विद्योरुद्युतिधीरतारकतिरस्कारे पतङ्गायितो
दुर्वादीभकुतर्ककुम्भदलने सिंहप्रबर्हायितः ।
लोलालोककलोकदृक्कुमुदिनीसंह्लादनेऽब्जायितः
संसन्मण्डलमण्डनायितवपुः स्वानन्दतीर्थो बभौ  ॥ 5.52॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के पञ्चमः सर्गः}

व्स्पचे{.0इन्} व्स्पचे{.0इन्}

एजेच्त्

	{षष्ठः सर्गः}

ऐतरेयमथ किञ्चन सूक्तं सूचयन्‌ सदसि तत्र गरिष्ठः ।
श्रोतुमिच्छति सभा भगवद्भ्यः सूक्तभावमिति तावदुवाच  ॥ 6.1॥

वर्णसौष्ठवगरिष्ठमतूर्णं तुल्यमात्रमतिमात्रसुलक्ष्म ।
व्यूड्हहृज्जलदघोषममुष्योच्चारणं विदधदभ्यधितार्थम्‌  ॥ 6.2॥

लक्षणान्विततया वचनेऽस्मिन्‌ देवतागुरुमसावतिशेते ।
मानमित्यपि विधाय धिया ते तत्तु सूक्तमपरार्थमवोचन्‌  ॥ 6.3॥

स्यात्‌ तथेत्थमपि सम्भवितार्थस्त्र्यर्थतां श्रुतिषु वित्त दशार्थम्‌ ।
भारतं ननु शतार्थमपि स्याद्वैष्णवं पदसहस्रतयं हि  ॥ 6.4॥

इत्युदीरयति विस्तृतचित्ते भूसुरा इह जिगीषव एनम्‌ ।
ऊचुरर्थशतकं हरिनाम्नां वर्ण्यतामिति सहासमुखास्ते  ॥ 6.5॥

वर्णयामि तदहं सकलं वः सौष्ठवादनुवदन्तु भवन्तः ।
तं वदन्तमिति तेऽथ वदन्तो बाड्हमित्यतिदृड्होद्यममापुः  ॥ 6.6॥

प्रत्ययप्रकृतिसङ्गमभङ्गीं शब्दशास्त्रविहितां प्रतिदृष्य {प्रतिदर्श्य} ।
शुद्धधीः श्रुतिशिरःशतसिद्धानभ्यधात्‌ सपदि विश्वपदार्थान्‌  ॥ 6.7॥

यावदर्थशतकं न विशङ्कः सन्ततोक्तिकृदपूरयदेषः ।
वर्णितावधृतिदुर्बलचित्तास्तावदाकुलहृदो ह्यभवंस्ते  ॥ 6.8॥

साङ्गवेदचतुरा इतिहासे शिक्षिताः सुबहवोऽप्यतिधृष्टाः ।
नैतदीरितमहो जगृहुस्ते विश्वसङ्क्षयपयोऽन्धुगणा वा  ॥ 6.9॥

देवतास्वसुलभा प्रतिभा ते मानुषेषु चपलेषु कथा का ।
क्षाम्य सौम्य सकलज्ञ नमस्ते ते ब्रुवन्त इति तं किल नेमुः  ॥ 6.10॥

वेदशास्त्रचतुरैरिह विद्यावित्तलिप्सुभिरवाप्तमशेषैः ।
प्राप केरलसुमण्डलजातैरन्यदायतनमायतचेताः  ॥ 6.11॥

तर्कतन्त्रकुशलानपि पुंसश्चर्करीति बत सोऽयममानान्‌ ।
मानमानमयतीह कथं नो नैषमण्डलभुवां समितानाम्‌  ॥ 6.12॥

मन्त्रयन्त इति ते द्विजवर्या अन्यदेशजमुखास्तमपृच्छन्‌ ।
सद्ददाददसुशंसननिन्दाकारिसूक्तगतमर्थमुपेत्य  ॥ 6.13॥

तं स्फुटं प्रकटयन्‌ {प्रकथयन्‌} स पृणीयाच्छब्दमूलमवदत्‌ पृणधातुम्‌ ।
तं जिगीषुमथ विप्रमदः प्रीङ्‌धातुमेष निगदन्तमुवाच  ॥ 6.14॥

प्रादिभेदमविदन्‌ गुणय त्वं मूड्ह पांसुषु लिखन्‌ लिपिसङ्घम्‌ ।
भर्त्सयन्निति जहास सुहासो मत्सराकुलधियो जडयन्‌ सः  ॥ 6.15॥

तत्प्रसङ्गबलतोऽखिलविद्यापाटवं पृथुहृदः प्रतिबुध्य ।
आनमन्‌ सबहुमानममी तं यं नमन्ति किल नाकिनिकायाः  ॥ 6.16॥

कन्यकादृतसुरेन्द्रवपुःश्रीदानवाचिवरसूक्तहृदुक्तौ ।
कुत्रचित्‌ सदसि तावदपाला कीर्तिताऽतितरुणीत्ययमूचे  ॥ 6.17॥

श्वित्रिणी भवति तत्पदवाच्येत्याग्रहेण वदतो विदुषोऽत्र ।
कश्चिदेष्यति विपश्चिदिहैनं पृच्छतेत्ययमगच्छदथोक्त्वा  ॥ 6.18॥

देशमेनमचिरादुपयातस्तादृशाकृतिरहो कृतबुद्धिः ।
तांस्तथाभ्यधित तत्पदभावं सूरिमौलिमणिनाऽत्र यथोचे  ॥ 6.19॥

केवलं न सकलाः श्रुतिविद्या मानपूर्वकसमस्तगिरोऽस्य ।
अप्यनागतगतप्रतिपत्तिं श्रद्दधुः पृथुलचेतस एते  ॥ 6.20॥

यद्यदेव सपदि प्रकृतं स्यात्‌ तत्तदेष यदवेदखिलञ्च ।
सर्वदा सदसि सर्वबुधानां सर्वविद्यतिरिति प्रथितोऽभूत्‌  ॥ 6.21॥

अप्रयातमपि देशमशेषं व्यानशे सुजनकैरवबन्धुः ।
पूर्णदृक्‌ प्रततया निजकीर्त्या पूर्णचन्द्र इव चन्द्रिकयाऽलम्‌  ॥ 6.22॥

सुन्दरेषु सुरमन्दिरवृन्देष्विन्दिरारमणवन्दनकृत्यम्‌ ।
आचरन्न सुचिरात्‌ सुविचारो रौप्यपीठपतिमाप मुकुन्दम्‌  ॥ 6.23॥

भूसुरप्रवरबुद्धिसमृद्धिव्यक्तयुक्तवपुषं रुचिराङ्गीम्‌ ।
सूत्रदीप्तमणिमालिकयाऽलं भूषितां भुवनभूषणभूताम्‌  ॥ 6.24॥

पादसुन्दरपदक्रमभावैर्भासितां प्रकटवर्णगुणाढ्याम्‌ ।
भारतोत्तमभृतामनुरूपाच्छादनां समधिकस्वरशोभाम्‌  ॥ 6.25॥

राजसूयमुखसन्मखवृत्तां वासुदेवगुणनिष्ठितभावाम्‌ ।
सर्वधर्मपरिशिक्षणदक्षां वन्दितां जनतया जननीवत्‌  ॥ 6.26॥

मौलिसङ्ग्रहविकर्षणदूनां मायिना सदसि दुष्टजनेन ।
न्यायमार्गमपहाय महान्तं स्वेश्वरत्वमपि साधयताऽलम्‌ । 27॥

सज्जनैः कतिपयैरतिदीनैश्चालितैः कलिबलाच्छुभमार्गात्‌ ।
अप्युपेक्षितविकर्षणदुःखां सातिशोकमपि कैश्चन दृष्टाम्‌  ॥ 6.28॥

वासुदेव धरणीधर नाथेत्युच्चकैरपि मुहुः प्रवदन्तीम्‌ ।
पूर्णषड्‌गुणमजं गतदोषं बिभ्रतीं हृदि विविक्तमशेषात्‌  ॥ 6.29॥

वार्यतां बुधजनैर्ननु हा हा नैष धर्म इति चाभिदधानाम्‌ ।
कृष्णलालिततमामनवद्यामप्यनन्यशरणां शरणोत्काम्‌  ॥ 6.30॥

वेदिजामिव पुरा भरताग्र्यः स स्वयं श्रुतिततिं खलु दृष्ट्वा ।
पुष्टबुद्धिरकरोत्‌ करुणाब्धिर्दुष्टपक्षदमनस्थिरसन्धाम्‌  ॥ 6.31॥

अव्ययं सततमप्युपभुक्त्या वित्तमग्र्यमिव दूरयियासुः ।
ज्यायसे सगुरवे हरिगीताभाष्यमेष विरचय्य तदादात्‌  ॥ 6.32॥

हेतुवादिनि विशङ्कटबुद्धौ तीर्थमर्थयति गन्तुमनुज्ञाम्‌ ।
तां दिदेश पुरुषोत्तमतीर्थश्चिन्तयन्‌ स पुरुषोत्तमरक्षाम्‌  ॥ 6.33॥

नीरजा मलयमण्डलवृत्तया श्लाघितो भुवि सदाल्यनुयातः ।
साधुपान्थपरितापमपास्यन्नुत्तरां दिशमयान्मरुदंशः  ॥ 6.34॥

बुद्धिशुद्धिकरगोनिकराढ्यं तीर्थजातमुभयं च धरण्याम्‌ ।
आत्ममज्जनत एव निकामं पर्यशोधयदमन्दमनीषः  ॥ 6.35॥

वासुदेवपदसन्ततसङ्गी तेजसाऽप्यलमधःकृतशर्वः ।
अत्यवर्तत नितान्तमथासौ गाङ्गमोघमघनाशनकीर्तिः  ॥ 6.36॥

तत्र तत्र स जगत्रयचित्रं कर्म शर्मदमनुस्मृतिमात्रात्‌ ।
सञ्चरन्‌ विदधदाप नराणां गोचरं बदरिकाश्रमपार्श्वम्‌  ॥ 6.37॥

मण्डयन्‌ भरतखण्डमखण्डं नादिरायणपदोऽत्र परो यः ।
तं नमन्‌ प्रचुरधीर्हरिगीताभाष्यमार्पयदुपायनमस्मै  ॥ 6.38॥

प्रीतयेऽस्य पुरतो वरभाष्यं वाचयन्‌ स जनतामपसार्य ।
वच्मि शक्तित उरुक्रमगीताभावमित्यकथयत्‌ पुरुसङ्ख्यः  ॥ 6.39॥

एतदर्थमपि सूक्ष्ममपि त्वं शक्त एव न यदात्थ समस्तम्‌ ।
तेन लेशत इतीह पदं स्यादित्यगद्यत जगज्जनकेन  ॥ 6.40॥

तेन तत्प्रवचने विहितेऽलं शुश्रुवुः प्रशयिता अपि शिष्याः ।
उच्यतामिति मुहुः सपृथिव्यास्फालनं पदमहो हरिणोक्तम्‌  ॥ 6.41॥

शब्दभेदमवधार्य तमर्चासन्निषण्णवपुषः परमस्य ।
तस्य भावविददभ्रमनीषः प्रोत्थितः प्रवचनं व्यधितैभ्यः  ॥ 6.42॥

मज्जनं व्यधित शीतलगङ्गावारि नित्यमरुणोदयकाले ।
यत्‌ स्पृशन्ति न नरा हिमभीता अंश एष पृषतामधिपस्य  ॥ 6.43॥

काष्ठमौनमदधादुपवासं शुद्धमप्यकृत शुद्धहृदिच्छन्‌ ।
नित्यतुष्टहरितोषविशेषं चिन्त्ययन्‌ प्रभुमनन्तमठान्तः  ॥ 6.44॥

प्रैरयत्‌ स्वचरणे रतचित्तं मध्वमत्र दिनमण्डलमेनम्‌ ।
स्वाश्रमोपगमनाय मुकुन्दो दीप्तिदृष्टिविदितागतिरन्यैः  ॥ 6.45॥

नक्तमेव भगवत्युपयाते प्रोदिते सति सहस्रमरीचौ ।
मौनवानलिखदुत्तमचित्तः शिष्यशिक्षणपरः करुणावान्‌  ॥ 6.46॥

नेदृशं स्थलमलं शमलघ्नं नास्य तीर्थसलिलस्य समं वाः ।
नास्ति विष्णुसदृशं ननु दैवं नास्मदुक्तिसदृशं हितरूपम्‌  ॥ 6.47॥

याति तावदधुनैव जनोऽयं व्यासरूपमजितं प्रदिदृक्षुः ।
आव्रजेदिह न वा स हि वेद स्वस्ति वोऽस्त्विति ययावथ मध्वः  ॥ 6.48॥

नाथ नाथ बत नोऽत्र विनाथान्‌ मा त्यजोरुकरुणो भगवंस्त्वम्‌ ।
नोदितं स्मृतमपीति हि शिष्यैः स्वामिनोऽभिमतभङ्गभयेन  ॥ 6.49॥

सद्‌गुरोर्न विरहं सहमानः सत्यतीर्थयतिरन्वगमत्‌ तम्‌ ।
यस्त्रिवारमितरासुतशाखास्वर्थमग्र्यमशृणोत्‌ पुरुसङ्ख्यात्‌  ॥ 6.50॥

दुर्गमार्गगतमप्यनुधावन्‌ नाप सोऽयमरुणीभवतीने ।
लीलया सजवमाक्रममाणं व्याश्रयान्तरसुदूरशिलासु  ॥ 6.51॥

आनिवृत्तवपुषा गुरुणाऽऽरात्‌ पाणिना ह्यभिनयेन सुनुन्नः ।
त्रस्तधीरतिययौ स मुहूर्तात्‌ तद्दिनोपगतमार्गमशेषम्‌  ॥ 6.52॥

आश्रमे निजजनानिह दृष्ट्वा तं प्रसादमहिमानममुष्य ।
प्रोच्य तत्प्लवनमप्यतिचित्रं तस्य तैः सह सदाऽस्मरदेषः  ॥ 6.53॥

वानरेन्द्र इव वायुजवोऽसौ भीमसेन इव दानवभीमः ।
उल्ललास गिरिपुङ्गवशृङ्गे स व्रजन्‌ वृजिननाशननामा  ॥ 6.54॥

बहुसत्वगणं सविकं समहाविषमोक्षमहाहिमवन्तमयम्‌ ।
विषमोक्षमहाहिमवन्तमयन्‌ नगमैक्षत फुल्लदृगस्तभयः  ॥ 6.55॥

सुहसितकमलाकरोपगूड्हं सुजनसुखार्थमनन्तभोगशय्यम्‌ ।
विकसितसुमनोघटागमुच्चं मरकतरत्नमयस्थलाग्र्यशोभम्‌  ॥ 6.56॥

एजेच्त्

पादोपान्तनमन्महामुनिगणं हेमप्रदीप्ताम्बरम्‌ ।
श्रीमद्रत्नकलापमग्र्यकटकैर्विभ्राजितं हाटकैः ।
दृष्ट्वा तं धरणीधरं सुवनमालोल्लासिनं सुन्दरम्‌ ।
स्वानन्दाकृतिमस्मरन्मुररिपुं स्वानन्दतीर्थस्तदा  ॥ 6.57॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के षष्ठः सर्गः}

व्स्पचे{.0इन्} व्स्पचे{.0इन्}

एजेच्त्

	{सप्तमः सर्गः}

अथ हैमवते तटान्तरे बदरीषण्ड्हविशेषमण्डितम्‌ ।
परमाश्रममाश्रयं श्रियः सकलज्ञः स ददर्श विश्रुतम्‌  ॥ 7.1॥

हिमवर्षरविप्रभासहाः पृथुसत्रप्रथिता द्विजाश्रयाः ।
अपि विष्णुपदस्पृशोऽलसन्नुभये यत्र विचित्रशाखिनः  ॥ 7.2॥

श्रवणामृतगीर्गणैर्द्विजैः शुकमुख्यैः शुभपक्षिभिर्युतम्‌ ।
कमलेष्टतमस्थिरान्तरैरपि हंसैः परमैरमेचकैः  ॥ 7.3॥

सुमनोनिकरेण पूरितं स्वमनोऽभीष्टदमल्पदुर्गमम्‌ ।
अपरस्परमत्सरप्रजं ननु वैकुण्ठमिवाच्युतालयम्‌  ॥ 7.4॥

तमिमं प्रविशन्तमाश्रमं द्व्यधिकत्रिंशदुदारलक्षणम्‌ ।
गुणसारविदः कुतूहलादवलोक्यर्षय इत्यचिन्तयन्‌  ॥ 7.5॥

कनकातुलतालसन्निभः कमलाक्षो विमलेन्दुसन्मुखः ।
गजराजगतिर्महाभुजः प्रतियान्‌ कोऽयमपूर्वपूरुषः  ॥ 7.6॥

अतिशान्तवपुर्निशाकरः स्वयमेकान्तखरो दिवाकरः ।
इति नास्य गुणार्णवाकृतेरुपमानं भुवनेषु लभ्यते  ॥ 7.7॥

परमाश्रमिणां गतश्रमो ननु चिह्नानि बिभर्ति धीरधीः ।
अपि मानुषभावविग्रहो विपुलं विस्मयमातनोति नः  ॥ 7.8॥

चतुरश्चतुराननः स्वयं पवनो वा व्रतिरूप आव्रजन्‌ ।
श्रुतिनाथदिदृक्षयाऽन्यथा न खलु स्यान्निखिलाग्र्यलक्ष्मवान्‌  ॥ 7.9॥

अवलोकितलक्षणः स तैरिति सञ्चिन्त्य कुतूहलाकुलैः ।
अविलम्बगतिर्न्यशामयत्‌ तरुमारात्‌ सुरपादपोत्तमम्‌  ॥ 7.10॥

मसृणत्वचमुन्नतं ततं बहुशाखाफणसूनरत्नकम्‌ ।
भगवन्तमनन्तमन्तिके स्थितमीशस्य निषेवणाय वा  ॥ 7.11॥

अतिचित्रविचित्रपत्रिणं बहुवर्णं हरिगोनिवारकम्‌ ।
मुनिनन्दनमिन्दिरापतेरधिकेष्टं पततामिवाधिपम्‌  ॥ 7.12॥

अमृतात्ममहाफलप्रदं दुरवापं हरिभक्तिवर्जितैः ।
श्रितसाधुपुराणभारतं निगमं मूर्तमिवोरुशाखिनम्‌  ॥ 7.13॥

अथ तस्य स वेदिकान्तरे सुविशाले विमले मनोहरे ।
अवलोकितवाननन्तधीर्दिवि देवानिव तापसोत्तमान्‌  ॥ 7.14॥

अपि सप्ततया विराजितान्‌ गतसङ्ख्यान्‌ गुणिनो गुणोज्ह्ज्हितान्‌ ।
अपि मन्युमदादिवर्जितान्‌ गतभोगान्‌ पवनाशनान्‌ सदा  ॥ 7.15॥

मुनिमण्डलमध्यवर्तिनं त्रिजगन्मण्डलमण्डनायितम्‌ ।
इह सत्यवतीसुतं हरिं परिपूर्णप्रमतिः समैक्षत  ॥ 7.16॥

निजहृत्कमलेऽतिनिर्मले सततं साधु निशामयन्नपि ।
अवलोक्य पुनः पुनर्नवं तमसौ विस्मित इत्यचिन्तयत्‌  ॥ 7.17॥

अगणेयगुणार्णवो {अगणय्यगुणार्णवो}ऽमलः स हि नारायण एष केवलम्‌ ।
विधिनाऽनुसृतं पराशरात्‌ सुषुवे सत्यवती किलात्र यम्‌  ॥ 7.18॥

धवलेऽस्य मनःपयोनिधौ सदनुक्रोशगिरीन्द्रलोलिते ।
प्रकटीभवति स्म सुन्दरी दयिता दैत्यरिपोस्त्रयीमयी  ॥ 7.19॥

इत एव पुराणगौरगौ समहाभारतपारिजातके ।
सति जातवति व्यजायत प्रवरं सूत्रगणामृतं स्वयम्‌  ॥ 7.20॥

निरवग्रहमुर्वनुग्रहं विदधत्‌ पाण्डुसुतादिसज्जने ।
अवनाववनाय संविदां सुचिरायैष चचार चारुगीः  ॥ 7.21॥

अधुना कलिकालवृत्तये सवितेव क्षणदानुवृत्तये ।
जनदृग्विषयत्वमत्यजद्भगवानाश्रममावसन्निमम्‌  ॥ 7.22॥

तदिदं वपुरस्य दृश्यते दलितेन्दीवरसुन्दरद्युति ।
परमाजिनयोगपीठगं मम चेतोनयनाभिनन्दनम्‌  ॥ 7.23॥

अगणेयगुणैः सुपूरितं परिपूर्णागणितात्मसद्गुणैः ।
इदमस्तसमस्तदूषणं सचिदानन्दमयं हि केवलम्‌  ॥ 7.24॥

कमलाकमलासनानिलैर्विहगाहीन्द्रशिवेन्द्रपूर्वकैः ।
पदपद्मरजोऽस्य धारितं शिरसा हन्त वहाम्यहं मुहुः  ॥ 7.25॥

प्रणमामि पदद्वयं विभोर्ध्वजवज्राङ्कुशपद्मचिह्नवत्‌ ।
निजमानसरागपीडनादरुणीभूतमिवारुणं स्वयम्‌  ॥ 7.26॥

ननु केवलमेव वैष्णवं श्रितवन्तः पदमात्मरोचिषा ।
तमसोऽप्युभयस्य नाशका विजयन्ते नखरा नवं रविम्‌  ॥ 7.27॥

सुकुमारतलाङ्गुलीमतोः पदयोरस्य निगूड्हगुल्फयोः ।
उपमानमहो न दृश्यते कविवर्यैरितरेतरं विना  ॥ 7.28॥

उचितां गुरुतां दधत्‌ क्रमाच्छुचि तेजस्वि सुवृत्तमुत्तमम्‌ ।
भजतोऽत्र च भाजयत्यदो विभुजङ्घायुगलं सरूपताम्‌  ॥ 7.29॥

अचलासनयोगपट्टिका वरकक्ष्या सकृदाप्तमिष्टदम्‌ ।
परितोऽपि हरिं स्फुरन्त्यहो अनिशं धन्यतमेति मे मतिः  ॥ 7.30॥

रुचिरेण वरैणचर्मणा रुचिराजद्युतिचारुरोचिषा ।
परमोरुनितम्बसङ्गिना परमाश्चर्यतया विराजते  ॥ 7.31॥

तनुनिम्नसुनाभिशोभिते वलिभे वारिजनाभ आदधे ।
प्रतनावतिसुन्दरे मृदावुदरेऽस्मिन्‌ जगदण्डमण्डलम्‌  ॥ 7.32॥

हृदये कृतसज्जनोदये सुविशाले मुनिवंशशेखरः ।
उभयं वहति त्रयीमयं विमलं ब्रह्मसुसूत्रमुत्तमम्‌  ॥ 7.33॥

असमेऽनधिके सुसाधिते निजताते रविराशिदीधिति ।
प्रददौ त्रिजगज्जयध्वजं विधिरेतद्गलसङ्गिभूषणम्‌  ॥ 7.34॥

अरिवारिजलक्षणोल्लसत्सुकुमारारुणपाणिपद्मयोः ।
पृथुपीवरवृत्तहस्तयोरुपमां नैव लभामहेऽनयोः  ॥ 7.35॥

भजतां वरतर्कमुद्रया द्यति हस्ताग्रमबोधमीशितुः ।
अधिजानु समर्पितं परं कृतभूयोभयभङ्गमङ्गलम्‌  ॥ 7.36॥

सततं गलता स्वतः श्रुतित्रितयेनैव निकाममङ्कितः ।
सुविडम्बितकम्बुरीक्ष्यते वररेखात्रयवान्‌ गुरोर्गलः  ॥ 7.37॥

सकलास्तकलङ्ककालिमस्फुरदिन्दुप्रकरोरुविभ्रमम्‌ ।
अधरीकुरुते स्वशोभया वदनं देवशिखामणेरिदम्‌  ॥ 7.38॥

अरुणाश्मदलान्तरोल्लसन्नवमुक्तावलिमस्य लज्जयेत्‌ ।
हसतः सितदन्तसन्ततिः परमश्रीररुणोष्ठरोचिषः  ॥ 7.39॥

द्विजवृन्दकृतं कुतूहलाद्‌ {महादराद्‌} अनुयोगान्धुसहस्रमुत्तमम्‌ ।
इयमेकपदे सरस्वती श्रुतिभर्तुः परिपूरयत्यहो  ॥ 7.40॥

जलजायतलोचनस्य मामवलोकोऽयमुपेत्य लालयन्‌ ।
कुरुते परिरभ्य पूरितं भुवनानन्दकरस्मितान्वितः  ॥ 7.41॥

उपकर्णममुष्य भासिता तुलसी मन्त्रयतीव लालिता ।
मम नाथपदं न मत्सराज्जलजाद्यानि हरेयुरित्यलम्‌  ॥ 7.42॥

विभवाभिभवोद्भवादिकं भुवनानां भुवनप्रभोर्भ्रुवोः ।
अनयोरपि दभ्रविभ्रमात्‌ सभवाम्भोजभवात्मनां भवेत्‌  ॥ 7.43॥

त्रिजगत्तिलकालिकान्तरे तिलकोऽयं परभागमाप्तवान्‌ ।
हरिनीलगिरीन्द्रमस्तकस्फुटशोणोपलपङ्क्तिसन्निभः  ॥ 7.44॥

नवमम्बुधरं विडम्बयद्वरविद्युद्वलयं जगद्गुरोः ।
अवलोक्य कृतार्थतामगां सजटामण्डलमण्डनं वपुः  ॥ 7.45॥

न रमापि पदाङ्गुलीलसन्नखधूराजदनन्तसद्गुणान्‌ ।
गणयेद्गणयन्त्यनारतं परमान्‌ {मतिमान्‌} कोऽस्य परो गुणान्‌ वदेत्‌  ॥ 7.46॥

न कुतूहलिता कुतूहलं तनुमेनामवलोक्य सद्‌गुरोः ।
सनवावरणाण्डदर्शिनो गृहबुद्ध्या मम निष्कुतूहलम्‌  ॥ 7.47॥

इति चिन्तयता महाधिया पदवीं बाह्यगतामतीयुषा ।
समनोनयनैः पुरागतस्तत आपे वपुषाऽपि वेदराट्‌  ॥ 7.48॥

गुरुभक्तिभरानताकृतिर्विरचय्याञ्जलिबन्धमञ्जसा ।
क्षणमामुकुलीकृतेक्षणः स गुरुं केवलमभ्यवन्दत  ॥ 7.49॥

विनयाभरणेन भूषितः स्फुटमष्टाङ्गविशिष्टचेष्टितः ।
भगवत्तमपादपङ्कजे भगवान्‌ स प्रणनाम भाग्यवान्‌  ॥ 7.50॥

स निरीक्ष्य पराशरात्मजः प्रणतं प्रेष्ठमशेषसद्गुणैः ।
करयोर्युगलेन वल्गुना तमुदस्थापयदाशुपातिना  ॥ 7.51॥

अमितप्रमतिं श्रुतीश्वरः परिरेभे परिगृह्य तं दृतम्‌ ।
प्रणयामृतपूर्णमानसः स्मितवक्त्रः परिफुल्ललोचनः  ॥ 7.52॥

यमजाम्युदवाह ऊर्जितो यदि जाम्बूनदवारि संव्रजेत्‌ ।
कनकद्युतिमध्वसङ्गवानुपमीयेत स तेन नीलभाः  ॥ 7.53॥

यदि राजविभूषणैर्युतौ द्विजवर्यान्वयजाविमौ हरी ।
नृपगोत्रभुवोः पुराऽऽत्मनोः स्फुटतुल्यावुपगूड्हयोर्मिथः  ॥ 7.54॥

इदमाप शुकोऽपि लालनं न समग्रं जगतां पितुः पितुः ।
अलभीष्ट यदेष धन्य इत्यतिकौतूहलमापि तापसैः  ॥ 7.55॥

अमुष्य शिष्या विनयेन तस्मै गुरोरभिप्रायविदो विदग्धाः ।
तदानुरूपं ददुरासनं ते चतुर्मुखायेव मुकुन्ददासाः  ॥ 7.56॥

आस्यतामित्युदीर्योपविष्ठे सत्यवत्याः सुते सत्यवाचि ।
मानयन् {नन्दयन्} मन्दहासावलोकैस्तान्मुनीन्द्रानिहोपाविशत्सः  ॥ 7.57॥

अवगम्य तं मुनिगणा वरिष्ठतो
विधिवद्व्यधुर्विधिविदोऽस्य माननाम्‌ ।
अपि सङ्कथा श्रुतिसुखाः कवीन्द्रयो
रनयोर्निशम्य परमां मुदं ययुः  ॥ 7.58॥

सज्जञनायानन्दविज्ञानमूर्तीं प्राप्तौ पृथ्वीमाश्रमे तत्र तावत्‌ ।
जाज्वल्येते विष्णुवायू स्म देवौ वेदव्यासानन्दतीर्थाभिधानौ  ॥ 7.59॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के सप्तमः सर्गः}

व्स्पचे{.0इन्} व्स्पचे{.0इन्}

एजेच्त्

	{अष्टमः सर्गः}

प्रतिभाप्रभाप्र {प्रतिभाप्रभाव} मुखसद्‌गुणैर्निजैरतिविस्मयं नियमिनां मनो नयन्‌ ।
पुरुधीः कदाचिदथ वेदनायकं विजने शनैरुपससाद तं वने  ॥ 8.1॥

सुविशेषशेषवदशेषवर्णितप्रतिबोद्‌धुरस्य ननु शिष्यतोचिता ।
गुरुमानसस्य गुरुतापि सत्पतेरिति सोपसत्तिरमरैरमान्यत  ॥ 8.2॥

पुर एव पूरितमपूरयत्‌ पुनर्ननु कृष्ण एष परमार्थसङ्ख्यया ।
भगवन्मनः पुरमिवायतं पुरा निजधाम तां च जगृहे तदद्‌भुतम्‌  ॥ 8.3॥

इतिहाससुन्दरपुराणसूत्रसत्प्रियपञ्चरात्रनिजभावसंयुतम्‌ ।
अशृणोदनन्तहृदनन्ततोऽचिरात्‌ परमार्थमप्यगणितागमावलेः  ॥ 8.4॥

ऋजुपुङ्गवस्य परिजानतः स्वयं सकलं तदप्यलमनन्तजन्मसु ।
स्वकृतोर्वनुग्रहबलादमुष्य तां विशिशेष शेषशयनः पुनर्धियम्‌  ॥ 8.5॥

अथ बादरायणसहायसम्पदा प्रययौ प्रणेतु {प्रणन्तु} ममितान्तरो युतः ।
अपि नादिरायणपदोदितं हरेर्वपुरन्तरं लसितमाश्रमान्तरे  ॥ 8.6॥

तमपश्यदाश्रमवरे प्रभूतधीर्ज्वलनं ज्वलन्तमिव धूमवर्जितम्‌ ।
वरवल्कलाकलितमौञ्जिमेखलं विलसज्जटावलयमादिपूरुषम्‌  ॥ 8.7॥

अतिदुर्जयेन्द्रियजयादिरूपिणा तपसा वसन्तमिव सन्ततं वने ।
निजरूपभूतनिरपेक्षनिर्मलप्रचुरात्मसौख्यरतमप्यनारतम्‌  ॥ 8.8॥

नयनद्वयेन नलिनप्रभामुषा परिफुल्लताविलसितेन विस्मयात्‌ ।
तमवेक्ष्य धर्मजमधर्मदुर्लभं मनसेति भूरितरमानसोऽस्मरत्‌  ॥ 8.9॥

जगतां चतुर्दशतयं चतुर्मुखप्रमुखैर्युतं प्रलयमानिनाय यः ।
सममुल्लसन्‌ कमलयैव केवलं परमः स एष हि पुराणपूरुषः  ॥ 8.10॥

त्रिगुणाकृतिप्रकृतितो महत्ततस्त्रिविधामहङ्कृतिममर्त्यखान्यतः ।
अपि भूतपञ्चकमितोऽण्डमण्डलं भगवानसाविह जगन्ति चासृजत्‌  ॥ 8.11॥

विधिवायुवीन्द्रशिवकौशिकेशकानमरामरानुगनरासुरादिकान्‌ ।
सृजति प्रपालयति हन्ति सन्ततं स्वगतिं प्रयापयति चैष लीलया  ॥ 8.12॥

अगणेय {अगणय्य}सद्‌गुणगणो विदूषणः स्ववशाखिलोऽप्यनुपचारतः स्वयम्‌ ।
स्मृतिकीर्तनप्रणतिभिर्विमुक्तये स्वजनस्य यात्ययमनेकरूपताम्‌  ॥ 8.13॥

चतुराननाय चतुरः पुराऽऽगमान्‌ प्रददावसावनिमिषेश्वरः प्रभुः ।
विनिहत्य हि श्रुतिमुषं पुरातनं वपुषोद्धतं हयमुखेन सद्रिपुम्‌  ॥ 8.14॥

अमरेन्द्रवैरिभुजदण्डमण्डलप्रतिकर्षपुष्करपतद्धरोद्‌धृतिः ।
विदधे वराहवपुषाऽमुनोर्मिमत्सृतिसिन्धुकच्छपतयाऽऽप्तरक्षिणा  ॥ 8.15॥

नरसिंह एष विददार दारुणं प्रतिघोदये नखरचक्रतेजसा ।
स्वरिपुं क्षणेन सरसः स्फुरत्तनुं पृथुसत्तवमिष्टजनभीतिभञ्जनः  ॥ 8.16॥

अपि वामनो ललितबाल्यवानयं प्रतिभाबलेन कृतदैत्यकौतुकः ।
उपधेरधः कृतबलीन्द्रशात्रवः स्वजनाय केवलमदात्‌ परं पदम्‌  ॥ 8.17॥

कथयन्त्यमुं परशुभासमानगोहतमर्त्यदेवतमसं मुहुर्मुहुः ।
जगतां हितं हरिमिवापरं हरिं गुरुशक्तितापसवरान्वयोद्भवम्‌  ॥ 8.18॥

करुणाकरः स वसुदेवमोददो भगवान्‌ पुरा हिमकरान्वयेऽभवत्‌ ।
जितवान्‌ दिशो दशरथोग्र्यसम्पदो जनको बभूव भुवि यस्य वैरिहा  ॥ 8.19॥

भुजगेश्वरोऽपि भुवनेश्वरप्रियः समजन्यथारिदरजन्मभुव्यभूत्‌ ।
तममुष्य कान्तिविजितेन्दुमग्रजं रमणीयमाहुरिह रामनामकम्‌  ॥ 8.20॥

जनकेन सोऽथ विरहासहिष्णुना मुहुरीक्षितो वनमनीयत प्रभुः ।
चकितेन दुष्टजनतस्तपस्विना तत आसुरीं निशिचरीं जघान सः  ॥ 8.21॥

मुनिसप्ततन्तुकृतवैरबन्धनं कटुकेश्यरिष्टपदमुख्यदुर्जनम्‌ ।
क्षपयन्तमुद्यतसुबाहुमाहवे तमथाभ्यनन्ददमरादिसद्गणः  ॥ 8.22॥

सवने विकस्वरगुणस्वरद्विजे स्फुरिते चरन्‌ सकलगोकुलप्रियः ।
इतकामतापसरसार्द्रधीगिरः प्रतिलालयन्नरमतैष सुन्दरीः  ॥ 8.23॥

सहजान्वितः सकलमित्रसंयुतो मधुरां पुरीं जनकवल्लभां गतः ।
प्रविशन्निमां स जगदेकसुन्दरो नरनार्युदारनयनोत्सवोऽभवत्‌  ॥ 8.24॥

अथ खण्डितेश्वरधनुः स लीलया क्षपितोग्रसेननृपपुत्रपौरुषः ।
समुपास्य विप्रगुरुमब्जभूगुरुः स्वजनानमोदयदमेयतेजसा  ॥ 8.25॥

कमलामयं कमलपत्रलोचनां भुवमागतां नृपसुतां गृहीतवान्‌ ।
निजलीलया विजितराजशात्रवो मुदमापदाप्य पुरमब्धिदुर्गमम्‌  ॥ 8.26॥

स जगाम मातृजनतुष्टये किल त्वरितोवनं {त्वरितोऽवनं} विदधदीप्सितं सताम्‌ ।
सह भार्ययाऽपि शुभया महाजयध्वजलक्ष्मणाग्र्यसुहृदा विना मुदा  ॥ 8.27॥

समतीतपर्वतपुरोगदुर्गमः खरदूषणादिसुजनद्विषो बहून्‌ ।
स निहत्य विश्वभयदं सुदुःसहं नरकं महातम उपानयत्‌ क्रमात्‌  ॥ 8.28॥

रुचिराश्रमाजिरचिताग्र्यतेजसा प्रियया प्रियो भुवनमान्यया समम्‌ ।
भृशमाकुलीकृतमदप्रमादवत्सुरपारिजातहृदवाप धाम सः  ॥ 8.29॥

हरितामधीशनरदेवमण्डलं दशकं विजित्य परभीषणं मुहुः ।
स्फुरितामिह प्रियतमां निजश्रियं भगवानुपैक्षत हरन्तमप्रियम्‌  ॥ 8.30॥

अभिवन्दितः पवननन्दनादिभिः स कदाचिदिन्द्रसुतवर्धको गवा ।
निजराज्यमात्मदयिताय दत्तवान्‌ हरिसूनवे हतविपक्षमुत्तमम्‌  ॥ 8.31॥

मुदमाप्य तत्र दयितोरुवार्तया मधुहा मरुत्सुतमुखप्रवृत्तया ।
हरितिग्मचक्रलसितोऽब्धिमध्यगं प्रययौ स पुण्यजनसेवितं पुरम्‌  ॥ 8.32॥

पृथुकुम्भकर्णगजराजमुद्धतं ससहोदरं सविबुधेन्द्रशात्रवम्‌ ।
धरणीभरं पृथुलचक्रमक्षिणोन्निशितेषुचक्रकृतविक्रमः प्रभुः  ॥ 8.33॥

अथ भार्यया हुतवहं प्रविष्टया सहितः सहोदरपुरःसरैरपि ।
अयमाप्य धाम चिरमिष्टदः सतां निजमूलरूपपरमैक्यमेयिवान्‌  ॥ 8.34॥

महिदासपूज्यचरणो द्विजादभूद्विदितात्‌ स विष्णुयशसोऽमलात्मनः ।
इह यो दधे जगति पापशान्तये बहुधामहेतिमतिदीप्तगोस्थितिम्‌  ॥ 8.35॥

सुतपोरुचेरयमपापकर्दमान्ननु मानवीतनयतामुपेयिवान्‌ ।
समयेन भूरिनिजभक्तिपूरितान्‌ समजीजनत्‌ सुमनसः स देवराट्‌  ॥ 8.36॥

सुबृहत्पयोधरमिथःप्रसंहतिप्रकटीभवत्परमयौवनाकृतिः ।
असुराहितां वरविलासिनीतनुः प्रददावमुष्य सुरराशये सुधाम्‌  ॥ 8.37॥

सुजनाय दत्तपद आत्मशुद्धिदः सुकुमाररूप्यभवदेष शाश्वतः ।
अनसूयया शुचिमनीषया धृतः परमादरेण मुनिपुङ्गवोड्हया  ॥ 8.38॥

दयितः सतामृषभ एष भूधरो वपुरुद्वहन्‌ परमहंसलक्षणम्‌ ।
व्यहरद्वलक्षतमपक्षशोभनं परतत्तवलिप्सुसनकादिवन्दितः  ॥ 8.39॥

उदपादि धर्मतनयो ह्ययं हरिर्नरदेवसोदर उदारविक्रमः ।
अपि कृष्ण इत्यभिहितो मुदे सतां स्वयमेव यस्य सहजो व्यजायत  ॥ 8.40॥

परमात्मने सततमेकरूपिणे दशरूपिणे शतसहस्ररूपिणे ।
अविकारिणे स्फुटमनन्तरूपिणे सुखचित्समस्ततनवे नमो नमः  ॥ 8.41॥

इति चिन्तयन्नविरलान्तरो हरिं प्रणनाम सप्रणयमादृतोऽमुना ।
अजितौ परस्परसभाजितौ स तौ निकषा निषीदति पुरोपवेशिनौ  ॥ 8.42॥

विविधा विधाय किल तत्र सङ्कथा वदनं मुनीन्द्रतनयस्य सुन्दरम्‌ ।
अवलोक्य लोकपतिरानतं महासुखतीर्थमाह रहसि स्म गामिमाम्‌  ॥ 8.43॥

शृणु देवकार्यमवधार्य धैर्यवान्‌ मदुदीर्यमाणमिदमार्यसम्मतम्‌ ।
भविताऽन्यदुष्करतरं विधाय यत्तरुणं तवावतरणं महाफलम्‌  ॥ 8.44॥

अपिधाय सूत्रहृदयं सतां प्रियं प्रविधाय भाष्यमधुना निजेच्छया ।
अपरैः श्रुतिस्मृतिनिजार्थदूषकैः सुतरां तिरोभवति संविदाहता  ॥ 8.45॥

अपनेतुमेनमनयं कृतं खलैः प्रतिनेतुमात्मजनतां शुभां गतिम्‌ ।
कुरु सूत्रभाष्यमविलम्बितं व्रजेः सुमतेन योजय कवे श्रुतिस्मृतीः  ॥ 8.46॥

अमितां मितामपि गिरं जगद्गुरोरिति तां निशम्य विरलेतरान्तरः ।
वदतां वरस्तमवदत्‌ तदा तयोर्विरहाक्षमः खलु चराचरेशयोः  ॥ 8.47॥

भवतोरितः सततसेवनामृते मम मङ्क्तुमस्तु भगवन्ननुग्रहः ।
न लभेय वल्लभतमेदृशं सुखं जगतां त्रयेऽपि जगदेकमङ्गलम्‌  ॥ 8.48॥

कलिकालकालितगुणे धरातले सुजनो न नूनमधुनाऽस्ति योग्यधीः ।
परतत्तववर्णनमयोग्यतावते ननु हव्यदानमिव निन्द्यते शुने  ॥ 8.49॥

इति तं ब्रुवाणमयमब्रवीद्विभुर्भुवि सन्ति सौम्य पुरुषा गुणोचिताः ।
विमलान्‌ मणीनिव गुणोज्जहितानिमान्‌ दयया विशोधय विशुद्धगोगणैः  ॥ 8.50॥

तव कीर्तिरार्तिमतिमात्रमानयेदशुभान्‌ प्रभाकरविभेव कौशिकान्‌ ।
कमलाकरानिव शुभान्‌ प्रबोधयेत्‌ परमाज्ञया मम विशेषतोऽनिशम्‌  ॥ 8.51॥

इति सा महीधरमुखाद्विनिःसृता जगतां सुखाय विशदा सरस्वती ।
द्विजराजगोविषयतातिपूरितं प्रविवेश मध्वपृथुबुद्धिवारिधिम्‌  ॥ 8.52॥

मतमित्यवेत्य महितं महतोरभिधाय बाड्हमिति धीरमतिः ।
अनयोर्नियोगमधिरोपितवान्‌ स्वशिरस्यनन्यसुवहं {अन्यनिवहं} प्रणमन्‌  ॥ 8.53॥

आम्नायास्त्रय इव तत्तवबोधकास्ते पापघ्नास्त्रय इव पावकाः प्रजानाम्‌ ।
लोका वा सकलभृतस्त्रयोऽत्र रेजुः सानन्दा मुनिसुतधर्मसूनुमध्वाः  ॥ 8.54॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के अष्टमः सर्गः}

व्स्पचे{.0इन्} व्स्पचे{.0इन्}

एजेच्त्

	{नवमः सर्गः}

चोदयन्तमथ गन्तुमादरात्‌ तत्र धर्मजमजं प्रणम्य सः ।
सौख्यतीर्थकविलोकनायको वेदनायकपुरःसरो ययौ  ॥ 9.1॥

आश्रमान्तरमवाप्य कृष्णतः श्राव्यमेष सकलं च शुश्रुवान्‌ ।
चित्तवृत्तिमनुवृत्तिमान्‌ गुरोः साध्ववेत्य गमनोन्मुखोऽभवत्‌  ॥ 9.2॥

मन्दहासमृदुसुन्दराननं वन्दनीयमभिवन्द्य सत्पतिम्‌ ।
प्राज्ञमौलिमणिरभ्यनुज्ञया तस्य तावदगमन्महामतिः  ॥ 9.3॥

तस्य वल्लभतमाऽऽस वासभूर्मानसात्‌ पृथुलमानसस्य नो ।
नात्यजत्‌ क्षणमपि ह्यसाविदं नैष नाथविरही ततोऽभवत्‌  ॥ 9.4॥

वीरदृष्टिकृतसिंहविभ्रमः शान्तदृष्टिकृतशान्तसम्मदः ।
तत्र तत्र पथि पथ्यविभ्रमः पर्वतादवततार सर्वधीः  ॥ 9.5॥

वानरेन्द्र इव तीर्णवारिधिर्वासुदेव इव रत्नराजवान्‌ ।
भीमसेन इव सूनवर्यहृन्निर्वृतिं स्वजनमानिनाय सः  ॥ 9.6॥

अग्निशर्ममुखपञ्चषैर्द्विजैरन्नमाहृतमलं पृथक्‌ समम्‌ ।
कृत्स्नमाददयमित्यविस्मयः कृत्स्नमत्तुमलमेष हि क्षये  ॥ 9.7॥

व्यासदेवहृदयातिवल्लभं वासुदेवमगणेयसद्गुणम्‌ {अगणय्यसद्गुणम्‌} ।
साधयत्‌ सकलदोषवर्जितं ज्ञानभक्तिदमनन्तसौख्यदम्‌  ॥ 9.8॥

उक्तमुक्तमभिधेयमुत्तमं वेदवाक्यमनुवादयन्‌ मुहुः ।
व्यञ्जयत्‌ स्मृतिवचोभिरञ्जसा तस्य चार्थमतियुक्तयुक्तिमत्‌  ॥ 9.9॥

बालसङ्घमपि बोधयद्‌ भृशं दुर्निरूपवचनं च पण्डितैः ।
अप्रमेयहृदयं प्रसादवत्‌ सौम्यकान्ति च विपक्षभीषणम्‌  ॥ 9.10॥

अस्तदूषणमवन्ध्यभाषणं लक्षितं सकललक्षणैः समम्‌ ।
माननीयमपि नाकिनायकै रूपमन्यदिव धन्यमात्मनः  ॥ 9.11॥

एकविंशतिकुभाष्यदूषकं ब्रह्मसूत्रगणभाष्यमद्‌भुतम्‌ ।
अप्यदूष्यमतनोदनन्तधीर्भूतभाविभवदात्मभिः क्वचित्‌  ॥ 9.12॥

गाङ्गमङ्गलतरङ्गभङ्गदप्रान्तसुश्रिहरिवेश्मकृत्समः ।
यद्गतैकतमवर्णलेखकः सत्यतीर्थ इह भाष्यमालिखत्‌  ॥ 9.13॥

तत्र देवमभिवन्द्य यातवान्‌ स्वामिनो वचनगौरवाद्‌ द्रुतम्‌ ।
सानुगो विविधभूरतीत्य गोदावरीतटमगादलेशधीः  ॥ 9.14॥

प्राज्ञवित्तमयमाप्तुमागतैः पण्डितैर्द्विनवशाखिभिः श्रुतीः ।
प्रस्तुता अभिदधौ परीक्षकैः षट्‌ च तत्र समयानखण्डयत्‌  ॥ 9.15॥

ते पृथक्‌ पृथगमुं स्वशाखया दर्शनेन च परीक्ष्य निर्जिताः ।
सर्ववित्‌ त्वमसि मुख्यतः कवे नास्ति ते सदृश इत्यथाब्रुवन्‌  ॥ 9.16॥

यस्त्रयीसकलपक्षशिक्षकस्तत्र संसदि वरिष्ठसम्मतः ।
शोभनोपपदभट्टनामकः पूर्णसङ्ख्यमनमन्मुहुर्मुदा  ॥ 9.17॥

यस्तु तार्किकशिखामणिः सुधीर्वर्तमानसमयान्‌ निराकरोत्‌ ।
वेदभारतपुराणनिष्ठितो भाष्यमेतदशृणोत्‌ स मध्वतः  ॥ 9.18॥

नापरेषु रतिमाययौ क्वचिद्भाष्यमद्‌भुतमिदं स शुश्रुवान्‌ ।
नारविन्दमकरन्दमाप्तवानच्छपिच्छ इव वाञ्छतीतरत्‌  ॥ 9.19॥

तत्र तत्र सुसभासु {ससभासु} भासुरो नन्दितीर्थसमयोक्तयुक्तिभिः ।
वादिनो विशकलय्य तान्‌ समाक्रम्य वाचमुचितामुदाहरत्‌  ॥ 9.20॥

चूर्णकृद्विविधशङ्खचूर्णकश्चूर्णनाय बहुधाऽप्यशक्नुवन्‌ ।
अत्यजद्विफलधीः प्रदक्षिणावर्तवारिजमनर्घ्यमप्यहो  ॥ 9.21॥

अप्रमेयमतिशास्त्रमीदृशं यस्त्यजत्युपनतं सुदुर्लभम्‌ ।
तस्य तुल्यमतिरेष दुर्जनो नाथवाऽस्य सदृशोऽस्ति नीचधीः  ॥ 9.22॥

कोऽपि तं गुणविशेषविच्च विक्रीय भूरिधनमाप पूरुषः ।
न ह्यनर्घ्यगुणमूल्यमाप्यते भाग्यदैवमिह योग्यतानुगम्‌  ॥ 9.23॥

व्यक्तमुन्नतिमितोऽप्ययं जनस्तस्य यन्न लभतेऽखिलं फलम्‌ ।
स्तोकमानसतया ततो व्रजेत्‌ तस्य हन्त पुरुषस्य तुल्यताम्‌  ॥ 9.24॥

क्रीतवान्‌ नरपतिर्महादरं सादरं पुनरुदारचेष्टितः ।
अर्चयन्‌ सततमाप सम्पदो या न ता वचनचित्तगोचराः  ॥ 9.25॥

शास्त्रकल्पकतरोरमुष्य कः प्राप्नुयात्‌ सकलमप्यहो फलम्‌ ।
यस्तमुत्तमगुणं विडम्बयेदित्युदीर्य स जनानरञ्जयत्‌  ॥ 9.26॥

नेदृशैः कविभिरेव केवलं हन्त पूज्यचरणोऽभ्यपूज्यत ।
शर्वशक्रगुरुपूर्वदैवतैरप्यलं सुसमयोद्गमोत्सवे  ॥ 9.27॥

निम्नभूरिव सतीः प्रजा व्रजन्‌ वारिदर्तुरशनैरपूरि सः ।
प्राज्यतापहरदर्शनाम्बुना तुङ्गदेशमिव दुर्जनं तु नो  ॥ 9.28॥

कर्मभिः सकललोककौतुकैर्मानितः पथि जनैः समागतः
सन्ननाम शिवनामकीर्तनं राजतासनपुरे विराजितम्‌  ॥ 9.29॥

अच्युतप्रमतिरच्युतप्रियं तं दशप्रमतिमागतं तदा ।
वन्दमानमवलोक्य यां मुदं प्राप्तवांस्तदवधिर्न विद्यते  ॥ 9.30॥

प्रीतिमार्ययतिरुत्तमां पुरा प्रेषिताप्रतिमभाष्यदृग्ययौ ।
अप्यतोऽतिशयिनीं शुचिस्मितं तं विलोक्य सुचिराद्दिदृक्षितम्‌  ॥ 9.31॥

पूर्णदृष्टिजलधेर्गृहीतवान्‌ भाष्यसञ्ज्ञममृतं सुखावहम्‌ ।
चित्रमेष यतिराड्‌ घनाघनो ग्राहयंश्च मनुजान्‌ मुमोच नो  ॥ 9.32॥

सानुनीतिरथ नीतिमानयं भाष्यसद्गुणगणानवर्णयत्‌ ।
शोभनाय गुरवे स्वभावतः कालतः कुमतलीनबुद्धये  ॥ 9.33॥

उक्तिभिस्तमसकृत्‌ सुयुक्तिभिर्बोधयन्‌ बहुलधीः प्रसङ्गतः ।
स्थेयसो भिषगिवास्य हृद्गतं मूलदोषमरुचेरचिन्तयत्‌  ॥ 9.34॥

दक्षपक्षविहृतेन ताडयन्‌ भीषयन्‌ समधिकस्वरश्रिया ।
हंसराट्‌ कलिमलं निराकरोदेकदृष्ठिमिव मानसाद्‌ गुरोः  ॥ 9.35॥

निष्कलङ्कमिव चन्द्रमण्डलं पुण्डरीकमिव फुल्लतां गतम्‌ ।
वारि शारदमिव प्रसादवच्चित्तमच्युतमतेभ्रुशं बभौ  ॥ 9.36॥

आननन्द स हि मध्वशास्त्रमाकर्णयन्‌ कुसमयाग्रही पुरा ।
मोहपीतलवणोदको मुहुः प्राक्‌ पिपासुरमृतं पिबन्निव  ॥ 9.37॥

विस्तृतान्तरवियत्पदौ यती आस्यतां सुसमयप्रकाशनात्‌ ।
तौ यथा विधुरवी अहो अहोरात्रमप्युरुतमो नृमोहकम्‌  ॥ 9.38॥

सज्जनान्‌ सह महादरेण नॄन्‌ पापिनां प्रकृतितोऽप्रियाकृति ।
दारुणाघगणदारणं स्म स ग्राहयत्यपि सुदर्शनद्वयम्‌  ॥ 9.39॥

नन्वनन्यशरणात्मनां सतां सिद्धिविघ्नमुखदोषभेषजम्‌ ।
ऐच्छदच्छलदयोदयादयं रूप्यपीठपुरगः कदाचन  ॥ 9.40॥

गोपिकाप्रणयिनः श्रियः पतेराकृतिं दशमतिः शिलामयीम्‌ ।
शिष्यकैस्त्रिचतुरैर्जलाशये शोधयन्निह ततो व्यगाहयत्‌  ॥ 9.41॥

स्पर्शनाद्भगवतोऽतिपावनात्‌ सन्निधानपदतां गतां हरेः ।
त्रिंशदुद्यतनरैः सुदुर्धरां लीलयाऽनयदिमामसौ मठम्‌  ॥ 9.42॥

मन्दहासमृदुसुन्दराननं नन्दनन्दनमतीन्द्रियाकृतिम्‌ ।
सुन्दरं स इह सन्नयधापयद्वन्द्यमाकृति शुचिप्रतिष्ठया  ॥ 9.43॥

मानिनोऽपि हि वशीचकार यो दैवतप्रतिभयाऽऽत्मनः खलः ।
यायजूकगुणमात्मनः स्मरन्‌ यो जराघटितगोत्र उच्यते  ॥ 9.44॥

आत्मनः प्रियतमक्रतोरमुं पापपूरुषमवेक्ष्य घातुकम्‌ ।
तं निरस्य जनमप्यथाहितं सर्वभूधरसमर्थपूर्वकम्‌  ॥ 9.45॥

विश्वविस्मयकरः स्वतेजसा वन्द्यमानचरणः पुनर्जनैः ।
चित्रदिग्विजयकीर्त्यकीर्तिमान्‌ मोदयन्ननुदिनं निजाः प्रजाः  ॥ 9.46॥

वासुदेवदयितो महिष्ठधीर्वासुदेवमथ साध्वयाजयत्‌ ।
धर्मसूनुमिव धार्मिकं पुरा भीममूर्तिरयमेव भूसुरम्‌  ॥ 9.47॥

याज्यया समुचितानुवाक्यया सप्रवर्ग्यविभवैरभिष्टवैः ।
विश्ववेत्तुरनुजोऽत्र होतृतां प्राप्य दैवतततीरतोषयत्‌  ॥ 9.48॥

स प्रयुज्य निशिता निशातधीर्वैश्वदेववरशस्त्रसन्ततीः ।
राक्षसासुरनिरासकृत्‌ सुरान्‌ वीरवर्य इव भागमापयत्‌  ॥ 9.49॥

वायुना त्रिरपि पूर्वपायिना सर्वदैवतजिता तरस्विना ।
योऽपरोक्षवपुषाऽप्यपेक्षितः कोऽत्र वर्णयति तं महाक्रतुम्‌  ॥ 9.50॥

ब्रह्मवेदननिविष्टचेतसां कर्म तत्र करणान्तरं भवेत्‌ ।
ज्ञापयन्निति परात्मवेदकः कर्म धर्ममपि स ह्यचीकरत्‌  ॥ 9.51॥

यानि यानि चरितानि यानि यानीरितानि च मनोहराण्यहो ।
तानि तानि च वितानचेतसो विश्वविस्मयकराणि भान्ति हि । 52॥

सरस्वतीर्वृत्तिकरीः शरीरिणामतीत्य बह्वीः समतीतगोत्रकः ।
पुरेव कृष्णप्रियमापदश्रमं पृथुप्रबोधः पुनरुत्तमाश्रमम्‌  ॥ 9.53॥

सहभोगमनन्यलभ्यमस्मै हनुमद्रूपवते ददौ पुरा हि ।
अनवेक्ष्य परं स्वभीष्टकर्त्रे प्रतिदातुं हरिरैधयत्‌ तमेव  ॥ 9.54॥

प्रणम्य गुरुमादरादथ नियोगतो योग्यतः
स तस्य जगतां हितं विदधतो गतः सानुगः ।
महिष्ठहृदयो महामहिमसिन्धुरानन्दतो
निजैरभिगतोऽनमद्रजतपीठवासं हरिम्‌  ॥ 9.55॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के नवमः सर्गः}

व्स्पचे{.0इन्} व्स्पचे{.0इन्}

एजेच्त्

	{दशमः सर्गः}

सपदि समस्कुरुत भृशं माधवगुणसाधकोऽथ मध्वरविः ।
भृगुकुलतिलकस्थान्ं तापकरः पापपान्थानाम्‌  ॥ 10.1॥

दशमतिशिष्यः कश्चिच्छुभजनतायै कुतूहलनतायै ।
विविधसुवृत्तं वाक्यं काव्यमिवोचे सनायकस्तवकम्‌  ॥ 10.2॥

भुवनाद्‌भुतमध्वचेष्टितं न वदेमापि सुरायुषा वयम्‌ ।
सकलं खलु किन्तु किञ्चिदप्यथ शुश्रूशुजनाय वर्ण्यते  ॥ 10.3॥

क्वचिदीश्वरदेवमेष भूपं खननं पान्थजनैर्विधापयन्तम्‌ ।
स्वमपि प्रतिचोदयन्तमूचे क्रियया नोऽकुशलान्‌ प्रबोधयेति  ॥ 10.4॥

प्रकारं प्रकटीकर्तुमारभ्य विरराम नो ।
महीयोमतिमाहात्म्याद्वैवश्येन खनन्‌ खलः  ॥ 10.5॥

नानेनेनानेनानेनोनूनेन ननु नुन्नाः ।
नानाना नो नूनं नानेनानूननाऽनुन्नः  ॥ 10.6॥

यमशेषभवप्रभवः स्मरतामसुखाब्धिरपैति न चित्रमिदम्‌ ।
मरुदीदृशि भान्ति हि यत्स्तवने यमशेषभवप्रभवः स्म रताः  ॥ 10.7॥

सञ्चरन्नञ्चनीयः कदाचिद्विभुर्विष्णुपद्यास्तटं वैष्णवाग्रेसरः ।
प्रापदाप्तैर्निजैरेष शिष्यैर्वृतस्त्यक्तविश्वप्लवं शात्रवातङ्कतः  ॥ 10.8॥

इमान्स्वस्वपूर्वाश्रयानात्मवाक्यात्‌ सलीलं दयालुः स मूलाश्रयात्मा ।
निषेद्‌धॄननादृत्य चानन्यलङ्घ्यां तदाऽत्याययत्‌ तां नदीं संसृतिं वा  ॥ 10.9॥

वारयत वारयत वैरिसुहृदोऽमून्‌ मारयत मारयत पारगमनात्‌ प्राक्‌ ।
आपतत आलपत इत्यवददुच्चैः स त्वरकराजपुरुषानुचितवाचा  ॥ 10.10॥

न जडा जले पतत साहसादहो न भयं हि वो बहुतया बहोर्जनात्‌ ।
भवतां पतिं क्षितिपतिं दिदृक्षवः प्रतियाम केन कलहं चिकीर्षथ  ॥ 10.11॥

वचसेत्यनेन स परान्‌ न्यरुणद्‌ भुजगान्‌ नरेन्द्र इव मन्त्रबलात्‌ ।
उदतारयत्‌ परिजनं मृतिभीसरितश्च देवसरितश्च समम्‌  ॥ 10.12॥

निर्विकारचरितोऽपि परीतः क्रूरकिङ्करसहस्रतयेन ।
स व्रजन्नुदलसज्जगदीशः सिंहराडिव सृगालसमूहे  ॥ 10.13॥

अप्रकम्प्यवपुषं सुरासुरैः सिंहसंहननमेनमुन्नतम्‌ ।
प्राप्तमात्मनगरान्तिकं नृपः प्रेक्ष्य सौधशिखरे स्थितोऽब्रवीत्‌  ॥ 10.14॥

रिपुनृपप्रणिधिप्रतिशङ्कया पथिकपाटनकर्मणि दीक्षितैः ।
सुमुख मे परुषैः पुरुषैः कथं यमभटैरिव नासि विहिंसितः  ॥ 10.15॥

अप्लवदेवनदीतरणं ते हन्त कथं च चिकीर्षसि किं त्वम्‌ ।
तं निगदन्तमिति प्रभृतीह स्माह महापुरुषोत्तमदासः  ॥ 10.16॥

योऽसौ देवो विश्वदीपः प्रदीप्तः कुर्मः सर्वं तत्परानुग्रहेण ।
यामस्तावत्‌ तूर्णमाशामुदीचीमित्याद्यं तद्भाषया चित्रवाक्यम्‌  ॥ 10.17॥

गाम्भीर्यं धृतिमुरुवीर्यमार्यभावं तेजोऽग्र्यं गिरमपि देशकालयुक्ताम्‌ ।
राजाऽस्य स्फुटमुपलभ्य विस्मितोऽस्मै राज्यार्धं सपदि समर्पयाम्बभूव  ॥ 10.18॥

दण्डार्हबुद्धिविषयो नृपपूरुषाणां राज्यार्हबुद्धिविषयोऽभवदित्थमेषः ।
नीतिं प्रकाशयितुमेव विपत्सु कार्यां गन्तुं प्रभुः प्रसभतोऽपि तथा व्यधात्‌ सः  ॥ 10.19॥

कदाचिच्चोराणां निकरमवलोक्याभिपतता
मवस्थाप्य स्वीयान्‌ करगपटपिण्डार्थमतिकृत्‌ ।
चरन्नेतेष्वेतानथ मिथ इहाघातयदहो
विभुः सम्मोह्य प्राग्विजय इव संशप्तकगणान्‌  ॥ 10.20॥

अन्यत्र च चोरान्‌ धन्यप्रवरोऽसौ शूराञ्छतसङ्ख्यान्‌ प्राप्तान्‌ स्वजिघांसून्‌ ।
एकेन तु शिष्येणाकृष्टकुठारान्‌ निस्ताडितयूथ्यानद्रावयत द्राक्‌  ॥ 10.21॥

क्वचिच्छिलाच्छटाभ्रमादमुं ससङ्घमत्यजन्‌ ।
अवेक्ष्य दस्यवः पुनः कुतूहलात्‌ तमानमन्‌  ॥ 10.22॥

सत्योच्छेदे सेच्छायातं {स्वेच्छायातं, सेच्छापातं} व्याघ्राकारं दैत्यव्याघ्रम्‌ ।
प्रालेयाद्रेः प्रान्ते प्राज्ञः प्राणेर्लीलालेशेनास्यत्‌  ॥ 10.23॥

प्राप स नारायणतः शुद्धशिलात्मप्रतिमाः ।
यासु स पद्मासहितो दोष्यहितः सन्निहितः  ॥ 10.24॥

पाराशर्यः परतत्तवप्रसिद्ध्यै तात्पर्यार्थं परमं भारतस्य ।
व्यक्तं वक्तुं नियुनक्ति स्म साक्षादेनं धन्यं भुवने मन्यमानः  ॥ 10.25॥

तीर्थेषु तीर्थेषु च सौख्यतीर्थः क्षेत्रेषु च क्षेत्रविदां वरिष्ठः ।
गोविन्दमावन्द्य सहानुगोऽगाद्गङ्गां पुनस्तुङ्गतरङ्गमालाम्‌  ॥ 10.26॥

प्लवैरपेतामवलोक्य सिन्धुं सरोजबन्धुं च तदाप्तसिन्धुम्‌ ।
तटे निषण्णानधिकं विषण्णान्‌ निरीक्ष्य शिष्यानतरत्‌ स एताम्‌  ॥ 10.27॥

न वानरेन्द्रस्य विलङ्घिताब्धेर्न वा नरेन्द्रस्य विहर्तुरस्याम्‌ ।
इमेऽस्मरंस्तद्वपुषोऽन्यथाऽस्य शक्तस्य शङ्क्येत विपत्‌ कथं तैः  ॥ 10.28॥

जगत्प्रदीपायितगोगणाढ्ये दिवाकरे मध्वदिवाकरे च ।
अव्यक्तरूपे श्रियमत्यजन्‌ द्राक्‌ सहाम्बुजैस्तन्नयनाम्बुजानि  ॥ 10.29॥

पदं पशोर्वा विनतातनूजस्तीर्त्वा नदीं तावददीनसत्वः ।
अनार्द्रवासाः सकुतूहलार्द्रैर्नृदेवभूदेवमुखैर्ववन्दे  ॥ 10.30॥

भीतैररातेरतिमात्रमत्र न तारकैरप्यथ तारकैः सः ।
स्वतेजसा विस्मितभूपनुन्नैः प्लवेन शिष्यान्‌ निरतारयत्‌ ताम्‌  ॥ 10.31॥

विशङ्कटं स्वस्तटिनीतटं ते दीपप्रदीप्तं जनताभिपूर्णम्‌ ।
सञ्चोदयत्पण्डितमण्डलाढ्यं नाथावलोकोत्कहृदोऽभ्यपश्यन्‌  ॥ 10.32॥

आम्नायमाम्नायविदां विदग्धं सभावभेदं प्रवदन्तमत्र ।
दैव्यां सभायामिव पद्मयोनिं प्रैक्षन्त साक्षात्‌ सुखतीर्थमेते  ॥ 10.33॥

प्राप्तस्ततो हस्तिनराजधानीं मासानुवासेह स वासयोग्यान्‌ ।
मठान्तरेऽनन्तगुणान्तरः सन्नेकान्तदेशे सरितोऽसमीपे  ॥ 10.34॥

भित्वा भुवं देवनदी जगाम शाखाविशेषेण निषेवितुं तम्‌ ।
वाणी च यत्प्रेष्यतया कृतार्था शिवादिवन्द्या न तदत्र चित्रम्‌  ॥ 10.35॥

गुरुप्रबर्हस्य पदारविन्दं विदूरतः सा प्रणनाम मूर्ता ।
औदार्यसौन्दर्यतनुं तनुं तामालक्ष्य शिष्यैरतिविस्मितं तैः  ॥ 10.36॥

तेनोपयातेन कदाचनाथ वाराणशीं पापनिवारणेन ।
अवादि वाणी बलिनः स्वशिष्यान्‌ विलोक्य लीलावसरेऽवलिप्तान्‌  ॥ 10.37॥

नियुद्धसिद्ध्यै युगपद्धि वीरम्मन्या भवन्तोऽभिपतन्तु मां द्राक्‌ ।
समस्तशक्तिं न युनक्ति यः स्वामत्रास्मदाज्ञां स निराकरोति  ॥ 10.38॥

इतीरयन्‌ पञ्चदशैष यूनः प्राप्तान्‌ प्रयुद्धान्‌ युगपन्निपात्य ।
उत्थीयतां यस्य समर्थता स्यादिति ब्रुवाणोशनकैर्जहास {ब्रुवाणोऽशनकैर्जहास}  ॥ 39॥

सौमेरवं गौरवमावहन्ति तवाङ्गमङ्गाङ्गुलयश्च नोऽङ्गे ।
पुरा विनश्याम इतो दयालो स्वामिन्‌ विमुञ्चेत्यवदंस्तदा ते  ॥ 10.40॥

तेनाथ मुक्तैरतिविस्मयस्तैरवाप्यनालोच्य हि तत्स्वरूपम्‌ ।
यद्‌भ्रूविजृम्भेण सशम्भुशक्रं {सशर्वशक्रम्‌} जगत्‌ समस्तं नियतं निकामम्‌  ॥ 10.41॥

सदाक्ष्यमाक्षिप्तसमस्तपक्षो यतिः प्रभुं कोऽप्यमरावतीपदः ।
जिगीषया ज्ञानसहायकर्मणः प्रसाध्यतां साधनतेत्युदाहरत्‌  ॥ 10.42॥

संसाधितार्थे भगवत्ययुक्तिवित्‌ पप्रच्छ स ज्ञानपदार्थमुग्रधीः ।
ज्ञातः स ते ज्ञान्यसि चेन्न चेन्न स प्रश्नो घटेतेति निराकृतैष तम्‌  ॥ 10.43॥

वितततमतमोऽन्तं साधयन्त्या नितान्तं
सदसि सदसि रेजे व्याख्यया व्यासशिष्यः ।
सकलसमयिहस्ताम्भोजबन्धाभिनन्दी ।
शरदि शरदि चन्द्रश्चन्द्रिकासम्पदेव  ॥ 10.44॥

जननं समये समये जगतः प्रथिते समयेसमयेदमिते ।
सनिरासमयेऽसमये स्थितियुक्स्ववभासमयेऽसमयेष्टधिया  ॥ 10.45॥

वर्तस्वाध्यधि सर्वं दीव्येदं सोऽनिशं स्वतन्त्रो विष्णुः ।
उज्जासय दुष्टानां संस्कुरु साधून्‌ गुणाभिपूर्णोऽप्यगुणः  ॥ 10.46॥

असमोत्तमो मतोऽसौ श्रियः पतिर्विश्वतोविभिन्नात्मा ।
परमान्‌ प्रकाममर्थान्‌ प्रकाशयामास सेत्यादीन्‌  ॥ 10.47॥

समानया यानमास मायया ततयायमा ।
नयासना नासयान यातनाललनातया  ॥ 10.48॥

प्राज्ञो राज्ञां त्रिदिवपदवीं कौरवं क्षेत्रमाप्तः ।
सस्माराथ स्वविहृतिपतद्धस्तियुद्धोत्सवानाम्‌ ।
सत्यात्माद्यैरिह परिवृतो भाविमारीचदृग्भिः
विस्मेरैः स्वैर्निजनृपतनूहेतिदृष्ट्याऽतितुष्टैः  ॥ 10.49॥

विप्रात्मेशः क्षणार्थं कृतनतिरशितिश्रीर्हृषीकेशदेशे
स्पष्टं दृष्टोऽप्यदृष्टः सपदि विहितवान्‌ विस्मयं देहभाजाम्‌ ।
स्वप्ने स्वप्रेरितान्यस्थलगनिजनरोपाहृतैर्भक्ष्यभोज्यैः ।
प्राज्यैः प्राभोजयत्‌ स्वं गुरुमखिलगुरुं वेदयन्‌ वेदबन्धुम्‌  ॥ 10.50॥

अवाप्तवान्‌ पुनरिषुपातमस्मरद्रमापतिं स परशुराममादरात्‌ ।
स राजकेल्युरुकदलीसहस्रकं तदाददभ्यवहृतिदत्तमुत्तमम्‌  ॥ 10.51॥

स शङ्करपदद्विजोपहृतमाप्य गोवाख्यगां
गरिष्ठकदलीलसदृशशतीचतुष्कं चरन्‌ ।
पयःकलशपञ्चकत्रिकयुगाभिपूर्णं पपा-
वदृष्टगतिरप्यभून्नृपनृमण्डलैरुद्यतैः  ॥ 10.52॥

अयमेव गोविषयतोऽपि कुत्रचित्‌ सदसि जनतार्थितो जवात्‌ ।
पुष्पमुत फलमहो विदधे जनसुप्तिदानुपमगानसम्पदा  ॥ 10.53॥

धन्योऽमह्यत नाकिनामहितहृद्बाणः समोऽजस्य यो
मध्वो ध्वस्तदुरागमोऽग्र्यहिमगुश्रीः काममायामहृत्‌ {काममायामिहृत्‌} ।
विष्णुं विश्वजयप्रदं स हि नमन्‌ सेव्यं सुसौख्यं मुदा
दाक्ष्याच्छ्रीधरमामयादिविरही योगी सुहृत्‌ सर्वदा  ॥ 10.54॥

इति भुवनविभूषणस्य भूयांस्यविगणितानि कृतान्तराणि हन्त ।
श्रवणमननकीर्तनैरभीष्टं प्रतिददतीत्यमराः प्रकीर्तयन्ति  ॥ 10.55॥

इति विविधगोधारावारैर्विशारदवारिदो
हरिपदरतो विद्याविद्युत्प्रदीपितदिङ्‌मुखः ।
भवभयमहाघर्मोत्तप्तं सदङ्घ्रिपमण्डलं
सफलसुमनः सान्द्रानन्दं व्यधादविपल्लवम्‌  ॥ 10.56॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के दशमः सर्गः}

व्स्पचे{.0इन्} व्स्पचे{.0इन्}

एजेच्त्

	{एकादशः सर्गः}

प्रचुरान्तरप्रवचनं फणिराडुपशुश्रुवान्‌ ससनकादिमुनिः ।
गगनेऽल्पदृष्टवपुरत्र जनैस्त्वरितं निलीनरुचिराप पदम्‌  ॥ 11.1॥

अतिचित्रधाम्नि निजधाम्नि रतं ससहस्रमस्तकमनन्तममुम्‌ ।
मुनयोऽभिवाद्य विनयाभरणाः वरमन्वयुञ्जत तदर्थमिमम्‌  ॥ 11.2॥

भगवत्तमस्य विपुलप्रमतेः समयं मनोहरतमं जगति ।
महितं भवद्भिरपि लोकपते पठतां मुहुः फलमुदेष्यति किम्‌  ॥ 11.3॥

अधिकारिणां फलमलं विदुषां भवति प्रवृत्तिरतिवीर्यवती ।
इति तत्फलं सफलसङ्कथनो भगवान्‌ प्रपञ्चयतु भूरिदयः  ॥ 11.4॥

इति तैरुदीरितमुदारमतिर्वचनं निशम्य स जगाद गिरम्‌ ।
शृणुतादरेण महनीयतमं महनीयपादसमयस्य फलम्‌  ॥ 11.5॥

त्रिदिवादिलभ्यमपि नास्य फलं कथितं कृषेरिव पलालकुलम्‌ ।
स्वफलं तु मुक्तिपदमुक्तिपदं शुकशारदादिपरमार्थविदाम्‌  ॥ 11.6॥

परमागमार्थवरशास्त्रमिदं भजताममानवकलारचितम्‌ ।
व्रजतामहो परमवैष्णवतां रतये स्वलोकमजितो दिशति  ॥ 11.7॥

ननु तत्र विश्वविभवैकपदं परिभाति {प्रतिभाति} पूर्णपुरुषस्य पुरी ।
उपलभ्यते यदुपमानपदं प्रतिबिम्बमेव मणिवप्रगतम्‌  ॥8॥

सितसौधसन्ततिरुचा स्फुरिता परितोऽरुणाश्मगृहपङ्क्तिरुचिः ।
इह मच्छरीरवलये लसितामनुयाति मूर्तिमसुरासुहृतः {सुहृदः}  ॥ 11.9॥

शबलावलीकघठितस्फटिकद्युतिभिर्हरिन्मणिमयी वलिभी ।
प्रतिसद्म भाति यमुना मिलिता सितसौरसैन्धवपयोभिरिव  ॥ 11.10॥

यदि नाभविष्यदिह विभ्रमतानियमो जनस्य निलयावलिषु ।
विकटा विटङ्ककृतपत्रिततिः कृतकेत्यवैक्ष्यत कथञ्चन नो  ॥ 11.11॥

विविधस्तुलोपगतचित्रपटीसुवितानलम्बिमणिदामगणः ।
शरणान्तरेष्वधिकपूरणतः प्रचकास्ति विभ्रम इवावगलन्‌  ॥ 11.12॥

विमलाकृतिः प्रकृतिरेव महामणिहेममय्यखिलवस्तुमयी ।
इह सम्भवेत्‌ सकलकान्तिरसः कथितोऽधिकोक्तिभिरतः कविभिः  ॥ 11.13॥

तदनादिकालमितमुक्तिरतेरगणय्य {अगणेय} शम्भुमुखसङ्घततेः ।
नगरैर्महापुरमसंहतिमल्लसति प्रभोरयमहो महिमा  ॥ 11.14॥

भवनं विभाति भुवनैकपतेर्भुवनत्रयाद्भुतगुणातिशयि {गणातिशयि} ।
वरमन्दिरप्रकरमध्यगतं द्विजमण्डलस्थशशिमण्डलवत्‌  ॥ 11.15॥

स्वयमिन्दिरैव पतिमानकरी गृहकर्म यत्र कुरुते सुतराम्‌ ।
अपि किङ्करीदशशतीमहिता श्रियमत्र वर्णयति वेश्मनि कः  ॥ 11.16॥

कमलापतिः कमलयाऽमलया कमनीयया कमललोचनया ।
अमृताहिराजमृदुभोगगतः स्वरतोऽपि तत्र रमते परमः  ॥ 11.17॥

तरुणप्रभाकरसहस्ररुचं कनकाम्बरं मणिमयाभरणम्‌ ।
हसिताननेन्दुमरविन्ददृशं तमरीन्द्रधारिणमनुस्मरत  ॥ 11.18॥

गणयेद्रमाऽस्य न गुणानखिलांश्चतुराननश्चतुरवागपि नो ।
न वयं सहस्रवदना अपि तानपरोदितानतिवदेम पुनः  ॥ 11.19॥

विधयो विहङ्गपतयोऽगणिता रमणीयुताश्च फणिपेन्द्रमुखाः ।
परयोगभूरिसुखभोगमिता अवलोक्य तं दधति मोदरसम्‌  ॥ 11.20॥

सचतुर्भुजा वनजपत्रदृशो वरवेषिणोऽत्र सपिशङ्गपटाः ।
अरुणप्रभाश्च तरुणाभ्ररुचो विचरन्ति नाथरुचयः पुरुषाः  ॥ 11.21॥

भगवत्समीपमुपयातवतां प्रमदो न केवलमलब्धतुलः ।
अपि तस्य लोकमतिलोकगुणं भजतां सुदुर्लभमभूरिशुभैः  ॥ 11.22॥

न भवन्ति यत्र मृतिजन्मजरास्त्रिविधं भयं किमुत दुःखगणः ।
अपरं च किञ्चिदशुभं न भवेन्न गुणादि तत्प्रभवमूलमपि  ॥ 11.23॥

अनुभूयते सुखमनन्तसखैः सकलैरलम्मतिपदं सततम्‌ ।
अपि तारतम्यसहितैः स्वगुरुप्रवणैः परस्परमुरुप्रणयैः  ॥ 11.24॥

अतिसुन्दराः सुरभयः पुरुषा हरिचन्दनेन नवचन्द्ररुचा ।
चलचारुचामरधरानुचरा विचरन्ति नित्यतरुणा इह ते  ॥ 11.25॥

सविलासलास्यपरितुष्टदृशो मृदुगीतवाद्यमुदितश्रवणाः ।
अनुरञ्जयन्ति नवकञ्जदृशो रमणा अमी स्वरमणीस्तरुणीः  ॥ 11.26॥

परिणायकानुपवनाभिमुखा ननु निःसरन्ति हरिणीनयनाः ।
विमलाद्विमानवलयाच्छनकैः शशिमण्डलादिव रुचो रुचिराः  ॥ 11.27॥

अरुणाश्मवर्णतनवस्तनवः शुभहारसन्निभरुचोऽत्र पराः ।
हरिनीलनीलरुचयोऽप्यपराः प्रकटीभवन्ति विविधाभरणाः  ॥ 11.28॥

सुचिरद्युतीर्दधति सूक्ष्मतरं स्वयमम्बरं च खलु बिभ्रति याः ।
शुकनिस्सवना ध्रुवमिमा अपराः सुपयोधरा जलधरावलयः  ॥ 11.29॥

समतीतविद्रुमभुवां सुदृशां पदपल्लवाग्र्यनखरक्तरुचीः ।
परभागतः स्फटिककुट्टिमभूः प्रकटीकरोति न पुरा प्रकटाः  ॥ 11.30॥

हरिणीदृशां सुवसनानि बृहत्सुनितम्बबिम्बरुचिरोरुरुचा ।
शबलद्युतीनि मदनस्य जगज्जयवैजयन्त्य इति निश्चिनुमः  ॥ 11.31॥

करपल्लवैस्तरलितैर्ललितैरसकृत्क्वणत्कनककङ्कणकैः ।
नवरोमराजिवलिवल्गुमृदुप्रतनूदरैरतिमनाक्तरलैः  ॥ 11.32॥

कुचकुम्भपूर्णतरकान्तिसुधारसशेषबिन्दुविसरच्छविभिः ।
वरहारराजिभिरुतानुपदं प्रतिलोडिताभिरशनैरुरसि {प्रतिलोठिताभि}  ॥ 11.33॥

अपि लीलया कुवलयोल्लसितैरपरैः करैः सहचरीनिहितैः ।
वदनैः शुचिस्मितकटाक्षरसैश्चलकुण्डलोल्लसितगण्डयुगैः  ॥ 11.34॥

प्रगतासु तासु रणितैरशनामणिनूपुरैरिव पुरा {तदा} गदिताः ।
अनुवीक्षितुं तनुविलासमिमं तरुणा भवन्त्यथ निवृत्तमुखाः  ॥ 11.35॥

अनुपालिताः स्वदयितैर्दयिताः कथमप्युपेत्य कुचभारनताः ।
शनकैः पुनस्तदवलम्बबलात्‌ किल ता विशन्ति परमोपवनम्‌  ॥ 11.36॥

हसितप्रसूननिकरोरुभरप्रणमत्सुवर्णमणिसर्वतरून्‌ ।
उपगूहयन्नमृतसिन्धुसखः पवनो न कस्य सुखमेधयति  ॥ 11.37॥

उपचारनन्दनमिदं द्युवनं नियमेन नन्दयति यन्न जनम्‌ ।
परमेव नन्दनमुपेन्द्रवनं सकलं सदा यदभिनन्दयति  ॥ 11.38॥

वरपारिभद्रकसुकल्पतरुव्रजपारिजातहरिचन्दनवत्‌ ।
सहितं समादिपदताननगैः परिभूषयन्ति तदहो ऋतवः  ॥ 11.39॥

स्मितमाधवीकुसुमरम्यतरौ नवचम्पकादिकुसुमोल्लसितौ ।
मधुमाधवौ मधुपगीर्मधुरौ मधुजित्प्रियान्‌ प्रमदमानयतः  ॥ 11.40॥

नवमल्लिकास्रजमभीष्टतमः शुचिसम्भवां प्रणयिनीशिरसि ।
कलयन्‌ स्वयं न कुशलेति किल प्रतिघट्टयत्युरुकुचावुरसा  ॥ 11.41॥

मधुरस्वरास्ततपतत्रततिप्रकटान्तपङ्क्तिधृतनेत्ररुचः ।
शिखिनोऽनुयान्ति हि सहस्रदृशं जलदर्तुलक्ष्म निजनृत्तमहे  ॥ 11.42॥

शरदोल्लसत्कुवलयेक्षणया विकचारविन्दरुचिराननया ।
प्रियया च शोभनशुकस्वरया {स्वनया} रमते जनो मुखरहंसकया  ॥ 11.43॥

अभिनन्दयन्‌ हिमृतुं सुसखा स्फटिकाचलच्छलहिमाधिकृतम्‌ ।
फलिनीकुलं कुसुमयञ्छिशिरो हसतीव फुल्लनवकुन्दरुचा  ॥ 11.44॥

हिमशीतवर्षपरितापपुरस्सरदोषमूलमिह नर्तुगुणः ।
प्रियमेव साधयति नित्यमहो स विमुक्तिमानिति विमुक्तिमताम्‌  ॥ 11.45॥

अमृतस्रगुत्तमफलप्रसवानमृताय तत्र जनताऽर्पयति ।
उपभोक्तुमप्यविधिबन्धवशा प्रकृतिं प्रयाति सकलोऽपि सदा  ॥ 11.46॥

प्रमदातिरेकमुपयातवता प्रमदागणेन चरतोपवने ।
उपगीयते स्म मधुरं मधुजिच्चरितं सकान्तततिना सततम्‌  ॥ 11.47॥

ललना ललन्त्यभिवरं प्रवरा ललिता लुनन्ति कुसुमानि पराः ।
इतराः स्रजो विरचयन्ति पतीननुरञ्जयन्ति न हि {तु} काश्चन नो  ॥ 11.48॥

वनलीलया विविधया मुदितास्तरुणा घनस्तननतास्तरुणीः ।
सुलतालयेषु परिरभ्य रतिं वदनारविन्दमधुपा दधति  ॥ 11.49॥

रसिकाः सुधाप्सु सरसीषु ततो रुतनूपुरानुकृतसारसकाः ।
विहरन्ति साकमवगाह्य धवैर्जलमड्‌डुकोत्सवहसद्वदनाः  ॥ 11.50॥

विविधा विधाय विहृतीः सलिले विकटेषु विद्रुमतटेषु गताः ।
सुरभिं सुवर्णमथ वर्णकमाददते सखीकरगतं महिलाः  ॥ 11.51॥

जघनांशुकैरवयवाभरणैः कुचकुङ्कुमैश्च कचमाल्यवरैः ।
नयनाञ्जनैरपि मिथोऽब्जदृशां धटितैरलङ्कृतिरलं क्रियते  ॥ 11.52॥

तनुमध्यमा निजगृहाणि गताः सममात्मनामसुसमैरसमैः ।
अमृतं पिबन्त्यसुलभं भविभिश्चषकैर्महारजतरत्नमयैः  ॥ 11.53॥

मृदुकम्रशय्यमनुरागवतां मणिमञ्चमञ्चितदृशोऽवसरे ।
अपिचोदिता {पतिचोदिता} अधिरुहन्ति शनैर्विनयो हि भूषयति सर्वरसम्‌  ॥ 11.54॥

अभिकान्तमुन्नमितकान्तकुचा किल बध्नती सकुसुमां कबरीम्‌ ।
सुमुखी सुलक्ष्यभुजमूलवलिः परिरभ्यते प्रणयिनाऽतिरसात्‌  ॥ 11.55॥

पृथुवृत्ततुङ्गकठिनोरसिजद्वयवारितायतनिजान्तरयोः ।
भुजयोर्युगेन रमणो रमणीं परिरभ्य कोऽत्र सुखयेन्न {रमयेन्न} सुखी  ॥ 11.56॥

स्मितफुल्लमुल्लसितज्हि {लसितचि}ल्लिलसन्मणिकुण्डलं मृदुकटाक्षपटु ।
निभृतो निरीक्ष्य सुचिरं सुतनोः प्रतिचुम्बति प्रियतमो वदनम्‌  ॥ 11.57॥

नतमुन्नमय्य मुखचन्द्रमसं परिरम्भसम्भृतमुदा सुदृशः ।
उपरम्यते न तरुणेन चिरं मधुराधरामृतरसं पिबता  ॥ 11.58॥

सुरतोत्सवोत्सुकतया त्वरयन्‌ करपल्लवं निवसनग्रहणे ।
कररुद्धमायतदृशः सहसा त्वरयत्यथ द्विगुणमिष्टतमः  ॥ 11.59॥

रभसावपातितपृथूरसिजः परिरभ्य तत्क्षणवियाततरः ।
मणितादिसौरतवितानपटू रमयत्यमून्‌ युवतिसङ्घ उत  ॥ 11.60॥

अतिलौकिकान्‌ रमयतो रमणान्‌ रमयन्त्यलौकिकगुणा ललनाः ।
अनुरूपरूपमतिलोकसुखं तदलौकिकं निधुवनं लसति  ॥ 11.61॥

न रतिः श्रमादिखचिता नियमाद्विरहव्यथाऽपि न वधूवरयोः ।
प्रतिकामिनीप्रणयतः कलहो न समस्तदोषरहिते हि पदे  ॥ 11.62॥

सुखसंविदात्मकतया वपुषां सुरभित्वमेव बहिरन्तरपि ।
हरिधाम्नि दम्पतिगणस्य ततो ननु मान्यतेऽपि मुनिभिः सुरतम्‌  ॥ 11.63॥

शृणुताप्यलोकविषयं विषयं सकलस्य मुक्तनिकरस्य दृशाम्‌ ।
वपुरिन्दिरापतिरमन्दरसं ननु सुन्दरं प्रकटयत्यनिशम्‌  ॥ 11.64॥

मणिराजिराजित {मणिराजराजित} महामुकुटं शितिकान्तकुन्तलसहस्रतयम्‌ ।
अलिकार्धचन्द्रविलसत्तिलकं श्रवणोल्लसन्मकरकुण्डलयुक्‌  ॥ 11.65॥

परिपूर्णचन्द्रपरिहासिमुखं जलजायताक्षमरुणोष्ठपुटम्‌ ।
हसितावलोकललितैरतुलैरभिनन्दयत्प्रणतमात्मजनम्‌  ॥ 11.66॥

नवकम्बुकण्ठमहिमांशुमहो महिमोपलेन्द्रवरहारधरम्‌ ।
रमणीयरत्नगणविद्धलसद्वलयाङ्‌गुलीयकवराङ्गदवत्‌  ॥ 11.67॥

रविचक्ररुक्प्रकरचक्रकरं विधुबिम्बकम्बुमधुराम्बुरुहम्‌ ।
ज्वलनज्वलद्गदमुदारधनुः पृथुवृत्तहस्तमतिताम्रतलम्‌  ॥ 11.68॥

वरपीवरांसमधिराजदुरोमणिमण्टपाग्र्यविलसत्कमलम्‌ ।
सजगद्विसप्तकतनूदरकं शुभनाभिकञ्जगतकालिनुतम्‌  ॥ 11.69॥

अतिकान्तकाञ्चिपदकान्ति {पदकाञ्चि} मिलत्तपनीयभङ्गरुचिपिङ्गपटम्‌ ।
वरहस्तिहस्तसदृशोरुयुगं क्रमवृत्तचारुतरजङ्घमुत  ॥ 11.70॥

वरनूपुरं परमरुक्प्रपदं नवविद्रुमद्युतिनखाङ्गुलिमत्‌ ।
अरिवारिजध्वजकलङ्कलसत्पदपांसुपावितजगत्तरितयम्‌  ॥ 11.71॥

निखिलागमावगमितैरमितैः सुखसंविदादिभिरनन्तगुणैः ।
प्रपदादिकान्तसकलावयवाकृतिभिः सदैक्यवददोषलवम्‌  ॥ 11.72॥

अधिकारिणां गुणविशेषवशात्‌ द्विपदाद्यनन्तचरणान्ततया ।
अतिभासितं घनगुणापघनैरितरैश्च तत्तदुचितै रुचिरैः  ॥ 11.73॥

नवभानुभाः कनककान्तिपरं वरहारहारिहरिनीलहरित्‌ ।
शबलप्रभादिविविधद्युतिमत्सुखबोधसौरभसुरूपगुणम्‌  ॥ 11.74॥

आश्चर्यरत्नेष्वधिकं जगत्तरयेऽप्याश्चर्यमाश्चर्यमहो मुहुर्मुहुः ।
सौन्दर्यसारैकरसं रमापते रूपं सदानन्दयतीह {समानन्दयतीह} मोक्षिणः  ॥ 11.75॥

इज्यते यज्ञशीलैः स यज्ञः प्राज्ञमध्ये परः प्रोच्यतेन्यैः {प्रोच्यतेऽन्यैः }।
गीयते गेयकीर्तिः सुगीतैर्विध्यबद्धैः सदाऽऽनन्दसान्द्रैः  ॥ 11.76॥

वैकुण्ठे ते श्रीविशेषा जनानामत्याश्चर्यं चित्तवाचामभूमिः ।
वैकुण्ठेते श्रिविशेषाजनानामुक्तश्लाध्ये युक्तमेतादृशत्वम्‌  ॥ 11.77॥

यं यं सुखी कामयतेऽर्थमत्र सङ्कल्पमात्रात्‌ सकलोऽपि स स्यात्‌ {सकलः स स स्यात्‌} ।
इत्येव वेदा अपि वेदयन्ति मुक्तिं ततः को विभवातिरेकः  ॥ 11.78॥

एजेच्त्

महानन्दतीर्थस्य ये भाष्यभावं मनोवाग्भिरावर्तयन्ते स्वशक्त्या ।
सुराद्या नरान्ता मुकुन्दप्रसादादिमं मोक्षमेते भजन्ते सदेति  ॥ 11.79॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के एकादशः सर्गः}

व्स्पचे{.0इन्} व्स्पचे{.0इन्}

एजेच्त्

	{द्वादशः सर्गः}

तत्रानन्तस्वान्तवेदान्तिसिंहे मुख्यव्याख्यानिस्वने जृम्भमाणे ।
सद्यो माद्यद्वादिदन्तीन्द्रभीमे भेजे क्षोभो मायिगोमायुयूथैः  ॥ 12.1॥

सम्भूयामी चोलजद्वीपिपुर्योः पार्श्वे पापा मन्त्रयामासुरुग्राः ।
सासूया भूभूषणे वायुदेवे मूड्हा यद्वद्धार्तराष्ट्रान्तिके प्राक्‌  ॥ 12.2॥

सन्मात्सर्यं बद्धुमूचेऽशुभानां वाचालोलं कोपि गां धारकस्य ।
मध्ये तेषां नीचनीत्या समानो वाचालोऽलं कोऽपि गान्धारकस्य  ॥ 12.3॥

एकं तत्वं वष्टि मायामयीयं वाक्यैः प्राच्यैरप्यवाच्यं विधत्ते ।
पूर्वाऽपूर्वा हन्त दौर्घठ्यभूषा चित्रं चित्रं दर्शनाचार्यनीतिः  ॥ 12.4॥

मर्त्यामर्त्यामर्त्यविद्विट्‌पुरोगं विश्वं दृश्यं विप्रचण्डालपूर्वम्‌ ।
भेदापेतं भेदिमानैः समानैः साधीयः कः साधयेत्‌ तामलब्ध्वा  ॥ 12.5॥

सत्यं सत्यं व्यावहार्यं विधत्ते सर्वं मोहे सर्वनिर्वाहिणी सा ।
ज्ञाने जाते दग्धवस्त्रप्रतीतं पक्वे तस्मिन्स्तप्तलोहाप्तवार्वत्‌  ॥ 12.6॥

ज्ञानिश्रेष्ठश्रेष्ठविज्ञानिवर्गे नैर्गुण्यस्थे साम्प्रतं नाथभूताः ।
आक्रन्दं मे हन्त शृण्वन्तु सोऽयं हा हा मायावाद उत्सादमेति  ॥ 12.7॥

भ्रष्टा भाट्टा न प्रभाकृत्प्रभाभूत्‌ त्रस्ता माहायानिकाद्याश्च यत्र ।
दुर्गं मायावादसत्रं दिधक्षुर्नोपेक्ष्या नस्तत्तववादाग्निजिह्वा  ॥ 12.8॥

यं यं प्रापद्‌ भूरिचित्तः प्रदेशं तस्मात्‌ तस्मादागतेरन्तरायः ।
प्रत्यज्ञायि व्यक्तमार्येण सोऽपि प्राप्नोत्‌ पार्श्वं हा वयं भाग्यहीनाः  ॥ 12.9॥

प्रश्नः पृष्टः {प्रष्टुः} खण्ड्यते तेन नूनं युक्तां युक्तिं वक्ति चासावखण्ड्याम्‌ ।
वादिव्रातं लज्जयेन्नो विशेषादाक्षेप्तेति श्रूयते किं नु कुर्मः  ॥ 12.10॥

प्राच्यं शास्त्रं यत्‌ सपादं तु लक्षं वाक्येनैकेनाक्षिपद्धर्षतीर्थः ।
इत्थं पान्थैर्वर्णितं शृण्वतः प्राग्युष्मान्‌ प्रापद्‌दूयमानं मनो मे  ॥ 12.11॥

वेदव्यासो न्वेष वेदो नु मूर्तो दिव्या मूर्तिर्यस्य सा सुस्मितस्य ।
तद्‌द्रष्टॄणां चेति वाणी कृपाणी नूनं मायापक्षमूलं छिनत्ति  ॥ 12.12॥

अक्लिष्टं तत्सूत्रभाष्यं बलीयो मानोपेतं का क्षतिर्नस्तथा चेत्‌ ।
आस्माकाः केऽप्येवमुक्त्वा विलज्जा लज्जासिन्धौ दुःसहेऽमज्जयन्नः  ॥ 12.13॥

तस्य व्याप्तैः शिष्यजालैस्तु गौणैः संसत्सिन्धौ शङ्खचक्रादिभृद्भिः ।
मा गृह्येरन्‌ विश्वसत्तवान्तराणि क्षेमाप्त्यै नस्तत्र नीतिं विधत्त  ॥ 12.14॥

गौणैस्तर्कैर्गौणवाक्याभिगुप्तैर्गौणीं बुद्धिं वर्धयन्ते नृणां ते ।
हंसानां नो वाग्विघातप्रवीणाः सिन्धुं भूयो वारिवर्षैरिवाब्दाः  ॥ 12.15॥

बाहुल्येन ह्येतदुक्त्वा खलु द्रागेते विश्वं व्याप्नुवन्ति प्रकामम्‌ ।
अस्मिन्नस्मद्दर्शनापायकाले यद्वल्लोकापायकाले लयापः  ॥ 12.16॥

आकर्ण्येत्थं तस्य वाणीमथान्यो मानी तेषां मानिनां चित्तवेत्ता ।
स्वानां चेतो नन्दयन्‌ मन्दचेता धृष्टामुच्चैर्वाचमाचष्ट कष्टः  ॥ 12.17॥

तेजःशङ्कामात्रतो यद्विलीनं धिग्भीरूणां मानसं मानहीनम्‌ ।
एकान्तेन प्राप्ततेजोविलीनं स्थेयो यस्माद्भाति हैयङ्गवीनम्‌  ॥ 12.18॥

येषां विद्यां साङ्करी शङ्करी नो देवादीनां बाध्यतां साधयन्ती ।
शौक्रीवालं लज्जयेद्देवपूज्यं तेषामेषां सन्निधौ को विषादः  ॥ 12.19॥

यद्यद्वैतं कर्कशैर्गौणतर्कै रुद्धं साध्यं नैव भात्यस्तु तावत्‌ ।
षट्‌कर्मज्ञैर्दिव्यमन्त्रौषधाढ्यैरेतैर्गुप्तान्‌ नो न जेता हि कोऽपि  ॥ 12.20॥

यद्यप्येवं न ह्युपेक्ष्यो विपक्षः किन्तु प्राप्तो नाधुनाऽऽक्रन्दकालः ।
अप्यद्वन्द्वस्वात्मबोधप्रतीतैराचार्यैर्यच्छङ्क्यते शङ्कराद्यैः  ॥ 12.21॥

पारम्पर्येणागतं तत्तवशास्त्रं हन्तोत्सन्नं नूतनेनेत्युदीर्य ।
तेषां दोषा वर्णनीया विदग्धैः सन्तोऽसन्तो वाऽपि मध्यस्थलोके । 22॥

स्वाभिप्रायो ब्रह्मवत्‌ स्यादवाच्यो मायाशक्त्या सर्वनिर्वाहसिद्धिः ।
इत्थं नीत्या शास्त्रनीत्येव बाध्यः सर्वो लोकः स्वात्मनो यः परः स्यात्‌ ।

ग्रामे ग्रामे वार्यतां माननैषां पूर्वं पूर्वं सामपूर्वैरुपायैः ।
सम्प्राप्तानां मानभङ्गाय कार्यं ग्रन्थाकर्षाद्युद्यतैरस्मदीयैः  ॥ 12.24॥

इत्याद्येते कार्यमालोच्य काले चक्रुर्वक्राश्चक्रिभक्तप्रतीपम्‌ ।
योग्या मङ्क्तुं तेऽन्यथा स्युः कथं वा दुःखोग्राम्भस्यन्धतामिस्रसिन्धौ  ॥ 12.25॥

व्रत्याकारं वासुदेवद्विषं तं प्राज्ञम्मन्यं पुण्डरीकाभिधानम्‌ ।
वादव्याजात्‌ क्षेपकामाः कुमन्त्राच्चक्रुर्यत्नं रूप्यपीठालयेऽमी  ॥ 12.26॥

यद्वत्‌ सिंहं ग्रामसिंहोऽशुचीच्छो हंसं {हञ्च्छुर्हं} काको यद्वदेवैकदृष्टिः ।
यद्वन्मायी भूरिमायुस्तरक्षुं तद्वद्विद्वद्वर्यमाह्वास्त मूड्हः  ॥ 12.27॥

अप्यल्पोऽसौ नह्युपेक्षाम्बभूवे लोलात्मेवादक्षपक्षः पतङ्गः ।
मध्वेनाहो दुस्तरेण स्वभावात्‌ तेजोराशी {तेजोराजी} राजितेनाग्निनेव  ॥ 12.28॥

मानैर्मान्यैर्भासमानोऽसमानैराक्षिप्यैनं स्वं मतं साधयित्वा ।
प्रीत्यैर्विष्णोरुत्तमप्रीतितीर्थो वेदव्याख्यां वेदवेदी चकार  ॥ 12.29॥

आम्नायं ये पेठुराम्नायपूर्वं प्राप्ता विप्रास्तत्र कौतूहलेन ।
पर्यासीनास्तावदाचार्यवर्यं प्रेक्ष्यं प्रेक्षाञ्चक्रिरेऽनेकसङ्ख्याः  ॥ 12.30॥

उक्ताङ्ङ्गेभ्यः कादिकान्‌ व्यञ्जयन्तं तत्तन्मात्राव्यञ्जनादौ प्रवीणम्‌ ।
तिस्रोऽवस्थास्तद्गुणैर्भावयन्तं देवा दृष्ट्वा व्यस्मरन्‌ {ह्यस्मरन्‌} देवदेवम्‌  ॥ 12.31॥

आदौ ह्रस्वत्वेन वत्सानुवृत्तया मात्रापादौ वर्तयन्‌ दृश्यमानः ।
कुर्वन्नन्याश्चाग्र्यरूपा विवृत्तीर्गोविन्दश्रीरास गोविन्दभक्तः  ॥ 12.32॥

माङ्गल्याङ्गव्यक्तभावा त्रिलोकीं {त्रिलोकी} रङ्गारूड्हा विस्मयं प्रापयन्ती ।
कृष्णेवान्या मान्यविन्यासपादा रेजे माध्वी सुस्वरा वेदवाणी  ॥ 12.33॥

गाम्भीर्याद्यैर्युक्तमौदार्यकार्यैर्नानानादश्लाध्यमुच्चारणं तत्‌ ।
शिक्षाशिक्षालक्षणानां हि लक्ष्यं मान्यं मन्ये धन्यबुद्धेरतुल्यम्‌  ॥ 12.34॥

काल्पीः क्ळ्^इप्तीर्व्यञ्जयञ्छान्दसीश्च व्यक्तं शाब्दं शास्त्रमुद्भाव्य भूयः ।
स व्याचख्यावुक्तनैरुक्तमार्गो ज्यायान्‌ ज्योतिर्वेदिनां वेदमित्थम्‌  ॥ 12.35॥

श्रौते व्याख्योच्चारणे चारुणी ते मादृग्देही वर्णयेदस्य को नु ।
वागीशानैर्वाग्विहङ्गेशजीवैर्भूर्याश्चर्यैर्वर्णिते ये प्रणम्य  ॥ 12.36॥

छन्दःसार्थं सार्थमत्रामुनेत्थं प्रोक्तं श्रुत्वा ब्राह्मणा ब्रह्मणेव ।
सर्वे सौम्या जिष्णुजिज्ञासयाऽमी प्राप्य प्रोचुश्चित्रकायाभिधानम्‌  ॥ 12.37॥

प्राज्यप्रज्ञः प्राज्यया प्रज्ञयाऽसौ हन्तावोचन्मन्त्रवर्णाभिधेयम्‌ ।
तत्प्रत्यर्थी प्रार्थ्यते वक्तुमेतत्‌ प्राज्ञास्माभिः श्रोतुकामैर्भवांश्च  ॥ 12.38॥

इत्युक्तस्तैरेष विस्तारिबुद्धेः प्राप्तुं साम्यं सम्प्रवृत्तो दुरात्मा ।
हास्योऽत्राभूद्वासुदेवप्रभार्थीं यद्वत्‌ पूर्वं पौण्ड्रको वासुदेवः  ॥ 12.39॥

आङ्आदेशादुत्तरं रादिशब्दं श्रुत्वा नारेत्युक्तवन्तं पदं तम्‌ ।
व्याख्यालौल्यादैतरेयादिसूक्ते पृथ्वीदेवा निन्दनीयं निनिन्दुः  ॥ 12.40॥

शार्दूलाख्यां प्राप्य सम्भावितः प्राक्‌ लोके धूर्तो मायिगोमायुरेषः ।
वादिद्वीपिध्वंसिनं मध्वसिंहं प्राप्तो हीत्थं शब्दशेषो बभूव  ॥ 12.41॥

कृष्णाभीष्टा शास्त्रविस्पष्टसञ्ज्ञा या स्वीया श्रीः पालिता सद्‌द्विजेन ।
पद्माख्यासत्सैन्धवेनाहृतां तां शुश्रावाग्र्यानन्दतीर्थाख्यपार्थः  ॥ 12.42॥

तूर्णं तीर्णादभ्रमार्गोऽथ सार्यः सम्प्राप्तोऽसौ गोगणैर्भीषयित्वा ।
संयम्यान्तर्यन्तृकामेन हास्यं सम्प्राप्तश्रीर्निर्जितं तं जहास  ॥ 12.43॥

दुष्टात्माऽसौ भद्रमेकाकिनं यः क्षेप्तुं हेतुः सौख्यदाख्यं बभूव ।
हर्यंशोऽयं तं न चक्षाम भूयस्तोके सन्ने सूकरं केसरीव  ॥ 12.44॥

तस्य त्रासात्‌ पृष्ठतस्तिष्टतोऽभूत्‌ क्षेमापेक्षी यो जनः प्राग्जितोऽपि ।
मध्येऽन्येषां गोततीस्तत्प्रयुक्ताः सोऽद्यज्जिष्णुः पञ्चषैर्गोविशेषैः  ॥ 12.45॥

विष्णोर्भूयः शोभयद्भिः पदान्तं पारम्पर्येणेर्यमाणैरवार्यैः ।
गोव्रातैस्तं दारयित्वा न्यगृह्णात्‌ कञ्जाख्यानं सिन्धुपं मध्वपार्थः  ॥ 12.46॥

आस्तामास्तामेष वो विश्वमोषो रे रे मायावादिचोरा द्रवेत ।
द्रष्टा द्रष्टा निग्रहीता ध्रुवं वः प्राप्तः कालो द्राग्गुहान्तं प्रवेष्टुम्‌  ॥ 12.47॥

तेजोविद्वच्चक्रचन्द्रस्य लीनं विध्वस्तालं वादिनक्षत्रलक्ष्मीः ।
विश्वव्याप्तं यत्तु तद्दीप्तिमूलं युष्मत्प्रेष्ठं तन्निरस्तं तमश्च  ॥ 12.48॥

पूर्वाशामापूर्य विश्वप्रकाशी गोसन्दोहैः सप्तविद्याख्यवाहः ।
युष्माभिः किं नैक्षि देदीप्यतेऽसौ देवः साक्षात्सर्ववित्‌ सर्वदीपः  ॥ 12.49॥

सर्वाधारं ब्रह्मसञ्ज्ञं विहायो रम्याकारं शारदेन्दीवराभम्‌ ।
सन्निर्णीतं गुण्यलं शब्दभेदैर्मध्वादित्यं संश्रितं कोऽपि धत्ते  ॥ 12.50॥

विधावत विधावत त्वरितमत्रिवादासुरा
अदभ्रधिषणाभिधो नरहरिर्हि जाज्वल्यते ।
स युक्तिनखरैः खरैर्मुखरमूर्खदुःखाङ्कुरै
र्विदारयति दारुणप्रवचनप्रणादोऽप्रियान्‌  ॥ 12.51॥

धत्ते रूपाण्यनन्तान्यपि भुवनपतेर्यो हृदाऽप्येकपक्षो
दक्षः सद्भ्योऽखिलेभ्योऽप्यमृतमिह ददौ केवलं यो न मात्रे ।
पक्षिश्रेष्ठोऽपरः सन्नमितमतिपदोऽसम्पदे स्यादयं वो
मा दर्पं मायिसर्पा भजत भजत तास्ता गुहा द्राग्द्विजिह्वाः  ॥ 12.52॥

वेदव्रातसुदर्शनः परिलसत्तर्काख्यशङ्खध्वनि
र्विभ्राजिष्णुपुराणसंहतिगदः श्लोकौघशार्ङ्गान्वितः ।
सत्सूत्रेष्वितिहासनन्दकचणो मध्वाख्यनारायणः
प्राप्तो वो निजिघृक्षया द्रवत हे मायाविदेवद्विषः  ॥ 12.53॥

एजेच्त्

इति निगदति मायावादिविद्वेषवेषे
शुभजननिकरे स्वारामतोऽस्मात्‌ प्रयातः ।
न्यवसदमरधिष्ण्ये प्राग्र्यवाटाभिधाने
गुरुमतिरभिनन्दन्‌ देवमानन्दमूर्तिम्‌  ॥ 12.54॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के द्वादशः सर्गः}

व्स्पचे{.0इन्} व्स्पचे{.0इन्}

एजेच्त्

	{त्रयोदशः सर्गः}

पृथुदर्शनमुत्थितं कृतार्थं पृथिवीभृत्प्रणतिं गृहीतवन्तम्‌ ।
निजशिष्यमुदेऽथ सह्यमाप्तं पुरुषः कश्चिदुपाययौ कदाचित्‌  ॥ 13.1॥

भगवानिह नः स्वकिङ्कराणामचिरेणाव्रजतादनुग्रहार्थम्‌ ।
इति कार्यचिकीर्षयाऽर्थयत्‌ त्वां नृप इत्यभ्यधितैष तं प्रणम्य  ॥ 13.2॥

अथ माघवतीमपास्य काष्ठां व्रजता प्रैधिततेजसा प्रतीचीम्‌ ।
परिशोधयता स्वपादसङ्गात्‌ पृथिवीं प्राज्ञदिवाकरेण रेजे  ॥ 13.3॥

अशुभानपहाय मायिजुष्टानधमाद्रीनिव गोत्रनिम्नगौघैः ।
सुजनैस्तरसाऽभिगम्यमानः परमस्नेहतया क्रमप्रसन्नैः  ॥ 13.4॥

सुमनःफलशोभिनोऽत्र पुंसो नमयन्‌ गोभिरनोकहानिवोच्चान्‌ ।
अपि भङ्गमुपानयन्ननम्रान्‌ दृड्हभावादपरानवार्यवीर्यः {दृड्हभावदनपरान}  ॥ 13.5॥

गमनोत्सवविस्मितैर्निषेव्यो विविधैर्जानपदैर्जनैरजस्रम्‌ ।
परिसत्वरकीर्तिरार्तिमुक्त्यै पुरुषैर्दूरभुवश्च गम्यमानः {पुरुषैर्दूरभवैश्च}॥ 6॥

अमरैरमरानुगैर्मुनीन्द्रैरपरेक्षाविषयैश्च {अपरेरोक्षा} सेव्यमानः ।
हरिपादसरोजसङ्गसारो भुवने पावनपावनो निकामम्‌  ॥ 13.7॥

अयमप्रतिवारणः प्रयाणे परमानन्दसुतीर्थसूरिराजः ।
विबभावतिवेलमच्छरूपः सुरसिन्धोरिव सन्ततप्रवाहः  ॥ 13.8॥

समयेन गतोमहीयसासौ {गतोऽमहीयसासौ} विषयं स्तम्भपदोपसर्जनाख्यम्‌ ।
मदनाधिपतेः सुधामधाम प्रविवेशाखिललोकवन्दनीयम्‌  ॥ 13.9॥

क्षणदामिह तावदूषिवांसं विहिताहर्मुखयोग्ययोगमेनम्‌ ।
गमनोद्यमलक्षणैर्व्यजानन्‌ {व्यरजानन्‌} गमनायोद्यतमाशु शिष्यसङ्घाः  ॥ 13.10॥

पुरतो विसृताः समाधिशुद्ध्यै यतयस्तत्र पटीः कषायवेषाः ।
सहसोदहरन्‌ स्वयोग्यमुद्रायुतदण्डादिकधारणोद्यमेन  ॥ 13.11॥

अवधार्य विशेषकारिशङ्खप्रकटाङ्कान्‌ सुधिया गतार्द्रभावान्‌ ।
लसिता तुलसीस्रगस्य कण्ठे हरिनिर्माल्यतयोचिता न्यधायि  ॥ 13.12॥

यतधीर्गुरुचक्रिमूर्तिपूर्णं यतनिश्वासवचा विशोध्य पाणी ।
गुणकुण्डलमण्डितं विमानं गुणबद्धं कवचावृतं बभार  ॥ 13.13॥

सकमण्डलुमण्डलावलम्बं स्वयमेवालघुपुस्तकादिभारम्‌ ।
युवशिष्यगणो दधे न यत्नान्न हि दाक्ष्यस्य समोऽपरो गुणोऽस्ति  ॥ 13.14॥

अतिसम्भ्रमतः परिभ्रमन्तं भरदामानवलोकिनं चिराय ।
अनुयोगपरं मुहुः प्रमत्तं जहसुर्नूतनशिष्यमत्र केचित्‌  ॥ 13.15॥

अथ तत्क्षणघट्टितोरुघण्टाघननादव्यपदेशतः परेण ।
अमितप्रमतिः प्रचोदितोऽसाविति निर्यत्सु निजेषु निर्जगाम  ॥ 13.16॥

धृतमातपवारणं वरेण्यं व्रतिराजं तमुपर्युपर्युदारम्‌ ।
उदयन्मिहिरोपरिष्ठपूर्णद्विजराजश्रियमाययावभूताम्‌ । 17॥

भुवनत्रयधारिणं {भुवनत्रयभारिणं} मुकुन्दं दधदन्तः स दधे गुरुः स्वयं च ।
अपि केनचिदित्यदो न चित्रं ननु स प्राणपतिर्वभार तं च  ॥ 13.18॥

यतयो गृहिणोऽथ वर्णिमुख्याः श्रुतिगास्त्यक्तनिषिद्धकाम्यभावाः ।
इह मूर्तिधरा इव स्वधर्माः शतसङ्ख्याः शतसङ्ख्यमन्वगच्छन्‌  ॥ 13.19॥

परिवारजना न मार्गदुःखं प्रययुः पूरुषरत्नमीक्षमाणाः ।
इति नाद्‌भुतमस्य हि प्रयान्ति स्मृतिमात्राद्भविनो भवापवर्गम्‌  ॥ 13.20॥

मदनेश्वरवल्लभप्रदेशे प्रभुमायान्तमथाभ्यपद्यत द्राक्‌ ।
जयसिंह इमं नृसिंहवर्यः शुभधीः स्तम्भविशिष्टसिंहनामा  ॥ 13.21॥

अवतीर्य पुरैव वाहनात्‌ स्वादपि मार्गादपसार्य सैनिकान्‌ सः ।
सह कैश्चन भूसुरैरवाप्तस्त्रिजगत्पूज्यपदान्तिके ननाम  ॥ 13.22॥

पृथिवीपतिनाऽनुगम्यमानो विनयाद्भक्तिरसार्द्रमानसेन ।
अचिरेण स विष्णुमङ्गलस्य प्रययावायतनोत्तमस्य पार्श्वम्‌  ॥ 13.23॥

नरदेवदिदृक्षया समेता उभयग्रामजना जनाः परे च ।
उपयान्तमनन्तमानसं तं मुहुरैक्षन्त कुतूहलाब्धिमग्नाः  ॥ 13.24॥

पुरतो मधुरस्वरैर्वदद्भिः स्वकृताः कर्णसुखा मुकुन्दगाथाः ।
धृतपङ्कजबीजचक्रचिह्नैः कृतनृत्यै {कृतनृत्तै}श्चतुरैर्निषेव्यमाणम्‌  ॥ 13.25॥

कलिताञ्जलिना स्फुटानुयातं जनसम्बाधसहेन भूमिभर्त्रा ।
करुणाविषयं चिकीर्षुणा स्वं व्रजता किङ्करतामकैतवेन  ॥ 13.26॥

इदमित्थमितीक्षणैर्नराणामपरिच्छेद्यमहिष्ठधामरूपम्‌ ।
अधिकं धरणीमलञ्चिकीर्षुं स्फुटमुद्यन्तमिव द्युनाथमन्यम्‌  ॥ 13.27॥

अशनैः शनकैरिवाव्रजन्तं युवसिंहप्रवरप्रगल्भयानम्‌ ।
अतिपाटलपादपल्लवाभ्यामवनीं {अवनिं} पावनतामलं नयन्तम्‌  ॥ 13.28॥

नखनिर्जितपद्मरागरागं वरकूर्मप्रपदं निगूड्हगुल्फम्‌ ।
सुरवर्यकराग्रसेव्यजङ्घं द्विरदोदारकरोपमोरुयुग्मम्‌  ॥ 13.29॥

शुभशुद्धनितम्बबिम्बराजन्नवकौशेयविशेषबाह्यवस्त्रम्‌ ।
तनुकुक्षिगलालिकेषु रेखात्रितयेन प्रकटेन शोभमानम्‌  ॥ 13.30॥

मृदुसूक्ष्मघनारुणाविकाच्छप्रकटप्रावरणेन {प्रकटवरप्रावरणेन} भासमानम्‌ ।
अतिनूतनतिग्मभानुभासां निकरेणेव सुवर्णसानुमन्तम्‌  ॥ 13.31॥

पृथुवक्षसमुन्नतांसभित्तिं गुरुवृत्तायतहृद्यबाहुदण्डम्‌ ।
परमारुणपाणिपल्लवान्तःस्फुरितोर्ध्वध्वजलाञ्छनादिमन्तम्‌  ॥ 13.32॥

परिपूर्णशशाङ्कबिम्बशङ्काविषयं प्राक्‌ सहसाऽवलोकनेन ।
अकलङ्कतया परं विविक्तं वदनं बिभ्रतमच्छविभ्रमाब्धिम्‌  ॥ 13.33॥

अतिसुन्दरमन्दहासराजन्नवकुन्दाभरदं शुभारुणोष्ठम्‌ ।
कमलायतलोचनावलोकैरपि लोकान्‌ सकलान्‌ प्रहर्षयन्तम्‌  ॥ 13.34॥

अतिभासुरकर्णभासितश्रीतुलसीगुच्छमतुच्छकान्तिगण्डम्‌ ।
भुवनत्रयभूत्यभूतिदाने चतुरभ्रूवरविभ्रमं सुमौलिम्‌  ॥ 13.35॥

सकलावयवान्‌ स्फुटं मिमानाः प्रतिमालक्षणदर्शनाय लक्ष्यम्‌ ।
चतुरा विदधुर्यदीयगात्रं स सुलक्ष्मेत्यधुना निगद्यते नो  ॥ 13.36॥

अतिलोलदृशां समीक्षितुं स्वं जनसम्बाधभयेन दूरभाजाम्‌ ।
समदर्शयदूर्ध्वमोरसोऽसौ दययैवोरुजनौघमध्यगोऽपि  ॥ 13.37॥

सविकासदृशां कृताञ्जलीनां जनतानां परमादरान्नतानाम्‌ ।
वलयेन वृतः प्रियं मुरारेः प्रविवेशायतनं प्रबर्हबोधः  ॥ 13.38॥

विविधप्रभुमध्यसन्नीषण्णो नरदेवेन समं स गूड्हदेवः ।
विबभावुडुराडिवोडुमध्ये सह मह्यास्तनयेन पूर्णबिम्बः  ॥ 13.39॥

अवदत्‌ स कथां रथाङ्गपाणेर्भगवान्‌ भागवते भवापहन्त्रीम्‌ ।
अनुरूपगुणस्वरादिभाजा {अनुरूपकूलगुणस्वरादिभाजा} निजशिष्यप्रवरेण वाच्यमाने  ॥ 13.40॥

कथनं तदुदारधैर्यसारं मधुरं पुष्कलभाववत्‌ प्रसन्नम्‌ ।
विदुषोऽविदुषोऽपि शृण्वतोऽलं व्यधितानन्दरसाम्बुधौ निमग्नान्‌  ॥ 13.41॥

गमनासनसङ्कथादिलीलाः स्मृतिमात्रेण भवापवर्गदात्रीः ।
कथमप्यमराः प्रपञ्चयेयुर्ननु मध्वस्य न मादृशोऽल्पबोधाः  ॥ 13.42॥

सुतपःकवितादिसद्गुणानां लिकुचानां कुलजोऽङ्गिरोन्वयानाम्‌ ।
अभवद्गुहनामको विपश्चित्‌ कविवर्योऽखिलवादिवन्दनीयः  ॥ 13.43॥

दयिताऽस्य सती गुणानुरूपा विधिवीर्येण मुहुर्मृतप्रजाऽपि ।
अभजद्भुवनप्रभू हरीशौ सुतकामा वसुदेवसूनुभक्ता  ॥ 13.44॥

परमेश्वरयोः प्रसादयोगात्‌ सुतरत्नं तदसूत सूरिपत्नी ।
परिषत्पदपत्तनेषु नार्घो विविदे यस्य समः परीक्षकाग्र्यैः  ॥ 13.45॥

वदनेन्दुमवेक्ष्य नन्दनस्य स्वकुलोत्तारणदक्षलक्षणस्य ।
कृतकृत्यतया क्रियाः प्रकुर्वन्‌ कविराख्यादुचितां त्रिविक्रमाख्याम्‌  ॥ 13.46॥

कलभाषण एव सूरिपोतः कविरासीदनवद्यपद्यवादी ।
अवभाति ननु प्रभाप्रभावी भगवान्‌ बालतमोऽपि तिग्मभानुः  ॥ 13.47॥

सकलाङ्गयुतावभातशाखः समये प्राप्त उदारपक्षिसेव्यः ।
स ससर्ज सदध्वगोपकृत्यै लिकुचः काव्यफलं रसाभिरामम्‌  ॥ 13.48॥

प्रतिपादितमात्मना {प्रतिपादिभावितमात्मना} यथार्थं पृथुमायासमयस्य दुर्घटत्वम्‌ ।
स्वगुरौ परिहर्तुमक्षमेऽपि श्रुतवान्‌ तत्‌ स्ववयस्यबोधितोऽलम्‌  ॥ 13.49॥

भगवत्युदिते सगोविलासे वटुभावं त्यजति त्रिविक्रमार्ये ।
अपि भानुपुरःसराः समस्ताः प्रययुः कीटमणिप्रभत्वमाशु  ॥ 13.50॥

अतिदक्षमतिं सपादलक्षे समये मायिजनस्य युक्तिशूरम्‌ ।
महितं हि महीतले महिम्ना जनको नन्दनमब्रवीदुपांशु  ॥ 13.51॥

शृणु वाचमिमां विचारितार्थां न कलौ निर्गुणभावना सुखाय ।
इति गौणविमुक्तये गुणाढ्यं स्मर {भज} देवं सुत वासुदेवमेव  ॥ 13.52॥

इति तातवचो निशम्य किञ्चित्‌ तरलात्माऽपि विचार्य शास्त्रसारम्‌ ।
परमेव स पारमारुरुक्षुर्विगुणोपास्तिमुपाशृणोत्‌ परेभ्यः  ॥ 13.53॥

निजधर्मरतो गृहिप्रबर्हः कलिकालाकुलितान्तरोऽपि हन्त ।
नितरां निशितात्मना निसर्गात्‌ स्फुटमालोचयदित्यसौ कदाचित्‌  ॥ 13.54॥

रचितं ननु सूत्रमत्र मानं विदुषां सत्यवतीसुतेन साक्षात्‌ ।
अपरस्परसङ्गतानि भाष्याण्यपि {भाष्याण्यथ} सर्वाणि न मानतां व्रजेयुः  ॥ 13.55॥

यदि तेषु निराग्रहान्तराः स्मः सुघटं नोपलभामहे हि किञ्चित्‌ ।
न तथापि परम्परोपयातं न पठामः प्रणयेन साङ्करीयम्‌  ॥ 13.56॥

घटनोपनिषत्सु नाल्पबुद्धेः सुघटेत्यभ्युपगम्य चिन्तयामः ।
न विमुक्तिमुपैति कोऽपि मुक्त्वा समयोक्तामिह यामिमामुपास्तिम्‌  ॥ 13.57॥

विततः सुखसच्चिदद्वयात्मा समुपास्यो विहितो हि तत्तवविद्भिः ।
स च नावयवी निरूप्यते चेद्दयुतिमात्रं च नहीत्यदो रहस्यम्‌  ॥ 13.58॥

यदि चेदृगुपास्यतेऽस्य रूपं तिमिरत्वेन विभाति पारिशेष्यात्‌ ।
फलमप्यथ मुक्तिरीदृशी स्यादिति नो नैव धिनोत्युपास्तिरेषा  ॥ 13.59॥

अथ वेदपुराणभारतादि स्वयमालोच्य यथावबोधमत्र ।
गुणवन्तमुपास्महे मुकुन्दं स्मृतिदर्मान्‌ भृश {स्पुट}माचरन्त एव  ॥ 13.60॥

अवधार्य यदेतिकार्यमार्यः स विवेकादुपचक्रमे विधातुम्‌ ।
परिपूर्णमतेर्जगत्सु कीर्तिं परिपूर्णामशृणोत्‌ तदा विशुद्धाम्‌  ॥ 13.61॥

विहिनस्ति हि नो जनोऽतिवाग्मी समयं कोऽपि परम्परोपयातम्‌ ।
क्षिप तं त्वमपारयुक्तिशूरो न परे तत्र समर्थतां व्रजेयुः  ॥ 13.62॥

तव वेदनदीर्विगाह्य भूयः समयाम्भोधिषु कुर्वतो विहारम्‌ ।
नवकाव्यरसप्रियस्य वादिद्विरदेन्द्रप्रतिवारणो न जज्ञे  ॥ 13.63॥

उपयाहि यशः शशाङ्कगौरं निजयूथस्य भयं निराकुरु त्वम्‌ ।
अधुना विधिनोपपादितं त्वं {तं} प्रतिवादिप्रतिवारणं निवार्य  ॥ 13.64॥

इति मायिजनेन तत्र तत्र स्वजनत्वेन स तावदर्थ्यमानः ।
अनुकूलवचा महिष्ठमानो मनसा संशयमाप संशयच्छित्‌  ॥ 13.65॥

सितमध्ववचःसृणिप्रयोक्तॄन्‌ पुरुषानेष विषादयन्‌ कवीभः ।
विविधोत्तरधूलिपातनेन प्रतिघेनाधिकमन्धयाञ्चकार  ॥ 13.66॥

क्षणदासु विचक्षणः स वीक्ष्य प्रचुरप्रज्ञमनोज्ञशास्त्रसारम्‌ ।
अपराविदितः प्रसादगर्भं विदधे विस्मयमान्तरं महान्तम्‌  ॥ 13.67॥

विदितवान्‌ व्यवहृत्य सुदर्शनं बहुलबोधमवेक्ष्य स निश्चयात्‌ ।
अपि न तस्य मतं सहसाऽऽददे ननु विमृश्य कृती कुरुतेऽखिलम्‌  ॥ 13.68॥

तं विष्णुमङ्गलगतं बहुलप्रबोधं प्राप्याभ्यवन्दत तदाऽयुगविक्रमार्यः ।
आनन्ददं स चतुराननहासलक्ष्म्या तत्तवं प्रवेत्तुममरेन्द्र इवाब्जयोनिम्‌  ॥ 13.69॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के त्रयोदशः सर्गः}

व्स्पचे{.0इन्} व्स्पचे{.0इन्}

एजेच्त्

	{चतुर्दशः सर्गः}

परिवृड्हघनसङ्घे राजसिंहोर्जशक्त्या
त्यजति मलिनभावं नीरसत्वान्निकामम्‌ ।
स्फुटमुदयति तेजस्व्युज्जवले मध्वभानौ
सुजनजलजकान्त्यै विश्वमासीन्मनोज्ञम्‌  ॥ 14.1॥

कृतमपकृतमार्यैः क्षम्यतां क्षान्तिभूषै
रिति मृदु वदतां सम्प्रार्थनाभिः प्रभूणाम्‌ ।
अपहृतमपरेषां मन्त्रतो ग्रन्थजातं
दशहृदयनियोगादग्रहीच्छङ्करार्यः  ॥ 14.2॥

परिवृतमवनम्रैर्ग्रामणीग्राम्यपूर्वैः
अवनतमुरुचेतः पादपार्श्वे नृसिंहम्‌ ।
सहजविजयतोऽयुग्विक्रमार्यः प्रसन्नः
कविकुलतिलकोऽसावाशिषाऽतोषयत्‌ तम्‌  ॥ 14.3॥

उपचरति नितान्तं हन्त पौरन्दरीधू-
र्द्युसदसि भजतो यं दुर्लभा दभ्रभाग्यैः ।
दिशतु स परमानन्दाग्र्यतीर्थाङ्घ्रिरेणुः
धरणिधर सुखं ते सन्ततं स्वान्तरेति  ॥ 14.4॥

अनतिपरिचितस्याप्यस्य सोऽयं कवीन्द्रो
गुणरसमतिगूड्हं ज्ञातवानित्यचित्रम्‌ ।
मधु मधुकरराजो निष्पतन्‌ पौष्पमाप्तुं
ननु परिचयहीनः काननेऽपि प्रभुः स्यात्‌  ॥ 14.5॥

अखिलखलकुलानां वर्धयन्‌ द्वेषदोषं
विदधदपि नराणां कौतुकं मध्यमानाम्‌ ।
स्वगतिसमुचितानां भूतिदायी शुभानां
बहुलहृदिह निन्ये शर्वरीः काश्चिदेवम्‌  ॥ 14.6॥

उदयति विनताया नन्दने श्लाध्यकाले
स कृतसकलकृत्यः कृत्यवेदिप्रवेकः ।
अरुणयवनिकान्तर्ब्रह्म नारायणाख्यं
गुरुगुणमभिदध्यौ योग्ययोगासनस्थः  ॥ 14.7॥

अतिधवलितदन्ता दन्तकाष्ठैः प्रशस्तै-
रपि युगपदनेके सस्नुरत्र व्रतीन्द्राः ।
गुरुभिरभिहितेष्वाचारभेदेषु निष्ठां
स्फुटमवगमयन्तः सौष्ठवात्‌ कर्मणां च  ॥ 14.8॥

चरमसमयसुप्ताः पूर्वमुत्थाय शिष्या
गुरुजनपरिचर्यां चक्रिरे दुष्करां च ।
सबहुमति तदाद्यप्यार्धरात्रात्‌ प्रसन्नाः ।
सुगतिरपरथैषां स्यात्‌ कथङ्कारमिष्टा  ॥ 14.9॥

श्रवणमननहेतोः प्राक्‌ चिरायास्तनिद्रः
सपदि विवशयन्त्या निद्रया ग्रस्तचेताः ।
स्वयमपि नयति द्रागङ्गवस्त्रादि पूज्ये
ज्हटिति विगतनिद्रः कोऽपि शिष्योऽन्वशेत  ॥ 14.10॥

विहितमविहितं प्रागेव कस्माद्विनिद्रैः
इति गुरुपरिवादाशङ्कया नम्रगात्राः ।
चिरमनवतरन्तः श्रावका मुक्तमार्गा
गुरुषु जलसकाशस्थेषु तूष्णीमतिष्ठन्‌  ॥ 14.11॥

विपुलहृदयपार्श्वे दीपदीप्तिप्रदीप्ते
दरवरपरिपूर्णैर्वार्भिरर्घ्यादि दत्वा ।
यतिरतियतचेताश्चक्रिणोऽर्चानिकायात्‌
कुसुमसमितिमग्र्यामादरादुज्जहार  ॥ 14.12॥

अमृतमपि निरीक्ष्य स्रावि निर्माल्यसूने
घृतमिदमिति सद्यो भ्रान्तिमन्तोऽपि शिष्याः ।
श्रदधुरधिकवाक्यैर्विभ्रमास्तच्च पश्चात्‌
अनुदिनममृतान्नैस्तस्य सेव्यस्य शक्त्या  ॥ 14.13॥

अगमदुचितमन्त्रैस्तूदयानां त्रयाणां
कृतिभिरनुमतात्मा तत्र पञ्चाङ्गविद्भिः ।
उदयमहिमरोचिश्चक्रवर्ती त्रिशक्तिः
दधदतिवृहदन्तः षड्‌गुणं स्वात्मतेजः  ॥ 14.14॥

तिमिरनिकरकुम्भिव्रातमत्यन्ततीव्रं
स्थिरतरमखिलानां प्राणिनां रुद्धमार्गम्‌ ।
भुवनभवनपूर्णं भानुमानञ्जनाभं
हरिरिव नखरैः प्राग्रश्मिजालैर्निरास  ॥ 14.15॥

मधुरपतगरावाः शान्तनैशाम्बुबाष्पाः
सपदि विपुलरागः स्वाभिसारात्‌ प्रसन्नाः ।
अरुणतरणिरत्यच्छाम्बरा दिक्पुरन्ध्रीः
स्मितसरसिजवक्त्राः स्वैः करैरालिलिङ्गे  ॥ 14.16॥

प्रणतिरभसधूलीबद्धशोभाविशेषा
दधुरुपकृतिमत्तां साधुजालान्तराप्ताः ।
समयमुपनतं संवेदयन्तो वयस्या
इव दशशतकेतोः केतवः श्रावकाणाम्‌  ॥ 14.17॥

निहितमुचितमुच्चं योगपीठं प्रवक्तुः
परिषदि परितोऽमी सत्वराः सत्वभाजः ।
द्रुतमवसितकृत्यैर्धन्यसन्यासिवर्गैः
श्रवणपरमकृत्यायोपतस्थुः समेताः  ॥ 14.18॥

बभुरमलगुणानां शोभनाच्छादनानां
मुररिपुनिलयानां हन्त वेदान्तिकीनाम्‌ ।
सपदि सुविवृतानामन्तरर्था धियां वा
विविधकवलिकानां सञ्चयाः पत्रिकाणाम्‌  ॥ 14.19॥

अनतिविरलभावा अप्यनन्योन्यसङ्गा
ऋजुतरततनानापङ्क्तिसाम्याप्तशोभाः ।
द्विरदतुरगदेश्या दूरतो वर्जितान्ताः
कुशललिखितरूपा रेजिरे तेषु वर्णाः  ॥ 14.20॥

सपदि {ज्हटिति} ददृशुरेके वाचनीयादिभागं
परिचयपटुताभ्यां तावदेके चिरेण ।
हरिगुरुनमनं द्राग्यत्नतोऽमी विधाय
प्रययुरपरसाम्यं सिद्धये स्याद्धि यत्नः  ॥ 14.21॥

यतवचसि जनेऽस्मिन्नानते सन्निरस्यन्‌
सिचययवनिकां तां सान्ध्यजीमूतरक्ताम्‌ ।
रविरिव रविपूज्याङ्घ्रिः समाजान्तरिक्षे
व्यलसदतिशयालुः सन्‌ सहस्रप्रकाशः  ॥ 14.22॥

त्रिभुवनवरतेजो व्यक्तवेदार्थशुक्ल
त्रितयरसतया ये वर्णिता वर्णवर्याः ।
पृथुमतिरथ तेषामैक्यमापाद्य सम्यक्‌
प्रवचनपरिशुद्ध्यै स्म प्रणौति प्रवीणः  ॥ 14.23॥

स्वरमचरमकाले मन्द्रमेवात्यजद्भिः
स्फुटमुपनिषदन्ते वाचकैर्वाच्यमाने ।
प्रवचनमतिचित्रं प्राणभाजां श्रुतीनां
अमृतममृतभावस्यैष हेतुं चकार  ॥ 14.24॥

घनमिव सघनायेभ्योऽर्कसूनुः प्रसन्नः
शरशतमिव पार्थः संयुगार्थिभ्य उग्रः ।
अरतिविरहितः सोऽनारतं नोऽदिशन्नो
प्रतिवचनमदीनं चोदकेभ्योऽखिलेभ्यः  ॥ 14.25॥

अथ दशशतशोचिष्याप्रयाति प्रतीच्याः
प्रवचनमवसाय्य स्नातुमायात्‌ तटाकम्‌ ।
पृथुमतिरिह तावछ्रेष्ठसंसर्गलोलैः
समगमि सपदि स्वर्निम्नगाद्यैः सुतीर्थैः  ॥ 14.26॥

घनरसनिकरोऽसावन्तरत्यन्तशुद्धो
मुनिगण इव भूयः स्नेहवान्‌ प्राग्दधानः ।
प्रतिकृतिमखिलज्ञस्यापरोक्ष्येण तावत्‌
स्फुटमलभत रूपं मज्जने सज्जनेष्टम्‌  ॥ 14.27॥

अपरिमितमनीषस्योल्लसच्छङ्खबाहो
रथचरणशिलानां तन्वतोऽत्राभिषेकम्‌ ।
प्रतितनव उदारास्तास्वलं सन्निधातुः
तनव इव विरेजुः पाञ्चजन्यप्रियस्य  ॥ 14.28॥

अभिदधति मुनीन्द्रा द्वादशाब्दोपवास-
प्रतिमफलमलं यत्सेवनं भक्तियुक्तम्‌ ।
अधिकममरनद्याद्याप्लवाद्धन्यमान्यात्‌
अपिबदलवबोधो विष्णुपादोदकं तत्‌  ॥ 14.29॥

तरणिभिरिव गौरैरूर्ध्वपुण्ड्रैर्द्विषड्‌भिः
सदरपरमचक्रोदीर्णतेजा हरीष्टः ।
मुररिपुविमुखानां दुःसहो देहभाजां
लयसमय इवान्यो मान्यधीराबभासे  ॥ 14.30॥

समधिकधिषणस्य प्रेक्षमाणो जनौघः
प्रकृतिमधुरमास्यव्याजपूर्णेन्दुबिम्बम्‌ ।
अमुचदपसरेति श्रावकोक्तेः पुराऽस्मिन्‌
प्रचलति पदवीं तां प्राञ्जलिस्तूर्णमारात्‌  ॥ 14.31॥

गुरुचरणसरोजद्वन्द्वनिर्णेजनाम्भो
दधति जननिकाये सर्वमुर्वीगतं च ।
अवनिरनभिनन्दिन्यप्यदश्चक्षमेऽसौ
कथमपि कथमेव स्यात्‌ क्षमाख्याऽन्यथाऽस्याः  ॥ 14.32॥

अविदितरसभेदं शीतलं लध्वगन्धं
विमलममलपाणिः पाणिजैरप्रविष्टम्‌ ।
वदनपवनभीत्या पार्श्वतो बिभ्रदग्र्यं
कमथ करकपूर्णं संयमीहानिनाय  ॥ 14.33॥

विहसितबिसभङ्गश्रीप्रकर्षं सितिम्ना
जलजममृतपूरैः पूरयामास रम्यम्‌ ।
समयगुणविशेषालोचकैर्लालनीयः
ससुरभिसुमनोभिः स स्फुटं गौरपक्षः  ॥ 14.34॥

विमलमलयजाम्भोबिन्दुभिश्चर्चितार्चो
नवललिततुलस्याः पुष्पराज्याऽऽर्चयत्‌ सः ।
स्थलजजलजवल्लीवृक्षवीरुत्समस्त
प्रसवविजयलक्ष्म्या मूर्तयेवेन्दिरेशम्‌  ॥ 14.35॥

स दददधिकबोधः षोडशात्रोपचारान्‌
व्यरहयदगुणान्‌ द्वात्रिंशदागः पुरोगान्‌ ।
अगणितगुणमुच्चैस्तोषयन्‌ शार्ङ्गपाणिं
षडपि परमभक्त्याऽनूपचारान्‌ दिदेश  ॥ 14.36॥

तमरुणमणिवर्णं दिव्यदेहाख्यगेहे
स्नपितमतिपृथुश्रद्धानदीचित्तवार्भिः ।
ननु स यजति नित्यं हृत्सरोजासनस्थं
न तु सकृदिति पुष्पैरष्टभिर्भावपुष्पैः  ॥ 14.37॥

कृतपरमसपर्यः सान्द्रसच्चन्दनाम्भः
परिमलितभुजोरोमण्डलांसो मनीषी ।
स्मितरुचिरमुखेन्दुः स्निग्धकौशेयवासाः
ससुरमुनिनराणां चक्षुषामुत्सवोऽभूत्‌  ॥ 14.38॥

परमथ परमान्नं प्राप्तमेवाप्रयासं
प्रभुरिह बुभुजेऽसौ वेदवादप्रवीणः ।
अजितपरमभक्तः सन्ततं मन्यमानः
सकलजगदधीशः प्रीयतां शौरिरित्थम्‌  ॥ 14.39॥

सहचरपरिक्ळ्^इप्ते सूक्ष्मवस्त्रावृतेऽसा
ववितनुरुहरूपौशीरवर्ये निषण्णः ।
अरमयदिह नानाहृद्यविद्याविलसैः
कविजनपरिवारं मण्डयन्‌ मण्डपाग्र्यम्‌  ॥ 14.40॥

अवसरमधिगम्य भ्रूविजृम्भादभीष्टो
मुखसततगलक्ष्मीभूत {लक्षीभूत}पाणिप्रवालः ।
स्मितनयनविकासैस्तस्य विज्ञातभावः
श्रवसि किमपि कार्यं मन्त्रयामास मङ्क्षु  ॥ 14.41 ।

प्रणतिपरमकृत्याः सन्मतेर्ये जनौघा
विबभुरनतिदूरे सङ्गता {संहता}स्तानतीत्य ।
अहमहमिकयाऽऽशु प्राप्य पार्श्वं प्रणेमुः
बहव इह गृहस्थाः पूर्वसेवां विधातुम्‌  ॥ 14.42॥

विविधजनपदस्थाः प्राक्‌ श्रुतेभ्यो गुणेभ्यः
शतगुणगुणमेनं विस्मिता वीक्षमाणाः ।
मुकुलितकरपद्मा आस्यतामित्यवाप्ताः
प्रचुरतरहृदा सम्भावयाञ्चक्रिरेऽन्ये  ॥ 14.43॥

अलमलमनुवादेनानुवाच्येत पश्चा
न्ननु गुरव इदानीमुद्यता हि प्रवक्तुम्‌ ।
न मननमधुना द्रागाव्रजेत्याह्वयत्तान्‌
श्रुतपरिचयसक्ताञ्छ्रावकाञ्छ्रावकाग्र्यः  ॥ 14.44॥

अधिकधिषणमेनं व्याख्यया शोभमानं
हरिमिव कविवर्यं सत्यवत्यास्तनूजम्‌ ।
सततमनिमिषं सन्दृश्य सानन्दचित्ताः
समयमपि गतं संविन्दते न स्म लोकाः  ॥ 14.45॥

उदयमिति इवास्तं यंश्च भानुर्बभासे
स्फुटमकलुषरूपो दर्शनीयोऽनुरागी ।
शुचिहरिपदमापत्सम्पदोराश्रितानां
न हि भवति विशेषः स्वप्रकाशोन्नतानाम्‌  ॥ 14.46॥

मरकतमणिवर्णे भूतधात्री पुरन्ध्र्या
लसति जलधिवासस्यर्धलीनः क्षणार्धम्‌ ।
अरुणतरणिबिम्बच्छद्मना पद्मरागः
कपिशकरकलापोल्लस्यभूत्‌ प्रेक्षणीयः  ॥ 14.47॥

अवनिवनवनध्रुग्वायुखाहम्महत्सु
प्रकृतिगुणसमेताव्याकृताकाश एकम्‌ ।
ततमतनुमनाः सोऽचिन्तयत्‌ सत्‌ समाधा
वसुरसुरनरेभ्यः सद्गुणं नाथमन्यम्‌  ॥ 14.48॥

व्यदधत परिदृष्टज्योतिषः साधु सान्ध्यं
नियममवनिदेवा ज्योतिषोऽप्यावलोकात्‌ ।
विहितमनुसरन्तो धर्मशास्त्रप्रवीणाः
सवितरि सवितारं चिन्तयन्तस्त्रिलोक्याः  ॥ 14.49॥

विविदुरतितरां ये देवताः षोडशोक्ता
हरहरिहयपूर्वान्त्या कलाभेदतोऽस्य ।
सुहुतमतिसृजन्तोऽग्न्याहितास्तेऽग्निहोत्रं
व्यधुरुचितमपूर्वं येन गायत्रलोकः  ॥ 14.50॥

विधुरयमकलङ्कः स्याद्यदि स्यादवश्यं
ननु निजसहजायाः सुन्दरास्येन्दुकल्पः ।
इति सुरललनाभिर्लालितः खेचरीभिः
समधिकमधुरिम्णा पूर्णचन्द्रस्तदोदैत्‌  ॥ 14.51॥

इनविरहमसह्यं प्राप्य पद्मैः सचक्रैः
चिरमपि परितप्तं पूर्वतप्तैः सुतुष्टम्‌ ।
मृदुकुमुदचकोरैः पादसङ्गेन राज्ञः
कमपि सकलहृद्यं कल्पयेन्नैव दैवम्‌  ॥ 14.52॥

दलितेन्द्रनीलमणिनीलविभ्रमं
नवकुन्दकुड्‌मलसितद्विजावलि ।
स्मितया नगोत्तमशिरः सुजातया
वनमालया सुरभिताशयाऽन्वितम्‌  ॥ 14.53॥

मृदुगामिविमानसम्पदोऽरमयत्‌ सुस्मितगोपसुन्दरीः ।
परितापविहीनमुज्जवलं सुततं सूक्ष्मतराम्बरं वरम्‌  ॥ 14.54॥

गोभिस्तमांस्यपनयन्‌ गतिदं प्रजाना-
मर्थान्तरं स भगवान्‌ प्रकटीचकार ।
सानन्दचिद्गुणगणं परिपूर्णसंवि
च्चन्द्रस्तु शब्दगुणमित्ययमेव भेदः  ॥ 14.55॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के चतुर्दशः सर्गः}

vspace{.0in} vspace{.0in}

eject


	{पञ्चदशः सर्गः}

भूयोबोधस्ततो भूयो व्याचख्यौ भाष्यमद्भुतम् ।
ग्रामे ग्रामीणसामान्ये वसंस्तत्रामरालये  ॥ 15.1॥

परपक्षरथारूड्हं खरतर्कमहायुधम्‌ ।
त्रिविक्रमार्यं सोऽपश्यत्‌ प्रतिवीरमिवाग्रतः  ॥ 15.2॥

तदा तदाननाम्भोजाद्वृत्तोपन्यासभारती ।
सेना सेनाग्रहा दिव्या शिबिरादिव निर्ययौ  ॥ 15.3॥

नात्यत्वरा नातिरया न स्खलन्ती निरन्तरा ।
अनानावयवेत्येव दवीयोभिः प्रकीर्तिता  ॥ 15.4॥

सूत्रस्यन्दनवृन्दाढ्या दुर्वारश्रुतिवारणा ।
सूपपत्तिमहापत्तिर्विचित्रस्मृतिसप्तिका  ॥ 15.5॥

वर्धितोर्मिहरिप्रेष्ठा सुपयोधरसुस्वना ।
सवितानप्रकाशार्था सागरी श्रीरिवापरा  ॥ 15.6॥

पद्मेशपदपद्मश्रित्कृत्याङ्गं पद्मजन्मनः ।
लालिता शिरसेशेन गङ्गेवाशेषपावनी  ॥ 15.7॥

नारायणोऽनन्तगुणो ब्रह्माख्यो वेदवेदितः ।
विश्वकर्तेति विश्वज्ञः श्रुत्तया युक्त्याऽप्यसीषधत्‌  ॥ 15.8॥

प्रधानमपराधीनं कारणं परिणामि यत्‌ ।
पयोवदिति चेत्साध्यवैकल्यं स्यान्निदर्शने  ॥ 15.9॥

विवादाध्यासिता सृष्टिश्चेतनेच्छानुसारिणी ।
सृष्टित्वात्पटसृष्टिर्वेत्यनुमा पक्षसाधिका  ॥ 15.10॥

यच्चेतनाचेतनयोरङ्गाङ्गित्वादि मन्वते ।
सृष्टावीशानपेक्षायां तन्न शोभनतां व्रजेत्‌  ॥ 15.11॥

सर्वविन्निर्मितं सर्वं कदाचित्कत्वहेतुतः ।
न यदेवं नो तदेवं यथात्मेतीश्वरानुमा  ॥ 15.12॥

बलाय सर्वानुमानां वेदाः स्युर्यैरपालिता ।
कामादेताः प्रवर्तन्ते कामिन्य इव भर्तृभिः  ॥ 15.13॥

कारणं परिणामि स्याद्‌ ब्रह्म नो चेतनत्वतः ।
न यदित्थं नो तदित्थं यथा क्षीरपुरस्सरम्‌  ॥ 15.14॥

न विश्वकृत्‌ पशुपतिः श्रूयमाणागुणत्वतः ।
चैत्रवत्किं पुनर्विघ्नब्रध्नाद्या बालशङ्किताः  ॥ 15.15॥

ननु सौख्यादिमान्नेशो दुःखादिरहितत्वतः ।
यो नैवं स्यात्स नैवं स्याद्यथा संसृतिमानिति  ॥ 15.16॥

एवं चोद्विमतो ज्ञानी न भ्रान्तिरहितत्वतः ।
य एवं नो स एवं नो भवीवेत्यनुमीयते  ॥ 15.17॥

सर्वज्ञस्याज्ञतां वेदः श्रद्धेयो विरुणद्धि चेत्‌ ।
तस्यैवमानन्दमानन्दं वदन्नाश्राव्यसौ कथम्‌  ॥ 15.18॥

दुःखं परिजिहीर्षन्यः सुखं नाङ्गीचिकिर्षति ।
स हन्तापतितं दुःखमीशस्य व्यस्मरज्जडः  ॥ 15.19॥

यो दुःखसमवायोऽयं चैत्रे तेन ह्यभेदवान्‌ ।
समवायः कश्चिदीशे तदनेकत्वमन्यथा  ॥ 15.20॥

औपाधिकोऽस्य भेदश्चेत्सत्योऽसत्यः स्विदुच्यताम्‌
तत्‌ द्वयं चोक्तदोषं हि मायिवन्मा वदेत्परम्‌  ॥ 15.21॥

ब्रूयुरौपाधिकं भेदं ज्ञानादीनां यदात्मनः ।
नीत्याऽनया तन्निरासात्स्यात्तस्यानन्त धर्मता  ॥ 15.22॥

गुणादिभेदे सम्बन्धमपेक्ष्याप्यनवस्थितेः ।
विशेषमात्रेणानन्त्यं गुणानां शोभते विभोः  ॥ 15.23॥

मन्यन्ते शून्यमेवान्ये तत्तवमागमवैरिणः ।
मता माध्यमिकास्तेऽपि व्यक्ताश्छन्ना इति द्वये  ॥ 15.24॥

शून्यं ब्रह्माह्वयेनाहुः स्वांश्च वेदान्तिनोऽभ्यधुः ।
अतत्तवावेदकं वेदं वदन्तश्चरमे खलाः  ॥ 15.25॥

परतत्तवविवर्तत्वादपरस्याखिलस्य च ।
अविशेषत्वतश्चास्य नान्तरन्तरमेतयोः  ॥ 15.26॥

अखण्डखण्डनन्यायनखण्डमपि खण्डयन्‌ ।
अखण्डयदखण्डज्ञो द्वयांश्चाखण्डलद्विषः  ॥ 15.27॥

विमतं कारणं न स्यादसत्वान्न यदीदृशम्‌ ।
नेदृशं तद्यथा कुम्भकर्तेत्यत्रानुमीयते  ॥ 15.28॥

अहो {अङ्घो, अथो} तापस नो शून्यं कारणं कुम्भकर्तृवत्‌ ।
यत्संवृत्युत्थितं विश्वं तत्कारणमितीर्यते  ॥ 15.29॥

एवं चेत्‌ कारणं मा स्म ब्रवीः शून्यं कथञ्चन ।
आयुष्मंस्तदधिष्ठानं व्युत्पित्सस्व गुरोर्गृहे  ॥ 15.30॥

विवादस्य पदं न स्यादधिष्ठानमसत्तवतः ।
वैधर्मेणैष दृष्टान्तः शुक्त्यादिवदितीर्यते  ॥ 15.31॥

अतत्तवावेदकं मानमिति स्वव्याहतं यतः ।
तद्वादि तेन वेदस्य सोऽभिप्रैत्यप्रमाणताम्‌  ॥ 15.32॥

यं तत्तवावेदकं वेद वेदान्तं वेददूषकः ।
तत्तवस्यावर्णनीयत्वात्स तत्तवावेदकः कथम्‌  ॥ 15.33॥

लक्षणाभिः प्रवर्तन्ते वाक्यानि तिसृभिर्यदि ।
विषयत्वं लक्षणानां तस्यैवानिष्टमागतम्‌  ॥ 15.34॥

किञ्चाखण्डेऽत्र वाक्यानि किञ्चिद्विदधते न हि ।
तान्यभ्यधुरभावं चेज्जाड्यादेस्तन्न शोभते  ॥ 15.35॥

अभावभावस्याभावाद्भावरूपस्य तस्य तु ।
भावाभावविशेषाणामभावादविशेषिणः  ॥ 15.36॥

यो वेदवेदितार्थानां नित्यं सन्त्यागसंश्रवी ।
वेदबाह्यो विपश्चिद्भिरेष निश्चीयतां ततः  ॥ 15.37॥

ज्यायसो दूषणेनैव धूर्तं मन्योऽपि दूषितः ।
पक्षयोरविशेषत्वादेतयोः सद्विपक्षयोः  ॥ 15.38॥

असत्वादित्यसौ हेतुरसिद्धो ब्रह्मवादिनः ।
मेति भाण्यविशेषत्वात्तत्तवयोर्ब्रह्मशून्ययोः  ॥ 15.39॥

सोऽङ्गीकरोति चेत्सत्तवं ब्रह्मणः स्याद्विशेषिता ।
न चेत्प्राप्तं पारिशेष्यादसत्तवं न निरस्यतु  ॥ 15.40॥

विगीतं न विचार्य स्यान्नभाव्यं न फलप्रदम्‌ ।
शून्यं ब्रह्माद्यमद्वैतं विधिधीगोचरो न यत्‌  ॥ 15.41॥

खपुष्पवदखण्डत्वाद्व्यतिरिक्तं निदर्शनम्‌ ।
प्रमाणादिवदित्येवमूहनीयं यथेप्सितम्‌  ॥ 15.42॥

आम्नायानाममानत्वे धर्मादेरप्रमाणता ।
धर्माद्यभावे नो मानं प्रत्यक्षैकप्रमाणिनः  ॥43॥

न पौरुषेयं वचनं प्रामाण्येन विनिश्चितम्‌ ।
पौरुषेयत्वतो यद्वद्वाक्यमुन्मत्तभाषितम्‌  ॥ 15.44॥

विमतः पुरुषोऽज्ञः स्यात्स्याच्चासौ विप्रलम्भकः ।
पुंस्त्वाच्चैत्रवदित्यस्ताः सार्वज्ञे केवलानुमाः  ॥ 15.45॥

दुःखाकरोति यद्दैवं दुःशास्त्रेषूग्र आग्रहः ।
दुःखाकरोति घोरः स्याल्लोकोऽतस्तद्वतां ध्रुवः  ॥ 15.46॥

आस्माकेऽपेक्षिते पक्षे मोक्षं दद्यादधोक्षजः ।
यत्र स्वानन्दिनः सन्तः सेवन्ते विषयान्‌ बहून्‌  ॥ 15.47॥

स्वव्याहत्यादिनोपेक्ष्या मुक्तिर्या निर्विशेषता ।
कदेत्याद्यनुयोगेऽस्या विशेषः स्यान्नतूत्तरे  ॥ 15.48॥

अपि बुद्ध्यादिरहितः पुरुषार्थी न सर्वथा ।
निखिलानुभवाभावात्‌ पुत्तलीकापुरोगवत्‌  ॥ 15.49॥

ज्ञानप्रयत्नवाञ्छावानीशो न ह्यशुभं व्रजेत्‌ ।
स्वसामर्थ्येन तेनैवं तं च कुर्यात्‌ स तादृशम्‌  ॥ 15.50॥

दुःखव्याप्तं सुखं बद्धे दृष्ट्वा मुक्तेनिरस्यता ।
स्वरूपं च निरस्येत शून्यवादी तदा भवेत्‌  ॥ 15.51॥

ननुविप्रतिपन्नः स्यादूर्मिमान्‌ देहवत्तवतः ।
चैत्रो यथेत्युपाधिः स्यात्तत्र चाशुद्धदेहिता  ॥ 15.52॥

अनैकान्तिकता हेतोर्देहवत्वादधीशितुः ।
सोऽदेहश्चेदनिच्छादिर्भवेच्छशविषाणवत्‌  ॥ 15.53॥

ज्ञात्रादिरूपमस्य स्याद्वैलक्षण्याय चेत्ततः ।
तदेव देहशब्दोक्तं न ह्यसौ प्राकृताकृतिः  ॥ 15.54॥

एवं स्वरूपदेहत्वं मुक्तस्याप्युररीकृतम्‌ ।
नानिष्ट्भोगस्तेन स्यात्प्राकृतक्षेत्रसम्भवः  ॥ 15.55॥

विमतो नावयववान्विनाशित्वप्रसङ्गतः ।
पटवच्चेदवयवा निरस्यन्तेऽत्र कीदृशाः  ॥ 15.56॥

सिद्धसाधनता हेतोस्ते भिन्नाश्चेदचिन्मयाः ।
आत्मनो भेदरहिता एष्टव्या एव वादिभिः  ॥ 15.57॥

परमाण्वादिदेशेषु व्याप्त्ये व्यामादिकेष्वपि ।
यथात्मनः प्रदेशाः स्युस्तेषां नोऽवयवास्तथा  ॥ 15.58॥

मुक्तो रूपादिवित्सत्वाज्जडान्यत्वे सतीशवत्‌ ।
दृष्टान्तोऽसाध्यविकलस्तस्य सर्वज्ञताग्रहात्‌  ॥ 15.59॥

ईश्वरो न सुखी तेन रूपाद्यनुभवन्नपि ।
डुःखप्रसङ्गादिति मा वादि तद्व्याप्तिदूषणात्‌  ॥ 15.60॥

दृष्टान्तो यस्य नेष्टोऽयं तस्य स्याद्व्यतिरेकवान्‌ ।
शिलावदित्यतः शुद्धचिद्देहेन्द्रियभोग्यसौ  ॥ 15.61॥

स्वानन्दविषये मोक्षे वेदोक्ते युक्तिसाधिते ।
द्वेषोऽयं वादिनां कस्मात्तद्विरुद्धेऽथवाग्रहः  ॥ 15.62॥

ततः स्वतः प्रमाणेन देवो वेदेन वेदितः ।
विष्णुर्मोक्षादिदातेति विश्वं भवति शोभनम्‌  ॥ 15.63॥

इत्यादीन्‌ दर्शयन्त्यर्थान्‌ व्याख्योपन्याससंयुतान्‌ ।
त्रिविक्रिमार्येण तदा विश्वाभिज्ञस्य शुश्रुवे  ॥ 15.64॥

अथा प्रायुङ्क्त विविधान्‌ बोधचापगुणेरितान्‌ ।
विपक्षयुक्तान्‌ वीर्येण तीक्ष्णान्तर्कशरानसौ  ॥ 15.65॥

चिच्छेदातुच्छधिषणस्तांस्तदा तर्कसायकैः ।
प्रयुक्तमात्रान्‌ प्रहसन्‌ ल्लीलयाऽतिशयालुभिः  ॥ 15.66॥

अधार्याणीतरजनैरनिवर्त्यानि पूरुषैः ।
विजिगीषुर्द्विजश्रेष्ठो वेदास्त्राणिप्रयुक्तवान्‌  ॥ 15.67॥

वाक्यैरतिबलीयोभिः प्रत्यस्त्रैरिव वैदिकैः ।
अर्थान्तरं प्रकटयंस्तान्यसौ सन्यवर्तयत्‌  ॥ 15.68॥

सप्ताष्टानि दिनान्येवं वादं कृत्वा सहामुना ।
निरुत्तरं च निश्चोद्यं चक्रे चक्रायुधप्रियः  ॥ 15.69॥

प्रणम्याच्चाष्ट शिष्टोऽसौ क्षम्यतां नाथ चापलम्‌ ।
पदपद्मरजोदास्यं ध्रुवं मे दीयतामिति  ॥ 15.70॥

व्याख्यां भाष्यस्य भूयोधीः श्रवणं सूरिनन्दनः ।
सन्तः प्रीतिमसन्तोऽन्यां सममारेभिरे ततः  ॥ 15.71॥

गुर्वाज्ञागौरवाट्टीकां कुर्वन्‌ भाष्यस्य दुष्कराम्‌ ।
षडर्धविक्रमार्योऽसौ महाचार्यमवोचत  ॥ 15.72॥

कवीन्द्रैर्न समाप्यन्ते सङ्गृह्यापि यतोऽनिशम्‌ ।
न्यायरत्नानि भाष्याब्धेरस्य गाम्भीर्यमद्भुतम्‌  ॥ 15.73॥

दशोपनिषदो देवीर्देवा इव समीप्सिताः ।
युक्ताः प्रसादयन्त्यर्था एषु भाष्यालयेष्वलम्‌  ॥ 15.74॥

गीतातात्पर्यभाष्याभ्यामाभ्यां विश्वं प्रकाश्यते ।
गोगणैरप्रतीकारैरर्केन्दुभ्यामिवाधिकम्‌  ॥ 15.75॥

इतिहासपुराणाब्धेर्भवच्चित्ताद्रिलोडितात्‌ ।
जातां भारततात्पर्यसुधां कः सन्न सेवते  ॥ 15.76॥

पुराणस्थानपान्थानामभाषात्रयवेदिनाम्‌ ।
भवता सुसखा चक्रे श्रीभागवतनिर्णयः  ॥ 15.77॥

कस्तन्त्रसारं सम्प्राप्य न स्यात्पर्याप्तवाञ्छितः ।
अमरैराश्रितच्छायं कल्पद्रुममिवोत्तमम्‌  ॥ 15.78॥

लोकानामवलोकाय मार्गस्यास्य व्यधाद्भवान्‌ ।
करुणाकरनेत्राभे वादसन्मानलक्षणे  ॥ 15.79॥

एकाकी किल यश्चक्रे पदं मौलिषु विद्विषाम्‌ ।
तत्तवनिर्णयपार्थोऽयम् केन नाम न पूज्यते  ॥ 15.80॥

वादादयः प्रकरणस्फुलिङ्गास्तनवोऽप्यलम्‌ ।
विपक्षकक्षं क्षिण्वन्ति मारुतेन त्वयेरिताः  ॥ 15.81॥

अनन्तोऽर्थः प्रकटितस्त्वयाऽणौ भाष्यसङ्ग्रहे ।
अहो आत्मपरिज्ञप्त्यैः कृष्णेनेवाननान्तरे  ॥ 15.82॥

भगवंश्चित्रकवितां लौकिकीं दर्शयन्‌ किल ।
गोप्यं भारतसङ्क्षेपमकृथा विश्वविस्मयम्‌  ॥ 15.83॥

नानासुभाषितस्तोत्रगाथादिकृतिसत्कृतीः ।
त्वयि रत्नाकरे रत्नश्रेणीर्वा गणयन्ति के  ॥ 15.84॥

एषु दभ्रमतीन्दभ्रान्‌ हसत्युच्चैः सतां सभा ।
चिन्तामणींश्चिन्तयन्ती मितानप्यमितार्थदान्‌  ॥ 15.85॥

अपरोऽपीष्यतेऽस्माभिर्ग्रन्थेष्वेतेषु सत्स्वपि ।
सत्स्वपीन्द्रादिषु पुरा तारकारिरिवामरैः  ॥ 15.86॥

ग्रन्थेभ्य एभ्योऽगाधेभ्यो युक्तयो नः दुरुद्धराः ।
मनोमान्द्यात्ततो ग्रन्थं व्यक्ततर्कततिं कुरु  ॥ 15.87॥

इत्यर्थितो व्यधान्मध्वः सोऽनुव्याख्यां सतां सुधाम्‌ ।
दुर्वादिगर्वाद्रिपविं मायिध्वान्तरविद्युतिम्‌  ॥ 15.88॥

युगपद्रचयन्नेनां कदाचित्स निरन्तरम्‌ ।
चतुरश्चतुरः शिष्यांल्लीलयाऽलेखयत्‌ खलु  ॥ 15.89॥

युक्ताया युक्तिमालायाः प्रोक्तायास्तत्र चात्मना ।
व्यक्तं चक्रे विवरणं कवीन्द्रैरेष दुष्करम्‌  ॥ 15.90॥

मध्वेन्दोर्नित्यसम्बन्धान्निस्तमस्तापचेतसोः ।
वैकुण्ठं यातयोः पित्रोर्गृहेऽस्यावरजोऽवसत्‌  ॥ 15.91॥

विधिभ्रूविभ्रमभ्रश्यद्धनगोधान्यसम्पदा ।
निर्वेदिना वेदविदा तेनापे वेदवादिराट्‌  ॥ 15.92॥

पारिव्राज्यं प्रार्थयन्तं पादानम्रमिमं मुहुः ।
समयापेक्षयोर्वीक्षो गमयामास धाम तम्‌  ॥ 15.93॥

न जघास न सुष्वाप न जहास स धीरधीः ।
समयार्थी स्मरञ्ज्येष्ठं रामं रामानुजो यथा  ॥ 15.94॥

राज्ये कथञ्चिन्निक्षिप्य राजानं विरहार्दितम्‌ ।
अवतारभुवं प्रायाद्भगवाञ्छरदत्यये  ॥ 15.95॥

विशुद्धद्विकुलं श्रौतं शुचिं कृतपितृक्रियम्‌ ।
विरक्तं विषयान्‌ भुक्त्वा व्यधान्मध्वोऽनुजं यतिम्‌  ॥ 15.96॥

रहस्यतिरहस्यं तद्‌ ब्रह्म ब्रह्मसमो ददौ ।
अमुष्मै पञ्चतपसो न विदुर्यत्तपस्विनः  ॥ 15.97॥

प्रेमामृतप्रसन्नास्यस्मिताङ्गापाङ्गपूर्वकम्‌ ।
श्रीविष्णुतीर्थनामास्मैः प्रीतितीर्थः प्रदत्तवान्‌  ॥ 15.98॥

श्रवणेनानुवादेन मननेनावृथाकरोत्‌ ।
कालं वेदान्तशास्त्रस्य वेदान्तगुरुसोदरः  ॥ 15.99॥

स दान्तिभक्तिमाधुर्यपरिचर्यादिमेदुरैः ।
महाविटपिनं चक्रे गुरोः स्वस्थं कृपाकुरम्‌  ॥ 15.100॥

अनन्तमतिकारुण्यकल्पद्रुमवतो जनैः ।
अवर्ण्यो महिमा तस्य लौल्यात्संवर्ण्यते मनाक्  ॥ 15.101॥

चतुरोऽसौ प्रवचने मनुसंसिद्धिमान्मनः ।
सङ्ख्या मां पूरणी मागान्मध्वदासमिति व्यधात्‌  ॥ 15.102॥

दिशं प्रयातं शशिनश्चरन्तं भुव्यशोधयत्‌ ।
तीर्थकं विष्णुतीर्थं च विष्णुतीर्थश्च तीर्थकम्‌  ॥ 15.103॥

अकामानामनेकेषां सिद्धिभूमिं तपस्विनाम्‌ ।
तिरोहितात्मा प्रापासौ हरिश्चन्द्रमहीधरम्‌  ॥ 15.104॥

द्वन्द्वदुःखानले वीरो मात्सर्येण विमत्सरः ।
तत्याज मत्वा तस्यासावशनादीन्धनायितम्‌  ॥ 15.105॥

भक्तैरनुगिरं नीतं प्रार्थितो यतिशेखरः ।
पञ्चगव्यं पपौ किञ्चित्पञ्चमे पञ्चमे दिने  ॥ 15.106॥

स त्यजन्साहसी तच्च तपस्तेपेऽतितापसम्‌ ।
बिल्ववर्णैः क्षितौ पन्नैस्तृप्तिमान्सलिलैरपि  ॥ 15.107॥

यथेष्टमध्यास्त शिलां यमी सुनियमी स ताम्‌ ।
नाध्यासते यामेकाहं दैवभग्नास्तपस्विनः  ॥ 15.108॥

पवनांशानुजो जित्वा पवनं रेचकादिभिः ।
विषयेभ्यो हृषीकाश्वान्‌ मनोयन्त्रा समाहरत्‌  ॥ 15.109॥

स्मरन्मुरारेराकारं दध्यावध्यात्मकोविदः ।
समाधिमाधिशमनं योगलभ्यं स लब्धवान्‌  ॥ 15.110॥

मौकुन्दे सुन्दरे रूपे स्वानन्दादिगुणार्णवे ।
स्वाश्चर्यरत्ने मग्नात्मा नान्यत्किञ्चिद्विवेद सः  ॥ 15.111॥

कामत्रसविहीनस्य तस्य सुज्ञानचक्षुषः ।
विना कैवल्यसाम्राज्यं नार्घो योगमणेरभूत्‌  ॥ 15.112॥

मध्वानुजे मध्वनाथो यं प्रसादं व्यधात्तदा ।
स चित्ताविषयत्वाद्वा गोप्यत्वाद्वा न वर्ण्यते  ॥ 15.113॥

अहो महाबोधसेवामहिमाऽस्मिन्युगे यतः ।
धन्योऽसौ सिद्धिमापेमां सोऽमरैरित्यलाल्यत  ॥ 15.114॥

तीव्रव्रतोऽतीन्द्रियविद्विद्याब्धिस्तर्कपण्डितः ।
अनिरुद्धपदाधारः प्रेष्ठः शिष्यस्तमाययौ  ॥ 15.115॥

तेन सम्प्रार्थितं प्राप्तं रूप्यपीठमिमं पुनः ।
कृत्स्नज्ञं कृपया स्वेषु सम्प्राप्तं मेनिरे प्रजाः  ॥ 15.116॥

कवीन्द्रतिलको विद्वच्छेखरस्तापासाग्रणीः ।
मध्वकेलीशुकोऽस्याभूच्छिष्यो व्यासपदाश्रयः  ॥ 15.117॥

असौ दास्यं ध्रुवं यान्तं महान्तं महतामपि ।
व्यधादनुग्रहं कुर्वन्‌ सामर्थ्यैः कौतुकं नृणाम्‌  ॥ 15.118॥

आरुरोह दुरारोहं स परैः प्रीतिकृद्धरेः ।
महान्तं महिमानं च महीध्रं च गुहप्रियम्‌  ॥ 15.119॥

आकृष्टोऽस्य गुणैव्याप्तैर्यो गोदाया उपाययौ ।
स पद्मनाभतीर्थाख्यः शिष्योऽन्योऽभूत्सुचेतसः  ॥ 15.120॥

श्रुत्तया मत्तया सदा भक्त्या विरक्त्या नित्यसेवया ।
तस्मै प्रसन्नः प्राज्येक्षः सद्यो विद्यां ददौ शुभाम्‌  ॥ 15.121॥

वेदान्ताब्धिं न यो जातु जहौ विद्वत्तिमिङ्गलः ।
युक्तिप्रवाहसंरम्भात्परशास्त्रनदीचरः  ॥ 15.122॥

व्याख्याप्रणादमात्रेण वीरम्मन्यान्स्वमण्डले ।
मायाविग्रामसिंहान्‌ यो वादिसिंहो निराकरोत्‌  ॥ 15.123॥

मत्तदुर्वादिमातङ्गतर्कमस्तकदारणे ।
पञ्चास्यो योऽभवद्व्यक्तं चतुरास्योऽपि केवलम्‌  ॥ 15.124॥

सङ्न्यायरत्नावलिरप्युदपादि यतः शुभा ।
टीका परानुव्याख्यायाः अनर्घा बोधसागरात्‌  ॥ 15.125॥

वेदप्रवचनाचार्यशिष्योऽसाविति पूजितः ।
सभ्यः सभायां यो वेदं व्याचख्यौ वेदसारवित्‌  ॥ 15.126॥

अनयोः प्रथमे शिष्याश्चरमे चाभवन्निह ।
अनन्तबोधस्यानेके यतीन्द्रा बहुदेशजाः  ॥ 15.127॥

वशीकृतहृषीकाश्च जननाद्युपमर्दिनः ।
नरसिंहपदाधारा अभ्यस्तोपेन्द्रनामकाः  ॥ 15.128॥

अदीर्धान्याभिधाना ये श्रीमद्रामपदाश्रयाः ।
अप्रत्यक्षगुणोद्रिक्ता भक्तिवैराग्यसागराः  ॥ 15.129॥

पादैः पुनन्तः पृथिवीं दर्शयन्तो हरेः पदम्‌ ।
धूतदुस्समयध्वान्ता आदित्या इव गां गताः  ॥ 15.130॥

मोक्षशास्त्रामृताम्बोधिसेवया नित्य निर्वृताः ।
चक्रिचारुतरार्चासु चक्रिणश्चरणार्चकाः  ॥ 15.131॥

मध्वप्रशिष्या बहवः शिष्या येषां मुहुस्तथा ।
अलञ्चक्रुरलं पृथ्वीं सर्वे सद्गुणभूषणाः  ॥ 15.132॥

सदा सकलसच्छास्त्रव्याख्यासौख्यामृताब्धिगाः ।
सर्वे दुर्वादिदुर्वादकाण्डखण्डणमण्डनाः  ॥ 15.133॥

भूरिभक्तिभराः केचिदप्यल्पश्रुतिसम्पदः ।
अप्यल्पबोधा अपरे बहुश्रुतमहागुणाः  ॥ 15.134॥

बहवो गृहिणोऽप्यस्मात्समग्रानुग्रहं ययुः ।
दीप्ता यत्राग्नय इव त्रयो लिकुचशेखराः  ॥ 15.135॥

माध्वं नियोगं ये प्रायो नात्यजन्विदुषां वराः ।
शिष्यक्षेत्रेषु सद्विद्याबीजावापैकदीक्षिताः  ॥ 15.136॥

ग्रामण्यो ब्राह्मणाग्रण्यः प्रापुः पूर्णेक्षशिष्यताम्‌ ।
येषां सद्गुप्तिमात्रेण भवेत्किल परं पदम्‌  ॥ 15.137॥

शुश्रूषापक्षपाताद्यैः केभ्यश्चित्केवलं ददौ ।
रामप्रियो राम इव स्वां गतिं योगिदुर्लभाम्‌  ॥ 15.138॥

शिष्यप्रशिष्यातिशया ईदृशा यद्दयोदयात्‌ ।
को नेच्छेत्सुलभं भक्त्या तत्पादसुरपादपम्‌  ॥ 15.139॥

इत्थं सद्भिः सद्भिरर्च्यो धरायां
चक्रे वासं शेषशय्ये शयाने ।
ग्रामे वातैः पाविते काण्वतीर्थैः
भक्तप्रीत्या सन्मठेऽनूनबोधः  ॥ 15.140॥

आनन्दतीर्थभगवद्वदनेन्दुबिम्बं
विद्यासुधाविततकान्ति सुकान्तिकान्तम्‌ ।
यैः प्रैक्ष्यतात्र भवतापशमायभक्तैः
तद्दासदास्यमपि किं न ददाति पुंसः  ॥ 15.141॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के पञ्चदशः सर्गः}

व्स्पचे{.0इन्} व्स्पचे{.0इन्}

एजेच्त्

	{षोडशः सर्गः}

साधुभ्यो मधुमथुनाङ्घ्रिभुक्तिभाग्भ्यः
श्रौतेभ्यो विततमतेर्महानुभावम्‌ ।
वेदान्तं स्वयमिव बन्धमोक्षमूलं
व्याचष्ट स्फुटमथ कोऽपि कोविदोऽत्र  ॥ 16.1॥

गोमत्यास्तटनिकटेऽच्छकीर्तिचन्द्रं
विश्वज्ञं क्षितिपतिरन्त्यवर्णजन्मा ।
विद्वेष्टा श्रुतिगुणसाधकं श्रुतीनां
वाचालो वचनमुवाच वाग्मिवर्यम्‌  ॥ 16.2॥

उन्मत्तप्रलपितवन्न तद्धि मानं
यद्वाक्यं व्यभिचरति क्वचित्फलेऽत्र ।
दृष्टान्तो भवति तदप्रमाणतायां
सर्वेषां श्रुतिवचसां च सर्वथेति  ॥ 16.3॥

वेदोक्तं फलमलमाप्यतेऽधिकारा-
दित्युक्तोऽतनुमनसाऽभ्यधत्त धूर्तः ।
योग्यत्वे सति न हि दृश्यतेऽधिकारी
नातः स्यात्स खरविषाणवत्सदेति  ॥ 16.4॥

आक्षेपं तमसहमान उच्चमानः
सद्योऽसौ निजकरपल्लवद्वयेन ।
आदाय व्यतनुत बीजमोषधीनां
सूक्तेनाङ्कुरदलपुष्पबीजसृष्टिम्‌  ॥ 16.5॥

व्याख्याता निशि स कदाचन प्रदीपे
संशान्ते पुनरपि वाचयाम्बभूव ।
शिष्यान्स्वान्पुरुकरुणाम्बुधिर्निजाङ्घ्रे-
रङ्गुष्ठस्फुटनखरान्तरोचिषैव  ॥ 16.6॥

तीर्थार्थं पृथुतरवप्रपातिवारां
धाराणां रयसहनक्षमां महेक्षः ।
आनीतां दशशतपुम्भिरत्यशक्त्या
प्रेक्ष्योचे विपुलशिलां क्वचित्स मुक्ताम्‌  ॥ 16.7॥

लोकानामुपकृतये कुतः शिलेयं
निन्ये नो इति जनता जगाद तत्र ।
नेतारो यतिवरं मानवा नहीमां
भीमश्चेदिह यतते नयेन्नवेति  ॥ 16.8॥

निन्ये तां गिरिमिव वानरीकृतात्मा
लीलावत्करकमलेन सोऽमलेन ।
तत्रापि न्यधित तयाऽस्य सूच्यतेऽलं
तत्तुङ्गां ननु निकषाऽधुनाऽपि कर्म  ॥ 16.9॥

सङ्घातैरधिकथनैरलङ्कृताध्वा
शिष्याणां यतमनसामुतेतरेषाम्‌ ।
यत्रामावसति तिथाविनेन चन्द्र
स्तत्रासौ सकलमतिः ससार सिन्धुम्‌  ॥ 16.10॥

आर्द्राङ्गाः सपदि निमज्जनात्सरस्यां
कण्वस्य द्विजवृषभस्य वल्लभायाम्‌ ।
तत्रायन्‌खरकिरणोपरागहेतोर्ग्रामीणा
अपि सकलाः सबालवृद्धाः  ॥ 16.11॥

सर्वज्ञं सपरिजनं समीक्षमाणाः
फुल्लाक्षाः स्मितवदनाः शुभाः ननन्दुः ।
दौर्मुख्यं दधत उतापरे निनिन्दु-
र्नाश्चर्य द्वयमपि तत्स्वभावतन्त्रम्‌  ॥ 16.12॥

मामैनं भुवनगुरुं विनिन्दतेत्थं
निर्भर्त्स्याभ्यपतदिवोत्तरङ्गहस्तः ।
सङ्क्षोभी घनघनघोषघोरवेषः
संरम्भी खलदमनाय सिन्धुराजः  ॥ 16.13॥

सम्मोदात्तरलतरो द्रुताभिगामी
गम्भीरस्वननुतिमान्‌ सुफेनहासः ।
वीच्यङ्गैरधिकतरैरिहाधिवेलं
मध्वाय प्रणतिमिव व्यधात्समुद्रः  ॥ 16.14॥

गोलीलास्वतिशयिनावगाधभावा-
न्नोल्लङ्घ्यौ विविधगुणप्रकाशरत्नौ ।
मध्वाब्धी परममतेः प्रियं जनानां
लावण्यं न तु जलधेरयं विशेषः  ॥ 16.15॥

अम्भोधेस्त्वरिततरोर्मिपाणिमृष्टे
स्वच्छेऽसौ विकटतटासने निषण्णः ।
व्याचख्यावतिचिरमैतरेयशाखा-
सूक्तानि प्रभुरतिसुन्दरप्रकारम्‌  ॥ 16.16॥

गाम्भीर्यात्स्वनमधरीकरोति सिन्धोः
श्राव्यत्वं वहति तथाप्यहो स्वनोऽस्य ।
पूर्णेन्दुप्रभवदनः क एष धन्यो
मत्वेत्थं जनजलधिस्तमाशु पर्यैत्‌  ॥ 16.17॥

वेदानां समुचितभाववाददक्षं
ये वेदद्विषमिममूचिरे महेर्ष्याः ।
धिक् धिक्तानिति जनता जगाद गाड्हं {तत्र}
स्वाश्चर्यात्किल कलिताञ्जलिर्नमन्ति  ॥ 16.18॥

सन्मानं विपुलहृदे विधाय भक्त्या
बिभ्राणाश्चरणरजोऽस्य देवसेव्यम्‌ ।
तत्स्न्नानादधिकशुचौ नदाधिराजे
सस्न्नुस्ते द्विजनिकराः प्रशस्तकाले  ॥ 16.19॥

कल्लोलैः करिनिकरैरिवानिवार्यैः
उल्लोलैर्जननिकरान्निपातयद्भिः ।
आक्रान्ताः प्रबलतरैश्च लोठ्यमाना
हास्यत्वम्प्रययुरुदन्वतीह नैके  ॥ 16.20॥

मज्जन्तं पृथुलहरीनिगूड्हमूर्तिं
सम्पूर्णप्रमतिमसज्जनो जहास ।
यो लोकत्रयविजयी गुरुः प्रसिद्धः
सोऽयं हा पतति लघूर्मिलीलयेति  ॥ 16.21॥

नीचानामवचवचांस्यजीगणन्नो
दभ्राणां क्षुभितकराण्यदभ्रसङ्ख्यः ।
क्रोष्टूनां श्वकलकलप्रदं विरावं
पञ्चास्यो न हि गणयेदुदारवीर्यः  ॥ 16.22॥

जन्मस्थित्यवसितिदायिनं कटाक्षं
लोकानामघटयदम्बुधौ बृहद्धीः ।
आक्रान्तोऽधिकगुरुणा स तेन तावन्‌
मुञ्चन्सञ्चलनमभूत्तटाकदेश्यः  ॥ 16.23॥

इत्याद्यैरपि चरितैरनन्यसाध्यैः
न स्थेष्ठां बहुमतिमाप दुर्जनोऽस्मिन्‌ ।
विद्वेषं व्यधित पुनर्निरस्तभाग्ये
तस्मिन्दुर्मनसि तदेव शोभनं स्यात्‌  ॥ 16.24॥

सम्प्राप्तं सह सहजेन गण्डवाटं
स्वोजस्सम्प्रकटन आदिशद्विशङ्कम्‌ ।
शुश्रूषामयमुचितो विधातुमीष-
ल्लोकानामिति वचसा परीक्षकाणाम्‌  ॥ 16.25॥

श्रीकन्तेश्वरसदनेऽनयत्किलैको
यस्त्रिंशन्नरवरनीतकेतुयष्टिम्‌ ।
आहत्यागुरुगदयैव नारिकेलाद्यो
लेभे तरलतरात्फलानि कामम्‌  ॥ 16.26॥

एतादृग्बलविभवः स तस्य कण्ठं
तज्जयेष्ठोऽप्यभित उभौ समं गृहीत्वा ।
निष्पेष्टुं परममवापतुः प्रयत्नं
सङ्घर्षात्क्रमपरिवर्धमानतैक्ष्ण्यम्‌  ॥ 16.27॥

आस्विन्नावलसतरौ गुरोर्नियोगा-
च्छत्राग्न्यानिलमहितौ च तावुभाभ्याम्‌ ।
मुक्त्वाऽयः कठिनतरत्वचं शिरोधिं
पर्यायस्फुटवचनां निपेततुः कौ  ॥ 16.28॥

आश्वस्तौ शुचिहृदिमावनूनमाना-
वुद्धर्तुं समगददङ्गुलीं धरास्थाम्‌ ।
सङ्गृह्य प्रसभरसादतिप्रयत्नौ {प्रसभरसादपि प्रयत्तौ}
सामर्थ्यं ययतुरिमौ न कम्पनेऽस्याः  ॥ 16.29॥

निर्यत्नं वटुमधिरुह्य मन्दहासी
स प्रायादिह परितो नृसिंहगेहम्‌ ।
ऐश्वर्यैरिति लघिमादिकैरुपेतो
मध्वोऽभूत्तरिभुवनचित्ररत्नराजः  ॥ 16.30॥

पञ्चाशन्नरपनरोपनीतमात्रां
यो वार्क्षीं गृहमधिरोहिणीं निनाय ।
स व्याख्यास्वरदमनाय पूर्ववाटो
निर्देशाद्व्यधित गुरोर्गलप्रपेषम्‌  ॥ 16.31॥

स्विन्नेऽस्मिन्नपि यतमान आग्रहोग्रे
प्राच्यात्तत्प्रवचननिस्वनोऽतिरेजे ।
उद्धर्तुं विपुलहृदङ्गुलिं च नालं
सोऽभूदित्यजनि कुतूहलं जनानाम्‌  ॥ 16.32॥

पर्यैक्षि प्रभुरितरैः शिवाग्निपूर्वैः
नोपैक्षि प्रबलतरैस्तथा प्रयत्नैः ।
नावैक्षि क्वचिदपि शक्त्यपूर्तिरस्मि-
न्नुत्प्रैक्षि स्वयमपि भीम इत्यवश्यम्‌  ॥ 16.33॥

लेखिन्या मुहुरपिनह्य कृष्यमाणं
नाप्येकं तनुरुहमस्य तूदपाटि ।
नासाग्रे मृदुनि कृतैश्च मुष्टिघातैः
नास्येन्दोरतिबलिभिः प्रसन्नताऽऽसि  ॥ 16.34॥

पञ्चास्यः श्वभिरिव वै {हि} विहीनसारै-
रम्भोधिर्नदसरितां जलैरिवाल्पैः ।
खद्योतैरिव तरणिर्विडम्बयन्‌ नृन्‌
प्रत्यर्थिस्वसमनरैर्व्यवाहरत्सः  ॥ 16.35॥

पारन्तीसुरसदनं विशालसंवित्‌
सम्प्राप्तः खलु सुचिरान्निवेद्यहीनम्‌ ।
ग्राम्याग्र्यक्षितिपतिभिर्दिनार्धमात्रात्‌ ।
तद्भूतिर्व्यधित सभूतबल्यनल्पाः  ॥ 16.36॥

भीमत्वे सह सहजैः प्रतिष्ठितः प्राक्‌
पञ्चात्मा मुररिपुरञ्चितो यदत्र ।
पाञ्चाल्या बलिसलिलं समं ददत्या
सोऽस्मार्षीत्तमिममथ प्रपूज्यपूज्यः  ॥ 16.37॥

आयास्यन्किल सरिदन्तराख्यदेशं
ग्रीष्मे निर्जलमिह शुश्रुवांस्तटाकम्‌ ।
तत्काले परमभिवर्षयन्‌ घनौघं
तत्पूर्त्यै व्यधित कुतूहलं नराणाम्‌  ॥ 16.38॥

दुर्मन्त्रैः खलपटलैः प्रचोद्यमानो
ग्रामेशो वृषलपतिः प्रहर्तुमेनम्‌ ।
सम्प्राप्तस्तत उत यान्तमीक्षमाणः
प्रोद्यन्तं रविमिव विस्मितो ननाम  ॥ 16.39॥

क्षेत्राग्र्यं त्रिभुवनवैद्यनाथनाथं
प्रस्थाय प्रचुरतरान्तरः प्रभावी ।
श्रीकृष्णामृतपरमार्णवाभिधानां
चक्रे सद्वचनततिं स्वभक्तभूत्यै  ॥ 16.40॥

सग्रामं परमपि यात {परमभियात} उच्चभूतिं
विद्वांसः क्व कुहरकूपदर्दुराभाः ।
इत्यूचे मदमतिमानिनोऽखिलज्ञं
मन्यस्य क्षपयितुमेव तज्जनस्य  ॥ 16.41॥

सर्वज्ञोऽप्ययमधिकं न यज्ञभङ्गीं
संवित्ते यतिरिति बद्धनिश्चयोऽसौ ।
आभान्तं परिषदि मत्सरादपृच्छ-
त्कर्मार्थश्रुतिगहनार्थखण्डभावम्‌  ॥ 16.42॥

छान्दोभ्यश्च्युतरससङ्ग्रहप्रवीणान्‌
षष्ठेऽह्नि प्रतिविहितान्प्रजाधिपेन ।
णराशंस्यचरमचारुमन्त्रभेदा-
नूचेऽसौ तमभिदधद्विसंशयांशः  ॥ 16.43॥

पाण्डित्यं परममवेक्ष्य तस्य तादृक्‌
सङ्घर्षक्षुभितमना {सङ्घर्षात्‌क्षुभितमना} विपक्षसङ्घः ।
नार्थः स्यादयमिति वर्णयन्नथ त्वं
तं ब्रूहीत्युरुमतिनेरितोऽद्रवद्‌ द्राक्‌  ॥ 16.44॥

सोऽपृच्छत्तमथ महाह्वयोपसर्गां
यत्रोक्ता मनुचरणोपसृज्यरूपाः ।
तस्यार्थं वचनचयस्य तं ब्रुवाणः
स्थैर्यार्थं सपदि स लेखयाम्बभूव  ॥ 16.45॥

सम्पूर्णं शशिनमिवोदितं कृशः श्वा
चुक्षोभाशुभनिकरो निरीक्ष्य मध्वम्‌ ।
प्रत्यर्थी स्वयमिति दूरतोऽभिधावन्‌ {दूरवोऽभिधावन्‌}
किं तेन क्षतममृताकरस्य तस्य  ॥ 16.46॥

निःस्वानां कतिपयभुक्तियुक्तभक्तं
भक्तानां व्यधित चतुर्गुणं दयालुः ।
भुङ्क्ते स्म त्रिदशनरोपभोज्यमन्नं
सम्प्रीत्यै स धनवतां बृहत्प्रबोधः  ॥ 16.47॥

वृष्ट्यादेः स नियमनादि चक्र एत-
च्चित्रं किं भुवननियामके समीरे ।
अप्येवं भुवनगुरोः कृतानुवादः
कृत्येषु प्रवर इतीह वर्णयामः  ॥ 16.48॥

इत्यूचे धरणिसुरेण केवलं नो
माध्वीयं विविधकथा कथासु मान्या ।
साक्षादप्यमरवरैरुदीर्यमाणा
गन्धर्वैर्द्युसदसि तन्मुदे जगेऽसौ  ॥ 16.49॥

तां पद्यप्रणिगदितां तु मूर्च्छयित्वा
तानानामुचिततयाऽऽत्तपञ्चमाद्याः ।
गान्धारं द्युविषयमुज्जवलं सृजन्तो
ग्रामं ते प्रजगुरकाकिकम्रकण्ठाः  ॥ 16.50॥

आनम्रैः सुमुकुटमौलिभिः कराग्रैः
आताम्रैः प्रतिकलितैः स्मितैर्मुखाब्जैः ।
आश्रावि स्थिरतरभक्तिभिः सुरेन्द्रैः
तद्गीता दशधिषणार्यवर्यचर्या  ॥ 16.51॥

गीर्वाणैर्विजयमहोत्सवस्य पूजां
कुर्वाणैरविरलसंविदस्तदानीम्‌ ।
विस्मेरैर्मुनिनिकरोपदेवयुक्तैः
सुस्मेरैरथ तमवेक्षितुं प्रजग्मे  ॥ 16.52॥

आदर्शं गुणगणदर्शने मुरारेः
सच्छास्त्रं रचितमनेन वर्णयन्तः ।
प्रद्योतेरुडुपदवीं प्रकाशयन्तः
प्रैक्षन्त प्रचुरमनोविलासमेते  ॥ 16.53॥

नाकीन्द्रास्तमवनिभागमावसन्तं
सुश्लोकैरपि भुवनानि भूषयन्तम्‌ ।
नेमुः खादुपनिषदं तदैतरेयीं
व्याख्यान्तं विविधविशिष्टशिष्यमध्ये  ॥ 16.54॥

श्रीमन्तं शशिवदनं कुशेशयाक्षं
गम्भीरस्वरमतिदिव्यलक्षणाढ्यम्‌ ।
पश्यन्तः स्वगुरुमथार्चयन्‌ कृतार्था
वाण्या तं हरिरतिपूर्णकाममेते  ॥ 16.55॥

अहरो दुरागमतमः स्वगोगणै-
रकरोर्मुकुन्दगुणवृन्ददर्शनम्‌ ।
अजयश्चतुर्दशजगन्ति सद्गुणैः
शरणं गुरो करुणयाऽपि नो भवेः  ॥ 16.56॥

नमस्ते प्राणेश प्रणतविभवायावनिमगाः
नमः स्वामिन्‌ रामप्रियतम हनूमन्‌ गुरुगुण ।
नमस्तुभ्यं भीम प्रबलतम कृष्णेष्ट भगवन्‌
नमः श्रीमन्मध्व प्रदिश सुदृशं नो जय जय  ॥ 16.57॥

इति निगदितवन्तस्तत्रवृन्दाराकेन्द्रा
गुरुविजयमहं तं लालयन्तो महान्तम्‌ ।
ववृषुरखिलदृश्यं पुष्पवारं सुगन्धं
हरिदयितवरिष्ठे श्रीमदानन्दतीर्थे  ॥ 16.58॥

	{इति श्रीमत्कविकुलतिलक त्रिविक्रमपण्डिताचार्यसुत}
	{नारायणपण्डिताचार्यविरचिते श्रीमत्सुमध्वविजये}
	{महाकाव्ये आनन्दाङ्के षोडशः सर्गः}

vspace{.0in} vspace{.0in}


	{भारतीरमणमुख्यप्राणान्तर्गत श्रीकृष्णार्पणमस्तु}

eject


	{.. अणुमध्वविजयः ..}

श्रीशप्रीत्यै प्रजातः सुमहितमहिमा  श्रीहनूमान्‌ निदेशात्‌
रामस्योल्लङ्घिताब्धिः सहरिरथ गतः सेतुना  पिष्टदुष्टः  ।
भूभृन्नी रावणारिं पुरगमुरुदयं पूजयित्वा ससीतं
पश्यन्‌ किम्पूरुषे तं सततमपि महाप्राणमुख्योऽवतान्माम्‌ {महान्‌ प्राणमुख्योऽवतान्मम्‌}  ॥ 1॥

भीमोऽभूद्‌ यो न भेद्यश्चकितरिपुकृतापत्प्रतारी {प्रणोदी} सलीलं
रक्षोघ्नः प्राप्तकृष्णो मखकृदुत वने दुष्टहा कीचकघ्नः  ।
हत्वा दुर्योधनादीन्‌ स्वपदमुपगतो {स्वपदमधिगतो} यद्‌द्विषः क्रोधतन्त्रा
भूत्वा भूमौ कुशास्त्रं व्यधिषत मणिमत्पूर्वकाः पातु सोऽस्मान्‌  ॥ 2॥

अज्ञानोत्सादनार्थं सुरवरवचसा सूचितो रूप्यभर्त्रा
जातो मध्यालयार्याद्‌ गुरुमतितपसो वासुदेवाभिधानः  ।
गोदात्रे मोक्षदाता रजतपतिपदासेवको भूतभर्त्रा
मान्यः प्राणः कुलित्थैरपि निजसहजातर्पितः प्रीयतां मे  ॥ 3॥

आनन्दं मन्दहासामृतरसकलया सन्दधानः प्रजाना-
मास्येन्दोः शोभमानैरपि कलवचनैर्बाललीलाविलासैः  ।
गोपुच्छालम्बनाद्यैर्वृषपतिविहितापत्प्रणोदी प्रणुद्या-
दज्ञानाद्यापदं मे स्वयमिव भगवान्‌ वासुदेवोऽसुदेवः  ॥ 4॥

एकाकी योजनाभ्यां व्यवहितमगमद्यस्त्रिवर्षोऽमरौको
यो लाल्यो लोकमात्रा स्वलिपिपरिचये तातविस्मेरताकृत्‌  ।
प्राज्ञम्मन्यं शिवाख्यं परिषदि जितवान्‌ शाखिनामर्थमूचे
दुर्गं पित्रोपनीतः सुरवरमहितो मह्यतां मे वचोभिः  ॥ 5॥

पायान्मां यो भुजङ्गं सदरिमदयमद्‌ द्रागुपाध्यायसेवी
विश्वेभ्यो(ऽ)वेगदूरप्लवनविधि {प्लवनजव}नियुद्धादिवीर्यातिशायी  ।
येनास्ता मूड्हशङ्का श्रुतिशुचिवचसाऽलं गुरोः  शिर्षशूला
सख्युर्नारायणज्ञोऽथ य उपनिषदं  व्याख्यतास्मै सुरार्थ्यः  ॥ 6॥

सन्यासे बद्धबुद्धिः कृतहरिनमनः  पार्थपूज्यं यतिं प्राक्‌
प्राज्ञं गुर्वाज्ञयाऽलं सुगुणहरिविदं  सत्तपस्तृप्तदेवम्‌ { सत्तपस्तृप्तदेवात्‌}  ।
प्राप्तं सर्वज्ञशिष्याख्यवरमुपगतो द्विः स्वतातं निषेद्‌धुं
प्राप्तं चानुत्तरं यो व्यधित सहजवान्‌  मातरं चावतान्माम्‌  ॥ 7॥

पूर्णप्रज्ञाख्य आसीद्यतिकुलतिलको यः शुभाचार ईश-
प्रत्तोऽस्मा ईश्वराज्ञागतसुरसरिति स्नानकृज्जैत्रपत्रः  ।
दुष्पद्यच्छिच्च लोके प्रवचनचतुरः  सत्पुराणेतिहास-
स्योक्तौ मेधाप्रदर्शी दिशतु शुभदृशं मह्यमृज्वग्रणीः सः  ॥ 8॥

साक्षादानन्दतीर्थोऽनुमितिभिरुरुजिद्‌ योऽनुमातीर्थनामा
बुद्ध्यब्धिं {विद्याब्धिं} वादिसिंहं सपदि विजितवान्‌ दुष्टभाष्यापनोदी  ।
अच्छेद्योक्तिः प्रमोदं पितुरपि कृतवान्‌ नर्मगर्भं गुरूक्तो
भाष्यं कर्तुं ह्यवोचत्‌ प्रियसखयतये सूत्रभावं स माऽव्यात्‌  ॥ 9॥

याम्याशां यान्‌ प्रभोक्ता बहुफलसमितेः क्षीरिणीं प्रेक्ष्य यान्तीं
स्यानन्दूरं {स्यानन्दूरे} च दैत्यं सपदि विजितवान्‌ फाल्गुनं तीर्थमाप्तः  ।
सेतुं चात्रापि हास्यं खलमथ कृतवान्‌ सर्वजिद्‌ रङ्गनाथं
नत्वा यान्‌ विश्ववन्द्यो ह्युपनदि विबुधौकस्यवेन्मां स धन्यः  ॥ 10॥

विश्वादीनां शतार्थप्रवचनचतुरो दानसूक्तार्थवादी
दिव्यज्ञानप्रकाशी सकलजिदखिलज्ञाभिधः प्राप्तरूप्यः  ।
भीमो वा भीमसन्धः खलकुलदमने गीतिकाभाष्यकारी
गुर्वर्थी {गुर्वर्ची} यानुदीचीं मम मनसि लसेत्‌ तीर्थशोधी स मध्वः  ॥ 11॥

गङ्गातारी सुकर्मोपगतबदरिकान्तोऽत्र नारायणं यो
नत्वैकान्ते समुद्यः प्रवचनकृदथो सत्तपाः कृष्णनुन्नः  ।
आप्तेभ्यः कार्यलेखी स्वमनुगतनिजप्रेरकः पाणिमात्रात्‌
मारुत्याभः प्रपश्यन्‌ हरिमपि गिरिणा {गुरुणा} सार्धमृद्ध्यै स मे स्यात्‌  ॥ 12॥

योऽपश्यत्‌ स्वाश्रमाग्र्यं मुनिमहितगुणो दिव्यसालं च चित्रं
तत्रर्षीणां समाजे हरिमपि मुनितः सत्यवत्यां प्रजातम्‌  ।
कर्तारं भारतादेर्भरतवरगुरुं ब्रह्मसूत्रस्य चाहो
निर्दोषं नित्यपूर्णागणितगुणमसौ प्रीयतां मे स चेशः  ॥ 13॥

सर्वाङ्गैः सर्ववन्द्यैर्विमलकुवलयश्यामलैः शोभमानं
सज्जञानानन्द {विज्ञानानन्द}तेजःप्रवरगुणमयैः पूर्णलावण्यरूपैः  ।
बिम्बोष्ठं पद्मपादं शुभकपिशजटं सैणचर्माणमीशं
दृष्ट्वा नत्वोपगूड्हः स गुरुरवतु नः सूपविष्टो मुनीष्टः  ॥ 14॥

शिष्यं व्यासस्य नारायणमथ च गतं सर्वहेतुं सुमत्स्यं {सुमात्स्यम्‌}
साश्वास्यं कूर्मकोलौ नृहरिमथ मनुं वामनं बुद्धरामौ  ।
व्यासं काकुत्स्थकृष्णावतिचिरमितरानन्दनं कल्कियज्ञौ
सिद्धेशं नौमि धन्वन्तरिवरवनिताख्यं तमेनं स्मरन्तम्‌  ॥ 15॥

दत्तात्रेयं कुमारं हृदि दधदृषभं हंसकृष्णौ हरिं तं
धार्मं नारायणाख्यं सदशशतसहस्त्राद्यनन्तावतारम्‌  ।
तन्नुन्नस्तत्तवसूक्त्यै वरमुचितनरैरेव {वरमुचितनरैरेष} सेव्यत्वमाप्तः
कृच्छ्राद्यात्रोन्मुखो मे स गतिरपि हरिर्व्यासनारायणाख्यः  ॥ 16॥

लब्ध्वाऽनुज्ञां मुकुन्दात्‌ स्वजनमुपगतोऽनेकभिक्षाप्रभोक्ताऽ-
तुल्यं भाष्यं च कुर्वन्‌ स्वसमगुणगनं {स्वगुणसमगुणम्‌} सम्प्रयातः पुनर्यान्‌  ।
षट्शास्त्राशेषशाखास्वखिलविजयवान्‌ शोभनं सूरिवर्यं
शिष्यं लब्ध्वाऽतिजैत्रं पुनरपि विविधान्‌ प्राप्तरूप्यो गतिर्मे  ॥ 17॥

सख्ये व्याख्याय भाष्यं कलिमलमपनीयाच्युतज्ञाय चालं
कार्ष्णीमर्चामचाल्यां त्रिदशकतरुणैर्लीलयाऽऽनीय रूप्ये  ।
आस्थाप्योदस्य यज्ञप्रतिहतिनिरतान्‌ कारयित्वा स्वयज्ञं
व्यासं नत्वा पुनश्च प्रतिगतरजतः सम्प्रसीदेत्‌ स मध्वः  ॥ 18॥

सागस्त्वादीशदेवं परवशखननं यो व्यधादप्लवः स्वै-
र्गङ्गातारी स्वनीत्या {स्वरीत्या} वशितयवनराड्‌ वर्त्मनि क्वापि चोरान्‌  ।
हन्तुं यातान्‌ मिथोऽहन्‌ क्वचिदपि निजशिष्येण चाद्रावयद्‌ द्राक्‌
योगेनाभूच्छिलाभः क्वचिदपि सगणस्तं महेक्षं दिदृक्षे  ॥ 19॥

दैत्यव्याघ्रोपघाती नरसखकरतो लब्धगौरोपलार्चो
व्यासाज्ञाभृत्‌ {व्यासाज्ञाहृत्‌} सुतर्ता लघु सुरसरितो वारिसंस्तम्भयोगात्‌  ।
भित्वा भूमिं द्युनद्या मठमुपगतया वन्दितो मूर्तिमत्या
यूनोऽनेकान्‌ विजिग्ये युगपदुपगतान्‌ यः सलीलं तमीडे  ॥ 20॥

स्वर्गाह्वोक्तिप्रखण्डी सकलसमयिजिद्व्यख्ययाऽभात्‌ पुराऽजौ
शिष्याणामायुधानि प्रकटयति पुरा पूजितः शूलिनाऽभूत्‌  ।
प्रत्यक्षेण क्वचिद्यो दशशतगुरुरम्भापयोभुक्‌ क्षणात्‌ सद्‌-
गानात्‌ पुष्पादिकारीत्यभिहितचरितो यः शुभैस्तं प्रपद्ये  ॥ 21॥

व्याख्यां श्रुत्तवा मुनिभ्योऽभ्यधित समयतो यस्य लभ्यं फणीन्द्रो
वैकुण्ठं हेमनानामणिमयसदनं श्रीशधामास्तदोषम्‌  ।
सायुज्याद्याप्तसौख्यैरखिलविषयिभिः सुन्दरीभोगभाग्भि-
र्ब्रह्माद्यैनाथदृग्भिर्विलसितमतुलं सोऽनुगृह्णातु नोऽलम्‌  ॥ 22॥

नानादुर्नीतिवादैर्विहितमुरुमदं मायिभूतासुरेन्द्रै-
र्योऽयं वेदान्तिसिंहो व्यजयत कुरवं पुण्डरीकं च काण्डम्‌  ।
विश्वाश्चर्यप्रकारं प्रवचनमकरोच्छन्दसां यत्स्पृधाऽन्य-
स्तत्‌ कुर्वन्‌ हास्य आसीद्‌ द्विजवरनिकरे स्याम तद्दासदासाः  ॥ 23॥

पद्माख्यं सिन्धुराजं प्रियजनपरमागस्कृतं प्राप्य भीते-
रन्यान्‌ कुर्वाणमग्रे सपदि निजगृहे गोगणैर्मध्वपार्थः  ।
यो यद्दसोक्तिबाणैर्विदलितहृदया दुद्रुवुर्मायिदैत्या
सर्वज्ञाह्वो {विश्वज्ञाह्वो} हरिर्यो जगति विजयते स प्रदद्याज्जयं नः  ॥ 24॥

श्रीकान्ताङ्घ्रिप्रसङ्गादधिकशुभतमो {दधिकशुचितमो} यान्‌ यथा गाङ्ग ओघो
राज्ञा संवन्दिताङ्घ्रिः सकलगुणगणोपेतपादादिकान्तः  ।
सर्वेषां दर्शनीयो लिकुचकुलभवो वेदशास्त्रादिवेदी { वेदशास्त्रानुसारी}
प्रापायुग्विक्रमार्यो यमखिलगुरुमानन्दतीर्थाख्यमीडे {मानन्दतीर्थं  प्रवन्दे}  ॥ 25॥

लब्धग्रन्थः स्तुतोऽलं लिकुचकविवरेणेह निन्ये दिनानि
श्रीभर्तुः प्रीतिवृद्ध्यै विविधशुभकृतीः केवलं यस्तु कुर्वन्‌  ।
निर्लेपो दग्धकर्मा मतिकृतिकरणैर्लोकशिक्षां च कर्तुं
देवैर्वृष्टामृुतार्चः प्रवचनचतुरो {प्रवचननिरतो} मे प्रवक्तृत्वदः स्यात्‌  ॥ 26॥

स्नातो देवाभिषेक्ता सदरिदरधरस्तन्त्रशास्त्रानुसृत्या {शास्त्रानुवृत्या}
सम्यक्‌ सम्पूज्य विष्णुं वरतुलसिकया दर्शनीयोऽथ भुक्त्वा  ।
नानालोकाभिनन्दी गुरुरथ विलसद्व्याख्यया सान्ध्यकृत्यं
कृत्वा गोविन्दलीलाकथक उत कथां वैष्णवीं वाचयेन्नः  ॥ 27॥

मान्योपन्यासधन्यो हरिरमितगुणो {हरिरखिलगुणो} ब्रह्म वेदैकवेद्यः
कर्ता विश्वस्य मोक्षं शुभसुखविषयं राति भक्तेभ्य इत्थम्‌  ।
सत्तर्कैः साधयित्वा श्रुतिशतसहितैः सूरिसूनुं विजित्य
व्याख्याता तस्य पूर्णप्रमतिरनुदिनं व्याख्ययाऽऽप्याययेन्माम्‌  ॥ 28॥

साम्नस्त्रैविक्रमार्याद्व्यरचयदनुभाष्यं शतग्रन्थकर्ता
सोदर्यं स्वं विरक्तं यतिमकृत महासद्गुणं विष्णुतीर्थम्‌  ।
वादीन्द्रं पद्मनाभं प्रियमथ च परान्‌ सद्गुणान्‌ श्लाघ्यशिष्यान्‌
योऽनेकान्‌ सद्‌गृहस्थानपि स विजयते कण्वतीर्थान्तिकस्थः  ॥ 29॥

संस्तव्यो वेदमानं समवितुमतनोदोषधीर्यः क्षणान्ते
दीप्ताङ्गुष्ठः शिलानीः श्रुतिविवरणकृद्‌ वर्णितः स्तम्भिताब्धिः  ।
अङ्गुल्या गण्डवाटावतुलबलचणौ चालने यस्य नालं
प्राग्वाटो वा वटूड्हो मम मनसि लसेदप्यलाव्यैकलोमा  ॥ 30॥

पारन्तीशाभिनन्दी सपदि स सरितामन्तरेऽवर्षयद्‌ यो
ग्रीष्मे मित्रीचकाराप्यहितमथ गतो वैद्यनाथं स्वभूत्यै  ।
छन्दःखण्डार्थवादी जितकुमतिकुलो दुर्जनेर्ष्याभ्युपेक्षी
लघ्वन्नं बृंहयेदत्तयपि बहु धनिनामल्पकल्पेन तुष्येत्‌  ॥ 31॥

वृष्ट्यादीनां नियन्तेत्यभिहितचरितः सर्वगीर्वाणरत्नै-
र्गन्धर्वैर्गीयमानो द्युसदसि सकलैः कौतुकाद्गम्यमानः {कौतुकान्नम्यमानः}  ।
दृष्ट्वा संस्तूयमानः सुरतरुकुसुमैरार्य आकीर्यमाणो
मध्वो जाज्वल्यतेऽसौ {देदीप्यतेऽसौ} जगति विजयते सत्सभामङ्गळाय  ॥ 32॥

दशप्रमतिविक्रमं बहुविधात्मना हेमवत्‌
सुमध्वविजयाभिधं {स मध्वविजयाभिधं} व्यधित भावदीपाह्वयम्‌  ।
प्रमेयनवमालिकां पुनरिमां च दक्षाञ्चितां {दक्षां च ताम्‌}
सतां श्रवणभूषणं व्यदधदेष {व्यतनुतैष} नारायणः  ॥ 33 ॥

	{इति श्रीमत्कविकुलतिलकत्रिविक्रमपण्डिताचर्यसुत}
	{नारायणपण्डिताचर्य विरचितः अणुमद्वविजयः}

	{.. भारतीरमणमुख्यप्राणान्तर्गत श्री कृष्णार्पणमस्तु..}

eject


	{.. सुमध्वविजयप्रमेयफलमालिका ..}

श्रीमध्वविजये सर्गाः षोडशानुक्रमादहम्‌  ।
तेषां प्रमेयं वक्ष्यामि सङ्ग्रहेण फलं तथा  ॥ 1॥

बळित्थ्येत्यादिसूक्तोक्तं वायो रूपत्रयं परम्‌  ।
प्रथमे प्रथमं प्रोक्तं द्वितीयं तु {च} ततः परम्‌  ॥ 2॥

सच्छास्त्रे दूषिते दुष्टैः सुरप्रार्थनया हरेः  ।
आज्ञया चावतीर्णस्य द्वितीये बाल्यसत्कथाः  ॥ 3॥

सूपनीतः {सुपनीतः} सुविधिना स्वपित्राऽधीतवान्‌ द्विजात्‌  ।
बहून्‌ वेदान्‌ क्षणेनैव तृतीये कथितं त्विदम्‌  ॥ 4॥

तुर्याश्रममनुप्राप्य वेदान्तनिरतोऽभवत्‌  ।
शिष्यानध्यापयामास सम्प्रदायमहापयन्‌  ॥ 5॥

व्याख्यान्‌ भाष्यं मायिकृतं ज्ञापयन्‌ तस्य दुष्टताम्‌  ।
सूचयन्नुत्तरं भाष्यं जिगाय प्रतिवादिनः  ॥ 6॥

तत्र तत्र विचित्राणि चरित्राणि प्रदर्शयन्‌  ।
चरन्‌ क्षेत्रेषु सर्वेषु हिमवन्तं ददर्श सः  ॥ 7॥

मनसा मानयन्‌ मुख्यगुरुं व्यासं हृदम्बरे  ।
अपश्यच्चक्षुषाऽप्यत्र स्थितं मुनिगणैर्वृतम्‌ {मुनिगणैर्युतम्‌}  ॥ 8॥

एजेच्त्

नारायणं नमस्कृत्य तत्रस्थं गुरुणा सह  ।
गतस्ताभ्यामनुज्ञातः भाष्यं कर्तुं सतां मुदे  ॥ 9॥

स्थानान्तरे व्यासमुखाच्छ्रुत्वा शास्त्रं ततो गतः  ।
एकविंशतिदुर्भाष्यखण्डनं भाष्यमातनोत्‌  ॥ 10॥

यथा हरेः कथालापः सुखाय कृतिनां तथा  ।
स्वस्यापीतिविचित्राणि {स्वस्याप्यतिविचित्राणि} चरित्राणि चकार सः  ॥ 11॥

व्याख्यानसमये प्राप्तं फणिराजं सुपूर्णधीः  ।
शिष्येभ्यो दर्शयामास स तत्फलमथाब्रवीत्‌  ॥ 12॥

बहूपद्रवदं मायिमण्डलं स्वीयमण्डले  ।
खण्डयित्वाऽखण्डशक्तिर्विरेजेऽखण्डराजवत्‌  ॥ 13॥

एवं मायिगणं जित्वा प्रख्यातं भूमिमण्डले  ।
जयसिंहसमाहूतं कविसिंहो ननाम तम्‌  ॥ 14॥

सदा श्रीहरिपादाब्जगतमानससम्भ्रमः  ।
स्नानव्याख्याभोजनादि करोत्यनुदिनं सुखी {धीः}  ॥ 15॥

व्याख्यात्रा ब्रह्मसूत्राणां पूर्णप्रज्ञेन वादतः  ।
जितस्तच्छिष्यतां प्राप्य सोऽकरोत्‌ तत्तव {भाष्य}दीपिकाम्‌  ॥ 16॥

सम्पादितस्वकार्येऽस्मिन्‌ सर्वज्ञे सर्वदेवताः  ।
ववृषुः पुष्पवारं खे स्थिताः स्तुतिपरा मुदा  ॥ 17॥

सन्निधानं गुणव्यक्तिः स्वरूपस्य विबोधनम्‌ {निबोधनम्‌}  ।
साधनैः शोभनैः कीर्तिः शास्त्रराज्याभिषेचनम्‌  ॥ 18॥

eject


विचारः साधनौघस्य ज्ञेयरूपप्रबोधनम्‌  ।
उपासायामतिशयो दार्ढ्यं भक्तेर्हरौ गुरौ  ॥ 19॥

अपेक्षिताखिलावाप्तिर्मोक्षशास्त्रसुलोलता  ।
विघ्ननाशः साधनानां स्वीयमाहात्म्यबोधनम्‌  ॥ 20॥

अपरोक्षदृशेर्विघ्ननाशस्तद्दापनं तथा  ।
मोक्षदानमिति प्रोक्तं फलं षोडशकं परम्‌  ॥ 21॥

इत्थं सुमध्वविजये प्रमेयफलमालिका  ।
रचिता भिक्षुणा भूयाद्विष्णुवक्षःस्थलाश्रिता  ॥ 22॥

	{इति श्रिमादनूरु विष्णुतीर्थ कृत}
	{। सुमध्वविजयप्रमेयफलमालिका।}
	{.. भारतीरमणमुख्यप्राणान्तर्गत श्री कृष्णार्पणमस्तु..}
