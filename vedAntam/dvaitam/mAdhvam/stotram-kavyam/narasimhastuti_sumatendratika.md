## (श्रीमत्त्रिविक्रमपण्डिताचार्य विरचित)श्रीनृसंहस्तुतिः
## (सुमतीन्द्रतीर्र्थविरचितया एकावली व्याख्या)
श्रीमत्परमहंसेत्यादिबिरुदाङ्कितसुमतीन्द्रतीर्थविरचितया एकावली व्याख्यया सहिता 
श्रीमल्लक्ष्मीनृसिंहस्य वपुर्दिशतु मे श्रियम् ।
स्वभक्क्ताखिलकल्याणविश्राणनविचीणम् ।। १ ।।
भक्ता यत्र भजन्ति मां तदिह मे धामेत्यदो व्यञ्जितुं 
प्रह्लादोक्तनिजस्थितादरिगृहस्थूणात् प्रजज्ञे उभौ ।
बाहू मा नृहरेश्चतुर्दशसु तेष्वन्येष्वहो साक्षिषु 
त्रायेतामसुरस्य वक्षदलने वत्सावने चोद्यतौ ।। २ ।।
धृतश्रि सान्त्रं ज्वलदक्षमद्भुतं (मुद्भुजं)
ददातु नार्केसरिणं वपुर्मुदम् ।
तटित् सुरास्त्रानलवज्रधाम मे 
द्विषामजन्यं शरदभ्रमद्भुतम् ।। ३ ।।
आमोदं यो व्यतानीद्रघुकुलतिलके सेवया श्रीहनूमान् ।
भीमात्मा कृष्णदेवे प्रबलधरणिपव्याजवैरीन्द्रहत्या ।
मध्वाख्यो ब्रह्मसूत्रप्रभृतिकृतिकृतान्योक्तिभाष्यादिकत्त्या 
श्रीवेदव्यासदेवे स दिशतु सुदृशं श्रीमदानन्दतीर्थः ।। ४ ।।
श्रीमदानन्दतीर्थार्यान् जयतीर्थार्यदेशिकान् ।
व्यासराजमुनीन् वन्दे राघवेन्द्रगुरूनपि ।। ५ ।।
भूरिमनीषागमचितकरुणान् श्रीजयतीर्थवतिकृतिशरणान् ।
सन्ततमीडे सुचरितवणणान् (चरणान्) वेङ्कयनारायणगुरुचरणान् ।। ६ ।।
त्रिविक्रमार्येण समुद्धृतं धीसिन्धोर्नृसिंहस्तुतिकौस्तुभं तम् ।
शुश्रूषुरेकावलिमातानोति व्याख्यां सुवर्णैस्सुमतीन्द्रयोगी ।। ७ ।।
श्रीत्रैविक्रमपण्डितार्यकविनानान्तादिपुण्यस्थली-
भाजा केरलजाः श्रुतेषु वदता दुष्पण्डिता। खण्डिताः ।
द्रोग्दारोऽथ कुमन्त्रशक्तिभिरमी तत्रापि वित्रासिताः
स्तुत्या प्रस्तुतकृत्ययेव नृहरेरैतिह्यमित्यूह्यते ।। ८ ।।
 एकावली श्रीमान् त्रिविक्रमपण्डिताचार्यः श्रीमन्तं नरसिंह तुष्टूषुः स्तोत्रादौ मङ्गलमाचरति उदयरवीति ।। 
उदयरविसहस्रद्योतितं रूक्षवीक्षं
प्रलयजलधिनादं कल्पकृद्वह्निवक्त्रम् ।
सुरपतिरिपुवक्षः क्षोदरक्तोक्षिताङ्गं (वक्षश्छेद)
प्रणतभयहरं तं नारसिंहं नमामि ।। १ ।।
उदयस्य उदयकालस्य रवयः सूर्याः तेषां यत् सहस्रं तस्य द्योतितं ‘नपुंसके भावे क्तः’ (पा.३.३.११४) इति भावे निष्ठा । दीप्तिरिव द्योतितं यस्य । उदुपधाद्भावादिकर्मणोरन्यतरस्याम् (पा.१.२.२१) इति कित्त्वविकल्पात् द्युतेर्गुणः । सप्तम्युपमानपूर्वपदस्य बहुव्रीहिर्वाच्यः, वाच्यो वा चोत्तरपदलोपश्चेति बहुव्रीहौ उत्तरपदलोपः । उद्यत्सहस्रभानुदीधितिमित्यर्थः । रूक्ष पारुष्ये इति धातोः रूक्षाः परुषाः वीक्षाः वीक्षणानि यस्य तं, रूक्षवीक्षं रूक्षाशब्दस्य स्त्रियाः पुवन्द्भाषितपुंस्मादनूङ् समानाधिकरणे स्त्रियामपूरणीप्रियादिषु (प्रा.६.३.३४) इति पुंवद्भावः । वीक्षाशब्दस्य तु गोस्त्रियोरुपसर्जनायस्य (पा.१.२.४८) इति ह्रस्वः । रूक्षवीक्षम् । प्रलयस्य प्रलयकालस्य जलधिः समुद्रस्तस्य नादो घोष इव नादो यस्य तम् कल्पः, ‘कल्पो ब्रह्मदिने विधौ । प्रलयन्यायशास्त्रेषु सुरद्रुमविकल्पयोः ।।’ इति कविदर्पणोक्तेः प्रलयकालः । तं करोतीति कल्पकृत् । क्विप् च (पा.३.२.७६) इति कर्तरि क्विप् । कल्पस्य कृप् कल्पकृत् इति वा । वह्निः वक्त्रे यस्य तम् । क्लपं करोतीति  विग्रहेऽपि र्कमण्यण् (पा.३.२१) प्रत्ययः वासरूपोऽस्त्रियामिति (पा.३.१.९४)शास्त्रेणात्र बाधनीयः । सुरपतेरिन्द्रस्य रिपुः शत्रुर्हिरण्यकशिपुः तस्य वक्षसः उरसः (छेदो) क्षोदो विदारणम्, तस्य रक्तम्, तेन उक्षितानि सिक्तान्यङ्गानि यस्य तं तथोक्तम् । प्रणतानां प्रकर्षेण भक्तिश्रद्धाद्यतिशयेन नतानाम्, गत्यर्थाकर्मकेत्यादिना (पा.३.४.७२) कर्तरि क्तः । तथा च द्वितीयाश्रितेतिसूत्रे (पा.२.१.२४) श्रितशब्दः कर्तरि क्तप्रत्ययान्तया वैयाकरणैर्व्युत्पादितः । यद्वा आदिकर्मणि क्तः कर्तरि च (पा.३.४.७१) इति क्रियाप्रारम्भरूपादिकर्मणि कर्तरि क्तप्रत्ययः । भयं हरतीति हरतेरनुद्यमनेऽच् (पा.३.२.९) इत्यच् प्रत्ययः । भयहरः तं प्रसिद्धं नरश्च सिंहश्च तयोः सम्बन्धी तस्येदम् (पा.४.३.१२०) इत्यणि नारसिंहः तम्, नरसिंहयोराकारं वहन्तमित्यर्थः । नरसिंह एव नारसिंह इति प्रज्ञादित्वात् स्वार्थेऽणि वा (प्रज्ञादिभ्यश्च पा.५.४.३८) रूपम् । नमामि णम प्रह्वत्वे शब्देचेति धातोर्लटिरूपम् । नमस्करोमि । 
अत्रादौ मङ्गलार्थकमुदयशब्दं प्रयुञ्जानः कविः स्वकृतेरभ्युदयहेतुतामभिसन्धत्ते । यदाह वृत्तिकारः ‘नोदात्तस्वरितोदय-मगार्ग्यकाश्यपगालवानाम् इति सूत्रे (पा.८.४.६७)  उदात्तस्वरितपरमिति वक्तव्ये उदयग्रहणं मङ्गलार्थमिति । 
अस्मिन् प्रबन्धे मालिनीवृत्ते नगणद्वयस्य मगणस्य यगणद्वयस्य च प्रयोगात्, नः स्वश्चिरायुस्त्रिलः मो भूमिस्त्रिगुरुः श्रियं वितनुते योऽभ्युदयं च यः प्रथमलः इति शास्त्रोक्तफलानि चिरायुः- श्रीसमभ्युदयलक्षणानि अधिकारिणां भवन्तीति ज्ञापितम् । तथा च वक्ष्यति सुनियमनकृत्यैः सद्गुणैर्नित्ययुक्ता मातिलनीति । उदयरविसहस्रद्योतितमित्यत्र प्रलयजलधिनादमित्यत्र च लुप्तोपमायाः अर्थालङ्कारस्य च, रूक्षवीक्षं, वह्निवक्त्रं, वक्षःक्षोद•तोक्षिताङ्गमित्यत्र च क्षवर्णववर्णयोरसकृदावृत्त्या, वृत्त्यनुप्रासस्य शब्दालङ्कारस्य च संसृष्टिः ।। १ ।। 
प्रलयरविकरालाकाररुक्चक्रवालं
विरलयदुरुरोचीरोचिताशान्तराल ।।
प्रतिभयतमकेपात्युत्कटोच्चाट्टहासिन् 
दह हि नरसिंहासह्यवीर्याहितं मे ।। २ ।।
प्रलयरवीति ।। प्रलयस्य प्रलयकालस्य ये रवयः तेषां, करालाः करालो दन्तुरे तुङ्गे विशाले भीषणेऽपि च’ इत्यभिधानात्, भीषणाः आकाराः यासां ताश्च ता रुचश्च तासां चक्रवालं मण्डलं विरलयत् विरलम् अल्पं कुर्वत्, तत्करोतीति णिच्, तच्च तत् उरु महच्च तद्रोचिः प्रकाशः, तेन रोचितं प्रकाशितं आशानां दिशामन्तरालम्, अभ्यन्तरम्, येन स तथा तस्य सम्बुद्धिः । रोचीरोचितेत्यत्र ढ्रलोपे पूर्वस्य दीर्घोऽणः (पा.६.३.११) इति पूर्वदीर्घः । प्रतिभयः अन्यभयङ्करः अतिशयेन प्रतिभयः प्रतिभयतमः स चासौ कोपश्च तेन, मत्ते शौण्डोत्कयक्षीबाः इत्यभिधानात्, अत्युत्कटोऽतिमत्तश्चासावुच्चश्च उन्नतश्चासौ ‘निकुञ्चितशिरोगात्रमट्टहासो महाहसः’ इति वैजयनत्युक्तो महाहासोऽट्टहासोऽस्यास्तीति तथा सम्बुद्धिः । पूर्वापराधोत्तरमेकदेशिनैकाधिकरणे (पा.२.२.१) इति ज्ञापकात् न कर्मधारयान्मत्वर्थीय इति वचनमनादृतम् । यद्वा प्रतिभयतम  कोपेन अत्युत्कटोच्चं यथा भवति तथा अट्टेन अतिशयेन हसितुं शीलमस्यास्तीत्यर्थे, सुप्यजातौ णिनिस्ताच्छील्ये इति (पा.३.२.७८) हसतेर्णिनिप्रत्यये हासिन् शब्दः । तस्य सम्बुद्धिः । अत्र ‘अट्टं पक्वौदने घातेऽतिशये क्षौमवेश्मनोः’ इत्यभिधानात् अट्टशब्दस्यातिशयोऽर्थः ।
असह्यं सोढुमशक्यं, वीर्यं बले प्रभावे च इत्यमरकोशात् वीर्यं प्रभावो यस्य सः, असह्यवीर्य  नरसिंह  मे मम अहितं दुरितादिरूपं बाह्यमाभ्यन्तरं च शत्रुं दह दह । दह भस्मीकरणे इत्यतो नित्यवीप्सयोः (पा.८.१.४) इति सूत्रेण आभीक्ष्ण्यशब्दितनित्यतायां द्विर्वचनम् । भस्मीकुरु इति प्रार्थनायां लोट् ।। २ ।।
(सुमतीन्द्रतीर्र्थविरचितया एकावलीव्याख्या)
सरसरभसपादापातभाराभिराव-
प्रचकितचलसप्तद्वन्द्वलोकस्तुतस्त्वम् ।
रिपुरुधिरनिषेकेणेव शोणाङ्घ्रिशालिन्
दह दह नारसिंहासह्यवीर्याहितं मे ।। ३ ।। 
श्रीनृसिंहं आपादमस्तकपर्यन्तं विवर्णयिषुरादौ पादं वर्णयति सरसेति ।।
रिपुरुधिरनिषेकेण रिपोर्हिरण्यकशिपोः रुधिरं वक्षोविदारणजन्यं रक्तं तस्य निषेकोऽभिषेकस्तेनेवेति हेतूत्प्रेक्षालङ्कारः शोणौ लोहितौ अङ्घ्री चरणौ ताभ्यां शालते शाल श्लाघायां, शोभते णिनिस्ताच्छल्ये, शोणाङ्घ्रिशाली तस्य सम्बुद्धिः असह्यवीर्य नृसिंह । शृृङ्गारादौ विषे  विर्ये गुणे रागे द्रवे रसः इत्यमरेक्तेः रसो वीर्यम्, रभसः युयुत्सया गमनवेगश्च ताभ्यां सहितौ सरसरभसौ, तौ च तौ पादौ च तयोरापाताः, आयोधनभूम्यामाघाताः प्रहाराः तेषां भारः, भारौ तु भरपीवरौ इति कविदर्षणोक्तेः, भरोऽतिशयः, तस्य अभिरावः, तज्जनितध्वनिः तेन प्रचकिताः चक तृप्तौ प्रतिघाते चेति धातोर्निष्ठायाम् । प्रतिहताः अत्यन्तभीता इति यावत् । अत एव चलाः चञ्चलाः सप्तानां द्वन्द्वं सप्तद्वन्द्वं चतुर्दाश च ते लोकाश्च तत्रत्याः भक्ताः तैः  स्तुतस्त्वम्, मेऽहितं दह दह इत्यन्वयः ।। ३ ।।
तव घनघनधोषो धोरमाघ्राय जङ्घा 
परिघमलघुमूरुव्याजतेजोगिरिं च ।
घनविघटितमागाद्दैत्यजङ्घालसङ्घो 
दह दह नारसिंहसह्यविर्याहितं मे ।। ४ ।।
जङ्घेे ऊरु च वर्णयति तव घनेति । असह्यवीर्य नरसिंह  यस्य तव घनघनघोषः ‘अयोघनमुक्तापरिघमेघेषु त्रिषु त्वधिकसान्द्रयोः’ इति कविदर्पणोक्तेः घनो मेधः तस्य घनः सान्द्रो घोषो ध्वनिः यस्य स  तथा घन इव घनः घोषः यस्य सः घनघनघोषः, दैत्येषु जङ्घालाः, प्राणिस्थादातो लजन्यतरस्याम् (५.२.९३) इति जङ्घाशब्दान्मत्वर्थीये लचि जङ्घावन्तो वेगिनः अत एव जङ्घालोऽतिजवस्तुल्यौ इत्यमरः । तेषां सङ्घः समूहः, घोरं भयङ्करं जङ्घा परिघ इव, उपमितं व्याघ्रादिभिः  सामान्याप्रयोगे (२.१.५३) इत्युपमितसमासः । प्रथिमादेः साधारणधर्मस्य अनुपादानात्, घोरत्वमुपात्तमपि न साधारणधर्मतया विवक्षितम् । अत एव भाष्याब्धिः क्वातिगम्भीर इति कैयटप्रयोगो गाम्भीर्यस्य साधारणधर्मत्वाविवक्षयैव निर्व्यूढः तद्व्याख्यातृभिः ।। 
यद्वा जङ्घैव परिघो जङ्घापरिघः मयूरव्यंसकादयश्च (२.१.८२) इति समासः । अलघुं स्थूलम् ऊरोर्व्याजः ऊरुव्याजः स चासौ तेजोगिरिः प्रतापदुर्गः, तं च आघ्राय किञ्चिदालोक्य । परिघदुर्गायोररि(रिपु)भीषणत्वादियमुक्तिः । घनविघटितम् । उक्तकोशादधिकविघट्टनं, भावे निष्ठा अत्यन्तविकीर्णतां पलायनमिति  यावत् ।  आगात्, इणो गा लुङि(२.४.४५) इति गादेशः । अगमत् । स त्वं मेऽहितं दह दहेति पूर्ववत् । अत्र घवर्णस्य असकृदावृत्तेः वृत्त्यनुप्रासः इति शब्दालङ्कारः । वृत्त्यनुप्रास एकस्याप्यावृत्तिरसकृद्यदा इति हि तल्लक्षणम् । अलघुव्याजतेजो गिरिमित्यत्र कैतवापह्नुतिः, ‘कैतवापह्नुतिर्व्यक्तौ व्याजाद्यैर्निह्नुतेः पदैः’ इति तल्लक्षणमित्युभयोः संसृष्ठिः ।। ४ ।।
कटकिकटकराजद्घाटकाग््रयस्थलाभा-
प्रकटपटतटित्ते सत्कयिस्थातिपट्वी ।
कटुककटुकदुष्टाटोपदृष्टिप्रमुष्टौ 
दह दह नरसिंहासह्यवीर्यहितं मे ।। ५ ।।
कटिप्रदेशं वर्णयति कटकीति ।। असह्यवीर्य नरसिंह यस्य ते तव सती च सा कटिश्च सत्कटिः तत्र तिष्ठतीति सत्कटिस्था कटकिनः, कटकोऽस्त्री नितम्बोऽद्रेः इत्यमरोक्तेः । कटकः नितम्बः तद्वतः पर्वतस्य कटकेषु सानुषु राजत् दीप्यमानं च तत् हाटकं, सुवर्णं स्वर्णं कनकं हिरण्यं हेम हाटकम् इत्यमरोक्तेः । तस्य सुवर्णस्य अग््रयं स्थलं उत्तमप्रदेशः, अस्य आभा कान्तिरिव आभा यस्याः सा तथोक्ता प्रकटपटतटित् प्रकटः प्रकाशमानः पटः पीताम्बरमेव तटित् विद्युत्, रसे कटुः कद्वकार्ये त्रिषु मत्सरतीक्ष्णयोरित्यमरः । कटवः तीक्ष्णाः पदार्थाः, कुत्सिते (५.३.७४) इति कप्रत्ययः । अत्यन्तकुत्सिता रागादयः तत्सदृशः कटुककटुकः ‘प्रकारे गुणवचनस्य’ (८.१.१२) इति द्विर्वचनम्, स चासौ दुष्टः आटोपः सम्भ्रमः ‘सम्भ्राटोपसंरम्भाः’ इति यादवः । येषां दैत्यानां ते तथोक्ताः दृष्टयो लोचनानि तासां प्रमुष्टिः प्रमोषः मुष स्तेये, अपहारः तस्याम् । अतिपट्वी ‘वोतो गुणवचनात्’ (४.१.४४) इति ङीष्, अतिसमर्था, स त्वं मे अहितं दह दह  इत्यन्वयः । 
यथा तटित् पश्यतां दृष्टिं प्रमुष्णाति तथा पीताम्बरमपि दुष्टानां दैत्यानां दृष्टिमपहरतीति भावेन पयतटिदिति रूपकालङ्कारो निबद्धः ।। ५ ।।
प्रखरनखरवज्रोत्खातरूक्षारिवक्षः 
शिखरिशिखररक्तैराक्तसन्दोहदेह ।
सुवलिभशुभकुक्षे भद्रगम्भीरनाभे 
दह दह नरसिंहसह्यवीर्याहितं मे ।। ६ ।।
उदरं वर्णयति प्रखरेति । प्रकर्षेण खराः । (प्रकृष्टाः खराः) तीक्ष्णाः तिग्मं तीक्ष्णं खरम् इत्यमरः । नखराः नखाः नखोऽस्त्री नखरोऽस्त्रियाम् इत्यमरः । त एव वज्राः तैरुत्खातम् अवदारितम्, खनु अवदारणे इति धातोः । तच्च तद्रूक्षं परुषं रूक्ष पारुष्ये इति धातोः तच्च तत् अरिवक्षः हिरण्यकशिपुवक्षःस्थलं तदेव शिखरिशिखरम् पर्वतशृृङ्गं तस्य रक्तैराक्तः भूषित (रूषितः) सन्दोहः कण्ठवक्षःकुक्ष्याद्यवयवसमुदायो यस्य तादृशो देहो यस्येति बहुव्रीहिगर्भो बहुव्रीहिः । समूहनिवहव्यूहसन्दोहविसरव्रजाः इत्यमरः । सन्दोहो वासुदेवकः । नारायणोऽथ सन्दोहोवासुदेवः शिरोऽपि । वेत्यत्र सन्दोहशब्दस्य मध्यदेहवाचित्वेन अभियुक्तैर्व्याख्यातत्वात् । देहपदावैयर्थ्याय मध्यमात्रवाचित्वेन अभ्युपगम्य सन्दोहदेह मध्यदेहेति वा व्याख्यायेम् । सुवलिभ सुवलयोवलित्रयं ता अस्य सन्तीति मत्वर्थे तुन्दिवलिवटेर्भः (५.२.१३९) इति भप्रत्ययः । शोभमानो बलिभः सुवलिभः । शोभमानत्वं योग्यतया वलिष्वन्वेति । न च शोभमाना वलयोऽस्य सन्तीत्यर्थे भप्रत्ययोत्पादनं कस्मान्न क्रियत इति वाच्यम् । तदन्तग्रहणस्य तत्सूत्रैर्वैयाकरणैख्युत्पादनात् ।
केचित्तु वलीनां भा कान्तिर्वलिभा शोभना वलिभा यस्य सः सुखलिभः शुभः कुक्षिः यस्य सः तथा तस्य सम्बुधिरित्यैकपद्येन (एकपदेन) व्याचक्षते ।
भद्रा शोभना गम्भीरा निम्ना नाभिः यस्य सः तथा तत् सम्बुद्धिः । निम्नं गम्भीरं गम्भीरमित्यमरः । हे असह्यवीर्य नरसिंह मे अहितं दह दहेत्यन्वयः ।। ६ ।। 
स्फुरयति तव साक्षात्सैव नक्षत्रमाला 
क्षपितदितिजवक्षोव्याप्तनक्षत्रमार्गम् । 
अरिदरधर जान्वासक्तहस्तद्वयाहो 
दह दह नरसिंहासह्यवीर्याहितं मे ।। ७ ।।
उरः स्तौति स्फुरयति । अराणि अस्य सन्तीति अरि चक्रं, दरः शङ्खश्च अरिदरौ, धरतीति दरः पचाद्यच् अरिधरयोर्धरः अरिदरधरः । कर्तृकर्मणोः कृति (२.३.६५) इति कर्मणि षष्ठी । 
यद्वा अरिदरौ धरतीत्यरिदरधरः  इत्युपपदसमासः । कर्मण्यण् प्रत्ययस्तु- ‘अज्विधिस्सर्वधातुभ्यः पठ्यन्ते च पचादयः । अण् बाधनार्थमेतत् स्यात् सिध्यन्ति च पचादयः ।।’ इति वैयाकरणवचनात्, (काशिका नन्दिग्रहि ३.१.१३४) अच् प्रत्ययेन बाधनीयः इति अरिदरधर इति युक्तम् । 
जानुनोरासक्तं विन्यस्तं हस्तयोर्द्वयं यस्य सः तथा तत्सम्बुद्धिः । असह्यवीर्य नरसिंह तव साक्षात् प्रत्यक्षभूता साक्षात् प्रत्यक्षतुल्ययोरित्यमरः । नक्षत्रमाला, सैव नक्षत्रमाला स्यात् सप्तविंशतिमौक्तिकैरित्यमरोक्तेः । साक्षान्नक्षत्रमालैव नक्षत्रमाला, सप्तविंशतिसङ्ख्याकमुक्तामणिशालिनी मुक्तावली क्षपितो विनाशितो यो दितिजः हिरण्यकशिपुः तस्य वक्षसा व्याप्तो यो नक्षत्रमार्गः तं स्फुरयति स्फुरं प्रकाशमानं करोति, स्फुर स्फुरण इति धातोः कर्तरि (१.इगुपधज्ञाप्रीकिरः - क.(३.१.१३९))१इगुपधलक्षणः कः । ततस्तत्करोतीति णिच् ।। स्फुरतेरेव हेतुमति णिजुत्पादने चिस्फुरोर्णौ (६.१.५४) इत्यात्वविकल्पात् स्फोरयति स्फारयतीति वा स्यात् । सञ्ज्ञापूर्वोकोविधिरनित्य इति स्फरयतीत्यत्र गुणाभाव इत्यप्याहुः । 
अहो आश्चर्यम् अतिविपुलहिरण्यकशिपुवक्षःकवाटविपायनेन तत्पिहितनक्षत्रमार्गप्रभादायिनी भगवद्वक्षःस्थलासक्तमौक्तिकमालेत्युप-वर्णितं भवति । स त्वं मेऽहितं दहदहेत्यन्वयः ।। ७ ।।  
कटुविकटसटौधोद्घट्टनोद्भ्रष्टभूयो 
घनपटलविशालाकाशलब्धावकाशम् ।
करपरिघविर्मप्रोद्यमं ध्यायतस्त्रे 
दह दह नरसिंहासह्यवीर्याहितं मे ।। ८ ।।
कटुविकटेति ।। असह्यवीर्य नरसिंह  ते तव कटवः तीक्ष्णाः विकटाः विपुलाः आनाहपरिणाहवत्य इति यावत्, सटाः केसरकेशाश्च तासामोघः समूहः तस्योद्घट्टनेन आघातेन उद्भ्रष्टानि स्वस्थानाच्चलितानि च तानि भूयांसि घनानां पटलानि मण्डलानि यस्मिंस्तत् तथा । अत एव विशालमाकाशं तस्मिंल्लब्धोऽवकाशो येन तं तथा । करौ परिघावायुधविशेषाविव करपरिघौ, इत्युपमितसमासः । तयोर्विमर्दप्रोद्यमं युद्धोद्योगं ध्यायतश्चिन्तयतः मे मम अहितं दह दहेत्यन्वयः ।। ८ ।।
हठलुठदलघिष्ठो त्कण्ठ  दष्टोष्ठ  विद्युत् 
सट  शठकठिनोरःपीठभित्सुष्ठुनिष्ठाम् ।
पठति नु तव कण्ठादिष्ठघोरान्त्रमाला 
दह दह नरसिंहासह्यवीर्याहितं मे ।। ९ ।।
हठलुठदिति ।। हठेन प्रसभेन, प्रसभं तु बलात्कारो हठः इत्यमरः  । लुठ उपघाते इति धातोः शतरि लुठन् परावर्तमानः, अतिशयेन  लघुर्लधिष्ठः, न लघिष्ठोऽतिस्थूलः उत् उन्नतः कण्ठो यस्य सः तथा तत्सम्बुद्धिः । दष्टः दशनकर्मभूत अष्ठोऽधरो यस्य सः तथा तत्सम्बुद्धिः । विद्युत इव सटाः केसराः यस्य सः तथा । सप्तम्युपमानपूयर्वपदस्येति बहुव्रीहिः । तत्सम्बद्धिः । विद्युन्निभसटेति पाठो वक्ष्यमाणवृत्तलक्षणाननुगुणत्वात् न कविहृदयङ्गमः । असह्यवीर्य नरसिंह यस्य तव कण्ठाधिष्ठा घोरान्त्रमाला अधितिष्ठतीत्यधिष्ठा, आतश्चोपसर्गे (३.१.१३६) इति तिष्ठतेः कर्तरि कप्रत्ययः । कण्ठस्याधिष्ठा कण्ठाधिष्ठा, सा च सा घोरा अन्त्रमाला च सा, शठ कैतव इति धातोः शठस्य कितवस्य हिरण्यकस्य कठिनं कर्कशं यत् उरः तदेव पीठम्, तस्य भिदोभेदनस्य, भिदेर्भावे सम्पादिलक्षणः क्विप् । सु सुष्ठु शस्तां निष्ठां निष्पत्तिं निष्ठानिष्पत्तिनाशान्ताः इत्यमरः । ‘निष्ठा निर्वाणे याचर्क व्रते’ इति हेमचन्द्रवचनात् व्रतं वा पठति । नु वितर्के । कृशाङ्ग्याः सन्तापं वदति नलिनीपत्र-शयनमित्यत्र१(१.अभिज्ञानशाकुन्तले तृतीयेऽङ्के) वदतीतिवत् पठतीवेति कविरुत्प्रेक्षते । स त्वं मम अहितं दह दहेत्यन्वयः ।। ९ ।। 
हत बहुमिहिराभासह्यसंहाररंहो 
हुतवहबहुहेतिह्रेषितानन्तहेति ।
अहितविहितमोहं संवहन् सैहमास्यं 
दह दह नरसिंहासह्यवीर्याहितं मे ।। १० ।।
मुखं वर्णयति हतबहुमिहिरेति ।। हताः प्रतिहताः तिरस्कृताः बहूनां मिहिराणां सूर्याणां, विकर्तनार्कमार्तण्डमिहिरारुणपूषणः इत्यमरः । आभा दीप्तयः स्युः प्रभारुग्रचिस्त्विड्भाभाश्छविद्युतिदीप्तयः इत्यमरः । ताश्च असह्यसंहारस्य जगत्संहारस्य रंहो वेगः । रंहस्तरसी तु रथः स्यदः इत्यमरः । यस्य सः तथा स चासौ हुतवहोऽनलः तस्य याः बहवो हेतयः ज्वालाः रवेरर्चिश्च शस्त्रं च वह्निज्वाला च हेतयः इत्यमरः । ताश्च येन तथा ह्रेपिताः लज्जां प्रापिता। अनन्तस्य शेषस्य हेतयः, हेतिर्द्युतिर्दीप्ती रुची (दीप्तिरूची) इति हलायुधोक्तेः । दीप्तयो येन   स तथा । ह्री लज्जायामिति धातोः अर्तिह्रीब्लीरीक्नूयीक्ष्माय्यातां पुङ्णौ (७.३.३५) इति जिह्रेतेः पुगागमे पुङ्गतलघूपधस्य च (७.३.८६) इति गुणः, ततो निष्ठाप्रत्ययः ।
अनेन प्रलयार्ककान्तीनां प्रलयानलज्वालानां तत्कालशेषमुखोद्गीर्णानलदीप्तीनां च तिरस्कारिका भगवन्मुखोत्थहेतिरित्युक्तं भवति । 
केचित्तु हुतवहबहुहेतिह्रेपिकानन्तहेति इति पठित्वा अग्निज्वालानां लज्जाप्रदानन्तदीप्तिशालिनीति व्याचक्षते ।
अत्र पक्षे हतबहुमिहिराभासह्यसंहाररंह इत्यस्य विशेषणम् । आभाकर्तृकसंहारवेगो हतो येनेत्यर्थः । अहिते शत्रौ हिरण्यके विहितः कृतः मोहो वैचित्त्यं येन तत् तथा । सिंहसस्येदं सैहं आस्यं मुखं संवहन् असह्यवीर्य नरसिंह  अहितं दह दहेत्यन्वयः ।। १० ।। 
गुरुगुरुगिरिराजत्कन्दरान्तर्गते वा 
दिनमणिमणिशृृङ्गे वान्तवह्निप्रदीप्ते ।
दधदतिकटुदंष्ट्रे भीषणोज्जिह्ववक्त्रे 
दह दह नरसिंहासह्यवीर्यहितं मे ।। ११ ।।
दंष्ट्रे वर्णयति गुरुगुरुगिरीति ।। गुरुभ्यो महद्भ्यो गुरुर्महान् गुरुगुरूः ‘गुरुर्महत्याङ्गिरसे पित्रादौ धर्मदेष्टरि’ इति हेमचन्द्रः । पञ्चमीतियोगविभागात् समासः । गुरूणां गुरुरिति षष्ठीतत्पुरुषो वा । स चासौ गिरिर्हिमवांश्च तस्य राजन् दीप्यमानश्चासौ कन्दरो गुहा च तस्यान्तर्गते वान्तेन उद्गीर्णेन वह्निना प्रदीप्ते प्रकर्षेण दीपनशीले न नमिकम्पिस्म्जसकमहिंसदीपो रः (३.२.१३७) इति ताच्छीलिकरप्रत्ययः । वान्तवह्निप्रदीप्ते दीनमणिः सूर्यः तस्य मणिः सूर्यकान्तः तस्य शृृङ्गे शिखरे वा, वा विकल्पोपमानयोरिति वाशब्द उपमार्थः । ते इव विद्यमाने अतिकयुदंष्ट्रे अत्यन्त तीक्ष्णदंष्ट्रे भीषणा उद्गता जिह्वा यस्मिन् तच्चयद्वक्त्रं तस्मिन् दधत् धारयन् असह्यवीर्य नारसिंह मे मम अहितं दह दह ।।
अत्र शृृङ्गदंष्ट्रयोरुपमानोपमेयभावः गिरिनरसिंहयोः कन्दरवक्त्रयोः वह्विजिह्वयोश्च बिम्बप्रतिबिम्पभावः निबाद्धः इति बिम्बप्रतिबिम्बभावा-पन्नधर्मिकोपमालङ्कारः ।। ११ ।।
अधरितविबुधाब्धिध्यानधैर्यं विदीध्य-
द्विविधविबुधधीश्रद्धापितेन्द्रारिनाशम् । 
विदधदतिकटाहोद्घाट्टहासं 
दह दह नारसि•सह्यवीर्याहितम् मे ।। १२ ।।
अट्टहासं वर्णयति अधरितेति ।। विबुधा अब्ध्य इव इत्युपमितसमासः । तेषां ध्यानस्य धैर्यमचाञ्चल्यं तत्करोतीतिण्यन्तात् अधरयतेः कर्मणि क्तप्रत्यये अधरितं तिरस्कृतं विबुदाब्धि ध्यानधैर्ये येन स तथा तं अधरिते विबुधानामब्धीनां च यथासङ्ख्यं ध्यानधैर्ये येन सः तथा तमिति वा । भगवदट्टहासेन, विबुद्धौ सुरविद्वांसौ  इत्यभिधानात् विबुधानामसम्प्रज्ञातसमाधिस्थानां पूर्वभावे रूपान्तरे च देवानां वा असम्प्रज्ञातसमाधिरपि चलितः । अब्धीनामप्रकम्प्यत्वमपि  शिथिलमासीदिति भावः । विशेषेण दीध्यतः दीप्यमानाः विविधाः विबुधाः सुराः विद्वांसो वा तेषां धिया प्रार्थनारूपबुद्ध्या श्रद्धापितः सम्प्रत्यायितः ‘श्रद्धा सम्प्रत्ययः स्पृहा’ इत्यमरः । इन्द्रारेः हिरण्यकस्य नाशो येन तं नरसिंहाट्टहासेन अवश्यमिन्द्रारिविनाशो भविष्यतीति विबुधाः निरचैपुरितिभावः । दीधीङ् दीप्तिदेवनयोः इति धातोः ङित्त्वेन अनुदात्तङित आत्मनेपदमिति प्राप्तमात्मनेपदित्वं न भवति । व्यत्ययेन दीध्यतः१(१.दीधीवेव्योः ङित्वेऽपि छन्दसत्वाद् व्यत्ययेन परस्मैपदम्  जक्षित्यादयः षट् सू.४२८ । (काशिका)) परस्मैपदमिति हरदत्तवचनात् । केचित्तु जक्षित्यादयः इति कृताभ्यस्तसञ्ज्ञस्य नाभ्यस्ताच्छतुरिति नुमो निषेधज्ञापनादस्तिशगृप्रत्यय इति विज्ञायत इति दीध्यदिति साध्वित्याहः । सुः पूजायाम् (१.४.९४) इति अतिरतिक्रमणे च इति (१.४.९५) सूत्रादतिः पूजार्थः । अतिशयितः कटाहः ब्रह्माण्डकटाहः । अजकटाहेत्यपि पठन्ति । तस्योद्घट्टनम् प्रतिधातः तेन इद्धो दीप्तश्चासावट्टहासश्च तं विदधत् विपूर्वो दधातिः करोत्यर्थः । कुर्वन् हे असह्यवीर्य नरसिंह मे अहितं दह दह इति सम्बन्धः ।। १२ ।। 
त्रिभुवनतृणमात्रत्राणतृष्णार्द्रनेत्र-
त्रयमतिलघितार्चिर्विष्टपाविष्टपादम् ।
नवतररविताम्रं धारयन् रूक्षवीक्षं 
दह दह नरसिंहासह्यवीर्याहितं मे ।। १३ ।।
नेत्रत्रयं वर्णयति त्रिभुवनेति ।। तृणं प्रमाणमस्याः तृणमात्री प्रमाणे द्वयसच् दघ्नच् मात्रच् (५.२.२७) इति मात्रच् प्रत्ययः । सा च सा त्राणे तृष्णा त्राणतृष्णा, त्रिभुवनस्य प्रात्रादित्वात् नपुम्सकत्वम्, त्रयाणां भुवनानां समाहारस्तस्य तृणमात्राणतृष्णा तया आर्द्रं क्लिन्नं आर्द्रं क्लिन्नं सार्द्रं (सान्द्रम्) इत्यभिधानात्, नेत्राणां त्रयं त्रिभुवनतृणमात्रािणतृष्णशर्द्रनेत्रत्रयं कीदृशं अतिलघितार्चिर्विष्टपाविष्टपादम्, तत्करोति इति ण्यन्तात् लघुशब्दात् कर्मणि क्तप्रत्ययेन अतिशयेन लघितानि लघूकृतानि अर्चिर्विष्टपानि  तेजो भुवनानि सूर्याग्निनक्षत्रादिमण्डलानि, विष्टपं भुवनं जगत् इत्यमरः । तेष्वाविष्टाः पादाः रश्मयः यस्य तत् तथा पादा रश्म्यङ्घ्रितुर्यांशा इत्यमरः । उदितः उदयं प्राप्तः उद्यंश्च नव अयमनयरोरतिशयेन नवतरः द्विवचनविभज्योपपदे तरबीयसुनौ (५.३.५७) इति तरप् प्रत्ययः । स चासौ रविः उद्यदादित्यः स इव ताम्रम् अरुणं तत्तथा रूक्षाः परुषाः शत्रून् प्रति क्रूराः वीक्षाः वीक्षणानि यस्य तत् तथा एतादृशं नेत्रत्रयं धारयन् धृ धारणे चुरादिः बिभ्रदित्यर्थः, असह्यवीर्य नरसिंह  मे मम अहितं दह दह । अत्र वृत्त्यनुप्रासः साधारणः, विष्टपाविष्टपादमित्यत्र यमकालङ्कारश्च ।  यदाह- यमकं बहुवर्णानां साच्कानां द्विस्समीरणमिति । त्रिभुवनेति वदता नृसिंहकटाक्षवीक्षणलोशोऽपि त्रिभुवनपरित्राणहेतुरिति महिमा वर्णितः ।। १३ ।। 
भ्रमदभिभवभूभृद्भूरिभूभारसद्भिद् 
भिदनवविभवभ्रूविभ्रमादभ्रशुभ्र ।
ऋभुभवभयभेत्तर्भासि भोभोविभोभी
दह दह नरसिंहासह्यवीर्याहितं मे ।। १४ ।।
भ्रूविलासं वर्णयति भ्रमदिति ।। भ्रमन् अनवस्थितः उच्चावचत्व (यात्रा) विषयः अभिभवः पराभवो यैस्ते ते च ते भूभृतः पर्वतास्तेभ्योऽपि भूरयोऽधिकाः भूभाराः, ते च ते, सतः साधुजनान् भिन्दन्ति इति सद्भिदः तान् भिनत्ति विदारयति इति, भित्, सचासौ अनवः पुराणः अनादिसिद्धो विभवः । विभवो वर्षसम्पत्ती इत्यभिधानात्, सम्पत्तिर्यस्य स चासौ भ्रुवोर्विभ्रमो विलासो तस्य स तथा तस्य सम्बुद्धिः । अदभ्रः बहुलः शुभ्रः धवलिमा यस्य स तथा पूर्ववत् । विभ्रमादभ्रशोभ इति पाठे अनवविभवेनभ्रूविभ्रमेण अदभ्रा अनल्पा शोभा यस्य स इत्यैकद्येन (एकपदेन एपदत्वेन) व्याख्येयम् । अभिनवविभवभ्रूविभ्रमेतिपाठे अभिनवा प्रत्यग्रा विशिष्टा भा कान्तिः यस्य विभ्रमस्य इत्यर्थः । पक्षवन्तः पर्वताः अनेकान्ताभिभवापादनेन लोकान् अबाधन्त तेभ्योऽप्यधिकेषु देवारिषु (देवलोक) लोकबाधकत्वं यत्तदपि भ्रूविलासेन भगवान् पर्यहार्षीदिति भावः । ऋभवः । ‘आदित्या ऋभवोऽस्वप्नाः’ इत्यभिधानात् । देवाः तेषां भवभयं ‘भवः संसारजन्मनोः’ इति कविदर्पणोक्तेः । भवः संसारः तस्माद्भयं तस्य भेत्ता विदारयिता तस्य सम्बुद्धिः । घटानां निर्मातुः त्रिभुवनविधातुश्च कलहः इत्यत्रेव अत्रापि शेषषष्ठा्या समासः । येन तृजकाभ्यां कर्तरि (२.२.१५) इति समासप्रतिषेधात् कथं भयभेत्तः  इति चोद्यमनवकाशम् । कारकषष्ठ्यास्तत्र प्रतिषेध इति वैयाकरणवचनात् । भो भो ओकारान्ताव्ययमस्तीत्यमरव्याख्यातृवचनात् भो भो इति सम्बोधने, विभो समर्थ न विद्यते भीः भीतिः यस्यासौ अभीः विभासि दीप्यसे स त्वमसह्यवीर्य नरसिंह मे ममाहितं दह दहेत्यन्वयः ।। १४ ।।
श्रवणकचितचञ्चत्कुण्डलोच्चण्डगण्ड
भ्रुकुटिकयुललाटश्रेष्ठनासारुणोष्ठ ।
वरद सुरद राजत्केसरोत्सारितारे 
दह दह नरसिंहासह्यवीर्याहितं मे ।। १५ ।। 
वदनावयवान् वर्णयति श्रवणेति ।। कर्णशब्दग्रहौ श्रोत्रं श्रतिः स्त्री श्रवणं श्रवः इत्यभिधानात् (इत्यमरोक्तेः) श्रवणे कर्णौ तयोः कचिते  कच बन्धने इत्यतः क्तः, सम्बद्धे । खचिते इति पाठे खच भूतप्रादुर्भाव इति धातोः धातूनामनेकार्थत्वात् उक्तार्थता । ते च ते चलन्ती कुण्डले यस्य स तथा सम्बुद्धिः । ‘चण्डस्त्वत्यन्तकोपनः’ इत्यमरोक्तेरति-कोपनावतिक्रूरौ गण्डौ कपोलौ यस्य स पूर्ववत् भ्रूकुटिः भ्रूविक्षेपः तया कटु क्रूरं ललाटं यस्य सः श्रेष्ठा अतिशयेन प्रशस्ता नासा नासिका यस्य सः, गोस्त्रियोरुपसर्जनस्य (१.२.४८) इति ह्रस्वः । अरुणः शोणः ओष्ठो यस्य सः । वरान् ददाति इति वरदः तस्य सम्बुद्धिः हे वरद  शोभनाः रदाः दन्ताः यस्य सः तस्य सम्बुद्धिः, हे सुरद  राजन्तः केसराः सटाः, तैरुत्सारिताः अपगमिताः विद्राविताः अरयो येन सः तथा तस्य सम्बुद्धिः असह्यवीर्य नरसिंह मे मम अहितं दह दह इत्यन्वयः ।। १५ ।।
कविकचकचराजद्रत्नकोटीरशालिन् 
गलगतगलदुस्रोदाररत्नङ्गदाढ्य ।
कनककटककाञ्चीशिञ्जिनीमुद्रिकावन् 
दह दह नारसिंहसह्यवीर्याहितं मे ।। १६ ।।
मस्तकाद्यवयवगतभूषणानि वर्णयन्नाह- कविकचेति ।। मारुते वेधसि ब्रघ्ने पुंसि कः कं शिरोऽबुनो इत्यभिधानात् । कं मस्तकः तस्मिन् विकचाः व्याकोचविकचस्फुटाः इत्यमरोक्तेः (इत्यभिधानात्) स्फुटाः ‘कचो बृहस्पतेः पुत्रे केशे शुष्कव्रणेऽपि च’ इति कविदर्पणवचनात् कचाः केशाः तेषु राजन् रत्नानां कोटीरः ‘कोटीरो ना किरीटोऽस्त्री मौलिर्ना मुकुटं न ना’ इति शब्दरत्नाकरोक्तेः, मुकुटं तेन शालितुं श्लाघितुं शीलमस्येति तथा शालश्लाघायामितिधातोः सुप्यजातौ णिनिस्ताच्छील्ये (३.२.७८) इतिणिनिप्रत्ययः । तत्सम्बुद्धिः । गलगतं कण्ठासक्तं गलन्तः गलस्रवणे (अवस्रंसने) इतिधातोः अवस्रंसन्तः उस्राः किरणाः यस्य तत् तदुदारं महच्च तत् रत्नं यस्य स तथा कठाबद्धकौस्तुभरत्नमित्यर्थः अङ्गदं केयूरमङ्गदं तुल्ये इत्यभिदानात् (इत्यमरोक्तेः) केयूरं बाहुभूषणं तेन आढ्य सम्पन्न  कनकानां कटके वलयौ काञ्ची मेखला सिञ्जिन्यौ, सिञ्जिनी नूपुरज्ययोः इति वैजयन्त्युक्तेः नूपुरे मुद्रिका अङ्गुलीयकानि च ताः अस्य सन्तीति तद्वान् तत्सम्बुद्धिः, हे असह्यवीर्य नरसिंह मे अहितं दह दहेत्यन्वयः ।। १६ ।।
अरिदरमसिखेटौ बाणचापे गदां स-
न्मुसलमपि दधानः पाशवर्याङ्कुशौ च ।
करयुगलधृतान्त्रस्रग्विभिन्नारिवक्षो
दह दह नरसिंहासह्यवीर्याहितं मे ।। १७ ।।
नरसिंहषोडशभुजानामायुधानि व्यापारांश्चाह- अरीति ।। अराण्यस्य सन्तीति अरि, चक्रं, दरोऽस्त्रियां भये शङ्खे इत्यभिधानात् दरः शङ्खः तं असिखेटौ खड्गचर्मणी बाणचापे शरशार्ङ्गे, ‘अस्त्रियौ चापधनुषी’ इति वैजयन्त्युक्तेःचाप शद्वो नपुंसकलिङ्गेऽपि, गदां कौमोदकी सन्मुसलं कान्तिमदयोऽग्रं पाशवर्याङ्कुशौ च पाशवर्यं पाशश्रेेष्ठं अङ्कुशं च दधानः, कराणां युगलानि त्रीणि तेषु धृतं भावे निष्ठा धरणं अन्त्रस्रक् विभिन्नं अरिवक्षश्च यस्य स तथा । 
तत्र एकेन करयुगलेन शत्रोः मस्तकपादग्रहणं अन्येन अन्त्रमालाधारणं अपरेण तेन अरिवक्षोविदारणं च भगवानकरोदित्युक्त्या षोडशभुजत्वमुक्तं भवति । तदुक्तं–
‘ऊर्ध्वाभ्यामन्त्रमाले तदनु दरमरिं खड्गखेटो वहन्तं
 बाणं चापं दधानं मुसलमपि गदाम्पाशमप्यङ्कुशं च ।
 ऊर्वोर्निक्षिप्य दैत्यं तदुदरकुहरं दारयन्तं च दोर्भ्यां 
 रक्तज्वालामयं तं ज्वरसमरभये चिनतयेदुग्रसिंहम् ।।’ इति ।
दधयरिखेटौ बाणचापे गदां सन्-
मुसलमपि कपाले चाङ्कुशं पाशशूले ।
करयुगलधृतान्त्रस्रग्विभिन्नारिवक्षो 
दह दह नरसिंहासद्यवीर्याहिनं मे ।।
दहदहेति पाठे कराणां युगलयोर्धृतान्त्रस्रग्विभिन्नमरिवक्षश्च यस्य सः तत्सम्बुद्धिरिति व्याख्याने न कोऽपि दोषः । असह्यवीर्य नरसिंहेति पूर्ववत् ।। १७ ।। 
चट चट चट दूरं मोहय भ्रामयारीन् 
कडि कडि कडि कायं ज्वाल(र)य स्फोटयस्व ।
जहि जहि जहि वेगं शास्त्रवं सानुबन्दं 
दह दह नरसिंहासह्यवीर्याहितं मे ।। १८ ।।
एवं नरसिंहमापादमस्तकमावर्ण्य इदानी कविः स्वाभीष्टं प्रार्थयते चटचटेति । चट स्फुट भेदने इति चुरादौ पठितः, अनित्यण्यताश्चुरादय इति पक्षेऽन्य १(न्याय) विकरणः दूरं यथा भवति तथा अरीन् चट चट भिन्धि भिन्धि । चपाले द्वे भवत इति वक्तव्यम् इति वार्तिकेसम्भ्रमेण प्रवृत्तिः चापलमिति चापलशब्दार्थमभिधाय वृत्तिकारः नावश्यं द्वे एव, यावद्भिः सोऽर्थोऽवगम्यते तावन्तः प्रयोक्तव्या इत्युक्त्वा बुध्वस्व बुध्वस्वेत्युदाहृतवानिति, अत्रापि चटतेस्त्रिरुच्चारणं युक्तम् । यद्वा चट चटेत्युच्चाटयेत्यर्थः । धातुपाठे भेदनं स्वस्थानादपसरणं विवक्षितम् । किञ्च अरीन् मोहय मुह वैचित्त्ये मुह्यतः प्रेरयेति हेतुमति णिचा र्तव्यमूढान् कुर्वित्यर्थः ।
भ्रामय भ्रमु अनवस्थाने भ्राम्यतः कुर्विति पूर्ववण्णिच् । अनवस्थितान् विधेहीत्यर्थः । भ्रमेरमन्तत्वेऽपि मितां ह्रस्वः (६.४.९२) इति सूत्रे वाचिवविरागे (६.४.९१) इत्यतो वाग्रहणानुवृत्त्या व्यवस्थितविभाषाश्रयणादितिवृत्तिकार इति वैयाकरणवचनात् । रजो विश्रामयन् राज्ञां सङ्क्रामयति इत्यादिप्रयोग इव भ्रामयेति प्रयोगः साधुः । शात्रवं कायं देहं कडि कडि, कडि खड खडिभेदने इत्यतः णिचो्रनित्यत्वापक्षे लोटि भेदय भेदय भेदय इति पूर्ववत् त्रिरुक्तिः ।
कडि कडि इति पठित्वा कड मद इति भौवादिकस्य कडतेः घञर्थे कविधानमिति कप्रत्यये कडो मदः ततः इप्रत्यये प्रकारे गुणवचनस्य (८.१.१२) इति सादृश्ये दिवर्भावे कडि कडि इति मदिरामत्तसदृशो गजादिर्विवक्षितः । ततोऽपि कडी मदवान् कायो देहः ।।
कडि कडि कडि काय(स्त)मित्यपि केचिद् व्याचक्षेते ।। ज्वालय ज्वलन्तं कुरु, ज्वल दीप्तौ, शत्रुकायो यथा ज्वलेत् ज्वलिलो भवेत् तथा कुर्वित्यर्थः । ज्वलतु (मल्मना ?) (१.ज्वलह्वलह्मलनमामनुपसर्गाद्वा (गणसूब्रम्) एषां मित्त्वं वा । प्राप्ताविभाषेयम् । ज्वलयति ज्वालयति । उपसृष्टे तु नित्यं मित्वम् । प्रज्वलयति । कतं तर्हि प्रज्वालयति उन्नामयतीति । घञन्तात् तत्करोतीति णौ । कथं सङ्क्रामयतीति, मितां ह्रस्व इति सूत्रे वा चित्तविरागे इत्यतो वा इत्यनुवर्त्य व्यवस्थितविभाषाश्रयणात् इति वृत्तिकृत् । एतेन रजो विश्रामयन् राज्ञां धुर्यान् विश्रामयेति सः इत्यादिव्याख्यातम् । (घटादयो मितः इतिगणसूत्रसमीपे)१(ज्वलह्वलनमामनुपसर्गाद्वा (गणसूत्रम्) इति मित्वस्य विकल्पितत्वात् ज्वालयेति साधु ।
स्फोटयस्व, स्फुट विशरणे इति धातुः । स च नित्यात्मनेपदी, स्फुटं विशीर्यमाणं कुरु । अपि च सानुबन्धं अनुबन्धसहितं शत्रोः अयं शात्रवः तं, वेगं संरम्भ । जहि जहि जहि हनहिंसागत्योः (२.हन्तेर्जः (६.४.३६))हन्तेर्जभावः । सेर्हिः इति हि आदेशश्च । हिन्धि हिन्धि हिन्धि वा, विनाशयेत्यर्थः । दहदहेत्यादिपूर्ववत् ।। १८ ।।
विधिभव१विबुधेशभ्रामकाग्निस्फुलिङ्ग-
प्रसविविकटदंष्ट्रोज्जिह्ववक्त्रत्रिनेत्र ।
कलकलकल कामं पाहि मां ते सुभक्तं
दह दह नरसिंहासह्यवीर्याहि मे ।। १९ ।।
(१. अत्र विधिविभुविबुधेश इति पाठेन भाव्यमिति प्रतिभाति।)
विधिभवविबुधेशेति ।। विधिर्ब्रह्मा विभुश्शिवः । ‘विभुश्शिवे प्रभौ नित्ये’ इति विश्वः । विबुधेशो देवेन्द्रः तेषां भ्रामकाः अनवस्थाकारकाः अग्निस्फुलिङ्गाः वह्निकणाः तान् प्रसवितुं शीलमस्यास्तीति प्रसवि, प्रपूर्वात् षूञ् प्राणिप्रसवे इत्यस्मात् जि-दृ-क्षि-विश्री-इण्-वम-अव्यथ-अभ्यम-परिभू-प्रसूभ्यश्च (३.२.१५७) इति णिन्यपवादः ताच्छीलिकः हनिः । भ्रामकाग््रयस्फुलिङ्गेति पाठे त्रिषु स्फुलिङ्गोऽग्निकण इत्यमरोक्तेः, अग््रया श्रेष्ठाः स्फुलिङ्गा अग्निकणाः इति व्याख्येयम् ।  विकटे विशाले दंष्ट्रे विकटदंष्ट्रे च उद्गता जिह्वा यस्मात् उज्जिह्वं वक्त्रं तच्च त्रयाणां नेत्राणां समाहारः त्रिनेत्रं, विकटदंष्ट्रोज्जिह्ववक्त्रत्रिनेत्रं, प्राण्यङ्गत्वात् द्वन्द्वश्च प्राणितूर्यसेनाङ्गानां (२.४.२) इति द्वन्द्वैकवद्भावः । तत् यस्य स तथा तत्सम्बुद्धिः । कलः अव्यक्तमधुरः कलकलः कोलाहः यस्य स तथा । कामं निकामं ते तव सुभक्तं मां पाहि रक्ष । अहितं दहेत्यादिपूर्ववत् ।। १९ ।।
कुरु कुरु करुणां तां साङ्कुरां दैत्यपोते 
दिश दिश विशदां मे शाश्वतीं देवदृष्टिम् ।
जय जय जयमूर्तेऽनार्त जेतव्यपक्षं 
दह दह नरसिंहासह्यवीर्याहितं मे ।। २० ।।
कुरु कुर्विति । दैत्यपोते हिरण्यकशिपुशिशौ प्रह्लादे साङ्कुरामङ्कुरेण  प्रादुर्भावेण सहितां तां प्रसिद्धां तां प्रसिद्धां करुणां मय्यपि कुरु विशदां शुभ्रां निर्मलामिति यावत् शाश्वती ध्रुवां, शाश्वतस्तु ध्रुवो नित्य इत्यमरः । शश्वच्छद्बाद्भवार्थेऽण् प्रत्ययः । अव्ययानां भमात्रे टिलोप इति न भवति । येषां च विरोधः शाश्वतिकः (२.४.९) इति सौत्रनिर्देशात् । देवदृष्टिं बिम्बसाक्षात्कारम् । देवेति सम्बुद्धिर्वा । मे दिश दिश । दिश अतिसर्जने देहि देहि । जयस्य मूर्तिः जयमूर्तिः । जयतीति जया पचाद्यच् (जयः) सा, स एव वा मूर्तिः यस्येति वा । अनार्त  आर्तं आर्तिः पीडा तद्रहित निर्दोष इत्यर्थेः । आर्तो न भवतीति वा अनार्तः तत्सम्बुद्धिरिति वा । जेतव्यपक्षं शत्रुपक्षं जय जय जि अभिभवे, अभिभव (तिरस्कुरु) दह दहेत्यादि पूर्ववत् । सर्वत्रापि क्रियापदे चापले द्विर्भावः ।। २० ।।
स्तुतिरियमहितघ्नी सेविता नारसिंहो 
तनुरिव परिशान्ता मालिनी साभितोलम् ।
तदखिलगुरुमाग््रयनीदरूपा महद्भि-
स्सुनियमनयकृत्यैस्सद्गुणैर्नित्ययुक्ता ।। २१ ।।
एवं समनन्तरातीतत्रिश्लोक्या स्वाभीष्टं सम्प्रार्थ्य इदानीं स्वकृतस्तुतेर्भगवत्तनुसदृशतया महाफलहेतुत्वं सूचयन्नाह– स्तुतिरित्यमिति ।। नारसिंही नरसिंहसम्बन्धिनी तनुरिव सेयं एवं सेविता (सङ्ख्या एवमारचिता) अहितं बाह्यमाभ्यन्तरं चानिष्टं हन्तीति अहितघ्नी । अमनुष्यकर्तृके च (३.२.४३) इति हन्तेष्टकि, गमहनेत्युपधालोपे हो हन्तेरितिकुत्वेन धादेशे टकः टित्वात् टिड्ढाणञ् इत्यादिना ङिपि च अहितघ्नी इति रूपम् ।
परिगता, शान्तं भावे निष्ठा शान्तिः, शान्तं परिगता परिशान्ता । अत्यादयः क्रान्ताद्यर्थे द्वितीयया इति समासः । परिसमाप्ता (इत्यर्थ) इति केचित् । अभितः सर्वतः सर्वेष्वपि पद्ये(क्षे)षु मालिनी मालिनीनामकवृवरचिता का सा मालिनीत्यतः तत्स्वरूपं सूचयन् आह तदखिलेति । तच्छब्देन वक्ष्यमाणा नियमनयरूपाः गणाः गृह्यन्ते । तेषु अखिला वर्णा गुरवो यस्य स चासौ मश्च मगणः । श्रियं ददाति इति श्रीदम्, तेन अखिलगुरुणा मगणेन अग््रयं श्रेष्ठं श्रीदं रूपं यस्याः सा तथोक्ता मगणः श्रीप्रद इत्येतत् मो भूमिस्त्रिगुरुः श्रियं वितनुते इति शास्त्रप्रसिद्धं, महद्भिः ‘वर्तमाने पृषन्महद्बृहज्जगच्छतृवच्च’ इत्युणादौ महप्रज्ञायामिति धातुरतिप्रत्ययान्तो निपातित इति, पूज्यैरित्यर्थः । सुनियमनयकृत्यैः नियमनयेति नगरयगणमगणनगणयगणा उपलक्ष्यन्ते । शोभमानाः नियमनयाः, कृत्या क्रियादेवतयोस्त्रिषु भेद्ये धनादिभिः इत्यभिधानात् कृत्याः भेद्याः विशेेष्यभूताः येषु ते तथोक्तास्तैः । यद्वा शोभनाः नियमनया तैर्भेद्याः विशेष्याः सुनियमनयकृत्याः तैर्नो गणो यो गण इत्यादिरूपैः सद्गुणैः निर्दोष गुणैः नित्ययुक्ता निरन्तरं यथा तथा युक्ता अभितोऽलं साकल्येऽभिमुखेऽभितः इत्यभिधानात् अभितः साकल्येन अलं पर्याप्ता परिपूर्णा अलं भूषणपर्याप्तिशक्तिपुवधानन्तरं सौम्या मालिनी वैजयन्त्याख्यमालावती व्रीह्यादिलक्षण१(व्रीह्यादिभ्यश्च (५.२.११६)) इनिः, शिखादिभ्यः२(२.शिखामालासञ्ज्ञादिभ्यः इनिः (वा)) इनिर्वाच्यः, यवखदादिभ्यः इकः इति नियमितः, ततो ङीप् । तदखिलगुरुमाग््रयश्रीदरूपा स प्रसिद्धः अखिलगुरुर्ब्रह्मा, गुरर्ब्रह्माखिलानामित्यनुव्याख्यानोक्तेः स च मा लक्ष्मीश्च तयोरग््रयश्रीदरूपा । अनेन चतुराननात्मककण्ठासक्तकौस्तुभरत्नस्य अङ्कारूढमहालक्ष्म्याश्च सम्पत्तिदायिनीत्युक्तं भवति । शोभनानि नियमो नयो नीतिश्च कृत्यानि कार्याणि च सुनियमनयकृत्यानि येषां तैर्महद्भिः पूज्यैः सद्गुणैः साधुसमूहैः नित्ययुक्ता पूर्ववत् सेविता स सर्वतः परिपूर्णा इति व्याख्येयम् । अत्र श्लेषानुप्रणितोपमालङ्कारः ।। २१ ।।
लिकुचतिलकसूनुस्सद्धितार्थानुसारी
नरहरिनुतिमेतां शत्रुसंहारहेतुम् ।
अकृत सकलपापध्वंसिनी यः पठेत्तां 
व्रजति नृहरिलोकं कामलोभाद्यसक्तः ।।

इति श्रीमत्कविकुलतिलकत्रिविक्रमपण्डिताचार्यविरचिता 
नरसिंहस्तुतिः समाप्ता ।।
शिष्यानुजिघृक्षया स्वनाम सूचयन् स्वकृतस्तुतिं पठतां फलमाह- लिकुचेति । लिकुचानां लिकुचकुलोद्भवानां तिलकः श्रेष्ठः षष्ठी (२.२.८) इति शेषषष्ठ्या समासः । लिकुचतिलकः सुब्रह्मण्याख्यसूरिः तत्सूनुः तत्पुत्रः त्रिविक्रम इति यावत् । कीदृशः सद्भ्यो हितोऽर्थः प्रयोजनं तत् अनुसर्तुं शीलमस्य सिद्धितार्थानुसारी शत्रुसंहारहेतुं सकलपापध्वंसिनी सञ्चितागामिसकलपापविनाशिनी एतां नरहरिनुतिं नरसिंहस्तुतिं अकृतकृतवान् कामलोभाद्यसक्तः कामादिषड्वर्गहीनः काम्यन्त इति कामाः ऐहिकफलानि तेषु त्यागबुद्धिः तत्रासक्त इतिवा यः पुरुषः तामेतां नृसिंहस्तुतिं पठेत् सः नृहरिलोकं लोकृ दर्शने इति धातोः नृहरिदर्शनं नृहरिलोकं भगवदनुग्रहं वा प्राप्य परमपदं व्रजति प्राप्नोतीति स्वकृतस्तवस्याखिलक्लेशनिवृत्तिविशिष्टपरमान्दानुभवरूपं फलमिति दर्शितमिति सर्वं मङ्गलम् ।।
प्रह्लादसत्त्राणकृतावतारे पयोधिकन्याप्रणयिन्युदारे ।
विदूरदोषे वपुषाऽनृवेषे निषेदुषी स्यादपि शेमुषी नः ।।
