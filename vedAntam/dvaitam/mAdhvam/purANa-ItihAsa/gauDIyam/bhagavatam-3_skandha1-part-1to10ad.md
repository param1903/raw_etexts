
ओं श्रीश्रीराधाकृष्णाभ्यां नमः
श्रीमद्भागवतमहापुराणम् ।

(३)
## अथ भागवततृतीयस्कन्धप्रारम्भः ॥


अत्र प्रथमे विभागे  अध्यायाः १  ११ सन्निवेशिताः॥


ओंो भगवते वासुदेवाय ।

(३.१प्रथमोऽध्यायः
विदुरोद्धवसंवादः


॥ ३.१.१ ॥

श्रीशुक उवाच
एवम् एतत् पुरा पृष्टो मैत्रेयो भगवान् किल ।
क्षत्त्रा वनं प्रविष्टेन त्यक्त्वा स्वगृहम् ऋद्धिमत् ॥

मध्वः  युद्धकाले तु विदुरस् तीर्थयात्रां गतोऽपि सन् ।
	प्राय आस्ते गजपुरे पाण्डवानां व्यपेक्षया ॥ इति स्कान्दे ॥१॥

श्रीधरः  श्रीगणेशाय नमः । श्रीगोपालकृष्णाय नमः ।

तृतीये तु त्रयस्त्रिंशदध्यायैः सर्गवर्णनम् ।
ईशेक्षया गुणक्षोभात् सर्गो ब्रह्माणाद् असम्भवः ॥
तत्र तु प्रथमेऽध्याये बन्धून् हित्वा गतायुषः ।
निर्गतस्योद्धवेनादौ सम्वादः क्षत्तुर् उच्यते ॥
भगवद् ब्रह्मसम्प्रोक्तं सङ्क्षेप्त वर्णितं पुरा ।
प्राह भागवतं शेषप्रोक्तं विस्तरतः पुनः ॥

द्वेधा हि श्रीमद्भागवतसम्प्रदायप्रवृत्तिः । एकतः सङ्क्षेपतः श्रीनारायणब्रह्मनारदादिद्वारेण, अन्यतस् तु विस्तरतः शेषसनत्कुमारसाङ्ख्यायनादिद्वारेण । तत्र द्वितीये श्रीनारायणब्रह्मसंवादेन सङ्क्षेपतोऽहम् एवासम् इत्यादि चतुःश्लोक्या श्रीभागवतं निरूपितम् । तद् एव ब्रह्मनारदसंवादेन दशलक्षणतया किञ्चिद् विस्तरेणोक्तम् । तद् एव शेषोक्तम् अतिविस्तरतो वक्तुं तृतीयाद्यारम्भः ।

तत्र तृतीये प्रथमं क्षत्तुर् मैत्रेयसङ्गमश् चतुर्भिर् अध्यायैः, ततोऽष्टभिः सविसर्गः सर्गप्रपञ्चः । ततो विसर्गप्रस्तावेन सप्तभिर् वराहावतारः । तत एकेन विसर्गसमाहारः । तत्प्रसङ्गेन चतुर्भिः कपिलावतारः । ततो नवभिः कपिलाख्यानम् । इति त्रयस्त्रिंशताध्यायैस् तृतीयस्कन्धप्रवृत्तिः । तत्र द्वितीयस्कन्धान्ते

परिमाणं च कालस्य कल्पलक्षणविग्रहम् ।
यथा पुरस्ताद् व्याख्यास्ये पाद्मं कल्पम् अथो शृणु ॥ [भा.पु. २.१०.४७]

इति प्रतिज्ञातम् अर्थं विस्तरेण निरूपयितुम् इतिहासं प्रस्तौति भगवान् शुकः, एवम् इति द्वाभ्याम् । ऋद्धिमत् सर्वसम्पद्भिः सम्पूर्णम् ॥१॥

क्रमसन्दर्भः  श्रीश्रीकृष्णचैतन्यचन्द्राय नमः ।

तृतीयक्रमसन्दर्भे सन्दर्भाणां समाहृतिः ।
क्रियते यन्निदेशेन स मेऽनन्यगतेर् गतिः ॥

विश्वनाथः
प्रणम्य श्रीगुरुं भूयः .श्रीकृतं करुणार्णवम् ।
लोकनाथं जगच्चक्षुः श्रीशुकं तं ऊपाश्रये ॥
गोपरामाजनप्राणप्रेयसेऽतिप्रभुष्णवे ।
तदीयप्रियदास्याय मां मदीयम् अहं ददे ॥
त्र्यधिकत्रिंशदध्याय्या तृतीये सर्ग उच्यते ।
तत्त्वैः समष्टिसृष्टिर् यः प्रधानात् पुरुषेक्षितात् ॥
प्रदर्श्य भगवद्ब्रह्मनारदाद्यैः प्रवर्तितम् ।
सरण्भावं शेषकुमाराद्यैश् च दर्श्यते ॥
विदुरोद्धवसंवादश् चतुर्भिः पुनर् अष्टभिः ।
सविसर्गः सर्गविधिः सप्तभिः क्रोडकीर्तनम् ॥
ततो विसर्गसङ्क्षेप एकेन कपिलोदयः ।
चतुर्भिर् नवभिश् चेति तृतीयस्कन्धसङ्ग्रहः ॥
तत्र तु प्रथम्ऽदृशयतिए क्षत्ता हित्वाग्रजं गतः ।
तीर्थं तत्र श्रुतानिष्टोऽपृच्छन् मिलितं ऊद्धवम् ॥

पूर्वस्कन्धेऽष्टमेऽध्याये राज्ञां कृतेषु बहुषु प्रश्नेषु द्वित्रप्रश्नानां ऊत्तरं दत्त्वा महामुनिर् मनसि पराममर्शयथानेन राज्ञां सम्प्रत्य् अहं पृष्टस् तथैव पूर्वं विदुरेणापि मैत्रेयः पृष्ट इति । ततश् च तत्प्रस्तावेनैवोत्थापितेन राज्ञः सर्वप्रश्नोत्तरं दास्यामीति निश्चित्याहएवम् इति । ऋद्धिमत् सर्वसम्पद्भिः पूर्णम् ॥१॥

 _*_

॥ ३.१.२ ॥

यद् वा अयं मन्त्रकृद् वो भगवान् अखिलेश्वरः ।
पौरवेन्द्रगृहं हित्वा प्रविवेशात्मसात् कृतम् ॥

श्रीधरः  किं चातिश्लाघ्यं त्यागानर्हम् इत्य् आहयद् वै प्रसिद्धं गृहं वः पाण्डवानां मन्त्रकृद् दौत्यकर्ता सन्न् अयं श्रीकृष्णः । बुद्धिसन्निधानाद् अयम् इति निर्देशः । पौरवेन्द्रो दुर्योधनस् तस्य गृहं हित्वानाहूत एव प्रविवेश । तत्र हेतुःआत्मसात्कृतम् आत्मीयत्वेन गृहीतम् ॥२॥

क्रमसन्दर्भः  “यद् वा अयम्” इत्य् अत्र “यदाश्रयम्” इति चित्सुखः ॥२॥

विश्वनाथः  किं च, तस्य तद्गृहं तज्जिगमिषितेभ्यस् तीर्थेभ्यः सर्वेभ्योऽप्य् अतिश्रेष्ठं त्यागानर्हम् । तद् अपि भ्रातृदत्तेन सन्तापेनैव तत्याजेत्य् आहयद् इति । वै निश्चितम् । यद् गृहं वः पाण्डवानां मन्त्रकृत् दूत्यकर्ता सन् अयं .श्रीकृतः बुद्धिसन्निधानाद् अयम् इति निर्देशः । पौरवेन्द्रस् तदा दुर्योधनोऽनाहूत एव प्रविवेश । तत्र हेतुःआत्मसात्कृतम् आत्मीयत्वेन स्वीकृतम् ॥२॥

 _*_

॥ ३.१.३ ॥

राजोवाच
कुत्र क्षत्तुर् भगवता मैत्रेयेणास सङ्गमः ।
कदा वा सह संवाद एतद् वर्णय नः प्रभो ॥

श्रीधरः  कुत्र सङ्गम आस बभूव ॥३॥

क्रमसन्दर्भः  तत्र शौनकवद् राजापि तत्कथाया उत्कण्ठया तां विशेषतः पृच्छतिकुत्रेति । कुत्र कदा सङ्गम आस आसीत्, संवादो वा । तत्र कुत्रेति कस्मिन् स्थाने विषये वेति गम्यम् । एतद् इति तद् एतत् त्रयम् इत्य् अर्थः ॥३॥

विश्वनाथः  आस बभूव ॥३॥

 _*_

॥ ३.१.४ ॥

न ह्य् अल्पार्थोदयस् तस्य विदुरस्यामलात्मनः ।
तस्मिन् वरीयसि प्रश्नः साधुवादोपबृंहितः ॥

श्रीधरः  वरीयसि श्रेष्ठे । अल्पस्यार्थस्योदयो यस्मात् तथाभूतो न भवति । साधुवादेन सताम् अनुमोदनेनोपबृंहितः संवर्धितः । यद् वा, साधोर् मैत्रेयस्य वादेनोत्तरेण श्लाघित इत्य् अर्थः ॥४॥

क्रमसन्दर्भः  न व्याख्यातम्.

विश्वनाथः  वरीयसि श्रेष्ठे । अल्पस्यार्थस्योदयो यस्मात् तथाभूतो न भवति । साधुवादेन भवताम् अनुमोदनेनोपबृंहितः संवर्धितः । यद् वा, साधोर् मैत्रेयस्य वादेनोत्तरेण श्लाघित इत्य् अर्थः ॥४॥

 _*_

॥ ३.१.५ ॥

सूत उवाच
स एवम् ऋषिवर्योऽयं पृष्टो राज्ञा परीक्षिता ।
प्रत्याह तं सुबहुवित् प्रीतात्मा श्रूयताम् इति ॥

न कतमेनापि व्याख्यातम्.

 _*_

॥ ३.१.६ ॥

श्रीशुक उवाच
यदा तु राजा स्वसुतान् असाधून्
पुष्णन् न धर्मेण विनष्टदृष्टिः ।
भ्रातुर् यविष्ठस्य सुतान् विबन्धून्
प्रवेश्य लाक्षाभवने ददाह ॥

मध्वः  यदा यदाह तदा केशाभिमर्शः प्राप्त इति यदाशब्दो हेत्वर्थः । यदा तदा इति हेत्वर्थे कालार्थे च भण्यते इत्य् अभिधाने ॥६॥

श्रीधरः  त्यागानर्हस्यापि गृहस्य त्यागे हेतुत्वेन कौरवापराधान् आहयदेत्य् एकादशभिः । एतेषां च तदा स क्षत्ता अयाद् इत्य् एकादशे क्रियासम्बन्धः । यविष्ठस्य कनिष्ठस्य पाण्डोः । विबन्धून् पितृहीनान् ॥६॥

क्रमसन्दर्भः  न व्याख्यातम्.

विश्वनाथः  यदेत्य् आदीनां तदा स क्षत्ता अयाद् इत्य् एकादशस्थया क्रियया सम्बन्धः । विनष्टे दृष्टी नेत्रे दृष्टिर् ज्ञान्नं च यस्य । यविष्ठस्य कनिष्ठस्य पाण्डोः । विबन्धून् पितृहीनान् ॥६॥

 _*_

॥ ३.१.७ ॥

यदा सभायां कुरुदेवदेव्याः
केशाभिमर्शं सुतकर्म गर्ह्यम् ।
न वारयामास नृपः स्नुषायाः
स्वास्रैर् हरन्त्याः कुचकुङ्कुमानि ॥

श्रीधरः  कुरुदेवस्य युधिष्ठिरस्य देव्या द्रौपद्या आत्मनः स्नुषायाः स्वीयैर् अस्रैर् अश्रुभिः स्वकुचकुङ्कुमानि रिपुस्त्रीणां वा तद्भर्तृवधेन हरन्त्याः ॥७॥

क्रमसन्दर्भः  न व्याख्यातम्.

विश्वनाथः  कुरुदेवदेव्या द्रौपद्याः कुचकुङ्कुमानि स्वस्य रिपुस्त्रीणां वा तद्भर्तृवधेन हरन्त्या इति चतुर्थातिशयोक्तिर् उत्प्रेक्षा च व्यञ्जिता ॥७॥

 _*_

॥ ३.१.८ ॥

द्यूते त्व् अधर्मेण जितस्य साधोः
सत्यावलम्बस्य वनं गतस्य ।
न याचतोऽदात् समयेन दायं
तमोजुषाणो यद् अजातशत्रोः ॥

श्रीधरः  सत्यावलम्बस्य सत्याश्रयस्य वनात् प्रत्यागतस्य समयेन पूर्वकृतेन दायम् अंशं याचमानस्य यद् यदा नादान् न ददौ । तमो मोहं जुषाणः [पुत्रं सेवमानः, अविवेकं वा] ॥८॥

क्रमसन्दर्भः  न व्याख्यातम्.

विश्वनाथः  वनात् प्रत्यागतस्य समयेन पूर्वकृतेन दायं भागं याचमानस्य यद् यदा ॥८॥

 _*_

॥ ३.१.९ ॥

यदा च पार्थप्रहितः सभायां
जगद्गुरुर् यानि जगाद कृष्णः ।
न तानि पुंसाम् अमृतायनानि
राजोरु मेने क्षतपुण्यलेशः ॥

श्रीधरः  यानि वचनानि पुंसां भीष्मादीनाम् अमृतायनान्य् अमृतस्रावीणि राजा धृतराष्ट्रो दुर्योधनो वा उरु बहु न मेने । क्षतो नष्टः पुण्यलेशो यस्य सः । न सुखकीर्तिधर्मादिहेतुः, किन्तु राज्यप्राप्तिमात्रहेतुः पुण्यलेश एवासीत् । तस्यापि नष्टत्वाद् अनादृतवान् इत्य् अर्थः ॥९॥

क्रमसन्दर्भः  यदेति । “अमृतायनानि” इत्य् अत्र “अमृतावहानि” इति । “क्षत” इत्य् अत्र “हृत” इति चित्सुखः ॥९॥

विश्वनाथः  पुंसां तद्भाव्करण् भीष्मादीनाम्, राजा धृतराष्ट्रो दुर्योधनो वा उरु बहु न मेने । तत्र हेतुःक्षतेति । न सुखकीर्तिधर्मादिकरः, किन्तु राज्यप्रापको यः पुण्यलेश एवासीत्, तस्यापि नष्टत्वाद् इत्य् अर्थः ॥९॥

 _*_

॥ ३.१.१० ॥

यदोपहूतो भवनं प्रविष्टो
मन्त्राय पृष्टः किल पूर्वजेन ।
अथाह तन् मन्त्रदृशां वरीयान्
यन् मन्त्रिणो वैदुरिकं वदन्ति ॥

श्रीधरः  इदानीं विदुरस्यैव कृतं पराभवं दर्शयतियदेत्यादिषड्भिः । यदा पूर्वजेन धृतराष्ट्रेण मन्त्राय चोपहूतोऽन्तर्गृहं प्रविष्टो मन्त्रं पृष्टः सन्न्, अथानन्तरं तद् आह । किं मन्त्रिणोऽद्यापि यद् वैदुरिकं विदुरवाक्यम् इति प्रसिद्धं वदन्ति ॥१०॥

क्रमसन्दर्भः  न व्याख्यातम्.

विश्वनाथः  इदानीं विदुरस्यैव पराभवं तत्कृतं दर्शयति षड्भिः । अथानन्तरं विदूरस् तद् आहकिं मन्त्रिणोऽद्यापि यद् वैदुरिकं विदुरवाक्यम् इति प्रसिद्धं वदन्ति ॥१०॥

 _*_

॥ ३.१.११ ॥

अजातशत्रोः प्रतियच्छ दायं
तितिक्षतो दुर्विषहं तवागः ।
सहानुजो यत्र वृकोदराहिः
श्वसन् रुषा यत् त्वम् अलं बिभेषि ॥

श्रीधरः  तद् एवाहअजातशत्रोर् इति त्रिभिः । तव आगोऽपराधं सहमानस्य दायं प्रतियच्छ देहि । यत्रापराधेऽनुजैः सह वर्तमानो वृकोदररूपोऽहिः क्रोधेन श्वसन् वर्तते । यद् यस्मात् त्वम् अलम् अत्यर्थं बिभेषि ॥११॥

क्रमसन्दर्भः  न व्याख्यातम्.

विश्वनाथः  तद् एवाहअजातेति यत् यत्र आगसि वृकोदररूपोऽहिः क्रोधेन श्वसन् वर्तते । यद् यस्मात् त्वम् अलम् अत्यर्थं बिभेषि ॥११॥

 _*_

॥ ३.१.१२ ॥

पार्थांस् तु देवो भगवान् मुकुन्दो
गृहीतवान् सक्षितिदेवदेवः ।
आस्ते स्वपुर्यां यदुदेवदेवो
विनिर्जिताशेषनृदेवदेवः ॥

श्रीधरः  ननु मम तादृशाः पुत्रा बहवः सन्तीति गर्वं मा कृथा इत्य् आहपार्थांस् तु मुकुन्द आत्मीयत्वेन गृहीतवान् । स च देवस् तत्रापि भगवान् न तु प्राकृतः । किं च, सह क्षितिदेवैर् विप्रैर् देवैश् चेन्द्रादिभिर् वर्तमानः । यतोऽसौ तत्रैव विप्रा देवाश् चेत्य् अर्थः । स च स्वपुर्याम् एव सुखम् आस्ते, न त्व् अन्यत्र गतः । किं च, यदुदेवानां देवः पूज्यः । यतोऽसौ तत्रैव सर्वे राजानः । अतः पार्थानां दायं देहीति ॥१२॥

क्रमसन्दर्भः  न व्याख्यातम्.

विश्वनाथः  सम्प्रति त्व् अन्यद् अप्य् अद्भुतं तेषां महाबलाधिक्यं शृण्व् इत्य् आह पार्थांस् त्व् इति । आत्मीयत्वेन गृहीतवान् । स च देवः, तत्रापि भगवान् क्षितिदेवैर् विप्रैर् देवैश् च सहितः । तत्पक्ष एव विप्रा देवाश् चेति भावः । तत्रापि स्वपूर्याम् एवास्ते, न त्व् अन्यत्र गतः । यदुदेवा यदुप्रवरा देवा बलिष्ठा यस्मात् सः । यत्रासौ तत्रैव यदुप्रवीरा इत्य् अर्थः । किं च, तस्यैव बलं शृण्व् इत्य् आह विनिर्जिता अशेषा नृदेवाः कंसजरासन्धादयो देवाश् च बाल्यम् आरभ्यैव ब्रह्मेन्द्रवरुणरुद्रादयो येन सः । अतः पार्थानां दायं देहि यद्य् आत्मनो भद्रम् इच्छसीति भावः ॥१२॥

 _*_

॥ ३.१.१३ ॥

स एष दोषः पुरुषद्विड् आस्ते
गृहान् प्रविष्टो यम् अपत्यमत्या ।
पुष्णासि कृष्णाद् विमुखो गतश्रीस्
त्यजाश्व् अशैवं कुलकौशलाय ॥

श्रीधरः  दुर्योधनस् तन् न मन्यत इति चेद् अत आहस एष मूर्तो दोष एव गृहान् प्रविष्ट आस्ते । दोषत्वे हेतुः, पुरुषद्विट् श्रीकृष्णद्वेष्टा । कोऽसौ ? यं त्वम् अपत्यमत्या पुष्णासि न त्व् अपत्यम् असौ । न पतत्य् अस्माद् इति ह्य् अपत्यं प्राहुः । गता श्रीर् यस्मात् स त्वम् इत्य् आक्रोशति । अत एनम् अशैवम् अमङ्गलम् आशु त्यज । कथं पुत्रस् त्याज्यस् तत्राहकुलस्य कौशलाय । त्यजेद् एकं कुलस्यार्थे इति हि न्यायः ॥१३॥

क्रमसन्दर्भः  न व्याख्यातम्.

विश्वनाथः  मत्पुत्रो दुर्योधनोऽत्र विप्रतिपत्स्यते इति चेत्, तत्राहस एष इति । त्वत्कोटिजन्मकृतदुष्कृतफलभूत इत्य् अर्थः । दोषो मूर्त एव यतः पुरुषं परमेश्वरं द्वेष्टि, तत्रापि तव गृहान् बाह्यान् अभ्यन्तरान् मनोबुद्ध्यादिरूपान् अपि प्रविष्ट एवास्ते, तत्रापि त्वं तं पुष्णासि, तत्राप्य् अपत्यमत्या न ह्य् असाव् अपत्यं न पतत्य् अस्माद् इत्य् अपत्यम् इति निरुक्तेः । अत एव न त्वम् अनुमीयसे कृष्णाद् विमुखः गतश्रीर् इति लक्ष्मीस् तव गृहेभ्यो निःसृत्य गतेति जानीहि । ननु तर्हि कोऽत्र प्रतीकारस् तत्राह आशु शीघ्रम् अशैव्यम् अमङ्गलम् एनं त्यज । मया पित्रा पुत्रस्य त्यागे मत्कुले कलङ्कः स्यात् तत्राहकुलस्यैव कौशलाय कुशलाय त्यजेद् एकं कुलस्यार्थे इति न्यायात् । अन्यथा कुलम् एव सर्वं ते नङ्क्ष्यतीति भावः ॥१३॥

 _*_

॥ ३.१.१४ ॥

इत्य् ऊचिवांस् तत्र सुयोधनेन
प्रवृद्धकोपस्फुरिताधरेण ।
असत्कृतः सत्स्पृहणीयशीलः
क्षत्ता सकर्णानुजसौबलेन ॥

श्रीधरः  इत्य् ऊचिवान् एवं ऊक्तवान् । असौ क्षत्ता विदुरः सतां स्पृहणीयं शीलं यस्य स कर्णदुःशासनशकुनिसहितेन दुर्योधनेनासत्कृतस् तिरस्कृतः ॥१४॥

क्रमसन्दर्भः  न व्याख्यातम्.

विश्वनाथः  इत्य् ऊचिवान् एवं ऊक्तवान् । विदुरः सुयोधनेन असत्कृतः तिरस्कृतः कर्णदुःशासनशकुनिसहितेन ॥१४॥

 _*_

॥ ३.१.१५ ॥

क एनम् अत्रोपजुहाव जिह्मं
दास्याः सुतं यद्बलिनैव पुष्टः ।
तस्मिन् प्रतीपः परकृत्य आस्ते
निर्वास्यताम् आशु पुराच् छ्वसानः ॥

श्रीधरः  तिरस्कारम् आहक इति । दासीसुतो ह्य् अत्राह्वानानर्हः । जिह्मश् च कुटिलः । जिह्मताहयस्य बलिनान्नेन पुष्टस् तस्मिन्न् एव प्रतीपः प्रतिकूलः परेषां कार्ये वर्तते । अतः पुरान् निर्वास्यताम् । श्वसानः श्वसन् जीवमात्रशेष इत्य् अर्थः । पाठान्तरे श्मशानवद् अमङ्गलः ॥१५॥

क्रमसन्दर्भः  न व्याख्यातम्.

विश्वनाथः  तिरस्कारम् एवाहक एनम् अत्र महाराजसदसि अजुहावेति आह्वानानर्हम् इति भावः । तत्र हेतुःदास्याः सुतम् इति जन्मनैव दुष्टम् । जिह्मं कुटिलम् इति । कर्मणापि कौटिल्यम् आहयद् बलिना यद् दत्तेनान्नेन पुष्टस् तस्मिन्न् एव स्वस्वामिनि प्रतीपः प्रतिकूलः परेषां शत्रूणां कृत्ये कार्ये वर्तते । अतोऽयम् अत्र स्थितः सर्वम् एवास्मत्कुलं नाशयितुं यतिष्यत इति भावः । निर्वास्यताम् अयम् इतो निष्काल्यतां यः कोऽत्र मदीयो वर्तते तेनेति भावः । तत्राप्य् आशु मा विलम्बेन तत्रापि श्वसानः श्वासमात्रावशिष्ट इति सबहुवेत्रप्रहारम् इति भावः । श्मशान इति पाठे श्मशानवद् अमङ्गलोऽयं केनास्मद्गृहमध्ये आनीतो यो माम् एवामङ्गलं वक्ति । अत आशु निष्काश्यताम् अन्यथा राजपुरम् इदं श्मशानम् एव करिष्यतीति भावः ॥१५॥

 _*_

॥ ३.१.१६ ॥

स्वयं धनुर् द्वारि निधाय मायां
भ्रातुः पुरो मर्मसु ताडितोऽपि ।
स इत्थम् अत्युल्बणकर्णबाणैर्
गतव्यथोऽयाद् उरु मानयानः ॥

श्रीधरः  अत्युल्बणैः कर्णयोर् बाणवत् प्रविशद्भिः परुषवाक्यैर् मर्मसु ताडितोऽपि गतव्यथः । तत्र हेतुःमायां ऊरु बहु मानयन्न् अहो मायाया माहात्म्यम् इति ताम् एव तत्र हेतुं मन्यमानस् तन् निःसारणात् पूर्वं स्वयम् एव अयान् निर्जगाम । किं कृत्वा ? एते नूनं मरिष्यन्ति किं धनुषेति तस्य द्वारि धनुर् निधाय । यद् वा, भीमादिभिः सङ्गत्यास्माभिर् योत्स्यतीति मा शङ्कीर् इति धनुर् निधानम् ॥१६॥

क्रमसन्दर्भः  “स्वयम्” इत्य् अत्र “स्मयन्” इति चित्सुखः ॥१६॥

विश्वनाथः  स इत्थम् अत्युल्बणकर्णबाणैः अत्युल्बणैः परुषवाक्यैर् कर्णयोर् बाणैर् इव प्रविश्य मर्मस्थानेषु ताडितः । तत्रापि भ्रातुः पुरः अरे किम् एवं ब्रूषे इत्य् अप्य् अनुक्तवतः । किं च, ताडितोऽपि गतव्यथः । धन्योऽसि अरे दुर्योधन, धन्योऽसि त्वया मम सर्वा अपि व्यथा निर्वापिता यद् इतो निःसार्यमाणस्य दूरे क्वचन तीर्थादिषु निर्विण्णतया स्थास्यतस् त्वज्जनके ममतां त्यक्तवतो मम का व्यथेति मनस्य् अनुलप्येति भावः । अयात् निर्जगाम स्वयम् इति दुष्टैर् निःसारणात् स्वयम् एव निःसरणं भद्रम् इति भावः । धनुर्द्वारि निधायेति सम्प्रति सर्वं स्वगृहादिकम् अपि त्यक्तवतो विविक्ते क्वचिद् उपविश्य कृष्णं भजिष्यतोओ मम किम् अनेन दुश्चिह्नेन धनुषेति भावः । यद् वा, भीमादिभिः सङ्गत्यास्माभिः सह योत्स्यत इति पापोऽयं मा शङ्केतेति धनुर् निधानम् । मायां ऊरुम् आनयानः मानयन्न् इति माययैवान्धीकृतः पुरः सन्तम् अपि कृष्णं न पश्य्ति । यद् वा, अहो मायामाहात्म्यं भगवतः कृष्णस्य यद् एवं प्रकारेण मां स्वभक्तम् इतो निष्काश्य भीमादिभिर् निःसंशयम् एते घातयिष्यन्त इति ॥१६॥

 _*_

॥ ३.१.१७ ॥

स निर्गतः कौरवपुण्यलब्धो
गजाह्वयात् तीर्थपदः पदानि ।
अन्वाक्रमत् पुण्यचिकीर्षयोर्व्याम्
अधिष्ठितो यानि सहस्रमूर्तिः ॥

श्रीधरः  ततो निर्गतस्य तीर्थाटनप्रकारम् आहस इत्य् अष्टभिः । स गजाह्वयान् निर्गतः संस् तीर्थं पादौ यस्य तस्य हरेः पदानि क्षेत्राणि पुण्यचिकीर्षयाऽन्वाक्रमत् प्रत्यपद्यत । कौरवाणां पुण्येन लब्ध इति तेषां भाग्यम् एव तेन रूपेण गतम् इति सूचितम् । उर्व्यां सहस्रमूर्तिर् ब्रह्मरुद्राद्यनेकमूर्तिः संस् तीर्थपाद्यानि यान्य् अधिष्ठाय स्थितः तानि तानि जगामेत्य् अर्थः ॥१७॥

क्रमसन्दर्भः  अन्वाक्रमत् अनुक्रमेण प्राप । पुण्यचिकीर्षया तद्दुःसङ्गप्रायश्चित्तेच्छया । अतः सदोषम्मन्यः सहसा श्रीकृष्णम् अपि द्रष्टुं न जगामेति भावः ॥१७॥

विश्वनाथः  कुरोस् तद्वंश्यानां च पुण्येन लब्ध इति तेषां भाग्यम् एव तेन रूपेण गतम् इति सूचितम् । तीर्थं पादौ यस्य तस्य हरेर् इति तच्चरणबुद्ध्यैव तादृशानां तीर्थदिदृक्षेति सूचितम् । पदानि क्षेत्राणि सहस्रमूर्तिर् मत्स्यकूर्माद्यनेकमूर्तिः सन् यानि यान्य् अधिष्ठाय स्थितः ॥१७॥

 _*_

॥ ३.१.१८ ॥

पुरेषु पुण्योपवनाद्रिकुञ्जेष्व्
अपङ्कतोयेषु सरित्सरःसु ।
अनन्तलिङ्गैः समलङ्कृतेषु
चचार तीर्थायतनेष्व् अनन्यः ॥

श्रीधरः  पुण्यानि यान्य् उपवनादीनि तेषु कुञ्जं लतादिगूढस्थानम् । अपङ्कानि तोयानि येषां तेषु सरित्सरःसु च तीर्थेष्व् आयतनेषु क्षेत्रेषु च । कीदृशेषु ? अनन्तस्य लिङ्गैर् मूर्तिभिः सम्यग् अलङ्कृतेषु । अनन्य एकाकी ॥१८॥

क्रमसन्दर्भः  पुरेषु प्रसिद्धेषु न विद्यते पङ्कं पापं येभ्यस् तेषु पापहन्तृषु तोयेषु अनन्यः सर्वत्र श्रीकृष्णैकदृष्टिः ॥१८॥

विश्वनाथः  अनन्य एकाकी ॥१८॥

 _*_

॥ ३.१.१९ ॥

गां पर्यटन् मेध्यविविक्तवृत्तिः
सदाप्लुतोऽधः शयनोऽवधूतः ।
अलक्षितः स्वैर् अवधूतवेषो
व्रतानि चेरे हरितोषणानि ॥

श्रीधरः  किं च, गां पर्यटन् व्रतानि चेरे आचरत् । मेध्या पवित्रा विविक्तासङ्कीर्णा वृत्तिर् जीविका यस्य । सदाप्लुतः प्रतितीर्थं स्नातः । अधः शयनं यस्य । अवधूतोऽसंस्कृतदेहः, अवधूतवेषो वल्कलादिधारी । अत एव स्वैर् अलक्षितः ॥१९॥

क्रमसन्दर्भः  विविक्तत्वं परवृत्तिभिर् अमिश्रत्वम् ॥१९॥

विश्वनाथः  गां पृथिवीं मेध्या पवित्रा विविक्ता वृत्तान्तरेणामिश्रिता वृत्तिजीविका यस्य सः । सदाप्लुतः प्रतितीर्थं स्नात इति स्नानेन पावित्र्यं लक्ष्यते । स्नानानन्तरं कदाचिद् अस्पृश्यस्पर्शे पुनर् अपि स्नातीति सदा भगवन्मन्त्रादिस्मरणार्थं पवित्र एव तिष्ठतीत्य् अर्थः । अवधूतोऽसंस्कृतदेहः, अवधूतवेषो वल्कलादिधारी, अत एव स्वैर् अलक्षितः ॥१९॥

 _*_

॥ ३.१.२० ॥

इत्थं व्रजन् भारतम् एव वर्षं
कालेन यावद् गतवान् प्रभासम् ।
तावच् छशास क्षितिम् एक चक्राम्
एकातपत्राम् अजितेन पार्थः ॥

श्रीधरः  एकस्यैव चक्रं सैन्यं यस्याम् । एकम् एव राजचिह्नं श्वेतातपत्रं यस्यां ताम् । अजितेन श्रीकृष्णेन सहायेन ॥२०॥

क्रमसन्दर्भः  भारतम् एव वर्षम् इति तन्मध्यवर्ति कुमारिकाखण्डम् एव ज्ञेयं विष्णुपुराणानुसारेणान्यत्रागम्यत्वात् ॥२०॥

विश्वनाथः  एकस्यैव चक्रं सैन्यं यस्याम् । एकम् एव राजचिह्नं श्वेतातपत्रं यस्यां ताम् । अजितेन श्रीकृष्णेन सहायेन हेतुना पार्थो युधिष्ठिरः ॥२०॥

 _*_

॥ ३.१.२१ ॥

तत्राथ शुश्राव सुहृद्विनष्टिं
वनं यथा वेणुजवह्निसंश्रयम् ।
संस्पर्धया दग्धम् अथानुशोचन्
सरस्वतीं प्रत्यग् इयाय तूष्णीम् ॥

श्रीधरः  तत्र प्रभासे परस्परस्पर्धया निमित्तभूतया सुहृदां कौरवाणां विनष्टिं विनाशम् अशृणोत् । परस्परनाशे दृष्टान्तःवेणुजं वह्निं संश्रयते यद् वनं, तद् यथा दग्धं भवति, तथा । प्रत्यग् उद्गमाभिमुखम् ॥२१॥

क्रमसन्दर्भः  सुहृद्विनष्टिम् इति । यादवानां विनष्टिम् इत्य् एव ज्ञेयम् । नातिविलम्बाद् एवोद्धवेन मिलनात् ॥२१॥

विश्वनाथः  तत्र प्रभासे सुहृदां कौरवाणां विनष्टिं विनाशम्, दुर्योधनादिषु सौहार्दाभावाद् अनतिविलम्बे एवोद्धवमिलनाच् च सुहृदां यादवानाम् इति केचिद् व्याचक्षते । वनं यथा दग्धं भवतीत्य् अन्वयः । प्रत्यक् प्रतीचीं पश्चिमवाहिनीम् इत्य् अर्थः ॥२१॥

 _*_

॥ ३.१.२२ ॥

तस्यां त्रितस्योशनसो मनोश् च
पृथोर् अथाग्नेर् असितस्य वायोः ।
तीर्थं सुदासस्य गवां गुहस्य
यच् छ्राद्धदेवस्य स आसिषेवे ॥

श्रीधरः, विश्वनाथः  त्रितादीनाम् एकादशतीर्थानि तत्तन्नाम्ना प्रसिद्धान्य् आसेवितवान् ॥२२॥

क्रमसन्दर्भः  न व्याख्यातम्.

 _*_

॥ ३.१.२३ ॥

अन्यानि चेह द्विजदेवदेवैः
कृतानि नानायतनानि विष्णोः ।
प्रत्यङ्गमुख्याङ्कितमन्दिराणि
यद्दर्शनात् कृष्णम् अनुस्मरन्ति ॥

मध्वः  प्रत्यङ्कमुख्यो विष्णुः । ब्रह्मा प्रत्यङ्कवान् विष्णुः सम्यग्लक्षणवत्तमः इति तन्त्रमालायाम् ॥२३॥

श्रीधरः  द्विजदेवैर् ऋषिभिर् देवैश् च कृतानि । अङ्गम् अङ्गं प्रति वर्तन्ते इति प्रत्यङ्गान्य् आयुधानि तेषु मुख्यं चक्रं तेनाङ्कितानि मूर्धन्यहेमकुम्भेषु चिह्नितानि मन्दिराणि, येषु तानि नानाविधानि विष्णोर् आयतनानि क्षेत्राणि तीर्थानि चासिषेवे । येषां चक्राङ्कितमन्दिरवतां दर्शनाच् छ्रीकृष्णस्मरणं भवति ॥२३॥

क्रमसन्दर्भः  न व्याख्यातम्.

विश्वनाथः  द्विजदेवैर् ऋषिभिर् देवैश् अङ्गम् अङ्गं प्रति वर्तन्ते इति प्रत्यङ्गान्य् आयुधानि । तेषु मुख्यं चक्रं तेनाङ्कितानि मन्दिराणि, येषु तानि ॥२३॥

 _*_

॥ ३.१.२४ ॥

ततस् त्व् अतिव्रज्य सुराष्ट्रम् ऋद्धं
सौवीरमत्स्यान् कुरुजाङ्गलांश् च ।
कालेन तावद् यमुनां ऊपेत्य
तत्रोद्धवं भागवतं ददर्श ॥

श्रीधरः  अतिव्रज्यातिक्रम्य । यावद् उद्धवः प्राप्तस् तावत् स्वयम् अपि यमुनां ऊपेत्य ॥२४॥

क्रमसन्दर्भः  न व्याख्यातम्.

विश्वनाथः  तावद् इति वाक्यालङ्कारे सम्भ्रमे वा ॥२४॥

 _*_

॥ ३.१.२५ ॥

स वासुदेवानुचरं प्रशान्तं
बृहस्पतेः प्राक्तनयं प्रतीतम् ।
आलिङ्ग्य गाढं प्रणयेन भद्रं
स्वानाम् अपृच्छद् भगवत्प्रजानाम् ॥

श्रीधरः  स विदुरः । प्राक्तनयं पूर्वशिष्यं नीतिशास्त्रे । पाठान्तरे प्राप्तो नयो नीतिशास्त्रं येन तम् । प्रतीतं प्रख्यातम् । स्वानां ज्ञातीनां भद्रम् अपृच्छत् । प्रश्ने हेतुः, भगवतः प्रजानां पोष्याणाम् ॥२५॥

क्रमसन्दर्भः  सुहृद्विनष्टेः श्रुतत्वेऽपि स्वानां भद्रम् अपृच्छद् इति । शोकावेशस्वभावोऽयम् । स्वेषां परमात्मीयानाम् ॥२५॥

विश्वनाथः  प्राक्तनयं पूर्वशिष्यं नीतिशास्त्रे । प्राप्तनयम् इति वा पाठः । प्रतीतं ख्यातम्, तत्र विदुरकर्तृकालिङ्गनेऽपि उद्धवस्य नमस्काराभावः प्रेममूर्च्छयैव ज्ञेयः ॥२५॥

 _*_

॥ ३.१.२६ ॥

कच्चित् पुराणौ पुरुषौ स्वनाभ्य
पाद्मानुवृत्त्येह किलावतीर्णौ ।
आसात उर्व्याः कुशलं विधाय
कृतक्षणौ कुशलं शूरगेहे ॥

मध्वः  पद्मो ब्रह्मा समुद्दिष्टः पद्मा श्रीर् अपि चोच्यते इति ब्राह्मे ।

लोकानां सुखकर्तृत्वम् अपेक्ष्य कुशलं विभोः ।
पृच्छ्यते सततानन्दात् कथं तस्यैव पृच्छ्यते ॥ इति पाद्मे ॥२६॥

श्रीधरः  प्रथमं तावद् रामकृष्णयोः कुशलं पृच्छति । कच्चिद् इति प्रश्ने । स्वनाभौ भवः स्वनाभ्यः पाद्मो ब्रह्मा, तस्यानुवृत्त्या प्रार्थनयेहावतीर्णौ कुशलम् आसाते वर्तते । कृतक्षणौ दत्तावसरौ सर्वेषां कृतोत्सवाव् इति वा । तयोर् नित्यकुशलत्वेऽप्य् उक्तविशेषणविशिष्टौ शूरसेनस्य गृहे कच्चिद् आसाते ? इति प्रश्नः ॥२६॥

क्रमसन्दर्भः  स्वनाभ्येति । स्वीयस्य गर्भोदशायिनो नाभौ भवः स्वनाभ्यः निजशासनार्हणम् इतिवत् व्यख्यातम् । कुशलं लोकानां मङ्गलं यस्मात् तद् यथा स्यात् ॥२६॥

विश्वनाथः  भगवत्प्रकटस्थित्यैव तत्प्रजानां भद्रम् इति भगवत्सुखस्थितिं पृच्छतिकच्चिद् इति । प्रश्ने स्वनाभौ भवः स्वनाभ्यः पाद्मो ब्रह्मा कृतक्षणौ कृतोत्सवौ तयोर् नित्यकुशलिनोर् अपि कुशलप्रश्नः प्रेम्णैव ज्ञेयः ॥२६॥

 _*_

॥ ३.१.२७ ॥

कच्चित् कुरूणां परमः सुहृन् नो
भामः स आस्ते सुखम् अङ्ग शौरिः ।
यो वै स्वस्ṝणां पितृवद् ददाति
वरान् वदान्यो वरतर्पणेन ॥

मध्वः  वरतर्पणेन भर्तृतर्पणेन ॥२७॥

श्रीधरः  यदूनां कुशलं पृच्छति नवभिः । भामः पूज्यः । शौरिर् वसुदेवः । यद् वा, भामो भगिनीभर्ता । कुन्ती वसुदेवस्य भगिनी । अतो देवकी पाण्डोर् भगिनीति लोकव्यवहारः । वरान् अर्थान् । वदान्योऽत्युदारः । वराणां तत्पतीनां तर्पणेन सन्तर्पणेन सह ॥२७॥

क्रमसन्दर्भः  भामो भगिनीभर्ता, पौरवी रोहिण्योः पतित्वात् । स्वस्ṝणाम् इति कुन्तीस्नेहतात्पर्याद् उक्तम् ॥२७॥

विश्वनाथः  भामो भगिनीभर्ता । वसुदेवभार्यायाः पौरव्या विदुरादीनां भगिनीत्वात् शौरिर् वसुदेवः । स्वस्ṝणाम् इति कुन्त्याः स्नेहातिशयो ध्वन्यते । अन्यासु स्वसृषु तथाभावादृष्टेः । वरान् अभीप्सितान् अर्थान् वराणां तत्पतीनां तर्पणेन सन्तोषणेन सह ॥२७॥

 _*_

॥ ३.१.२८ ॥

कच्चिद् वरूथाधिपतिर् यदूनां
प्रद्युम्न आस्ते सुखम् अङ्ग वीरः ।
यं रुक्मिणी भगवतोऽभिलेभे
आराध्य विप्रान् स्मरम् आदिसर्गे ॥

मध्वः  आधिर् मनो वरूथं च आत्मा स्वम् इति चोच्यते इत्य् अभिधाने ॥२८॥

श्रीधरः  वरूथाधिपतिः सेनानीः । आदिसर्गे पूर्वजन्मनि स्मरं कामं सन्तम् अभिलेभे पुत्रं लब्धवती ॥२८॥

क्रमसन्दर्भः  स्मरं श्रीभगवद्व्यूहरूपम् । श्रीकृष्णसन्दर्भे तथा निर्णीय व्याख्यातत्वात् ॥२८॥

विश्वनाथः  अत्र प्रश्ने तेनातिवैक्लव्यात् क्रमो नानुसृतः । वरूथाधिपतिः सेनानीः । आदिसर्गे पूर्वजन्मनि स्मरं कन्दर्पम् इति कन्दर्पस्य देवत्वात् प्रद्युम्नस्य नरत्वात् तथाभूतत्वे उत्कर्षद्योतना । वस्तुतः सिद्धान्ते तु कन्दर्पस् तद्विभूतिविशेष एव । एवम् अग्रेऽपि तदंशविभूतयोऽपि सर्वत्र तल्लीलाकथासु तादात्म्येनैवोच्यन्ते । यथा देवकीवसुदेवाव् अपि पृश्निसुतपसाव् उक्तौ स्वयं भगवतैवत्वम् एव पूर्वसर्गेऽभूः पृश्निः स्वायम्भुवे सति [भा.पु. १०.३.३२] इत्य् आदिना सर्वत्र नरलीलतापुष्ट्या चमत्कार एव कारणं ज्ञेयम्, यथात्रैव “आराध्य विप्रान्” इति, जाम्बवती व्रताढ्य [भा.पु. ३.१.३०] इति रुक्मिणी जाम्बवत्यादीनां भगवत्स्वरूपशक्तीनाम् अपि तत्तदर्थे तत्तत्साधनम् अपि ॥२८॥

 _*_

॥ ३.१.२९ ॥

कच्चित् सुखं सात्वतवृष्णिभोज
दाशार्हकाणाम् अधिपः स आस्ते ।
यम् अभ्यषिञ्चच् छतपत्रनेत्रो
नृपासनाशां परिहृत्य दूरात् ॥

श्रीधरः  सात्वतादीनाम् अधिप उग्रसेनः । शतपत्रनेत्रः श्रीकृष्णः । नृपासनाशां राज्याभिलाषं परिहृत्य प्राणभयेन दूरात् स्थितम् इत्य् अर्थः ॥२९॥

क्रमसन्दर्भः  नृपासनाशां तद्दिशम् अपि परिहृत्येत्य् अस्य । शतपत्रनेत्र एव वा कर्ता ॥२९॥

विश्वनाथः  अधिप उग्रसेनः । यं ऊग्रसेनं नृपासनाशां राज्याभिलाषं परिहृत्य प्राणभयेन दूरात् स्थितम् इत्य् अर्थः । शतपत्रनेत्रः श्रीकृष्णः ॥२९॥

 _*_

॥ ३.१.३० ॥

कच्चिद् धरेः सौम्य सुतः सदृक्ष
आस्तेऽग्रणी रथिनां साधु साम्बः ।
असूत यं जाम्बवती व्रताढ्या
देवं गुहं योऽम्बिकया धृतोऽग्रे ॥

श्रीधरः  हे साउम्य । हरेः सुतस् तेन सदृक्षः सदृशः साधु सुखम् आस्ते । गुहं स्वामिकार्तिकेयम् । अग्रे पूर्वजन्मनि यो भवान्या गर्भे धृतस् तम् ॥३०॥

क्रमसन्दर्भः  साम्बस्य गुहत्वं प्रद्युम्नवद् एव ॥३०॥

विश्वनाथः  सदृक्षः सदृशः । गुहं कार्तिकेयम् । अंशांशिनोर् ऐक्यात् रुद्रस्य भगवदंशत्वात् तत्पुत्रस्य कार्त्तिकेयस्यापि भगवत्पुत्रांशत्वं युक्त्या ज्ञेयम् । यद् वा, परावरेशो महदंशयुक्त इत्य् आदि वक्ष्यमाणयुक्त्या अवतारकाले श्रीकृष्णे नारायणप्रवेशे सति नारायण एव वसुदेवगृहेऽवतीर्ण इति प्रतीतिर् इव साम्बे गुहप्रवेशात् प्रद्युम्ने कामप्रवेशात् उद्धवादिष्व् अपि वस्वादेः प्रवेशात् तथा तथोक्तिर् नानुपपन्ना ॥३०॥

 _*_

॥ ३.१.३१ ॥

क्षेमं स कच्चिद् युयुधान आस्ते
यः फाल्गुनाल् लब्धधनूरहस्यः ।
लेभेऽञ्जसाधोक्षजसेवयैव
गतिं तदीयां यतिभिर् दुरापाम् ॥

श्रीधरः  युयुधानः सात्यकिः । क्षेमं कुशलम् आस्ते । फाल्गुनाद् अर्जुनाल् लब्धं धनुषो रहस्यं येन । तदीयाम् अधोक्षजसम्बन्धिनीम् ॥३१॥

क्रमसन्दर्भः  तदीयां गतिं परमान्तरङ्गाम् ॥३१॥

विश्वनाथः  युयुधानः सात्यकिः । फाल्गुनाद् अर्जुनात् ॥३१॥

 _*_

॥ ३.१.३२ ॥

कच्चिद् बुधः स्वस्त्य् अनमीव आस्ते
श्वफल्कपुत्रो भगवत्प्रपन्नः ।
यः कृष्णपादाङ्कितमार्गपांसुष्व्
अचेष्टत प्रेमविभिन्नधैर्यः ॥

श्रीधरः  श्वफल्कपुत्रोऽक्रूरः । बुधो विद्वान् । अतो भगवन्तं प्रपन्नोऽनुसृतः । अत एवानमीवो निष्पापः । भक्तौ लिङ्गम् । योऽचेष्टत व्यलुठत् । प्रेम्णा विभिन्नं विदीर्णं धैर्यं यस्य सः । स्वस्ति क्षेमम् आस्ते ॥३२॥

क्रमसन्दर्भः  अक्रूरस्य सर्वदा परमभक्तिमत्त्वेऽपि यः कृष्णेति कालदेशादिवैशिष्ट्येन चमत्कारित्वाद् युक्तम् ॥३२॥

विश्वनाथः  अनमीवो निष्पापः श्वफल्कपुत्रोऽक्रूरोऽचेष्टत नन्दग्रामप्रवेशे व्यलुठत् ॥३२॥

 _*_

॥ ३.१.३३ ॥

कच्चिच् छिवं देवकभोजपुत्र्या
विष्णुप्रजाया इव देवमातुः ।
या वै स्वगर्भेण दधार देवं
त्रयी यथा यज्ञवितानम् अर्थम् ॥

श्रीधरः  देवकनामा यो भोजस् तस्य पुत्र्या देवक्याः । विष्णुः प्रजा पुत्रो यस्यास् तस्याः देवमातुर् अदितेर् इव । कच्चिच् छिवम् । यज्ञवितानरूपम् अर्थं त्रयी यथा प्रकाशकतया बिभर्ति तथा दधार ॥३३॥

क्रमसन्दर्भः  देवमातुर् इवेति दृष्टान्तत्वं तदितराभावेन ॥३३॥

विश्वनाथः  देवकनामा यो भोजस् तस्य पुत्र्या देवक्याः । विष्णुः प्रजा अपत्यं यस्यास् तस्याः देवमातुर् अदितेर् इव ॥३३॥

 _*_

॥ ३.१.३४ ॥

अपि स्विद् आस्ते भगवान् सुखं वो
यः सात्वतां कामदुघोऽनिरुद्धः ।
यम् आमनन्ति स्म हि शब्दयोनिं
मनोमयं सत्त्वतुरीयतत्त्वम् ॥

श्रीधरः  सात्वतानां ऊपासकानां कामान् दोग्धि पूरयतीति कामदुघः । भगवत्त्वे हेतुःयं शब्दस्य शास्त्रस्य योनिं कारणम् आमनन्ति वेदाः । कुतः ? मनोमयं मनसः प्रवर्तकम् । तत् कुतः ? सत्त्वस्यान्तःकरणस्य चतुर्विधस्य तुरीयं तत्त्वं चतुर्थम् अधिदैवम् । चित्ताहङ्कारबुद्धिमनसाम् अन्तःकरणभेदानां क्रमेण वासुदेवसङ्कर्षणप्रद्युम्नानिरुद्धा ह्य् अधिष्ठातारः । मनसश् च शब्दयोनित्वं प्रसिद्धम्मनः पूर्वरूपम् । वाग् उत्तररूपम् इति । तथा अन्योऽन्तर आत्मा मनोमयः इति प्रस्तुत्य तस्य यजुर् एव शिरः । ऋग् दक्षिणः पक्षः । सामोत्तरः पक्षः [तै.उ. २.१] इत्यादिश्रुतेः । तथा च शिक्षायां

आत्मा बुद्ध्या समेत्यार्थान् मनो युङ्क्तेवि वक्षया ।
मनः कायाग्निम् आहन्ति स प्रेरयति मारुतम् ।
मारुतस् तूरसि चरन् मन्द्रं जनयति स्वरम् ॥ इत्य् आदि ॥३४॥

क्रमसन्दर्भः  एवम् अनिरुद्धस्यापि साक्षाच्चतुर्व्यूहत्वे लिङ्गम् आहअपि स्विद् इति । शब्दयोनिं निश्वासव्यञ्जितवेदवृन्दम् । एवं वा अरे अस्य महतो भूतस्य निश्वसितम् एतद् यद् ऋग्वेदः [बृ.आ.उ. २.४.१०] इत्य् आदिश्रुतेः । मनोमयं चित्ते वासुदेववन् मनस्य् उपास्यम् । सत्त्वं शुद्धसत्त्वात्मकः श्रीवासुदेवादिरूपो भगवान् तत्र तुरीयं रूपम् । अतो बाणयुद्धादौ बन्धनानुकरणादिकम् आत्मेच्छामयी लीलैव, श्रीरामचन्द्रादिवत् । अस्य पाद्मबृहत्सहस्रनाम्नि माहात्म्यनामानि चैतानि

अनिरुद्धो बृहद्ब्रह्म प्राद्युम्निर् विश्वमोहनः ।
चतुरात्मा चतुर्वर्णश् चतुर्युगविधायकः ॥
चतुर्भेदैकविश्वात्मा सर्वोत्कृष्टांशकोटिसूः ।
आश्रयात्मा... ॥ इति ।

अतः श्रीकृष्णव्यूहत्वेन महानिरुद्धत्वाद् अस्यैवाविर्भावविशेषः प्रलयार्णवादिधामा पुरुष इति ज्ञेयम् । अत एवाभेदेन जगृहे पौरुषं रूपं भगवान् [भा.पु. १.३.१] इत्याद्युक्तं मूलसङ्कर्षणाद्यंशैर् एव हीतरसङ्कर्षणाद्यवस्थात्रयं पुरुषं प्रकाशयतीति । तथैवाभेदेन विष्णुधर्मोत्तरेऽपीदं ऊक्तम् । तत्र श्रीवज्रप्रश्नः

कस् त्व् असौ बालरूपेण कल्पान्तेषु पुनः पुनः ।
दृष्टो यो न त्वया ज्ञातस् तत्र कौतूहलं मम ॥

श्रीमार्कण्डेयोत्तरं च

भूयो भूयस् त्व् असौ दृष्टो मया देवो जगत्पतिः ।
कल्पक्षयेण विज्ञातः स मायामोहितेन वै ॥
कल्पक्षये व्यतीते तु तं देवं प्रपितामहात् ।
अनिरुद्धं विजानामि पितरं ते जगत्पतिम् ॥ इति । [१.७९.१३]

भीष्मपर्वणि दुर्योधनं प्रति भीष्मशिक्षायां श्रीकृष्णस्यावतारारम्भे गन्धमादनम् आगतस्य ब्रह्मणस् तदाविर्भावं मनसि पश्यतस् तु बालस्य तद् इदं वचनम्

सृष्ट्वा सङ्कर्षणं देवं स्वयम् आत्मानम् आत्मना ।
कृष्ण त्वम् आत्मनास्राक्षीः प्रद्युम्नं चात्मसम्भवम् ॥
प्रद्युम्नाच् चानिरुद्धं त्वं यं विदुर् विष्णुम् अव्ययम् ।
अनिरुद्धोऽसृजन् मां वै ब्रह्माणं लोकधारिणम् ॥
वासुदेवमयः सोऽहं त्वयैवास्मि विनिर्मितः ॥ [म.भा. ६.६१.६५६७]

अत एव च पूर्वम् अपि च जगृहे पौरुषं रूपं [भा.पु. १.३.१] इत्य् अत्र श्रीकृष्णस्य अनिरुद्धावतारान्तःपातित्वं न व्याख्यातम्. अत एव विशेषः कृष्णसन्दर्भेऽस्ति ॥३४॥ [श्रीकृष्णसन्दर्भ ८९]

विश्वनाथः  सात्वतानां यादवविशेषाणां भाव्करण् वा । शब्दयोनिं निश्वासव्यञ्जितवेदवृन्दंएवं वा अरे अस्य महतो भूतस्य निश्वसितम् एतद् यद् ऋग्वेदः [बृ.आ.उ. २.४.१०] इत्य् आदिश्रुतेः । मनो मयते इति मनोमयं मनसः प्रवर्तकम् । तथा सत्त्वस्य शुद्धसत्त्वरूपस्य चतुर्व्यूहस्य तुरीयं चतुर्थं तत्त्वं तद् अप्य् अस्य बाणयुद्धादौ बन्धनादिकम् अचिन्त्यात्मेच्छामयी लीलैव, श्रीरामचन्द्रादिवत् । अत्रास्य चतुर्व्यूहत्वे प्रमाणं विष्णुधर्मोत्तरे वज्रप्रश्ने मार्कण्डेयोत्तरं, यथा

भूयो भूयस् त्व् असौ दृष्टो मया देवो जगत्पतिः ।
कल्पक्षयेण विज्ञातः स मायामोहितेन वै ॥
कल्पक्षये व्यतीते तु तं देवं प्रपितामहात् ।
अनिरुद्धं विजानामि पितरं ते जगत्पतिम् ॥ [१.७९.१३] इति ।

भीष्मपर्वणि दुर्योधनं प्रति भीष्मशिक्षायां श्रीकृष्णस्यावतारारम्भे गन्धमादनम् आगतस्य ब्रह्मणस् तदाविर्भावं मनसि पश्यतः स्तुवानस्य तद् इदं ब्रह्मवचनम्

सृष्ट्वा सङ्कर्षणं देवं स्वयम् आत्मानम् आत्मना ।
कृष्ण त्वम् आत्मनास्राक्षीः प्रद्युम्नं चात्मसम्भवम् ॥
प्रद्युम्नाच् चानिरुद्धं त्वं यं विदुर् विष्णुम् अव्ययम् ।
अनिरुद्धोऽसृजन् मां वै ब्रह्माणं लोकधारिणम् ॥
वासुदेवमयः सोऽहं त्वयैवास्मि विनिर्मितः ॥ [म.भा. ६.६१.६५६७] इति ॥३४॥

 _*_

॥ ३.१.३५ ॥

अपि स्विद् अन्ये च निजात्मदैवम्
अनन्यवृत्त्या समनुव्रता ये ।
हृदीकसत्यात्मजचारुदेष्ण
गदादयः स्वस्ति चरन्ति सौम्य ॥

श्रीधरः  अपि स्वित् किं स्वित् । अन्ये च स्वस्ति चरन्ति । निजस्य देहादिव्यतिरिक्तस्यात्मनो दैवं श्रीकृष्णम् अनन्यवृत्त्यैकान्तभक्तिभवेन ये सम्यग् अनुव्रताः अनुसृताः । हृदीकश् च सत्यभामाया आत्मजश् च चारुदेष्णश् च गदश् चादिर् येषां तेऽपि ॥३५॥

क्रमसन्दर्भः  निजस्य आत्मीयस्य आत्मनश् च दैवं श्रीकृष्णम् ॥३५॥

विश्वनाथः  निजस्यात्मनो दैवं मूर्तं भाग्यम् इव श्रीकृष्णं सम्यग् अनुव्रताः अनुसृताः ॥३५॥

 _*_

॥ ३.१.३६ ॥

अपि स्वदोर्भ्यां विजयाच्युताभ्यां
धर्मेण धर्मः परिपाति सेतुम् ।
दुर्योधनोऽतप्यत यत्सभायां
साम्राज्यलक्ष्म्या विजयानुवृत्त्या ॥

श्रीधरः  इदानीं कुरून् पृच्छति षड्भिः । अपि किम् । स्वदोर्भ्यां स्वबाहुवद् वर्तमानाभ्यां विजयाच्युताभ्याम् अर्जुनकृष्णाभ्यां धर्ममार्गेण धर्मो युधिष्ठिरः सेतुं धर्ममर्यादां परिपाति । यस्य सभायां विजयानुवृत्त्या जयपरम्परया, अर्जुनस्य सेवयेति वा । एवम्भूतं यस्यैश्वर्यम् इत्य् अर्थः ॥३६॥

क्रमसन्दर्भः  अपि स्वदोर्भ्याम् इत्य् आदिकं श्रीभगवदन्तर्धानेन तेषां प्राकट्यासम्भवात् ॥३६॥

विश्वनाथः  इदानीं कुरून् पृच्छति षड्भिः । अपि किम् । दोस्तुल्याभ्याम् अर्जुनकृष्णाभ्यां धर्मो युधिष्ठिरः सेतुं धर्ममर्यादां सम्राज्यं सम्पत्त्या कीदृश्या विजयस्य सर्वोत्कर्षस्य अनुवृत्तिर् यस्यां तया ॥३६॥

 _*_

॥ ३.१.३७ ॥

किं वा कृताघेष्व् अघम् अत्यमर्षी
भीमोऽहिवद् दीर्घतमं व्यमुञ्चत् ।
यस्याङ्घ्रिपातं रणभूर् न सेहे
मार्गं गदायाश् चरतो विचित्रम् ॥

मध्वः  अघं व्यमुञ्चत् पुनर् अपराधबुद्धिं हित्वा आस्ते ॥३७॥

श्रीधरः  कृताघेषु कृतापराधेषु कुरुषु स्वकर्तृकम् अघं दीर्घतमं बहुकालानुचिन्तितम् अहिवद् अत्यमर्षी भीमः किं व्यमुञ्चन् नो वा ? गदाया विचित्रं विविधं मार्गं चरतः ॥३७॥

क्रमसन्दर्भः  अघं क्रोधजं व्यसनम् । अंहो दुःखव्यसनेष्व् अघम् इत्य् अमरः यस्याङ्घ्रीत्य् अनुमानेनैवोक्तम् ॥३७॥

विश्वनाथः  कृताघेषु कुरुषु स्वकर्तृकम् अघं विषम् इव वधहेतुं बहुकालानुचिन्तितं किं व्यमुञ्चन् नो वा ? ॥३७॥

 _*_

॥ ३.१.३८ ॥

कच्चिद् यशोधा रथयूथपानां
गाण्डीवधन्वोपरतारिर् आस्ते ।
अलक्षितो यच्छरकूटगूढो
मायाकिरातो गिरिशस् तुतोष ॥

श्रीधरः  रथयूथपानां मध्ये यशोधाः कीर्तिधारी । यद् वा, स्वीयानां तेषां कीर्तिप्रदः उपरता अरयो यस्मात् । यस्य शरकूटेन बाणसमूहेन गूढ आच्छन्नः ॥३८॥

क्रमसन्दर्भः  न व्याख्यातम्.

विश्वनाथः  रथयूथपानां मध्ये यशोधाः कीर्तिधारी उपरतिर् विनष्टशत्रुः सन्न् आस्ते यच् छरसमूहेन गूढ आच्छन्नः ॥३८॥

 _*_

॥ ३.१.३९ ॥

यमाव् उत स्वित् तनयौ पृथायाः
पार्थैर् वृतौ पक्ष्मभिर् अक्षिणीव ।
रेमात उद्दाय मृधे स्वरिक्थं
परात् सुपर्णाव् इव वज्रिवक्त्रात् ॥

श्रीधरः  उत स्वित् किं स्वित् । यमौ नकुलसहदेवौ । रेमाते क्रीडाते इत्य् अर्थः । माद्र्याः सुताव् अपि पृथायास् तनयौ पृथायाः पुत्रैर् वृतौ सुपर्णाव् इव रेमाते । किं कृत्वा ? परात् दुर्योधनात् स्वरिक्थं स्वीयं राज्यं ऊद्दायाच्छिद्य । वज्रिवक्त्राद् इन्द्रस्य मुखात् स्वरिक्थम् अमृतं गरुड इवेति । यद् वा, सुपर्णाव् इवेति । यदि द्वौ गरुडाव् अमृतम् आनयेतां तर्हि तद्वत् । अक्षिणीवेति मणीवादिगणत्वात् सन्धिः ॥३९॥

क्रमसन्दर्भः  उद्दायेत्यस्य कर्तारः पार्था एव वा । तथा हि यौ पार्थैर् वृत्तौ पाल्यमानौ सन्तौ स्वच्छन्दविहारित्वेन सुपर्णाव् इव रेमाते । किं कृत्वा ? वृत्तौ परात् स्वरिक्थं ऊद्दाय । कस्माद् इव ? वज्रिणो व्रज्रहस्तस्य मुखाद् इवेत्य् अभूतोपमा । “उद्दाय” इत्य् अत्र “उद्धृत्य” इति पुण्यारण्यपाठान्तरम् ॥३९॥

विश्वनाथः  यमौ नकुलसहदेवौ माद्र्याः सुताव् अपि पृथाया एव पक्ष्मभी रक्षिते अक्षिणी इव पार्थैर् वृतौ । अक्षिणीवेति मणीवादिः । परात् शत्रोर् दुर्योधनात् सकाशात् मृधे युद्धे स्वरिक्थं राज्यं ऊद्दायाच्छिद्य रेमाते । कस्मात् ? किम् आच्छिद्य ? काव् इव ? वज्रिवक्त्राद् इन्द्रस्य मुखात् रिक्थम् अमृतम् आच्छिद्य द्वौ सुपर्णाव् इव । उद्दायेत्य् अस्य कर्तार एव पार्थो एव वा । तथा हिपार्थैर् वृतौ पाल्यमानौ रेमाते । किं कृत्वा ? वृतौ परात् स्वरिक्थम् आदाय कस्माद् इव वज्रिणो वज्रहस्तस्य मुखाद् इव । सुपर्णाव् इवेत्य् अभूतोपमेयम् ॥३९॥

 _*_

॥ ३.१.४० ॥

अहो पृथापि ध्रियतेऽर्भकार्थे
राजर्षिवर्येण विनापि तेन ।
यस् त्व् एकवीरोऽधिरथो विजिग्ये
धनुर् द्वितीयः ककुभश् चतस्रः ॥

श्रीधरः  पृथायाः किं नु कुशलं पृच्छेयम्, यतस् तस्याः पाण्डुना विना प्राणधारणम् एवाश्चर्यम् इत्य् आहअहो इति । ध्रियते जीवति । न चात्याश्चर्यम् । यतोऽर्भकार्थे ध्रियते न भोगार्थम् । तथापि त्व् आश्चर्यम् एवेत्य् आहतेन तथाभूतेन विना । तद् एवाहयस् त्व् इति । धनुर् एव द्वितीयं सहायो यस्य ॥४०॥

क्रमसन्दर्भः  सर्वान् एव तान् युगपत् पृच्छन् कुन्तीम् अपि शोचतिअहो इति । तेषाम् अपि परमसद्गुणानाम् अर्भकाणाम् अर्थे इत्य् अर्थः । ततश् च तेषाम् एव कुशलेन, तस्याश् च कुशलं स्याद् इति तद् एव वदेति भावः ॥४०॥

विश्वनाथः  अहो आश्चर्यम् अत्र कुशलप्रश्ने मया पृथापि ध्रियते इति तस्या अपि कुशलं ब्रूहीति भावः । ननु किम् एवं ब्रूषे ? तत्राहराजर्षिवर्येण पाण्डुना स्वपतिना विनापि अर्भकार्थे युधिष्ठिरादिबालकपालनार्थम् एव स्थिता यदि युधिष्ठिरादयोऽर्भका नाभविष्यंस् तदा सा अमरिष्यद् एवेति भावः । यः पाण्डुर् एको निःसहाय एव वीरो धनुर् एव द्वितीयं यस्य सः ॥४०॥

 _*_

॥ ३.१.४१ ॥

सौम्यानुशोचे तम् अधःपतन्तं
भ्रात्रे परेताय विदुद्रुहे यः ।
निर्यापितो येन सुहृत् स्वपुर्या
अहं स्वपुत्रान् समनुव्रतेन ॥

श्रीधरः  पृथा अर्भकार्थे जीवतीति युक्तम् एवेत्य् आहहे सौम्य, तं धृतराष्ट्रं जिवन् तम् अनुशोचामि । तत् किं ? अधःपतन्तम् । तत्र हेतुः, परेताय मृताय भ्रात्रे पाण्डवे तत्पुत्रद्रोहेण यो विदुद्रुहे द्रोहं कृतवान् । किं च, जीवतोऽपि भ्रातुर् ममापकृतवान् इत्य् आहयेन सुहृद् भ्राताहं स्वपुर्याः सकाशान् निर्यापितो विवासितः ॥४१॥

क्रमसन्दर्भः  तद् एवम् अजीवन्तं पाण्डुं न शोचामि सद्गत्यर्हत्वात्, धृतराष्ट्रं तु जीवन्तम् अपि तद्वैपरीत्याच् छोचाम्य् एवेत्य् आहसोम्येति ॥४१॥

विश्वनाथः  धृतराष्ट्रस्यान्धस्य तु कुशलं नैव पृच्छामि, किन्तु तम् अधःपतन्तम् अनुशोचेहे सौम्य उद्धव ! यः परेताय मृतायापि भ्रात्रे तत्पुत्रद्रोहेण विदुद्रुहे द्रोहं कृतवान् मह्यम् अपरस्मै भ्रात्रे जीवतेऽपि विदुद्रुहे इत्य् आहनिर्यापित इति सुहृत् तस्य हितकार्य् अपि ॥४१॥

 _*_

॥ ३.१.४२ ॥

सोऽहं हरेर् मर्त्यविडम्बनेन
दृशो नृणां चालयतो विधातुः ।
नान्योपलक्ष्यः पदवीं प्रसादाच्
चरामि पश्यन् गतविस्मयोऽत्र ॥

श्रीधरः  अहो स्वलु विस्मयो जानतोऽपि तस्यैवं दुश्चेष्टितं, यतस् त्वं साधुर् अपि दुःखं प्रापितोऽसीत्य् अत आहसोऽहं हरेः प्रसादात् तस्य पदवीं माहात्म्यं पश्यन् गतविस्मयोऽत्र भूतले नान्योपलक्ष्यो गूढः सन् सुखं विचरामि । कथम्भूतस्य ? मर्त्यविडम्बनेनैश्वर्याच् छादकेन मानुष्यानुकरणेन नृणां दृशश् चित्तवृत्तीश् चालयतो भ्रामयतः ॥४२॥

क्रमसन्दर्भः  अहं तु तत्सङ्ग्य् अपि भगवत्प्रसादान्न तादृशाज्ञानवान् । अतस् तत्सङ्गं त्यक्त्वा तद्वार्ताश्रवणेऽपि निर्विण्णः सन् लोकेष्व् आत्मानं गोपयंश् चरामीत्य् आह सोऽहम् इति । गतविस्मयः गतसन्देहः । अथ विदुरस्य श्रीकृष्णे परमपरायणस्यापि व्यवहारमात्रदृष्ट्या श्रीकृष्णपरित्यागेन यावज्जीवं दूरगमनम् इदं श्रीकृष्णेनैव कारितम् इति लक्ष्यते तच् च धृतराष्ट्रादिव्यवहारावेशपरित्याजनाय स्वैकमात्रवेशाय च पश्चात्तापं सम्पादयितुम् इति । अतः पूर्वं यो विदुराभिप्रायो व्याख्यातः सोऽपि तदिच्छयैव जात इति ज्ञेयम् ॥४२॥

विश्वनाथः  किं च, मयि तस्य द्रोहो न ममापकारकोऽभूत्, प्रत्युत परमोपकारक एवाभूद् इत्य् आहसोऽहम् इति । मर्त्यानां धृतराष्ट्रादीनां स्वप्रसादालम्भनाद् विडम्बनेन वञ्चनेन नृणां तत्सदृशानाम् अन्येषाम् अपि प्राकृतानां दृशोर् बुद्धिवृत्तीश् चालयतो भ्रमयतो हरेः प्रसादात् तत्पदवीं, तस्य चरणविन्यासवर्त्म चरणौ च पश्यन्, भक्तवत्सलस्य भगवतः कियद् एतद् आश्चर्यं ? इति गतविस्मयः क्वाप्य् एतद्रहस्यानुद्घाटनाद् अनेनोपलक्ष्यः सन् अत्र तीर्थेष्व् एव चरामि । अत्र दुर्योधननिःसारितस्य खेदसमुद्रे निमज्जितो विदुरस्य प्रत्यक्षीभूय भगवता तस्मिन्न् एव काले एवं ऊक्तम्भो मत्परमभक्त विदुर ! मद्विरहम् अनुस्मृत्य किम् इत्य् एवं खिद्यसे ? यत्र यत्र त्वं यियाससि, तत्र तत्रैव तीर्थे तदग्रे चलन्तं त्वया सह कृतसंवादम् एव मां पश्यन्न् एव यास्यसीति भगवद्वरोऽनुमीयते, अत एव दुर्योधनवधानन्तरम् अपि युधिष्ठिरराज्यप्राप्ताव् अपि भगवद्दर्शनानन्दनिर्वृतेनैव विदुरेण नायातम्, अन्यथा अवश्यम् आयास्यतैव । किं च, मौषललीलान्तेऽन्तर्दधता भगवता विदुरनेत्राद् अप्य् अन्तर्हितम् । अत एव तदवधि उद्धवदर्शनपर्यन्तं विदुरस्य वैकल्यम् ॥४२॥

 _*_

॥ ३.१.४३ ॥

नूनं नृपाणां त्रिमदोत्पथानां
महीं मुहुश् चालयतां चमूभिः ।
वधात् प्रपन्नार्तिजिहीर्षयेशोऽप्य्
उपैक्षताघं भगवान् कुरूणाम् ॥

श्रीधरः  ननु हरेः किम् एवं लीलया, येन स्वभक्तानां वनवासादिक्लेशा भवन्ति, स्वस्य च दौत्ये बन्धनोद्यमादिपराभवः, तद् वरं तेषाम् अपराधानन्तरम् एव हननं नापराधोपेक्षेत्य् अत आहनूनं निश्चितं त्रिभिर् मदैर् उत्पथानां ऊद्वृत्तानां वधाद् धेतोः प्रपन्नानाम् आर्तिजिहीर्षयेशोऽघसमय एव हन्तुं समर्थोऽपि कुरूणाम् अघं ऊपैक्षत । तदानीम् एव तेषां वधे सर्वदुष्टराजवधो न स्याद् इत्य् आशयेनेत्य् अर्थः ।

विद्यामदो धनमदस् तथैवाभिजनो मदः ।
एते मदा मदान्धानां त एव हि सतां दमाः ॥ इति त्रयो मदाः ॥४३॥

क्रमसन्दर्भः  न व्याख्यातम्.

विश्वनाथः  ननु भगवतः किम् एवं लीलाया येन स्वभक्तानां वनवासादिक्लेशो भवन्ति । स्वस्य च दौत्ये बन्धनोद्यमादिपराभवः तदुत्तरं तेषाम् अपराधानन्तरम् एव हननं नापराधोपेक्षेत्य् अत आहनूनम् इति । त्रिभिर् मदैर् उत्पथानाम् असद्वृत्तानां वधाद् एव प्रपन्नानाम् आर्तिजिहीर्षया ईशः अघसमये हन्तुं समर्थोऽपि कुरूणाम् अघं ऊपैक्षत । तदानीम् एव तेषां वधे सर्वदुष्टराजन्यवधो न स्याद् इत्य् आशयेनेत्य् अर्थः ।

विद्यामदो धनमदस् तथैवाभिजनो मदः ।
एते मदा मदान्धानां त एव हि सतां दमाः ॥ इति त्रयो मदाः ॥४३॥

 _*_

॥ ३.१.४४ ॥

अजस्य जन्मोत्पथनाशनाय
कर्माण्य् अकर्तुर् ग्रहणाय पुंसाम् ।
नन्व् अन्यथा कोऽर्हति देहयोगं
परो गुणानां ऊत कर्मतन्त्रम् ॥

मध्वः  न देहोयोगो हि जनिर् विष्णोर् व्यक्तिर् जनिः स्मृता इत्य् आग्नेये । हरि कर्ताप्य् अकर्तेति फलाभावेन भण्यते इति ॥४४॥

श्रीधरः  सर्वदुर्वृत्तवधाद्यर्थम् एव भगवतो जन्मकर्माणि नान्यथेति कैमुत्यन्यायेनाहअजस्यापि जन्म, अकर्तुर् अपि कर्माणि पुंसां ग्रहणाय कमसु प्रवृत्तये । अन्यथा न चेद् एव तर्हि भगवतो जन्मादिकथा तावद् आस्ताम् । को वान्योऽपि गुणानां परो गुणातीतो देहयोगं कर्मविस्तारं वाऽर्हतीति ॥४४॥

क्रमसन्दर्भः  अजस्य जन्मेत्य् आविर्भावमात्रं तद् इत्य् अर्थः । अकर्तुः कर्माणीति स्वैरलीला इत्य् अर्थः । पुंसां सर्वेषां ग्रहणाय स्वस्मिन् मनस आकर्षणाय । यथोक्तं पञ्चमेयल्लीलां मृगपतिर् आददेऽनवद्याम् आदातुं स्वजनमनांस्य् उदारवीर्य [भा.पु. ५.२५.१०] इति । अतो देहयोगम् इति पितृत्वेन स्वीयक्रियमाणानां देहेष्व् आविर्भावमात्रम् इत्य् अर्थः । गुणानां परः कः पार्षदादिर् अपि ॥४४॥

विश्वनाथः  ननु चिद्घनानन्दरूपस्य भगवतः किम् एवं प्राकृतलोकभद्राभद्रमध्यवित्तत्वेन ? सत्यम् । स्वभक्तेषु वात्सल्यम् अन्यत्र सर्वत्रापि हितैषित्वम् इति द्वाव् एव तत्र हेतुः इत्य् आहअजस्य जीववन् मायाधीनतया जन्मादिविकाररहितस्यापि जन्म योगमायया भक्तप्रेमाधीनतया जन्मादिविलासवत्त्वं ऊत्पथानां सन्मार्गच्छिद्यम् असुराणां नाशनाय स्वकर्तृकनाशनेन तेषां मोक्षदानाय अकर्तुः नास्य कर्मणि जन्मादाव् इत्युक्तदिशा सत्त्वादिगुणनिबन्धनकर्तृत्वरहितस्यापि कर्माणि चिदानन्दमयानि गोवर्धनोद्धरणादीनि । पुंसां स्वभक्तानां सर्वत्र स्वर्गमोक्षादिसुखेष्व् अपि विरक्तानां ग्रहणाय आस्वादनीयत्वेन स्वीकाराय ।

यद् वा, पुंसां मुक्तमुमुक्षुसांसारिकाणां जीवानां ग्रहणाय स्वस्मिन्न् आकर्षणाय निवृत्ततर्षैर् उपगीयमानाद् इत्य् आदेः । न त्व् अन्यथा जीवानां स्वकर्माधीनम् एव यथा जन्म कर्म न तथा इत्य् अर्थः । कर्माधीनजन्मकर्मवत्त्वे देहेनापि तस्य सम्बन्धः कर्माधीन एव स्यात् । स च देहयोगो गुणातीतभक्तिसिद्धजीवस्यापि नास्ति किं पुनः साक्षात् परमेश्वरस्य तस्येत्य् आहगुणानां परः गुणेभ्यः पृथग्भूतः सन्न् अपि कः खलु जीवोऽपि कर्मतन्त्रं कर्माधीनं देहयोगम् अर्हति, अपि तु न कोऽपि । अत्र कर्मतन्त्रं देहयोगं नार्हतीत्य् उक्ते अकर्मतन्त्रं देहयोगम् अर्हतीत्य् अर्थो लभ्यते । तस्य परमेश्वरस्य तु मायया सहयोगासम्भवात् तद्देहस्य चिदानन्दघनत्वं स्वत एवायातम् ॥४४॥

 _*_

॥ ३.१.४५ ॥

तस्य प्रपन्नाखिललोकपानाम्
अवस्थितानाम् अनुशासने स्वे ।
अर्थाय जातस्य यदुष्व् अजस्य
वार्तां सखे कीर्तय तीर्थकीर्तेः ॥

श्रीधरः  तस्माद् एवम्भूताचिन्त्यमायाविनोदस्य कथां कथयेत्य् आहतस्य प्रपन्ना येऽस्विललोकपालास् तेषाम् अन्येषां च स्वीयेऽनुशासने स्थितानाम् अर्थाय यदुषु जातस्य । तीर्थं संसारतारिणी कीर्तिर् यस्येति ॥४५॥

क्रमसन्दर्भः  हन्त हन्त सा दुर्वार्ता मया प्रभासे श्रुतैव तदाप्य् उत्तरम् अददानेऽपि त्वयि प्रत्यवयवं यत् स्पृष्टं तत् खलु विलपितम् एव । तस्माज् जन्मादिलीलाम् एव तद्विस्मरणाय श्रोतुम् इच्छामीत्य् आहतस्येति ॥४५॥

विश्वनाथः  अतस् तस्य चिद्घनानन्दरूपाणि जन्मकर्माण्य् एव कथयेत्य् आशयेनाहतस्य प्रपन्ना येऽखिललोकपालास् तेषाम् अन्येषां च स्वीये अनुशासने स्थितानाम् अर्थाय प्रयोजनाय । तीर्थं परमपावनी संसारतारिणी च कीर्तिर् यस्य तस्य । सर्वेषु तीर्थेषु प्रायः कृतमज्जन एवास्मि । सम्प्रति त्वं तेषां साफल्यं ऊपादाय कृष्णस्य कीर्तितीर्थामृते मां निमज्जयेति भावः ॥४५॥

इति सारार्थदर्शिन्यां हर्षिण्यां भक्तचेतसाम् ।
तृतीये प्रथमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां
तृतीयस्कन्धे विदुरोद्धवसंवादे
प्रथमोऽध्यायः ।
॥३.१॥

 _*_

 (३.२)
अथ द्वितीयोऽध्यायः
विदुरोद्धवसंवादे

॥ ३.२.१ ॥

श्रीशुक उवाच
इति भागवतः पृष्टः क्षत्त्रा वार्तां प्रियाश्रयाम् ।
प्रतिवक्तुं न चोत्सेह औत्कण्ठ्यात् स्मारितेश्वरः ॥

श्रीधरः
द्वितीये कृष्णविश्लेषाद् अनुशोचन् नथोद्धनः ।
क्षत्त्रे बालचरित्राणि कृष्णस्यावर्णयच्छ्वसन् ॥

तद् एवं प्रियवार्तां पृष्टस्योद्धवस्य श्रीकृष्णविरहौत्कण्ठ्यावेशेन प्रतिवचनासामर्थ्यम् आह षड्भिःइतीति । स्मारित ईश्वरो यस्य ॥१॥

क्रमसन्दर्भः  स्मारितेति स्मरणविशेषं गमयति ॥१॥

विश्वनाथः
द्वितीये प्रेमवैक्लव्यरोदनस्नपिताननः ।
व्रजलीलां समासेन रासान्तां ऊद्धवोऽवदत् ॥

श्रीकृष्णविश्लेषविवृद्धप्रेममूर्च्छितस्योद्धवस्य प्रतिवचनासामर्थ्यं वदन् काम् अपि दशां दर्शयतिविदूरस्योच्चैः प्रश्नेभ्यो मूर्च्छाभङ्गेन स्मारित ईश्वरो यस्य सः ॥१॥

 _*_

॥ ३.२.२ ॥

यः पञ्चहायनो मात्रा प्रातराशाय याचितः ।
तन् नैच्छद् रचयन् यस्य सपर्यां बाललीलया ॥

श्रीधरः  एतद् एव कैमुत्यन्यायेन प्रपञ्चयतिय इति द्वाभ्याम् । यः पञ्चवर्षोऽपि बाललीलयेति कृष्णं कञ्चित् परिकल्प्य कल्पितैर् एव साधनैः परिचर्यां कुर्वन् प्रातर्भोजनार्थं मात्रा प्रर्थितोऽपि तद् भोजनं नैच्छत् ॥२॥

क्रमसन्दर्भः  य इति युग्मकम् ॥२॥

विश्वनाथः  तस्य प्राक्तनीं भक्तिं दर्शयतिबाललीलयेति पञ्चालिकाभिः खेलन्न् एव काम् अपि पञ्चालिकां कृष्णं परिकल्प्य कल्पितैर् एवोपचारैः परिचर्यां कुर्वन् मात्रा प्रातर्भोजनार्थं प्रार्थितोऽपि सम्प्रत्य् अपि मे भगवत्परिचर्या न निर्व्यूढेति तद्भोजनं नैच्छत् ॥२॥

 _*_

॥ ३.२.३ ॥

स कथं सेवया तस्य कालेन जरसं गतः ।
पृष्टो वार्तां प्रतिब्रूयाद् भर्तुः पादाव् अनुस्मरन् ॥

श्रीधरः  जरसं वृद्धत्वं गतः प्राप्तः ॥३॥

क्रमसन्दर्भः  यस्य पञ्चालिकारूपस्य जरसं जरां कृतचिरसेवित्वम् इत्य् अर्थः । प्रवयसोऽप्य् आसन् युवानोऽतिबलौजस इत्य् अनेन विरोधात् ॥३॥

विश्वनाथः  तस्य सेवया हेतुना सेवाप्रभावेणेत्य् अर्थः । काले समयेऽपि जरसं वृद्धत्वं न गतः । यद् वा, काले या सेवा यस्मिन् काले या समुचिता सेवा तया । कालेनेति तृतीयान्ततया व्याख्यानं त्व् असङ्गतं, तत्र प्रवयसोऽप्य् आसन् युवानोऽतिबलौजस इत्य् अनेन विरोधात् ॥३॥

 _*_

॥ ३.२.४ ॥

स मुहूर्तम् अभूत् तूष्णीं कृष्णाङ्घ्रिसुधया भृशम् ।
तीव्रेण भक्तियोगेन निमग्नः साधु निर्वृतः ॥

श्रीधरः  श्रीकृष्णाङ्घ्रिसुधया साधु निर्वृतः । तस्याम् एव तीव्रेण विवशत्वापादकेन भक्तियोगेन भृशं निमग्नश् च ॥४॥

क्रमसन्दर्भः  तर्हि कथं प्रत्युक्तवान् उच्यते श्रीभगवतैव स्वनित्यलीलाया मनसि दर्शनेन सान्त्वनाद् इत्य् आहस इति त्रिभिः ।।४॥

विश्वनाथः  पादयोर् अनुस्मरणं विवृणोतिस इति । विदुरप्रश्नैर् उद्धवस्य मूर्च्छाभङ्गे सति हन्त हन्त तेन प्रभुणाहं विरहितोऽस्मीति श्रीकृष्णाङ्घ्र्याः स्मरणेन साक्षात्कारे सति प्राप्ता या सौन्दर्यसुधा तया आस्वाद्यमानया मुहूर्तं घटिकाद्वयपर्यन्तं तूष्णीं स्थितोऽभूत्, ततश् च तीव्रेण कृष्णविश्लेषविवृद्धेन भक्तियोगेन प्रेम्णा आस्वादनभूम्ना तस्याम् एव सुधायां निमग्नः विस्मृतकृष्णविश्लेषदुःखः सन् साधु यथा स्यात् तथा निर्वृतोऽभूत् ॥४॥

 _*_

॥ ३.२.५ ॥

पुलकोद्भिन्नसर्वाङ्गो मुञ्चन् मीलद्दृशा शुचः ।
पूर्णार्थो लक्षितस् तेन स्नेहप्रसरसम्प्लुतः ॥

श्रीधरः  पुलकैर् उद्भिन्नान्य् उज्जृम्भितानि सर्वाण्य् अङ्गानि यस्य । मीलन्त्या दृशा शुचोऽश्रूणि मुञ्चन् । तेन विदुरेण पूर्णार्थः कृतार्थो लक्षितः । यतो भगवति यः स्नेहस् तस्य प्रसरः पूरस् तस्मिन् सम्प्लुतो निमग्नः ॥५॥

क्रमसन्दर्भः  न व्याख्यातम्.

विश्वनाथः  निर्वृत्यानुभावं दर्शयतिपुलकैर् उद्भिन्नानि अङ्कुरितानि सर्वाण्य् अङ्गानीति उद्भिदस् तरुगुल्माद्या इति स्तम्भश् च व्यञ्जितः । मीलन्त्या दृशा शुचः अश्रूणि मुञ्चन् तेन विदुरेण पूर्णार्थः कृतार्थो लक्षितः अनुभावैर् अनुमितेन प्रेम्णेत्य् अर्थः । यतः प्रेम्ण एव भगवति स्नेहश् चित्तद्रवस् तस्य प्रसरः पुरस् तस्मिन् सम्प्लुतः निमग्नः प्रथमं प्रेम्णि निमग्नस् ततस् तद्द्वितीयकक्षायां स्नेहे निमग्न इत्य् अर्थः ॥५॥

 _*_

॥ ३.२.६ ॥

शनकैर् भगवल्लोकान् नृलोकं पुनर् आगतः ।
विमृज्य नेत्रे विदुरं प्रीत्याहोद्धव उत्स्मयन् ॥

श्रीधरः  भगवान् एव लोकस् तस्मात् । नृलोकं देहानुसन्धानम् । उत्स्मयन् यदुकुलसंहारादिभगवच्चातुर्यस्मरणेन विस्मयं प्राप्नुवन् ॥६॥

क्रमसन्दर्भः  भवगल्लोकात् नित्यलीलामयद्वारकाख्यात् । नृलोकं बहिर्दृश्यमानं विदुरादिमयं मनुष्यलोकम् आगतः अनुसन्दधानः । उत्स्मयन् तदनुभवेनोच्चैर् आनन्दित इत्य् अर्थाह् ॥६॥

विश्वनाथः  ततश् च भगवल्लोकात् स्वप्रेमोद्रेकेण प्रापितान् नित्यलीलामयद्वारकाख्यात् नृलोकं विदुरप्रेम्णा आकृष्यमाणः सन्न् आगतः पुनर् इति द्वितीयमूर्च्छाभङ्गे सतीत्य् अर्थः । उत्स्मयन् भूभारहरणादिचातुर्यस्मरणेन विस्मयं प्राप्नुवन् । यद् वा, भो उद्धव ! विदुरं प्रत्युत्तरेण समाधाय पुनर् अत्रागच्छेति भगवदाश्वासनेनोत्कृष्टं स्मितं कुर्वन् ॥६॥

 _*_

॥ ३.२.७ ॥

उद्धव उवाच
कृष्णद्युमणि निम्लोचे गीर्णेष्व् अजगरेण ह ।
किं नु नः कुशलं ब्रूयां गतश्रीषु गृहेष्व् अहम् ॥

श्रीधरः  श्रीकृष्णविरहेण सन्तप्यमानः प्रत्याहश्रीकृष्ण एव द्युमणिः सूर्यस् तस्य निम्लोचेऽस्तमये सत्यजगरेण कालमहासर्पेण गीर्णेषु निगिलितेषु त्वत्पृष्टानां बन्धूनां किं नु कुशलं ब्रूयाम् ॥७॥

क्रमसन्दर्भः  न व्याख्यातम्.

विश्वनाथः  शोकव्याकुलं विदुरम् आश्वासयितुं प्रथमम् एव सिद्धान्तं ब्रुवन् स्वबहिर्वृत्त्या तद्विरहसन्तापं लोकानां दुरवस्थानं चावेदयति । कृष्ण एव द्युमणिः सूर्यस् तस्य निम्लोचे अस्तमये सति अजगरेण महासर्परूपशोकान्धकारेण गीर्णेषु निर्गिलितेषु गृहेषु नोऽस्माकं त्वत्पृष्टानां बन्धूनां किं कुशलं ब्रूयां ? अत्र ज्योतिश्चक्रे स्थितस्यैव द्युमणेर् अश्वरथसारथ्यादिपरिकरविशिष्टस्य यस्मिन् वर्षे अस्तमयो दृश्यते तद् अन्येषु वर्षेषु तदैवोदयपूर्वाह्नमध्याह्नादयो दृश्यन्ते यथा, तथैव गोकुलमथुराद्वारकास्थस्य सपरिकरस्य तत्तल्लीलामृतमज्जितजगज्जनस्यैव कृष्णस्य यस्मिन् ब्रह्माण्डेऽन्तर्धानं दृश्यते, तदैवान्येषु ब्रह्माण्डेषु जन्मोत्सवरासोत्सवकंसवधरुक्मिण्यादिपरिणयोत्सवाद्या लीला दृश्यन्ते । ज्योतिश्चक्रे सूर्यस्योदयपूर्वाह्नाद्याः प्रतीयमानत्वाद् अवास्तवाः । कृष्णस्य तु जन्माद्यास् तत्र तत्र नित्यत्वाद् वास्तवा एवेति विशेषः । सर्वासां लीलानां नित्यत्वं प्रथमस्कन्धे दर्शितम् । दशमे च पुनः सप्रमाणकं दर्शयिष्यते च । यथा सूर्यास्तमयसम्बन्धिनि वर्षे अन्धकारेण ग्रस्यमाने कमलानि म्लायन्ति चक्रवाका विलपन्ति, चौरदस्युराक्षसप्रेताद्या हृष्यन्ति, तथैव श्रीकृष्णान्तर्धानसम्बन्धिनि ब्रह्माण्डे दुःखाजगरग्रस्ते साधवो म्लायन्ति, कृष्णानुरागिणो विलपन्ति, धर्मसेतवो भिद्यन्ते, अधार्मिका भगवद्बहिर्मुखा हृष्यन्तीत्य् उद्धवेन गीर्णेष्व् इत्य् आदिना सूचितम् ॥७॥

 _*_

॥ ३.२.८ ॥

दुर्भगो बत लोकोऽयं यदवो नितराम् अपि ।
ये संवसन्तो न विदुर् हरिं मीना इवोडुपम् ॥

श्रीधरः  अनुशोचन्न् आहदुर्भगो भाग्यहीनः । ये सह संवसन्तोऽपि श्रीहरिर् अयम् इति न विदुः । यथा क्षीरसमुद्रे जातम् उडुपं चन्द्रं तदा तत्रत्या मीनाः केवलं कमनीयः कश्चिज् जलचर इत्य् एवं विदुः, न त्व् अमृतमय इति तद्वत् । यद् वा, जले प्रतिबिम्बितं चन्द्रं यथेति ॥८॥

क्रमसन्दर्भः  दुर्भग इति । अयं मम हृदये स्फुरन् द्वारकावासी लोकः । दुर्भगो भाग्यहीनः । ये संवसन्तः सह वसन्तोऽपि न विदुर् न जानन्ति, अहं तु संवासभाग्यहीनो न जानामीति नाश्चर्यम् इति भावः । अत्र तदानीं यदि संवासो नाभविष्यत्, तदा नावेदिषुर् इत्य् एवावक्ष्यद् इति ज्ञेयम् । किं च, हरिः सर्वमनोहरत्वेन ज्ञात अपि, तं नाविदुः, स्वयं भगवत्त्वेन न जानन्ति । तत्र दृष्टान्तःमीना इवोडुपम् इति । स्वकलावर्धनार्थं प्रभासे समुद्रमग्नं तं मीना यथा केवलं मधुरोज्ज्वलत्वेनैव विदुः, न तु देवोत्तमत्वेन तद्वद् इत्य् अर्थः ॥८॥

विश्वनाथः  एवं तद्विनाभूतानाम् उत्तमलोकानां दुरवस्थां दर्शयित्वा तद्विरहोद्रेकेणाकस्मात् स्फुरितं तदीयमहैश्वर्यज्ञानं स्वस्मिन् नालक्ष्य तद्विनाभूतानां तल्लीलापरिकराणां तादृशमहैश्वर्यस्फूर्तिम् आलक्ष्य प्रेमविभ्रमस्य केनापि वैचित्र्येणैव तान् निन्दतिदुर्भग इति । अयं मम हृदये स्फुरन् द्वारकावासी लोकः । दुर्भगो भाग्यहीनः । तत्रापि यदवस् तदतिसमीपसम्बन्धिनो नितरां दुर्भगाः । ये संवसन्तः सह वसन्तोऽपि हरिं स्वमाधुर्येण तत्तन्मनो हरन्तं न विदुर् न जानन्ति । अहं तु संवासभाग्यहीनत्वात् ज्ञात्वाप्य् अतिदुर्भग इति भावः । यथा क्षीरसमुद्रे जातम् उडुपं तत्रस्थं चन्द्रं तत्रत्या मीनाः केवलम् अतिकमनीय आस्माकीनः कश्चिज् जलचर इत्य् एव विदुः, न तु देवतारूपः सुधांशुनिशापतिर् इति तद्वत् यदवः कृष्णस्य माधुर्यम् एव जानन्ति, न त्व् ऐश्वर्यम् इति दुःखेन तान् दुर्भगान् एव ब्रवीमीति भावः । वस्तुतस् तु दुर्ज्ञेयो भगो माहात्म्यं यस्य सः । ऐश्वर्यज्ञाननिष्ठेभ्योऽपि माधुर्यज्ञाननिष्ठानाम् उत्कर्षस्य दशमे व्याख्यास्यमानत्वात् अत्र न विदुर् इति वर्तमाननिर्देशेन द्वारकावासिनां यदूनां च भगवन्नित्यसङ्गित्वज्ञापनाय, भो विदुर ! त्वत्पृष्टकुशला यादवादयः सम्प्रति श्रीभगवता सहैव सुखेनैव खेलन्ति । केवलं प्रष्टा त्वं पृष्टश् चाहम् इत्य् आवाम् एवावां शोचाव इति भावः । अत्र यदि तदानीं कृष्णेन सह तेषां संवासो नाभविष्यत्, तदा नावेदिषुर् ये वसन्त इत्य् एवावक्ष्यद् इति ज्ञेयम् ॥८॥

 _*_

॥ ३.२.९ ॥

इङ्गितज्ञाः पुरुप्रौढा एकारामाश् च सात्वताः ।
सात्वताम् ऋषभं सर्वे भूतावासम् अमंसत ॥

श्रीधरः  भाग्यहीनत्वाद् एव न विदुः, न तु ज्ञानसामग्र्यभावाद् इत्य् आहैङ्गितं चित्तस्थं जानन्तीति । तथा पुरु अतिशयेन प्रौढा निपुणाः । एकस्मिन्न् एव स्थाने आरमन्तीति तथा । एवम्भूता अपि भूतानाम् आवासम् ईश्वरं सन्तं सात्वताम् ऋषभं सात्वतश्रेष्ठम् अमन्यन्त ॥९॥

क्रमसन्दर्भः  नन्व् अधुनापि न जानन्तीति कथं जानासि ? इत्य् आशङ्क्य तत्र हेतुं प्राचीननिजानुभवम् आहैङ्गितज्ञा इति । सात्वतां स्वेषाम् एव ऋषभं नित्यकुलपतित्वे वर्तमानं स्वयं भगवन्तम् अतिभूतावासं तदंशरूपं भूतान्तर्यामिणम् एवामंसतेति एको देव इत्य् आदौ सर्वभूताधिवास [श्वे.उ. ६.११] इत्य् अन्तर्यामीति श्रुतेः । उक्तं च वृष्णीनां परदेवतेति [भा.पु. १०.४३.१७] इति ॥९॥

विश्वनाथः  ननु शुद्धप्रेमैकमाधुर्यभुजो गोकुलवासिन इव द्वारकावासिनो न खल्व् ऐश्वर्यज्ञानशून्या भवन्ति । तत् कथं न विदुर् इति ब्रवीषि ? तत्राहैङ्गितज्ञा इति तदीयचित्तस्थम् अपि वस्तु जानन्ति किं पुनः शरीरस्थं सौन्दर्यलावण्यादिकम् । तत्र हेतुःपुरु प्रौढा अतिसूक्ष्मबुद्धयः । तद् अप्य् ऐश्वर्यज्ञानाभावम् आहएकस्मिन्न् एवासनशयनादौ आरमन्ते । सात्वतां स्वेषाम् एव ऋषभं नित्यकुलपतित्वेन वर्तमानं कृष्णं भूतावासं सर्वभूतेष्व् आवसन्तम् अन्तर्यामिणम् एवामंसत एको देव इत्य् आदौ सर्वभूताधिवास [श्वे.उ. ६.११] इत्य् अन्तर्यामिश्रुतेः । न तु स्वयं भगवत्त्वेन साक्षान्नारायणस्याप्य् अंशिनङ्क् इत्य् अतस् ते हरिं न विदुर् इत्य् अहम् एवोचम् इह जगति समुचितं जानन्तोऽजानन्तश् च न निन्द्यन्ते । निन्द्यन्ते तु तन्मध्यवर्तिनोऽर्धम् अर्धं जानन्तु इति भावः ॥९॥

 _*_

॥ ३.२.१० ॥

देवस्य मायया स्पृष्टा ये चान्यद् असदाश्रिताः ।
भ्राम्यते धीर् न तद्वाक्यैर् आत्मन्य् उप्तात्मनो हरौ ॥

श्रीधरः  ये यादवा देवस्य मायया स्पृष्टा व्याप्ता यादवोऽयम् अस्मद्बन्धुर् इति वदन्ति, ये च शिशुपालादयोऽसद् एवान्यद् वैरम् आश्रिता निन्दन्ति, तेषां वाक्यैर् आत्मनि हराव् उप्तात्मनो निक्षिप्तचित्तस्य मादृशस्य बुद्धिर् न भ्राम्यते मोहं न प्राप्यते । अन्ये तु मूढा एवेत्य् अर्थः ॥१०॥

क्रमसन्दर्भः  देवस्येति । ये च यादवेभ्योऽन्यो विराड् अविदुषां [भा.पु. १०.४३.१७] इत्याद्युक्तप्रकारेण परमविद्वांषस् ते त्व् अन्यद् असत् परमोत्कृष्टभौतिकदेहोऽसाव् इति मन्यन्त इत्य् अर्थः ॥१०॥

विश्वनाथः  एवं च मर्त्यलोकवर्तिनः साधवस् तद्विरहदुःखिनः, ये च यादवाद्यास् तन्नित्यसङ्गिनः संयोगसुखिनः, ते द्वय एव भक्तिमत्त्वात् धन्या एव । अन्ये त्व् अभक्ता नारकिन एवेत्य् आहदेवस्य मायया ये स्पृष्टा विद्वन्मानिनस् तत्रापि ये च अन्यत्पिष्टसिद्धान्ताद् अपरम् अतिदुष्टमतम् आसुरम् आश्रितास् तेषां वाक्यैः कृष्णः शरीर्रं परित्यज्य वैकुण्ठं गत इति तथा कृष्णो धृतराष्ट्रजरासन्धादिमहामहाराजद्रोहधर्मजनित्वेन ब्रह्मशापेन सकुल एवं नाशं प्राप्त इति निन्दाभाषितैर् हरौ आत्मनि परमात्मनि उप्तात्मनो निक्षिप्तचित्तस्य भक्तजनस्य धीर् न भ्राम्यति, किन्तु तन्माधुर्य एव निमज्जति, येषां भ्राम्यति तैर् अप्य् अलं नारकिभिर् इति भावः ॥१०॥

 _*_

॥ ३.२.११ ॥

प्रदर्श्यातप्ततपसाम् अवितृप्तदृशां नृणाम् ।
आदायान्तर् अधाद् यस् तु स्वबिम्बं लोकलोचनम् ॥

श्रीधरः  कोऽसौ हरिः ? इत्य् अपेक्षायाम् आहप्रदर्श्येति । न तप्तं तपो यैर् अतोऽवितृप्ता दृशो येषां तेषां स्वबिम्बं श्री मूर्तिम् एतावन्तं कालं दर्शयित्वा योऽन्तर्हितवान् लोकस्य लोचनम् आदायाच्छिद्य, तादृशस्यान्यस्य विलोकनीयस्याभावात् ॥११॥

क्रमसन्दर्भः  यथा तथापि सर्वाकर्षणम् एव तद्रूपम् इत्य् आह प्रदर्श्येति । चक्षुषश् चक्षुर् [केन.उ. १.२] इति श्रुत्युक्तदिशा । लोकलोचनरूपं स्वबिम्बं स्वमूर्तिम् आदाय गृहीत्वा । तथोक्तं मौसले पर्वणि

कृत्वा भारावतरणं पृथिव्याः पृथुलोचनः ।
मोचयित्वा तनुं कृष्णः प्राप्तः स्वस्थानम् उत्तमम् ॥ [म. १६.९.२९] इति ।

अत्र “मोचयित्वा” भारावतरणात् त्याजयित्वा, न तु मुक्त्वेत्य् अर्थः ॥११॥

विश्वनाथः  तस्माद् भक्तानां मतम् एव वास्तवं भवेत् । तद् एव किं ? इत्य् अपेक्षायाम् आहप्रदर्श्येति । अवितृप्तदृशां नृणाम् इत्य् अनादरे षष्ठी । यस् तु स्वबिम्बं स्वीयं श्रीविग्रहं न्ṝन् प्रदर्श्य तन्माधुर्यम् आस्वादयितुम् आरब्धवत एव तान् अवितृप्तदृशोऽनादृत्य स्वबिम्बं पुनर् आदाय तद्दृग्भ्य आच्छिद्य नीत्वा अन्तरधात् शीघ्रं तिरोबभूव । अत्र यत्पदस्योत्तरवाक्यार्थगतत्वेन न तत्पदापेक्षा । “साधु चन्द्रमसि पुष्करैः कृतं मीलितं यद् अभिरामताधिक” इतिवत् । तिरोधानाकरणे अतिलोभिनस् ते पुनर् अपि निर्भरम् आस्वादयिष्यन्तीति बुद्ध्यैवेत्य् उत्प्रेक्षा ध्वनिता ।

ननु तर्हि दत्तापहारी सोऽभूत्, तत्राहलोकानां लोचनानि स्थितानि यत्रेति लोचनान्य् अपहर्तुम् एव नृभ्यः स्वबिम्बं दत्तं, न तु तत् तस्य परमार्थदानं, किन्तु चौरस्येवेति पुनर् अप्य् उत्प्रेक्षा । ततश् च कृष्णेन पृथिव्याम् अवतीर्य सर्वचक्षुर् हरणाल् लोका अन्धीकृता एव, न तु पालिता इति व्याजस्तुतिः ।

ननु स्वबिम्बमाधुर्यस्यानन्त्यात् चिरायापि पायने तस्य का हानिर् अभविष्यत् ? तत्र तस्य कृपासिन्धोः को दोषः ? किन्तु लोकानाम् एव भाग्याभाव इत्य् आहअतप्ततपसाम् इति लोकरीत्यैवोक्तिः । वस्तुतस् तु अतप्ततपसां किन्तु प्राप्ततत्कृपाभराणाम् इत्य् अर्थः । न ह्य् एतादृशम् अनुरागित्वापादनम् एव मुख्यप्रयोजनं च ध्वनितं, अस्मिन्न् अभ्युदिते जातु न तृपित्र् दर्शनादिष्व् इत्य् उज्ज्वलनीलमण्युक्तेर् [उ.नी. १४.७९] अतृप्तनेत्रत्वं स्नेहलक्षणं तृष्णाधिक्याद् अनुरागलक्षणं वा ज्ञेयम् । तथा स्वबिम्बम् आदायैव अन्तरधात् ।

ननु परित्यज्य इति शरीरपरित्यागवादिनः पराहताः । तथा यन् मर्त्यलीलौपायिकं [भा.पु. ३.२.१२] इति, यद् धर्मसूनोर् [भा.पु. ३.२.१३] इत्य् उत्तरश्लोकेषु स्वबिम्बस्यैव विशेषणदानान् मानुषं बिम्बं परिहाय दिव्यं स्वबिम्बम् आदायागाद् इति विरुद्धं व्याचक्षाणपि पराहताः । तथा प्रदर्श्येति अन्तरधाद् इति, न तु पश्यति स्मेति प्रदर्शने अन्तर्धाने च तस्येच्छैव कारणम् इति कर्माधीनत्वविवादिनोऽपि पराहताः । तस्माद् देवस्य मायया स्पृष्टा [भा.पु. ३.२.१०] इति पूर्वश्लोकोक्तानाम् असतां मतं दूषयितुं प्रवृत्तस्योद्धवस्यैवेयं वाणी प्रमाणीकर्तव्या, न त्व् एतत्प्रतिकूलानां वाक्यानां कोटीर् अपीत्य् एतद्वाक्यं कृष्णस् तु भगवान् स्वयं [भा.पु. १.३.२८] इति वाक्यवद् एव मन्तव्यम् इति शास्त्रस्यास्य स्वरसो रसनीयः ॥११॥

 _*_

॥ ३.२.१२ ॥

यन् मर्त्यलीलौपयिकं स्वयोग
मायाबलं दर्शयता गृहीतम् ।
विस्मापनं स्वस्य च सौभगर्द्धेः
परं पदं भूषणभूषणाङ्गम् ॥

श्रीधरः  तद् एव बिम्बं वर्णयति त्रिभिः । यन् मर्त्यलीलास्व् औपयिकं योग्यम् । स्वस्यापि विस्मयजनकम् । यतः सौभगर्द्धेः सौभाग्यातिशयस्य परं पदं परा काष्ठा । भूषणानां भूषणान्य् अङ्गानि यस्मिन् ॥१२॥

क्रमसन्दर्भः  अत्र हराव् उप्तात्मनां निश्चयम् आहयन् मर्त्येति । स्वयोगमायाबलं स्वचिच्छक्तेर् वीर्यम् । एतादृशसौभाग्यस्यापि प्रकाशिकेयं भगवतीत्य् एवंविधं दर्शयताविष्कृतम् । सकलस्ववैभवविद्वद्गणविस्मापनायेति भावः । न केवलम् एतावत् तस्यैव रूपान्तरे तादृशत्वाननुभवात् । तत्रापि प्रतिक्षणम् अप्य् अपूर्वप्रकाशात् स्वस्यापि विस्मापनम् । यतः सौभगर्द्धेः परं पदं परा प्रतिष्ठा ।

ननु तस्य भूषणं त्व् अस्ति सौभगहेतुः ? इत्य् आहभूषणेति । कीदृशं ? मर्त्यलीलौपायिकं नराकृतीत्य् अर्थः । तस्मात् सुतरां युक्तं ऊक्तं श्रीमहाकालपुराधिपेनापिद्विजात्मजा मे युवयोर् दिदृक्षुणा मयोपनीताः [भा.पु. १०.८९.५८] इत्य् आदि । श्रीहरिवंशे श्रीकृष्णवचनेन चमद्दर्शनार्थं ते बाला हृतास् तेन महात्मना [ह.वं. २.११४.८] इति ॥१२॥ [प्रीतिसन्दर्भः, ८०]

विश्वनाथः नन्व् अन्तर्धाय स्वबिम्बं वैकुण्ठम् एव किं नीतवांस् तत्राह यद् बिम्बं मर्त्यलीलासु औपयिकं ऊपयुक्तं कथं वैकुण्ठं यात्व् इति भावः । तेन द्वारकायाम् एव सम्प्रत्य् अपि यथापूर्वम् एव तद् वर्तत एव तदिच्छाभावाद् अत्रत्या लोकास् तन् न पश्यन्तीति मात्रं विशेष इति भावः । न च मर्त्यलीलौपयिकत्वेन तस्यापकर्षो मन्तव्यः, प्रत्युत वैकुण्ठलीलास्वरूपेभ्योऽपि परमोत्कर्ष एवेत्य् आह स्वयोगमाया स्वरूपभूता चिच्छक्तिस् तस्या बलं सम्पूर्णम् एव सामर्थ्यं दर्शयता दर्शयितुम् इति न च किम् अप्य् ऐश्वर्यं माधुर्यं वा निह्नुत्य स्थापितम्, अपि तु स्वसर्वस्वम् एवात्र बिम्बे निक्षिप्तम् । नापि वैकुण्ठेऽप्य् एवं बलं दर्शितम् इति भावः । गृहीतम् इति स्थितिसर्गनिरोधेषु गृहीता मायया विभोर् इत्य् अत्र मायया गुणा गृहीता इतिवद् अभेदेऽपि भेदोक्तिः । बुद्धिर् हि भगवती अभेदेऽपि भेदं जनयतीति न्यायात् । गृहीतम् आविष्कृतम् इति सन्दर्भः ।

यद् वा, यद् बिम्बं दर्शयता दर्शयितुं स्वयोगमायाबलं गृहीतं राजमहिषीविवाहादिषु तथा प्रसिद्धेर् बलम् एव द्योतयति स्वस्य च वैकुण्ठस्थस्य श्रीनारायणस्वरूपस्यापि विस्मापनम् । अहो रूपम् अहो साद्गुण्यम् इति चमत्कारप्रापकम् अन्यावताररूपगुणादिदर्शिनां वैकुण्ठीयपार्षदादीनां का वार्तेति भावः । अत एव सौभगर्द्धेः सौभाग्यसम्पत्तेः परं पदं परावधिस्थानम् । अतो वैकुण्ठनाथस्यापि तद्दर्शनेच्छोद्भवति द्विजात्मजा मे युवयोर् दिदृक्षुणा [भा.पु. १०.८९.५८] इत्य् आदेः । भूषणानाम् अपि भूषणान्य् अङ्गानि यस्येति परमसौन्दर्यं ऊक्तम् ॥१२॥

 _*_

॥ ३.२.१३ ॥

यद् धर्मसूनोर् बत राजसूये
निरीक्ष्य दृक्स्वस्त्ययनं त्रिलोकः ।
कार्त्स्न्येन चाद्येह गतं विधातुर्
अर्वाक्सृतौ कौशलम् इत्य् अमन्यत ॥

मध्वः त्रिलोकस्याज्ञानं व्रत ।
आनन्दरूपं दृष्ट्वापि लोकमौक्तिकम् एव तु ।
मन्यते विष्णुरूपं च अहो भ्रान्तिर् बहुस्थिता ॥ इति स्कान्दे ॥१३॥

श्रीधरः  दृशां स्वस्त्य् अयनं परमानन्दकरम् । त्रिभुवनस्थो लोकः प्राणिमात्रम् । अद्येदानीम् इह बिम्बे । अर्वाक्सृताव् अर्वाचीनसंसारनिर्माणे मनुष्यनिर्माणे वा यत् कौशलं नैपुणं तत् कार्त्स्न्येन गतं ऊपक्षीणं नातः परं तस्य कौशलम् अस्तीत्य् एवं मेने । तन् मूर्तेर् विधातुः सृज्यत्वाभावेऽपि लोकदृष्टिर् इयं ऊक्ता ।

क्रमसन्दर्भः  देवमायास्पृष्टान् आहयद् धर्मेति ॥१३॥

विश्वनाथः तस्य सौभगर्द्धिमत्त्वं त्वयापि साक्षात्कृतम् इति स्मारयति यद्धर्मेति । त्रिलोकः त्रिभुवनस्थो लोको ब्रह्मेन्द्रादिर् अपि इति अमन्यत । किं ? अद्य इह जगति विधातुर् अर्वाक्सृतौ अर्वाचीनविचित्रसंसारनिर्माणे यत् कौशलं तत् सर्वं गतं ऊपक्षीणम् एतद् अङ्गकान्तौ दृष्टायां विधातृसृष्टानां नीलोत्पलदलिताञ्जनेन्द्रनीलमणिनीरदानां जुगुप्सा, एतन्मुखे दृष्टे चन्द्रपद्मयोर् अपि धिक्कार इत्य् एवम् ॥१३॥

 _*_

॥ ३.२.१४ ॥

यस्यानुरागप्लुतहासरास
लीलावलोकप्रतिलब्धमानाः ।
व्रजस्त्रियो दृग्भिर् अनुप्रवृत्त
धियोऽवतस्थुः किल कृत्यशेषाः ॥

श्रीधरः  अनुरागेण प्लुतो व्याप्तो हासो रासो विनोदश् च लीलावलोकश् च तैः स्वकृतहासाद्यनन्तरं प्रतिलब्धो मानो याभिस् ताः । दृग्भिः सह अनुप्रवृत्ता गच्छन्तं तम् एवानुगता धियो यासां ताः । कृत्ये शेषो यासां ताः असमापितकृत्या एव तस्थुः ॥१४॥

क्रमसन्दर्भः  अथ प्रेमविलासयोः परमोत्कर्षम् आहयस्येति । एषु वाक्येषु यच्छब्दानां पूर्ववाक्यस्यान्ते पठित्वान् न पूर्वान्वयापेक्षा ॥१४॥

विश्वनाथः किं चैवम् अनुरक्तेभ्यस् त्रिलोकस्थेभ्यो ब्रह्मरुद्रादिभ्योऽपि व्रजस्त्रीणाम् अनुरागाधिक्यम्, यतस् तैस् तथा सम्मानितेन कृष्णेनापि ता एव यथा सम्मानिता न तु तथा तेऽपीत्य् आह अनुरागेण प्लुतैर् व्याप्तैर् हासैः । रासो रससमूहो यत्र तथाभूतो यो लीलाया अवलोकस् तेन स्वकृतेन तन्मानदानानन्तरं प्रतिलब्धो मान आदरो याभिस् तास् तदैव दृग्भिः सह अनुप्रवृत्त्या गच्छन्तं तम् एवानुगता धियोऽपि यासां ताः । अवतस्थुस् तत्क्षण एव जाड्योदयात् किम् अपि चेष्टितुं न प्रबभूवुर् इत्य् अर्थः । ततश् च कृत्येषु मार्जनलेपनदधिमथनपरिवेषणादिषु शेषो यासां ताः । तत्तत्कृत्यमध्य एवाकस्मिकतद्दर्शनप्राप्तेर् असमापितकृत्या एव बभूवुर् इत्य् अर्थः । तेन तस्य स्वपर्यन्तसर्वजगत्सु विस्मापनता व्रजस्त्रीषु पुनर्मोहनता च प्रेमाधिक्येनैवाभूद् इति भावः । तद् एवं तद्बिम्बस्य मर्त्यलीलौपयिकत्वप्रपञ्चनेन मर्त्यलोकस्थगोकुलमथुराद्वारकास्व् एव नित्यस्थितत्वं द्युमणिदृष्टान्तेन दर्शनादर्शनमात्रविशेषतं च ध्वनित्वम् ॥१४॥

 _*_

॥ ३.२.१५ ॥

स्वशान्तरूपेष्व् इतरैः स्वरूपैर्
अभ्यर्द्यमानेष्व् अनुकम्पितात्मा ।
परावरेशो महदंशयुक्तो
ह्य् अजोऽपि जातो भगवान् यथाग्निः ॥

श्रीधरः  एवम्भूतबिम्बदर्शने कारणम् आहस्वीयान्य् एव शान्तान्य् अशान्तानि च रूपाणि । तत्र शान्तरूपेषु इतरैः पीड्यमानेष्व् अनुकम्पितः कृतानुकम्प आत्मा यस्य । अजोऽपि जात आविर्भूतः । महाभूतरूपेण नित्यसिद्ध एवाग्निर् यथा काष्ठेष्व् आविर्भवति तद्वत् । अजस्य जन्मनि हेतुः, महान् महत्तत्त्वम् अंशः कार्यलेशो यस्याव्यक्तस्य तन्महदंशं तद् युक्त इति ॥१५॥

क्रमसन्दर्भः  अनुकम्पाम् आहस्वशान्तेति । इतरैर् अशान्तैः स्वरूपैः तत्स्वभावजरूपैर् इत्य् अर्थाह् । तच् च जन्मनि तत्तदंशान् आदायैवेत्य् आह महदंशयुक्तः महतः स्वस्यैवांशैर् युक्तः महान्तं विभुम् आत्मानं [क.उ. २.१.४] इत्यादिश्रुतेः । महद्वच् च [वे.सू. १.४.८] एति न्यायप्रसिद्धेश् च । महान्तो ये पुरुषादयोऽंशास् तैर् युक्त इति वा लोकनाथं महद्भूतम् इतिवद् आत्मव्यभिचारः । महद्भिर् वंशैश् च युक्त इति वा ॥१५॥

विश्वनाथः  ननु वैकुण्ठान् नारायण एवागत्य वसुदेवगृहे अवततारेति क्वचित् पुराणपुरुषः सितकृष्णकेश एवेति, क्वचित् क्षीरोदनाथ इति, क्वचिन् नरनारायणाव् इति, क्वचिद् उपेन्द्र इति त्वन्मुखात् तु द्वारकादिधामस्थो मर्त्यलीलौपायिकः सर्वोत्कृष्ट इति श्रूयते । अत्र को निश्चयः ? इत्य् अत आहस्वशान्तेति स्वीया ये शान्तरूपा भक्तास् तेषु इतरैः स्वरूपैर् घोरैर् मूढैश् च पीड्यमानेषु सत्सु अनुकम्पितो जातानुकम्प आत्मा मनो यस्य सः । प्रकृतेः परे ये नारायणादिस्वरूपाः, अवरे ब्रह्मादयश् च तेषाम् ईशः स्वयं भगवान् श्रीकृष्णः महदंशयुक्तः महान् महत्स्रष्टा पुरुषः, महान्तं विभुम् आत्मानं [क.उ. २.१.४] इत्यादिश्रुतेः । अंशा मत्स्यकूर्मनृहरिनरनारायणवामनादयस् तैर् युक्तः सन्, अजोऽपि आत्यन्तिककारणत्वाद् अजन्योऽपि प्राकृतजन्मरहितोऽपि वा जात आविर्भूतः । महाभूतरूपेण नित्यसिद्ध एवाग्निर् यथा मणिशिलासु घर्षणवशाद् आविर्भवति, तद्वत् । तेन मथुरादिस्वीयनित्यधामस्थ एव भगवान् मथुरास्थवसुदेवोग्रसेनादिषु स्वभक्तेषु लब्धातिकष्टेषु कृपाशक्तिघर्षणवशेनाविर्भूतो दृश्यो बभूवेत्य् अग्निदृष्टान्तः । तथा मथुरोदयशैले देवक्यां प्राच्यां दिशि उदितः सन् दुष्टतमांसि संहृत्य शिष्टकमलान्य् अनुरागिचक्रवाकांश् च तैर् अभ्यर्दितानि सन्तोष्य धर्ममर्यादाः प्रवर्त्य प्रभासास्तशैले अस्तं गतः इति द्युमणिदृष्टान्तश् च परस्परानुकूलः स्वधामस्थं सन्तम् एवाविर्भूतः, तं स्पष्टम् एवाभिदधाति, न तु कुतश्चिद् वैकुण्ठनाथो वैकुण्ठात् क्षीरोदनाथ क्षीरोदात् नरनारायणाव् उपेन्द्रादयश् च स्वस्वधामत आगत्यावततारेति यथास्थानं प्रसिद्धिर् अपि महदंशयुक्त इति विशेषणाद् आविर्भावसमये तैर् वैकुण्ठनाथादिभिर् आगत्य परावरेशे कृष्णे सम्मिलनात् सुसङ्गतैर् एवेति सर्वं मुनिवाक्यं च प्रमाणम् ॥१५॥

 _*_

॥ ३.२.१६ ॥

मां खेदयत्य् एतद् अजस्य जन्म
विडम्बनं यद् वसुदेवगेहे ।
व्रजे च वासोऽरिभयाद् इव स्वयं
पुराद् व्यवात्सीद् यदनन्तवीर्यः ॥

श्रीधरः  ननु कुतोऽसौ परावराणाम् ईशः पारतन्त्र्यप्रतीतेः ? तत्राह द्वाभ्याम् । माम् अप्य् एतद् दुर्वितर्क्यं दुर्घटं च खेदयति, तद् एवाहवसुदेवगेहे बन्धनागारे यज् जन्मनो विडम्बनम् अनुकरणम्, न तु नृसिंहवद् अकस्माद् आविर्भावः । कंसभयाद् इव निलीय व्रजे वासश् च । कालयवनादिरिपुभयाद् इव पुरान् मथुराया व्यवात्सीद् अपलायत ॥१६॥

क्रमसन्दर्भः  अहो तादृशमहिम्नोऽपि तस्य परमसौशील्येन स्वजनसुखदात्री लोकवल्लीलेयम् ईक्ष्यतां यत एवास्माकं तद्वियोगखेदोऽतिशेते इत्य् आह माम् इति द्वयेन ॥१६॥

विश्वनाथः  एवं सर्व एव सिद्धान्तस् तुभ्यं यथात्मबोधम् आविष्कृतः किन्तु यन्मादृशैर् अपि दुर्ज्ञेयं विद्वद्भ्यः पृष्ट्वाप्य् अप्राप्ततत्त्वं तत्र खेद एव मम पूर्वम् आसीद् इत्य् आहअजस्येति । एकस्यैवाजत्वं जन्मवत्त्वं च कथं सम्भवेद् इति । किं चात्र जन्मवत्त्वस्यान्करणमात्रत्वेनावास्तवत्त्वे खेदो न स्याद् इत्य् उभयोर् एव वास्तवत्वम् उद्धवस्य विवक्षितं ज्ञेयम् । तथा वसुदेवगेहे कंसकारागारे यज् जन्म एतन् मां खेदयति पूर्वम् अखेदयत्, वर्तमानसामीप्ये वर्तमानवद् वेति लट् । यतो विडम्बनम् अपकर्ष एव तस्य जन्मलीला हि मातापित्रोर् बन्धूनाम् अन्येषां च भक्तानां परमोत्सवमयी भवितुम् अर्हति परमस्वतन्त्रेण तेन तथा कथं न कृतेति, तथा व्रजे च वासस् तस्य स्वाभाविकः परमसुखमय एव, तत्र अरिभयस्य कारणत्वं कथं ख्यापितं ? इवकारेण यद्यपि कंसाद् व्रजे स्थितो न बिभेति, तद् अपि तथा पुरान् मथुरातो व्यवात्सीत् । अपरिमितबलोऽपि कालयवनादिरिपुभयात् अपलायत, न ह्य् अस्य कर्हिचिद् राजन् पुमान् वेद विधित्सितम् इति श्रीभीष्मेणाप्य् उक्तम्, किन्तु रहसि मत्पृष्टेन श्रीभगवतैव प्रबोधितस्य मम सम्प्रत्य् एव खेदोऽपगत इति भावः ॥१६॥

 _*_

॥ ३.२.१७ ॥

दुनोति चेतः स्मरतो ममैतद्
यद् आह पादाव् अभिवन्द्य पित्रोः ।
ताताम्ब कंसाद् उरुशङ्कितानां
प्रसीदतं नोऽकृतनिष्कृतीनाम् ॥

श्रीधरः  एतच् च हरेश् चरितं स्मरतो मम चेतः कर्मभूतं दुनोति व्यथयति । तद् एव दर्शयति, यदाहेति । हे तात, हे अम्ब, युवां प्रसीदतं प्रसादं कुरुतम् । न कृता निष्कृतिः शुश्रूषणं यैस् तेषाम् । नोऽस्माकम् इति बहुवचनं तु रामाद्यभिप्रायम् ॥१७॥

क्रमसन्दर्भः  न व्याख्यातम्.

विश्वनाथः  एवम् एवैतच् चरितं स्मरतो मम चेतः कर्मभूतं दुनोति स्मेत्य् अर्थः । यद् आहेति मातापितरौ स्वापराधं क्षमापयति स्महे तात, हे अम्ब, युवां नोऽस्मान् प्रसीदतं द्वितीयार्थे षष्ठ्यः । अत्र कंसाद् उरुशङ्कितानाम् इत्य् अस्य वाक्यस्य सत्यत्वे ईश्वरत्वव्याभिचारः मिथ्यात्वे ईश्वरवाक् कथं मिथ्येति पूर्ववत् खेदः । अतिसर्वेश्वरस्याप्य् एवं लोकरीत्या विनयोऽतिमाधुर्यपोषकः कथं मया विस्मर्तव्य इति मच्चेतसि तत्तच्चरितं शल्याम् इवाभूद् इत्य् उद्धवविलापः ॥१७॥

 _*_

॥ ३.२.१८ ॥

को वा अमुष्याङ्घ्रिसरोजरेणुं
विस्मर्तुम् ईशीत पुमान् विजिघ्रन् ।
यो विस्फुरद्भ्रूविटपेन भूमेर्
भारं कृतान्तेन तिरश्चकार ॥

श्रीधरः  ननु तर्ह्य् अनीश्वर एव किं न स्यात्, तव तु श्रद्धामात्रम् एतत् तत्राह त्रिभिःको वा अङ्घ्रिसरोजयोर् यो रेणुस् तम् अपि विजिघ्रन् सेवमानः पुमान् विस्मर्तुम् ईशीत शक्नुयात् । विस्फुरन् भ्रूविटपो भ्रूलता स एव कृतान्तस् तेन ॥१८॥

क्रमसन्दर्भः  ततश् च माधुर्यं तस्य परमप्रभावत्वेऽपि सर्वेषाम् अप्य् आकर्षकम् इत्य् आहको वेति । माधुर्ये कैमुत्यम् अङ्घ्रीति । तद्रेणुम् अपीत्य् अर्थः । कीदृशस्यापि तत्राहय इति । विटपः पल्लवे शिङ्गे विस्तारे स्तम्बशाखयोर् इति विश्वप्रकाशः ॥१८॥

विश्वनाथः  ननु तर्ह्य् अनीश्वर एव किं न स्यात् ? तव तु श्रद्धामात्रम् एव तत्राह त्रिभिः । विस्फुरन् भ्रूविटपो भ्रूपल्लवः स एव कृतान्तस् तेन । विटपः पल्लवे शिङ्गे विस्तारे स्तम्बशाखयोर् इति विश्वः ॥१८॥

 _*_

॥ ३.२.१९ ॥

दृष्टा भवद्भिर् ननु राजसूये
चैद्यस्य कृष्णं द्विषतोऽपि सिद्धिः ।
यां योगिनः संस्पृहयन्ति सम्यग्
योगेन कस् तद्विरहं सहेत ॥

श्रीधरः  न च तस्येश्वरत्वं साधनीयम्, भवद्भिर् अपि दृष्टत्वाद् इत्य् आहदृष्टेति । यां सिद्धिं सम्यग् योगेन प्राप्तुम् इच्छन्ति ॥१९॥

क्रमसन्दर्भः  कृपाया अत्यमर्यादत्वम् आहदृष्टेति ॥१९॥

विश्वनाथः  तस्य परमेश्वरत्वानुभावः कैर् वा न साक्षात् कृत इत्य् आहदृष्टा इति । द्विषत इति कृपाया अप्य् अपारत्वं यां यस्यै ॥१९॥

 _*_

॥ ३.२.२० ॥

तथैव चान्ये नरलोकवीरा
य आहवे कृष्णमुखारविन्दम् ।
नेत्रैः पिबन्तो नयनाभिरामं
पार्थास्त्रपूतः पदम् आपुर् अस्य ॥

श्रीधरः  आहवे युद्धे पार्थस्यास्त्रैः पूताः निष्पापाः सन्तः ॥२०॥

क्रमसन्दर्भः  तथैवेति पार्थास्त्रपूतत्वम् अत्र तन्मुखारविन्ददर्शनयाथार्थ्यहेतुः । तद् एतत् तु स्थापितं यथा रहद् भ्रुवोर् भारम् इत्य् आदौ ॥२०॥

विश्वनाथः  द्वेषवत्सु मोक्षदायिनीं कृपाम् उक्त्वा तद् अन्येषु तटस्थेष्व् अपि प्रेमप्रदायिनीं कृपाम् आहतथैवेति नेत्रैः पिबन्त इति त एव धन्या वयम् अधन्याः तन्माधुर्यपानतत्पदप्राप्तिभ्यां वञ्चिता इति विलापध्वनिः ॥२०॥

 _*_


॥ ३.२.२१ ॥

स्वयं त्व् असाम्यातिशयस् त्र्यधीशः
स्वाराज्यलक्ष्म्याप्तसमस्तकामः ।
बलिं हरद्भिश् चिरलोकपालैः
किरीटकोट्येडितपादपीठः ॥

श्रीधरः  तद् एवं परम् ऐश्वर्ये सत्य् अपि यद् उग्रसेनानुवर्तित्वं तत् पुनर् अस्मान् अत्यन्तं व्यथयतीत्य् आहस्वयं तु य एवम्भूतस् तस्य तत् कैङ्कर्यं नोऽस्मान् विग्लापयतीत्य् उत्तरेणान्वयः । न साम्यातिशयौ यस्य । यम् अपेक्ष्यान् यस्य साम्यमतिशयश् च नास्तीत्य् अर्थः । तत्र हेतवः, त्र्यधीशस् त्रयाणां पुरुषाणां लोकानां गुणानां वा ईशः । स्वाराज्यलक्ष्म्या परमानन्दस्वरूपसम्पत्त्यैव प्राप्तसमस्तभोगः । बलिं करम् अर्हणं वा हरद्भिः समर्पयद्भिश् चिरकालीनैर् लोकपालैः किरीटाग्रेणेडितं स्तुतं पादपीठं यस्य । प्रणमतां किरीटसङ्घट्टनध्वनिर् एव स्तुतित्वेनोत्प्रेक्ष्यते ॥२१॥

क्रमसन्दर्भः  पुनर् अलौकिकलीलायां परमविनयगुणत्वम् आहस्वयं त्व् इत्य् आदि युग्मकेन । अधीशः त्रयाणां महत्स्रष्ट्ṝणां ब्रह्माण्डस्थितसर्वहूतस्थानाम् ईशः । विष्णोस् तु त्रीणि रूपाणि इत्य् आदि । चिरलोकपालैः अप्राकृतलोकपालैः । मनुरूपैश् च दशभिर् दिक्पालैः परितो वृतम् इति ब्रह्मसंहितातः ।।२१॥

विश्वनाथः  किं च, ब्रह्मादिष्व् आदिपुरुषादिष्व् अपि तस्य प्रभुत्वं वा क्व उग्रसेने कैङ्कर्यं वा क्वेति भक्तवश्यत्वमाधुर्यं मया कथं विस्मर्तुं शक्यम् इति विलपति द्वाभ्याम् । न विद्यते साम्यं किं ऊतातिशयो यस्य सः । यम् अपेक्ष्यान्यस्य साम्यम् एव नास्ति किं ऊतातिशय इत्य् अर्थः । तत्र हेतवः  त्रयाणां महत्स्रष्टादिपुरुषाणां तिसृणां चिच्छक्तिजीवशक्तिमायाशक्तीनां चेशः । स्वैरंशैर् भक्तैः शक्तिभिर् लीलाभिर् ऐश्वर्यैर् माधुर्यैश् च राजत इति तस्य भावः स्वाराज्यं तद् एव लक्ष्मीस् तया हेतुना आप्ताः समस्ताः कामा यं सः । चिरकालीनैर् लोकपालैर् अनन्तकोटिब्रह्माण्डेषु सृजद्भिर् ब्रह्मभिः पालयद्भिर् विष्णुभिः संहरद्भिः रुद्रैर् धारयद्भिः शेषैः । किरीटाग्रेण ईडितं स्तुतं पादपीठं यस्य सः । प्रणमतां किरीटसङ्घट्टध्वनिर् एव स्तुतित्वेनोत्प्रेक्ष्यते ॥२१॥

 _*_

॥ ३.२.२२ ॥

तत् तस्य कैङ्कर्यम् अलं भृतान् नो
विग्लापयत्य् अङ्ग यद् उग्रसेनम् ।
तिष्ठन् निषण्णं परमेष्ठिधिष्ण्ये
न्यबोधयद् देव निधारयेति ॥

श्रीधरः  अङ्ग विदुर ! भृतान् भृत्यान् । उग्रसेने यत् किङ्करत्वं तद् एवाहपरमेष्ठिधिष्ण्ये राजासने निषण्णम् आसीनं स्वयं तिष्ठन् हे देव, निधारयावधारयेति न्यबोधयद् विज्ञापितवान् ॥२२॥

क्रमसन्दर्भः  न व्याख्यातम्.

विश्वनाथः  अङ्ग हे विदुर ! भृतान् भृत्यान् । उग्रसेने यत् किङ्करत्वं तद् एवाहपरमेष्ठिधिष्ण्ये महाराजसिंहासने निषण्णम् आसीनं स्वयं तत्तले तिष्ठन् कस्यापि सहायं कुर्वन्हे देव महाराजाधिराज ! अस्य त्वदीयमण्डलेश्वरस्य कृत्यं निर्धारयेति न्यबोधयद् अवधापयामास ॥२२॥


 _*_

॥ ३.२.२३ ॥

अहो बकी यं स्तनकालकूटं
जिघांसयापाययद् अप्य् असाध्वी ।
लेभे गतिं धात्र्युचितां ततोऽन्यं
कं वा दयालुं शरणं व्रजेम ॥

श्रीधरः  एवम् अनुवृत्तिः कृपयैवेति सूचयन्न् अपकारिष्व् अपि तस्य कृपालुतां दर्शयन्न् आहअहो आश्चर्यं कृपालुतायाः । हन्तुम् इच्छयापि स्तनयोः सम्भृतं कालकूटं विषं यम् अपाययत् । बकी पूतना असाध्वी दुष्टापि धात्र्या यशोदाया उचितां गतिं लेभे । भक्तवेषमात्रेण यः सद्गतिं दत्तवान् इत्य् अर्थः । ततोऽन्यं कं वा भजेम ॥२३॥

सनातनगोस्वामी  इदानीं परमदुष्टेष्व् अपि परमकृपां दर्शयन् तस्यैवैकस्य शरण्यतां निर्धारयन् निजबन्धुवर्गेण सह स्वयम् अपि तं शरणं गच्छन्न् उपसंहरति । अहो इति आश्चर्ये । हन्तुम् इच्छयापि स्तनयोः सम्भूतं कालकूटं महादुर्विषं यम् अपाययत्, बकी पूतना असाध्वी दुष्टापि धात्र्या यशोदाया श्रीयशोदाधात्रीत्वेन प्रसिद्धायाः श्रीमुखराया वा देवकीधात्र्या वा कस्याश्चित् उचितां गतिं तस्माद् एव लेभे । भक्तवेषमात्रेण यः सद्गतिं ददाव् इत्य् अर्थः ।

यद् वा, मरणसमये तस्या आर्तनादम् आकर्ण्य गात्रास्फालनादिदुःखम् अवलोक्य च केवलं परदुःखासहिष्णुतया यस् तादृशीं गतिम् अदाद् इत्य् अर्थः । तत्र च धात्रीगतिदाने स्तन्यदानकपटेनापि मातृभावानुकरणं च कारणं ऊह्यम् । तच् च तां तीक्ष्णचित्ताम् अतिवामचेष्टिताम् इति श्लोकोक्त्या मातृवल् लालनादिपरमरम्यचेष्टया व्यञ्जितम् एवास्ति । व्याख्यातं च श्रीस्वामिपादैः । अहम् अस्य जननी, इयं वेति मोहिते सत्याव् इति । तस्मात् श्रीकृष्णाद् अन्य् अन्यं कं दयालुं शरणं व्रजेम ? सम्भावनायां सप्तमी । वाशब्दः कटाक्षे । अतोऽन्यं कोऽपि दयालुर् नास्ति, अतस् तम् एव वयं दीनाः शरणं गच्छाम इत्य् अर्थः ।

यद्यपि शरणापत्तिलिखनं कादाचित्ककृत्यलिखनानन्तरम् एवोपपद्यते, सकृद् एव प्रपन्नो यः इत्यादिवचनतः सकृत्प्रवृत्त्यैव शरणागतत्वसिद्धेः, तथापि शरणागतत्वस्य नित्यभगवत्स्थानश्रयणादिलक्षणत्वेन नित्यम् आनुकूल्यसङ्कल्पादिलक्षणत्वेन च नित्यकृत्यान्तर् एव पर्यवसानाद् अत्रैव लिखितम् इति दिक् ॥२३॥ (ह.भ.वि. ११.६७९)

क्रमसन्दर्भः  अहो बकीत्य् आदौ पुनर् लौकिकलीलायां कृपाया अत्यमर्यादत्वम् अन्यत्रावतारादाव् अदर्शनात् । तत्र धात्रीणां किं ऊ गवो नु मातर [भा.पु. १०.६.३८] इत्य् अनुसारेण तस्मै स्तन्यामृतदायिनीनां कासाञ्चित् तां गतिम् ॥२३॥

विश्वनाथः  अवतारारम्भत एव परापकारिष्व् अपि कृपामाधुर्यं स्मरण् विलपतिअहो आश्चर्यम् । बकी पूतनेति मातृभावस्य कृत्रिमत्वेऽपि तत्रापि जिघांसयापि कालकूटम् अपि यम् अपाययत् । ततः सकाशात् धात्र्युचितांअम्बिका च किलिम्बा च धात्रिके स्तन्यदातृके इति द्वे कृष्णस्य धात्र्यौ तदुचितां गोलोके गतिं लेभे । भक्तवेशमात्रेणापि भक्तोचितां रतिं प्राप्नोतीत्य् अत्र भगवता द्विषत्य् अपि पूतना दृष्टान्तीकृता । एवं द्विषताम् अपि मुक्तिर् भक्तिश् च स्याद् इति कृष्णावतारस्यासाधारणो धर्म उक्तः ॥२३॥

 _*_

॥ ३.२.२४ ॥

मन्येऽसुरान् भागवतांस् त्र्यधीशे
संरम्भमार्गाभिनिविष्टचित्तान् ।
ये संयुगेऽचक्षत तार्क्ष्यपुत्रम्
अंसे सुनाभायुधम् आपतन्तम् ॥

मध्वः  असुरा अपि ये विष्णुं शङ्खचक्रगदाधरम् ।
भक्तिपूर्वम् अवेक्षन्ते ज्ञेया भागवता इति ॥
विद्विषन्ति तु ये विष्णुम् ऋषिपुत्रा अपि स्फुटम् ।
असुरास् तेऽपि विज्ञेया गच्छन्ति च सदा तमः ॥
जीवद्वयसमायोगाद् धिरण्यकमुखाः परे ।
भक्तिद्वेषयुताश् च स्युर् गतिस् तेषां यथा निजम् ॥
कंसपूतनिकाद्याश् च बान्धवादियुता यतः ।
जीवद्वयसमायोगाद् गतिद्वयजिगीषवः ॥
सर्वथा भक्तितो मुक्तिर् द्वैषात्तम उदीरितम् ।
नियमस् त्व् अनयोर् नित्यां मोहायान्यवचो भवेत् ॥ इति ब्राह्मे ॥२४॥

श्रीधरः  ननु भागवतान् एव भगवान् अनुगृह्णातीति प्रसिद्धम्, सत्यम्, असुरान् अप्य् अकं भागवतान् एव मन्ये, यतो भागवता इव तेऽपि भगवद्ध्यानाभिनिवेशेन भगवन्तम् अपरोक्षं पश्यन्तीत्य् आहसंरम्भः क्रोधावेशस् तेन मार्गेणाभिनिविष्टं चित्तं येषां तान् । अत एव ये सङ्ग्रामे तार्क्ष्यः कश्यपस् तस्य पुत्रं गरुडम् अंसे स्कन्धे सुनाभायुधश् चक्रायुधोऽरिर् यस्य तम् अचक्षतापश्यन् । तस्मात् तेष्व् अप्य् अनुग्रहो युक्त एवेत्य् अर्थः । वक्ष्यति चतस्मात् केनाप्य् उपायेन मनः कृष्णे निवेशयेत् [भा.पु. ७.१.३०] इति ॥२४॥

क्रमसन्दर्भः  मन्ये इति यद्यपि तेषु वस्तुतो भगवतत्त्वं नास्ति तथाप्य् उतप्रेक्षत एवेत्य् अर्थः । ततश् च निजबहिर्मुखत्वेनैवान्तिमसमये तद्दर्शनं न प्राप्स्यामीति स्वनिन्दार्थं ऊक्तम् ॥२४॥

विश्वनाथः  मन्य इति विलाप एव, न तु सिद्धान्तः । असुरान् भागवतान् मन्य इति अन्तिमसमये भगवत्साक्षात्कारभगवत्पदप्राप्तिभ्यां लिङ्गाभ्यां तेनास्मदादीन् बहिर्मुखान् मन्ये, अन्तिमसमये तद्दर्शनाभावतत्प्राप्त्यभावाभ्याम् इति ध्वनितम् । संरम्भः क्रोधावेशः तार्क्षः कश्यपस् तत्पुत्रं गरुडम् अचक्षत अपश्यन् । कीदृशः ? अंसे स्कन्धे सुनाभायुधश् चक्रायुधो यस्य तम् आपतन्तं सम्मुखम् आयान्तम् ॥२४॥

 _*_

॥ ३.२.२५ ॥

वसुदेवस्य देवक्यां जातो भोजेन्द्रबन्धने ।
चिकीर्षुर् भगवान् अस्याः शम् अजेनाभियाचितः ॥

श्रीधरः  इदानीं तस्यान्तर्धानप्रकारं वक्तुम् आदित आरभ्य तच् चरितं सङ्क्षेपतः कथयति । वसुदेवस्य भार्यायां जातः । भोजेन्द्रः कंसस् तस्य बन्धनागारे । अस्याः पृथिव्याः शं सुखं स्वयं चिकीऋषुः अजेन ब्रह्मणा च याचितः सन् ॥२५॥

क्रमसन्दर्भः  न व्याख्यातम्.

विश्वनाथः  विदुरप्रश्नसमाधानार्थं मौषललीला अवश्यं वक्तव्येति तां दुःखमयीं लीलां सुखमय्या लीलया सहितीकृत्यैव विवक्षुर् आहवसुदेवस्येति । भोजेन्द्रस्य बन्धनागारे । अस्याः पृथिव्याः शं सुखम् अजेन ब्रह्मणा ॥२५॥

 _*_

॥ ३.२.२६ ॥

ततो नन्दव्रजम् इतः पित्रा कंसाद् विबिभ्यता ।
एकादश समास् तत्र गूढार्चिः सबलोऽवसत् ॥

श्रीधरः  पित्रा हेतुभूतेन नन्दव्रजम् इतो गतः । समाः संवत्सरान् गूढार्चिर् गुप्ततेजाः ॥२६॥

क्रमसन्दर्भः  एकादशेति । तावतैव पूर्णकैशोरत्वात् तथोक्तङ्कालेनाल्पेन राजर्षे [भा.पु. १०.८.२६] इत्य् आदि । क्वचातिसुकुमाराङ्गौ किशोरौ नाप्तयौवनाव् इत्य् आदिबाल्यपौगण्डकैशोराः पुत्राभ्याम् अभवन् क्वचिद् इत्य् आदिभ्यः । गूढार्चिर् इति यथा गूढार्चिः कुत्राप्य् अग्निः प्राप्तं प्राप्तम् इन्धनं दहति । तथा गोपलीलाया गूढप्रभाव एव सन् प्राप्तं प्राप्तम् असुरवृन्दं दहन्न् इत्य् अर्थः । एकादशपर्यन्तं गूढार्चिः ततः परं पञ्चदशपर्यन्तं प्रकटार्चिर् इति साध्याहारं व्याख्यानं त्व् अघटमानं च एकादशाभ्यन्तरे तत्तत्प्रभावस्य मध्ये मध्ये प्रसूतत्वात् । तावतैव पूर्णकैशोरत्वात् तथोक्तम् ।।२६॥

विश्वनाथः  पित्रा हेतुना इतो गतः । एकादशसमाः संवत्सरान् व्याप्यावसत् । तावतैव कालेन बाल्यपौगण्डकैशोरलीलासम्पूर्तेः गूढार्चिः प्राकृतैः कंसादिभिर् अलक्षिततत्त्वः । माधुर्योद्रेकेण गूढैश्वर्य इति वा ॥२६॥

 _*_

॥ ३.२.२७ ॥

परीतो वत्सपैर् वत्सांश् चारयन् व्यहरद् विभुः ।
यमुनोपवने कूजद् द्विजसङ्कुलिताङ्घ्रिपे ॥

श्रीधरः  व्यहरद् अक्रीडत् । कूजद्भिर् द्विजैः पक्षिभिः सङ्कुलिता व्याप्ता अङ्घ्रिपा यस्मिन् ॥२७॥

क्रमसन्दर्भः  न व्याख्यातम्.

विश्वनाथः  कूजद्भिर् द्विजैः सङ्कुलिता व्याप्ता अङ्घ्रिपा यत्र तस्मिन् ॥२७॥

 _*_

॥ ३.२.२८ ॥

कौमारीं दर्शयंश् चेष्टां प्रेक्षणीयां व्रजौकसाम् ।
रुदन्न् इव हसन् मुग्ध बालसिंहावलोकनः ॥

श्रीधरः  रुदन्न् इवेतीवशब्दस्य यथायोगं सर्वत्राप्य् अन्वयः । मुग्धो बालश् च यः सिंहस् तद्वद् अवलोकनं यस्य सः ॥२८॥

क्रमसन्दर्भः  कौमारीम् इति । अत्यन्तबाल्यत्वद् वत्सचारणस्य प्राक्तनीयं लीला शोकावेशेन व्यत्यस्य पठिताय एवम्भूतः स परीत इत्य् आदि योज्यं तत्र रुदन्न् इव हसन्न् इव बाल्यस्वभावो दर्शितः ॥२८॥

विश्वनाथः  रुदन्न् इवेति । बालानां रोदनं चास्त्रम् इति यथा बाला विनापि रोदनचिह्नं रोदनं दर्शयन्ति तथैव मात्ṝणाम् अग्रे अदेयलोभ्यवस्तुप्रार्थनाहठादौ रुदन्न् इव भवति तदैव तत्प्राप्तौ हसन् । किं च, भीषणदैत्याद्यागमे मुग्धोऽपि बालोऽपि सिंहो यथा घोरसत्त्वाय बिभेति, किन्तु स्वपराक्रमम् एव दृष्ट्या द्योतयति तथाभूतस्य सिंहस्यैवावलोकनं यस्य सः । परमवत्सलान् पित्रादीन् व्याकुलयति ॥२८॥

_*_


॥ ३.२.२९ ॥

स एव गोधनं लक्ष्म्या निकेतं सितगोवृषम् ।
चारयन्न् अनुगान् गोपान् रणद्वेणुर् अरीरमत् ॥

श्रीधरः  स एवाधिकं वयः प्राप्तः सन् गोधनं चारयन् । कथां भूतं गोधनं ? लक्ष्म्याः शोभादिसम्पदो निकेतनम् । सिता गोवृषा यस्मिन् नानावर्णे गोसङ्घे । रणन् शब्दं कुर्वन् वेणुर् यस्य । अरीरमद् रमयाम् आस ॥२९॥

क्रमसन्दर्भः  न व्याख्यातम्.

विश्वनाथः  स एव किञ्चिद् अधिकं वया भवन् वत्सचारणं समाप्य लक्ष्म्याः शुक्लनीलहरितपीतधूमलवर्णशोभाया निकेतं गोधनं चारयन् । सिता गोवृषा यत्र तत् गोपान् रमयाम् आस ॥२९॥

 _*_

॥ ३.२.३० ॥

प्रयुक्तान् भोजराजेन मायिनः कामरूपिणः ।
लीलया व्यनुदत् तांस् तान् बालः क्रीडनकान् इव ॥

श्रीधरः  व्यनुदज् जघान । क्रीडनकांस् तृणादिनिर्मितान् सिंहादीन् यथा ॥३०॥

क्रमसन्दर्भः  न व्याख्यातम्.

विश्वनाथः  व्यनुदज् जघान । क्रीडनकान् पत्रादिनिर्मितान् सिंहादीन् इव ॥३०॥

 _*_

॥ ३.२.३१ ॥

विपन्नान् विषपानेन निगृह्य भुजगाधिपम् ।
उत्थाप्यापाययद् गावस् तत् तोयं प्रकृतिस्थितम् ॥


श्रीधरः  विपन्नान् मृतान् गोपान् गाव इति गाश् चोत्थाप्य तद् एव तोयम् । प्रकृतिस्थितं निर्विषम् ॥३१॥

क्रमसन्दर्भः  न व्याख्यातम्.

विश्वनाथः  विषोदकपानेन मूर्च्छितान् गोपालान् गाश् चोत्थाप्य प्रकृतिस्थितं निर्विषम् ॥३१॥

 _*_

॥ ३.२.३२ ॥

अयाजयद् गोसवेन गोपराजं द्विजोत्तमैः ।
वित्तस्य चोरुभारस्य चिकीर्षन् सद्व्ययं विभुः ॥

श्रीधरः  इन्द्रपूजाभङ्गेन कृता गवां पूजैव गोसवस् तेन । गोपराजं नन्दम् । वित्तस्य चेति चकाराद् इन्द्रस्य मानभङ्गं कुर्वन् उरुभारस्यातिसमृद्धस्य ॥३२॥

क्रमसन्दर्भः  न व्याख्यातम्.

विश्वनाथः  गोसेवेनेन्द्रमखभङ्गतः प्रवर्तितेन गवां पूजनेन । चकाराद् इन्द्रस्य च मानभङ्गं ऊरुभारस्य अतिसमृद्धस्य ॥३२॥

 _*_

॥ ३.२.३३ ॥

वर्षतीन्द्रे व्रजः कोपाद् भग्नमानेऽतिविह्वलः ।
गोत्रलीलातपत्रेण त्रातो भद्रानुगृह्णता ॥

श्रीधरः  कोपाद् वर्षति । गोत्रः पर्वत एव लीलातपत्रं तेन । हे भद्र ॥३३॥

क्रमसन्दर्भः  न व्याख्यातम्.

विश्वनाथः  कोपाद् वर्षति सति । गोत्रः पर्वत एव लीलातपत्रं तेन । हे भद्र ॥३३॥

 _*_

॥ ३.२.३४ ॥

शरच्छशिकरैर् मृष्टं मानयन् रजनीमुखम् ।
गायन् कलपदं रेमे स्त्रीणां मण्डलमण्डनः ॥

श्रीधरः  मृष्टं ऊज्ज्वलम् । स्त्रीणां मण्डलं मण्डयतीति तथा ॥३४॥

क्रमसन्दर्भः  न व्याख्यातम्.

विश्वनाथः  रजनीमुखं प्रदोषं पक्षे शरच्छशिनो नायकस्य करतलघर्षणैर् मृष्टं प्रस्वेदाद्यपसारणेनोज्ज्वलीकृतं रजन्या नायिकायाः स्वाधीनभर्तृकाया मुखं मानयन् आभिनन्दयन्न् अहम् अप्य् एवम् एव करोमीति स्त्रीणां मण्डलं राससम्भोगलीलानन्तरं मण्डयति सः ॥३४॥

इति सारार्थदर्शिन्यां हर्षिण्यां भक्तचेतसाम् ।
तृतीये द्वितीयोऽध्यायः सङ्गतः सङ्गतः सताम् ॥

 _*_

इति श्रीमद्भागवते महापुराणे ब्रह्मसूत्रभाष्ये
पारमहंस्यां संहितायां वैयासिक्यां
तृतीयस्कन्धे विदूरोद्धवसंवादे
द्वितीयोऽध्यायः
॥ ३.२ ॥

(३.३)
अथ तृतीयोऽध्यायः
विदुरोद्धवसंवादे

॥ ३.३.१ ॥

उद्धव उवाच
ततः स आगत्य पुरं स्वपित्रोश्
चिकीर्षया शं बलदेवसंयुतः ।
निपात्य तुङ्गाद् रिपुयूथनाथं
हतं व्यकर्षद् व्यसुम् ओजसोर्व्याम् ॥

श्रीधरः
तृतीये मथुराम् एत्य व्रजात् कंसवधादिकम् ।
यत् क्र्तं द्वारकायां च कृष्णेन तद् अवर्णयत् ॥

शम् इत्य् अव्ययम् । पित्रोः सुखस्य चिकीर्षयेत्य् अर्थः । तुङ्गाद् राजमञ्चात् । रिपुयूथानां नाथं कंसम् । व्यसोर् अपि विकर्षणं पित्रोः सुखार्थम् ॥१॥

क्रमसन्दर्भः  उद्धव उवाचेति । रासलीलावर्णनारम्भे प्रेमवैवश्याद् अध्यायसमाप्तिः । पश्चात् कथम् अपि बहिर् अनुसन्धाने सतीति ज्ञेयम् । तत इति प्रियादि प्रियजनपीडकत्वाद् देवादीनां प्रीतिविषयकत्वाच् च विकर्षणम् ॥१॥

विश्वनाथः
तृतीये मथुराद्वारवत्योः कंसवधादिकाः ।
लीलाः कुरूणां निधनम् अपि सङ्क्षिप्य वर्णितम् ॥

शम् इत्य् अव्ययं सुखवाचकं पित्रोः सुखस्य चिकीर्षयेत्य् अर्थः । तुङ्गान् मञ्चात् । हतं प्राप्ताघातं ततो व्यसुं प्राप्तमृत्युम् अपि व्यकर्षद् इति तन्मरणसम्भावयतां बिभ्यतां पित्रादीनां मूर्च्छितत्वभाननिरासार्थम् ॥१॥

 _*_

॥ ३.३.२ ॥

सान्दीपनेः सकृत् प्रोक्तं ब्रह्माधीत्य सविस्तरम् ।
तस्मै प्रादाद् वरं पुत्रं मृतं पञ्चजनोदरात् ॥

श्रीधरः  ब्रह्म वेदम् । सविस्तरं षडङ्गादिसहितम् । पञ्चजनोदरविदारणद्वारा पुत्रम् आनीयेत्य् अर्थः ॥२॥

क्रमसन्दर्भः  पञ्चजनोदरं प्राप्य मृतं यमलोकाद् आनीय प्रादाद् इति बोद्धव्यम् ॥२॥

विश्वनाथः  ब्रह्म वेदं सविस्तरं षडङ्गादिसहितम् । पञ्चजनोदरं विदार्येति ल्यब्लोपेन पञ्चमी, यमलोकाद् आनीयेति शेषः ॥२॥

 _*_

॥ ३.३.३ ॥

समाहुता भीष्मककन्यया ये
श्रियः सवर्णेन बुभूषयैषाम् ।
गान्धर्ववृत्त्या मिषतां स्वभागं
जह्रे पदं मूर्ध्नि दधत् सुपर्णः ॥

मध्वः  भीष्मककन्याया अर्थे स्ववर्णमात्रतयाहूताः ।

एषां श्रियो जिहीर्षयाह्वानबुद्धिर् भगवता कृता ।
सुपर्णः सुपरानन्दात् काकुत्स्थो वाचि संस्थितेः ॥ इति पाद्मे ॥३॥

श्रीधरः  भीष्मककन्यया रुक्मिण्या ये राजानः समाहूताः । ह्रस्वत्वम् आर्षम् । “समाहृता” इति पाठे आकृष्टा इत्य् अर्थः । केन साधनेन ? श्रियो लक्ष्म्याः सवर्णेन समानेन रूपेण । यद्यपि तया केवलं श्रीकृष्ण एवाहूतो न सर्वे, तथापि तस्या लावण्यं तेषाम् आगमने हेतुर् इति तयैवाहूता इत्य् उच्यते । एषां मिषतां पश्यतां मूर्ध्नि पदं दधत् । तया सह गान्धर्ववृत्त्या परस्परसमयरूपया बुभूषया भवितुम् इच्छया जहार । कथम्भूतां ? स्वभागं लक्ष्म्यं शत्वात् । तया स्वात्मनोऽर्पितत्वाच् च । सुपर्णः सुपतनः । यद् वा, सुपर्ण इव स्वभागं सुधाम् इत्य् अर्थः । यद् वा, श्रियो रुक्मिण्याः समानं वर्णद्वयं वाचकं यस्य स श्रियः सवर्णो रुक्मी, तेन समाहूताः शिशुपालादयः । किमर्थं ? भीष्मककन्यया सह तेषां बुभूषया भूतिर् भवत्व् इत्य् एतद् अर्थम् । तत्र शिशुपालस्याह्वानं वरत्वेन बुभूषया, जरासन्धादीनां तद् विवाहोत्सवेन । शेषं पूर्ववत् ॥३॥

क्रमसन्दर्भः  भीष्मककन्याया या बुभूषा तयेति व्यधिकरण एव तृतीयाद्वयं स्वभागं श्रीरुक्मिणीरूपं जहार ॥३॥

विश्वनाथः  भीष्मककन्ययेति षष्ठ्यर्थे तृतीया । भीष्मककन्याया रुक्मिण्याः श्रियः साक्षाल्लक्ष्म्याः समानौ वर्णौ द्वौ रुक्मीति अक्षरद्वयं वाचकं यस्य तेन रुक्मिणा ये राजानः समाहृता ह्रस्वत्वम् आर्षम् । “समाहृता” इति पाठे समानीता इत्य् अर्थः । एषां राज्ञां मूर्ध्नि पदं दधत् सुपर्णो गरुडः सुधाम् इव स्वभागं रुक्मिणीं जह्रे । एषां कीदृशानां गान्धर्वे विवाहे या वृत्तिस् तया शिशुपालस्य वरत्वेन अन्येषां वरयात्रत्वेन यद् वरणं तेनेत्य् अर्थः । बुभूषया अहं वर इति वयं वरयात्रा इति भवितुम् इच्छया मिषतां कदाचित् कृष्ण आगत्य कन्याम् अपहरेद् इत्य् अत इतस् ततः सचकितं पश्यताम् ॥३॥

 _*_

॥ ३.३.४ ॥

ककुद्मिनोऽविद्धनसो दमित्वा
स्वयंवरे नाग्नजितीम् उवाह ।
तद्भग्नमानान् अपि गृध्यतोऽज्ञान्
जघ्नेऽक्षतः शस्त्रभृतः स्वशस्त्रैः ॥

श्रीधरः  ककुद्मतो वृषभान् अविद्धनासिकान् । विद्धनासिकान् कृत्वेति वा । तैर् वृषभैस् तद् दमनेन च भग्नो मानो येषां तथापि तान् गृध्यतः कामयमानान्, अत एवाज्ञान् शस्त्रभृतो राज्ञस् तच् छस्त्रैर् अक्षत एव जघान ॥४॥

क्रमसन्दर्भः  स्वेषाम् अर्जुनादीनां शस्त्रैर् जघ्ने । तेषु स्वप्रभावावेशात् स्वयम् एव जघानेत्य् अर्थाह् । गाण्डीवी कालयामासेति श्रीदशमसंवादायेत्थं व्याख्यायते ॥४॥

विश्वनाथः  ककुद्मिनो वृषभान् अविद्धनासिकान् एव दमित्वा तैर् वृषैः पराभूतत्वेन भग्नो मानो येषां तान् । तद् अपि गृध्यतः कन्याम् अभिकाङ्क्षतः, अत एव अज्ञान् राज्ञः स्वशस्त्रैर् जघ्ने, तेषां शस्त्रैर् भृतः पूर्ण आच्छन्नोऽप्य् अक्षतः ॥४॥

 _*_

॥ ३.३.५ ॥

प्रियं प्रभुर् ग्राम्य इव प्रियाया
विधित्सुर् आर्च्छद् द्युतरुं यदर्थे ।
वज्र्य् आद्रवत् तं सगणो रुषान्धः
क्रीडामृगो नूनम् अयं वधूनाम् ॥

श्रीधरः  यदादित्याः कुण्डले दातुं स्वर्गं गतः, तदा प्रभुः स्वतन्त्रोऽपि ग्राम्यः स्त्रीपरतन्त्र इव प्रियायाः सत्यभामायाः प्रियं विधातुम् इच्छुर् द्युतरुं पारिजातम् आनीतवान् । यदर्थे यन्निमित्तं तं कृष्णं वज्री स्त्रीप्रेरितो योद्धुम् अन्वधावत् । स्वकार्यसाधकेन तेन युद्धोद्यमस् तस्यायुक्त एवेत्य् आहक्रीडामृग इति । अयं वज्री ॥५॥

क्रमसन्दर्भः  ग्राम्यः कामीवद् दृश्यमानोऽपि वस्तुतः प्रियायाः प्रेमवत्याः प्रियं प्रेम्णेप्सितं यत् तद् विधित्सुर् यदर्थे द्युतरुम् आर्च्छत् वज्री त्व् आत्मानुसारेण तम् अन्यथा मत्वैवाद्रवत् अन्यथा मननम् एवाह अयं कृष्णो वधूनां सौन्दर्यमात्रलोभेन स्वीकृतानां कामिनीनां नूनं क्रीडामृगः कामवश इति ॥५॥

विश्वनाथः  ग्राम्यः कामीव दृश्यमानोऽपि वस्तुतस् तु प्रियायाः प्रेमवत्याः प्रियं प्रेमवशत्वेन प्रीतिं विधित्सुः द्युतरुं पारिजातम् आर्च्छत् आहृतवान् यदर्थे वज्री वज्रसहित एव तम् आद्रवत् आ ईषत् योद्धुम् आगतवान् । तत्र हेतुःअन्ध इति । तत्रापि हेतुःवधूनां शच्यादीनां क्रीडामृग इति । यथा आत्मवन् मन्यते जगद् इति न्यायेन वधूनां सत्यभामादीनाम् अयं क्रीडामृग इति निन्दन्न् एवाद्रवद् इत्य् अर्थः ॥५॥

 _*_

॥ ३.३.६ ॥

सुतं मृधे खं वपुषा ग्रसन्तं
दृष्ट्वा सुनाभोन्मथितं धरित्र्या ।
आमन्त्रितस् तत्तनयाय शेषं
दत्त्वा तदन्तःपुरम् आविवेश ॥

श्रीधरः  सुनाभेन चक्रेणोन्मथितः सुतं भौमं दृष्ट्वा तस्य मात्रा धरित्र्या भूम्या आमन्त्रितः प्रार्थितः संस् तस्य तनयाय भगदत्ताय दृतशेषं राज्यं दत्त्वा ॥६॥

क्रमसन्दर्भः  न व्याख्यातम्.

विश्वनाथः  सुतं नरकासुरं सुनाभेनोन्मथितं हतं दृष्ट्वा धरित्र्याः तन्मात्रा आमन्त्रितः निवेदितः तत्तनयाय भगदत्ताय । अत्र शुद्धमातापितृकस्यापि तस्य बाणासुरसङ्गाद् एव कुबुद्धिर् इति असाधुसङ्गमहिमप्रस्तावे पुराणान्तरकथा ज्ञेया ॥६॥

 _*_

॥ ३.३.७ ॥

तत्राहृतास् ता नरदेवकन्याः
कुजेन दृष्ट्वा हरिम् आर्तबन्धुम् ।
उत्थाय सद्यो जगृहुः प्रहर्ष
व्रीडानुरागप्रहितावलोकैः ॥

श्रीधरः  तत्रान्तःपुरे कुजेन भौमेन या आहृतास् ताः, प्रहर्षश् च व्रीडा चानुरागश् च तैः प्रहिताः प्रेरिता येऽवलोकास् तैर् जगृहुः स्वीकृतवत्यः ॥७॥

क्रमसन्दर्भः  न व्याख्यातम्.

विश्वनाथः  तत्रान्तःपुरे कुजेन नरकासुरेण । प्रहर्षश् च व्रीडा चानुरागश् च तैः प्रहिताः प्रेरिता येऽवलोकास् तैर् जगृहुः, ममायम् एव वर इति प्रत्येकं स्वीचक्रुः ॥७॥

 _*_

॥ ३.३.८ ॥

आसां मुहूर्त एकस्मिन् नानागारेषु योषिताम् ।
सविधं जगृहे पाणीन् अनुरूपः स्वमायया ॥

श्रीधरः  आसां योषितां पाणींस् तत्तदनुरूपः सन् सविधं विवाहोचितप्रकारसहितं यथा भवति ॥८॥

क्रमसन्दर्भः  स्वमायया अचिन्त्यचिच्छक्त्या सविधिम् इति पुण्यारण्यः ॥८॥

विश्वनाथः  सविधं विवाहोचितप्रकारसहितं स्वमायया योगमायया सुष्ठु अमाययेति ॥८॥

 _*_

॥ ३.३.९ ॥

तास्व् अपत्यान्य् अजनयद् आत्मतुल्यानि सर्वतः ।
एकैकस्यां दश दश प्रकृतेर् विबुभूषया ॥

मध्वः  उत्तमैः सर्वतः साम्यं किञ्चित् साम्यम् उदीर्यते इत्य् आग्नेये ॥९॥

श्रीधरः  सर्वतः सर्वैर् गुणैः स्वतुल्यानि । प्रकृतेर् मायाया विविधं भवनं विस्तारस् तदिच्छया । यद् वा, प्रकृतेर् हितोर् विविधं भवितुम् इच्छया ॥९॥

क्रमसन्दर्भः  प्रकृते स्वरूपस्यैव वैभवेच्छया, प्रकृतिश् च स्वरूपं च स्वभावश् च इत्य् अमरः । व्याख्यातं च टीकाकृद्भिः पञ्चमे प्रकृतिं भजस्व [भा.पु. ५.१.१९] इत्य् अत्र प्रकृतिं स्वरूपम् इति ॥९॥

विश्वनाथः  प्रकृतेः स्वस्वभावस्य विबुभूषया विभवेच्छया आत्मतुल्यानीत्य् उक्तेः । प्रकृतिं च स्वरूपं च स्वभावश् च इत्य् अमरः ॥९॥

 _*_

॥ ३.३.१० ॥

कालमागधशाल्वादीन् अनीकै रुन्धतः पुरम् ।
अजीघनत् स्वयं दिव्यं स्वपुंसां तेज आदिशत् ॥

श्रीधरः  कालः कालयवनः । रुन्धत आवृण्वतः । मुचुकुन्दभीमादिभिर् निमित्तमात्रैः स्वयम् एवाजीघनद् घातितवान् । तेन च स्वपुंसां तेजः प्रभावं कीर्तिं वा दत्तवान् ॥१०॥

क्रमसन्दर्भः  स्वयम् इति साक्षाद् एव कुत्रचित् तु तत्र तत्रावेशेनेत्य् अर्थः ॥१०॥

विश्वनाथः  कालः कालयवनः । अनीकैः सैन्यैः रुन्धत आवृण्वतः । मुचुकुन्दभीमादिभिर् निमित्तमात्रैः स्वयम् एवाजीघनद् घातितवान् । तेन च तेषां स्वपुंसां तेजः प्रभावं कीर्तिं वा दत्तवान् ॥१०॥

 _*_

॥ ३.३.११ ॥

शम्बरं द्विविदं बाणं मुरं बल्वलम् एव च ।
अन्यांश् च दन्तवक्रादीन् अवधीत् कांश् च घातयत् ॥

श्रीधरः  शम्बरद्विविदबल्वलान् अन्यान् अपि कांश्चित् प्रद्युम्नरामादिभिर् घातयद् अघातयत् । “घातयन्” इति वा पाठः । दन्तवक्त्रादीन् स्वयम् अवधीत् ॥११॥

क्रमसन्दर्भः  शम्बरम् इति युग्मकम् । शम्बरादीन् अघातयत् बाणादीन् अवधीद् इति यथायथं योज्यम् ॥११॥

विश्वनाथः  अथ तदनन्तरं कांश् च नृपान् घातयद् इत्य् अडागम् आभाव आर्षः । “घातयन्” इति पाठे बभूवेति शेषः ॥११॥

 _*_

॥ ३.३.१२ ॥

अथ ते भ्रातृपुत्राणां पक्षयोः पतितान् नृपान् ।
चचाल भूः कुरुक्षेत्रं येषाम् आपततां बलैः ॥

श्रीधरः  नृपान् घातयद् इत्य् अनुषङ्गः । कथम्भूतान् ? कुरुक्षेत्रम् आपततां गच्छतां येषां बलैः सैन्यैर् भूः सर्वापि चचाल चकम्पे ॥१२॥

क्रमसन्दर्भः  पतितान् इति स्वयं पृथ्वीभारभूतत्वेन कांश्चित् तत्पक्षगामित्वेन च कांश्चिद् रक्षणीयेभ्यश् च्युतान् इत्य् अर्थः ॥१२॥

विश्वनाथः  कांश् च कीदृशान् ते तव भ्रातृपुत्राणां युधिष्ठिरादीनां दुर्योधनादीनां च पक्षयोः पतितान् प्राप्तान् कुरुक्षेत्रम् आपतताम् आगच्छतां येषां बलैः सैन्यैः भूः सर्वापि चचाल चकम्पे ॥१२॥

 _*_

॥ ३.३.१३ ॥

स कर्णदुःशासनसौबलानां
कुमन्त्रपाकेन हतश्रियायुषम् ।
सुयोधनं सानुचरं शयानं
भग्नोरुं ऊर्व्यां न ननन्द पश्यन् ॥

श्रीधरः  स कृष्णः । हता श्रीर् आयुश् च यस्य । भग्नाव् ऊरू यस्य तम् उर्व्यां शयानं पश्यन्न् अपि न ननन्द सन्तोषं न प्राप ॥१३॥

क्रमसन्दर्भः  न व्याख्यातम्.

विश्वनाथः  स कृष्णः पश्यन्न् अपि न ननन्द ॥१३॥

 _*_

॥ ३.३.१४ ॥

कियान् भुवोऽयं क्षपितोरुभारो
यद् द्रोणभीष्मार्जुनभीममूलैः ।
अष्टादशाक्षौहिणिको मदंशैर्
आस्ते बलं दुर्विषहं यदूनाम् ॥

श्रीधरः  अनभिनन्दनप्रकारम् एवाहकियान् इति । द्रोणदिभिर् मूलैः कारणभूतैः । यद् इति यः अष्टादशाक्षौहिणीयुक्तः । ह्रस्वत्वमार्षम् । क्षपितो य हरुर् भारो भुवः अयं कियान् । अत्यल्प इत्य् अर्थः । यस्मान् मदंशैः प्रद्युम्नादिभिर् हेतुभूतैर् दुर्विषहं बलम् आस्ते ॥१४॥

क्रमसन्दर्भः  आस्ते बलम् इत्य् अस्यायं भावः । भूभारस् तावद् व्यक्तिबाहुल्येन न स्यात्, पर्वतसमुद्रादीनां तत्र प्राचुर्यात् । किन्त्व् अधार्मिकप्राचुर्येणैव तत्र भारः स्यात् । तत्रास्तां तावत् प्रद्युम्नादिमदंशानां यदुमात्राणां परमधार्मिकत्वम् एवोक्तम् । ब्रह्मण्यानां वदान्यानां वदान्यानां नित्यं वृद्धोपसेविनाम् । विप्रशापः कथम् अभूद् वृष्णीनां कृष्णचेतसाम् इत्य् आदौ । शय्यासनाटनालापक्रीडास्नानाशनादिषु । न विदुः सन्तम् आत्मानं वृष्णयः कृष्णचेतस इत्य् आदौ तस्मड् यद् अत्र दुर्विषहत्वेन भारत्वम् उच्यते तत् खलु तांस् त्यक्त्वा केवलस्य ममान्तर्धाने तेषां मद्वियोगेन पीडार्तानां परार्धसङ्ख्यानां सङ्गात् पृथिवीयं पीडिता स्याद् इतीत्य् एव गम्यते ॥१४॥

विश्वनाथः  तत्र हेतुःकियान् इति । यतो द्रोणादिभिर्मूलैः कारणभूतैर् अष्टादशाक्षौहिणीभरः भुवो भारः उरुर् यथा स्यात् तथा क्षपितः अयं कियान् अत्यल्प इत्य् अर्थः । सन्धिर् आर्षः । समासव्याख्यायां विधेयांशाविमर्शः सोढव्यः । यस्मान् मदंशैः प्रद्युम्नादिभिर् हेतुभूतैर् दुर्विषहं बलम् आस्ते ।

ननु भूभारस् तावद् व्यक्तिबाहुल्येन न स्यात् पर्वतसमुद्रादीनां, तत्र प्राचुर्यात् किन्त्व् धार्मिकप्राचुर्येणैव ते चाधार्मिका भगवता संहृता एव, न च यदुकुलस्याधार्मिकत्वं वाच्यं भगवत्परिकररूपत्वात् । ब्रह्मण्यानां वदान्यानां नित्यं वृद्धोपसेविनाम् । विप्रशापः कथम् अभूद् वृष्णीनां कृष्णचेतसाम् । शय्यासनाटनालापक्रीडास्नानाशनादिषु । न विदुः सन्तम् आत्मानं वृष्णयः कृष्णचेतस इत्याद्युक्तिभ्यश् च । अत्रोच्यतेभारो हि द्विविधो भवतिदुःखरूपः सुखरूपश् च । प्रथमो दुःसहः, द्वितीयस् तु सुसह एव, यथा युवत्या स्वरमणस्य भारः । यथा च वत्सलया मात्रा स्वपोतस्य क्रोडे कृतस्य भारः । यथा च वणिजा शिरसि धृतस्य स्वधनस्य भारः । किं चाल्पबलेन जनेन स्वस्माद् अतिबहुलः सुखरूपोऽपि भारो वोढुं न शक्यते । यथा परमधार्मिकस्य महाभागवतस्य तपोबलाधिक्यम् आविष्कुर्वतो ध्रुवस्यापि भारः पृथिव्याः । यद् उक्तं

यदैकपादेन स पार्थिवार्भकस्
तस्थौ तदङ्गुष्ठनिपीडिता मही ।
ननाम तत्रार्धम् इभेन्द्रधिष्ठिता
तरीव सव्येतरतः पदे पदे ॥ [भा.पु. ४.८.७९] इति ।

यदा च भगवतापि स्वबलम् आविष्क्रियते तदा तस्य परमानन्दरूपस्यापि भारो न वोढुं शक्यते । यथा भीष्मस्तुतौ धृतरथचरणोऽभ्ययाच् चलद्गुर् [भा.पु. १.९.३७] इति । नृसिंहाविर्भावे चप्रोत्सर्पत क्ष्मा च पदाभिपीडिता [भा.पु. ७.८.३४] इति । अतोऽत्र यद्यपि यदुकुलस्य भारः पृथिवा भारत्वेन नाभिमन्यते यथा सुकुमार्यापि स्त्रिया बहुस्वर्णरत्नत्वाद्याभरणभारस् तद् अपि प्रेमवता तत्कान्तेन तदङ्गेभ्यः कश्चन कश्चनोत्सेवादाव् आगन्तुक एवाभरणभारो निष्काश्यते स्थाप्यते च सर्वदोपयोगी तथैव अंशावतरणसमये नित्यपरिकररूपेषु यादवादिषु ये देवादयोऽंशाः परविष्टास् त एव द्वारकातो निष्क्रमय्य प्रभासे उपसंहृताः ॥१४॥

_*_

॥ ३.३.१५ ॥

मिथो यदैषां भविता विवादो
मध्वामदाताम्रविलोचनानाम् ।
नैषां वधोपाय इयान् अतोऽन्यो
मय्य् उद्यतेऽन्तर्दधते स्वयं स्म ॥

श्रीधरः  न चात्रान्य उपायः प्रभवति, किन्तु मधुना य आमदः सर्वतो मदस् तेनाताम्रविलोचनानाम् एषां विवादो यदा भविष्यति तदेयान् एवैषां वधोपायः अतोऽन्यो नास्ति । एकात्मानोऽपि मय्य् उद्यते सति स्वयम् एव विवादेनान्तर्दधीरन्न् इत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  तत्रान्येषाम् इव नैषां संहारः सम्भवति, किन्तु प्रकारान्तरेणैवेति स्वगतम् आहमिथ इति । मधुना य आ सम्यक् मदः, तेनाताम्रनेत्राणां विवादः, तदाप्य् एषां वधरूप उपायो न भवति, किन्तु अतो वधात् अन्य एव इयान् वधसदृशो, न तु वध इत्य् अर्थः । तेन लोका वस्तुतस् त्व् अवधम् एव परस्परवधं द्रक्ष्यन्तीत्य् अर्थः । वास्तवं वस्तुतस् तु स्पष्टम् आहमयि उद्यते इमान् उपसञ्जिहीर्ष्यौ सति स्वयम् एव इमे अन्तर्दधते अन्तर्धास्यन्ते स्मेति निश्चये ॥१५॥ [भागवतस्य ११.३०.१२टीकापि द्रष्टव्या]

 _*_

॥ ३.३.१६ ॥

एवं सञ्चिन्त्य भगवान् स्वराज्ये स्थाप्य धर्मजम् ।
नन्दयाम् आस सुहृदः साधूनां वर्त्म दर्शयन् ॥

श्रीधरः  एवं श्लोकद्वयेनोक्तं क्रमेण सञ्चिन्त्य स्वराज्ये स्थापयित्वा ॥१६॥

क्रमसन्दर्भः  पूर्वं धृतः स्थापितः पुनर् धृतो रक्षितः ॥१६॥

विश्वनाथः  स्थाप्य स्थापयित्वा ॥१६॥

 _*_

॥ ३.३.१७ ॥

उत्तरायां धृतः पूरोर् वंशः साध्वभिमन्युना ।
स वै द्रौण्यस्त्रसम्प्लुष्टः पुनर् भगवता धृतः ॥

श्रीधरः  धृतो रक्षितः ॥१७॥

क्रमसन्दर्भः  न व्याख्यातम्.

विश्वनाथः  धृत आहितः । धृतो रक्षितः ॥१७॥

 _*_

॥ ३.३.१८ ॥

अयाजयद् धर्मसुतम् अश्वमेधैस् त्रिभिर् विभुः ।
सोऽपि क्ष्माम् अनुजै रक्षन् रेमे कृष्णम् अनुव्रतः ॥

श्रीधरः  अनुजैः सह ॥१८॥

क्रमसन्दर्भः  न व्याख्यातम्.

विश्वनाथः  रेमे विरराज ॥१८॥

 _*_

॥ ३.३.१९ ॥

भगवान् अपि विश्वात्मा लोकवेदपथानुगः ।
कामान् सिषेवे द्वार्वत्याम् असक्तः साङ्ख्यम् आस्थितः ॥

मध्वः  केवलं भगवज्ज्ञानं साङ्ख्यम् इत्य् अभिधीयते इत्य् अध्यात्मे ॥१९॥

श्रीधरः  साङ्ख्यं प्रकृतिपुरुषविवेकम् ॥१९॥

क्रमसन्दर्भः  भगवान् अपीति कृतकृत्यतायां जातायां वैराग्यलीला प्रकाशितेत्य् अर्थाह् ॥१९॥

विश्वनाथः  पञ्चमषष्ठे ऐश्वर्ये द्योतयति भगवान् अपि । विश्वस्यान्तर्यामीव असक्तः लोकवेदेति लोकवेदयोर् अनिषिद्धान् एव कामान् सुखरूपान् इन्द्रादिभिर् उपायनत्वेन प्रेषितान् सिषेवे बुभुजे । अत्र असक्त इति वैराग्यं, साङ्ख्यम् इति ज्ञेयम् ॥१९॥

 _*_

॥ ३.३.२० ॥

स्निग्धस्मितावलोकेन वाचा पीयूषकल्पया ।
चरित्रेणानवद्येन श्रीनिकेतेन चात्मना ॥
इमं लोकम् अमुं चैव रमयन् सुतरां यदून् ।
रेमे क्षणदया दत्त क्षणस्त्रीक्षणसौहृदः ॥

श्रीधरः  स्निग्धो यः स्मितसहितोऽवलोकस् तेन । पीयूषकल्पया सुधातुल्यया । पाठान्तरे सुधाप्रवाहरूपया । आत्मना देहेन ॥२०॥

क्षणदया रात्र्या, दत्तः क्षणोऽवसर उत्सवो वा, यासां स्त्रीणां तासु क्षणं सौहृदं यस्य सः ॥२१॥

क्रमसन्दर्भः  तत्र क्रमम् आह त्रिभिः । स्निग्धेति युग्मकम् ॥२०॥ रजन्या दत्तावसरस्त्रीणां क्षणम् उत्सवरूपं सौहृदं यस्य ॥२१॥

विश्वनाथः  मायाशक्तिविलास एव तस्यानासक्तिश् चिच्छक्तिविलासे त्व् आसक्तिर् एवेत्य् आहसिद्धेति । क्रमेणावलोकवचनलीलारूपैश् चतुर्भिर् माधुर्यैः इमंलोकं मर्त्यलोकस्थं स्वभक्तम् अमुं देवलोकस्थं तेष्व् अपि मध्ये यदून् नितरां यदुष्व् अपि मध्ये स्त्रीषु रेमे इत्य् आसक्त्याधिक्यं क्षणदया रजन्या दत्तः क्षणोऽवसरो यासां तथाभूतासु स्त्रीषु क्षणेन रत्योत्सवेन सौहृदं यस्य सः । पट्टमहिषीणां स्वरूपभूतत्वाच् चिच्छक्तित्वम् । स्कान्दप्रभासखण्डे शिवगौरीसंवादे गोप्यादिमाहात्म्ये दृष्टम् ।

षोडशैव सहस्राणि गोप्यस् तत्र समागताः ।
लक्षम् एकं तथा षष्ठिर् एते कृष्णसुताः प्रिये ॥ इत्य् उपक्रम्य,

हंस एव मतः कृष्णः परमात्म जनार्दनः ।
तस्यैताः शक्तयो देवि षोडशैव प्रकीर्तिताः ॥
चन्द्ररूपी मतः कृष्णः कलारूपास् तु ताः स्मृताः ॥ इति ।

अत्र विशेषो दशमे प्रपञ्चयिष्यते ॥२०२१॥

 _*_

॥ ३.३.२२ ॥

तस्यैवं रममाणस्य संवत्सरगणान् बहून् ।
गृहमेधेषु योगेषु विरागः समजायत ॥

मध्वः  सर्वदापि विरक्तः सन् भासयीत विरागिवत् ।
कादाचित्कः कुतस् तस्य लोकशिक्षार्थम् इष्यते ॥ इति पाद्मे ।

तेनापि विरागः प्रदर्शितम् ॥२२॥

श्रीधरः  गृहमेधेषु गृहधर्मेषु । योगेषु कामभोगोपायेषु । विराग औदासीन्यं जातम् इत्य् अर्थः ॥२२॥

क्रमसन्दर्भः  गृहमेधेषु गार्हस्थ्योचितधर्मानुष्ठानेषु वैराग्यम् औदासीन्यम् ॥२२॥

विश्वनाथः  गृहमेधेषु योगेषु रजोगुणमयकर्ममार्गेषु तदुपलक्षितकर्मिजनोपनीतभोग्यवस्तुषु च विराग औदासीन्यं सम्यग्जायतेति सर्वकालम् एव स आसीद् एव, तदानीं त्व् अतिस्पष्टीबभूवेत्य् अर्थः । गुणेष्व् असङ्गो वैराग्यम् इति वैराग्यस्य लक्षणाद् गुणातीतेषु शुद्धसत्त्वमयेषु रुक्मिण्यादिविलासेषु वैराग्यं न व्याख्येयम् ॥२२॥

 _*_

॥ ३.३.२३ ॥

दैवाधीनेषु कामेषु दैवाधीनः स्वयं पुमान् ।
को विश्रम्भेत योगेन योगेश्वरम् अनुव्रतः ॥

मध्वः  अतः कोऽन्यो विश्रम्भं कुर्यात् ॥२३॥

श्रीधरः  यदा स्वाधीनेष्व् अपि भगवतो विरागः, तदा दैवाधीनेषु को विस्रम्भेत विश्वासं प्रीतिं वा कुर्यात् ? योगेन चेद् योगेश्वरं श्रीकृष्णम् अनुव्रतः ॥२३॥

क्रमसन्दर्भः  सा च वैराग्यलीलैतद् बोधयितुम् इत्य् आहदैवेति ॥२३॥

विश्वनाथः  सा च वैराग्यलीला एतद् बोधयितुम् इत्य् आहयदा स्वाधीनेष्व् अपि भगवतो विरागस् तदा दैवाधीनेषु को विश्रम्भेत विश्वासं प्रीतिं कुर्वीत योगेन चेत् योगेश्वरं भगवन्तम् अनुव्रतः स्यात् ॥२३॥

 _*_

॥ ३.३.२४ ॥

पुर्यां कदाचित् क्रीडद्भिर् यदुभोजकुमारकैः ।
कोपिता मुनयः शेपुर् भगवन्मतकोविदाः ॥

श्रीधरः  शेपुः शापं ददुः । भगवतो मतेऽभिप्राये कोविदाः अभिज्ञाः ॥२४॥

क्रमसन्दर्भः  भगवन्मतं तु विप्रशापव्याजेन मिथो यदैषाम् इत्य् आदिना पूर्वम् उक्तम् । देवः श्रीकृष्णः ॥२४॥

विश्वनाथः  भगवतो मते अभिप्राये कोविदा इति मुनीनां दोषः परिहृतः । भगवतोऽपि तादृशाभिप्रायकारणम् एकादशास्ते व्याख्यास्यते ॥२४॥

 _*_

॥ ३.३.२५ ॥

ततः कतिपयैर् मासैर् वृष्णिभोजान्धकादयः ।
ययुः प्रभासं संहृष्टा रथैर् देवविमोहिताः ॥

मध्वः  एष्यच् च निश्चितं यत् तद् अतीतत्वेन भण्यते ।
चक्रवत्परिवृत्तेर् वा दुष्टानां मोहनाय वा ॥ इति स्कान्दे ॥२५॥

श्रीधरः, क्रमसन्दर्भः  न व्याख्यातम्.

विश्वनाथः  देवमोहिता एव वृष्ण्यादयो ययुर् नित्यभूतास् तु द्वारकायाम् एव प्रापञ्चिकलोकालक्ष्यतया तस्थुः । देवाश् च ते मोहिताश् चेति वा ॥२५॥

 _*_

॥ ३.३.२६ ॥

तत्र स्नात्वा पित्ṝन् देवान् ऋषींश् चैव तदम्भसा ।
तर्पयित्वाथ विप्रेभ्यो गावो बहुगुणा ददुः ॥

श्रीधरः  वयः शीलादिबहुगुणोपेता या गावस् ताः ॥२६॥

क्रमसन्दर्भः  तत्रेति युग्मकम् ॥२६॥

विश्वनाथः  गावो गाः बहुगुणाः पयशीलादिमतीः ॥२६॥

 _*_

॥ ३.३.२७ ॥

हिरण्यं रजतं शय्यां वासांस्य् अजिनकम्बलान् ।
यानं रथान् इभान् कन्या धरां वृत्तिकरीम् अपि ॥

श्रीधरः  कन्याश् च । वृत्तिकरीं जीविकापर्याप्ताम् ॥२७॥

क्रमसन्दर्भः  गोविप्रार्थासव इति परमधार्मिकत्वम् एव दृढीकृतं, तेन भगवदिच्छयैव तादृशबुद्धित्वम् आगन्तुकम् इति व्यञ्जितम् । ततश् च तत्र तत्र दण्डश् च लोकभीषणार्थम् एव, न तु वास्तवम् इति च दर्शितम् ॥२७॥

विश्वनाथः  वृत्तकरीं जीविकापर्याप्ताम् ॥२७॥

 _*_

॥ ३.३.२८ ॥

अन्नं चोरुरसं तेभ्यो दत्त्वा भगवदर्पणम् ।
गोविप्रार्थासवः शूराः प्रणेमुर् भुवि मूर्धभिः ॥

श्रीधरः  भगवदर्पणं यथा भवति । गोविप्रार्था असवो येषाम् ॥२८॥

क्रमसन्दर्भः  न व्याख्यातम्.

विश्वनाथः  भगवतेऽर्पणं यत्र तत् यथा स्यात् तथा गोविप्रार्थो असवो येषां ते इति तेषां धार्मिकत्वं दृढीकृत्य भगवदिच्छाधीनसंहारत्वं व्यञ्जितम् । भगवदिच्छा च ब्राह्मणा न कोपनीया इति लोकप्रवर्तना नित्यभूतेभ्यो यादवेभ्यो देवाद्यंशविभाजना तेषां तन्मिषेण स्वस्वपदप्रापणा स्वीयषष्ठैश्वर्यद्योतना । स्वभक्तिभक्तधामलीलापरिकरादिमाहात्म्यगोपनेन बहिर्मुखलोकप्रतारणा स्वभक्तजनानुरागविस्तारणाद्या इति ॥२८॥

इति सारार्थदर्शिन्यां हर्षिण्यां भक्तचेतसाम् ।
तृतीयोऽयं तृतीयेऽत्र सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरोद्धवसंवादे
तृतीयोऽध्यायः ।
॥३॥



(३.४)
चतुर्थोऽध्यायः
विदुरोद्धवसंवादः

॥ ३.४.१ ॥

उद्धव उवाच
अथ ते तदनुज्ञाता भुक्त्वा पीत्वा च वारुणीम् ।
तया विभ्रंशितज्ञाना दुरुक्तैर् मर्म पस्पृशुः ॥

श्रीधरः  
चतुर्थे बन्धुनिधनं श्रुत्वात्मज्ञानलब्धये ।
उद्धवस्योपदेशेन क्षता मैत्रेयम् आगमत् ॥

तैर् ब्राह्मणैर् अनुज्ञाताः । वारुणीं पैष्ठीं मदिराम् ॥१॥

क्रमसन्दर्भः  तयोपलक्षणभूतया भगवतैव विभ्रंशितं ज्ञानं येषां ते ॥१॥

विश्वनाथः  
अप्राकट्यं हरेः श्रुत्वा स्वकुलस्योद्धवाच् छ्वसन् ।
चतुर्थे स्वोपदेशार्थं मैत्रेयं विदुरोऽन्वगात् ॥

तैर् ब्राह्मणैस् तेन कृष्णेन वा अनुज्ञाता मर्म परस्परम् इति शेषः ॥१॥

 _*_

॥ ३.४.२ ॥

तेषां मैरेयदोषेण विषमीकृतचेतसाम् ।
निम्लोचति रवाव् आसीद् वेणूनाम् इव मर्दनम् ॥

श्रीधरः  वारुण्य् एव मैरेयं तस्य दोषेण निम्लोचति अस्तं गच्छति सति । मर्दनं कदनम् ॥२॥

क्रमसन्दर्भः  न व्याख्यातम्.

विश्वनाथः  वारुण्य् एव मैरेयं तस्य दोषेण निम्लोचति अस्तं गच्छति सति । मर्दनं नाशः ॥२॥

 _*_

॥ ३.४.३ ॥

भगवान् स्वात्ममायाया गतिं ताम् अवलोक्य सः ।
सरस्वतीम् उपस्पृश्य वृक्षमूलम् उपाविशत् ॥

मध्वः  आत्ममायायाः आत्मसामर्थ्यस्य गतिं पूर्वम् एवावलोक्य ।

ज्ञात्वा कतिपयैर् वर्षैः पुर्वम् एव जनार्दनः ।
मौषलं ज्ञानसम्पत्त्या उद्धवं बदरीं नय ॥
स ज्ञानं तत्र विस्तीर्य पुनर् द्वारवतीं ययौ ।
पूर्वम् एवोपदिष्टोऽपि हरिणा ज्ञानम् उद्धवः ॥
स्वर्गारोहणकाले तु पुनः पप्रच्छ केशवम् ।
पुनः श्रुत्वा बदर्यां तु वर्षत्रयम् उवास ह ॥
ज्ञानं संस्थाप्य पश्चाच् च स्वेच्छया स्वर्गतः प्रभुः ॥ इति गारुडे ॥३४॥

श्रीधरः  उपसृत्य सरस्वत्याम् आचम्य ॥३॥

क्रमसन्दर्भः  स्वात्ममाययेतीन्द्रजालवद् एव मौषललीला व्यञ्जिता ॥३॥

विश्वनाथः  ननु वात्सल्यपारावारो भगवान् कृतचरपुत्रपौत्रादिपरमपालनः प्रद्युम्नादिवधं कथं साक्षात् दृष्टवान् इत्य् आहभगवान् इति । मायाया गतिं चेष्टां प्रद्युम्नाद्या यादवाः परस्परवधेन सद्य एव नाशं प्रापुर् इति सर्वलोकप्रत्यायनरूपां स्वात्मेतिनहि मदीया माया तम् अपि सा मोहयेद् इत्य् अर्थः । मायायाः स्वाश्रयाव्यामोहनस्वभावत्वात् । ततश् च भगवता त्व् एवं विलोकितं नित्यभूता लीलापरिकराः प्रद्युम्नादयो यादवा द्वारकायाम् एव स्थितास् तत्तत्प्रविष्टचरा देवास् तु तत्तदङ्गेभ्यः पृथक् कृतास् तत्तद्रूपेण प्रभासमानीता भुक्त्वा पीत्वा स्वलब्धानिज्ञाः सुखेन दिवं ययुर् इति । अत एव पूर्वपद्ये तदनुज्ञाता इति दिवं गन्तुम् इत्य् एव तत्त्वम् । अत्र रामप्रद्युम्नानिरुद्धानां भगवद्व्यूहत्वात् एते हि यादवाः सर्वे मद्गणा एव भामिनि सर्वदा मत्प्रिया देवि मत्तुल्यगुणशालिन इति यथा सौमित्रिभरतो यथा सङ्कर्षणादयः, तथा तेनैव जायन्ते निजलोकाद् यदृच्छया इत्य् आदि पाद्मोक्तेः । देवानां च हितार्थाय वयं प्राप्ता मनुष्यताम् इति हरिवंशे अक्रूरोक्तेश् च । यादवानां नित्यलीलापरिकरत्वात् तेषु शास्त्रादिषु प्रविष्टानां गुहादीनां देवानाम् अप्य् अधिकारमध्य एव नाशानर्हात् मौषललीलेयं मायिक्य् एव । मायिक्य् अपि सर्वमायिकसृष्ट्यभावेऽपि श्रीकृष्णलीलान्तर्वर्तित्वाद् अचिन्त्ययोगमायानुमोदिता नित्यैव ज्ञेया ॥३॥

 _*_

॥ ३.४.४ ॥

अहं चोक्तो भगवता प्रपन्नार्तिहरेण ह ।
बदरीं त्वं प्रयाहीति स्वकुलं सञ्जिहीर्षुणा ॥

श्रीधरः  अहं चोक्तः पूर्वम् एव द्वारकायाम् ॥४॥

क्रमसन्दर्भः  बदरीं त्वं प्रयाहीति । अत्र कारणम् अस्माल् लोकाद् उपरते [भा.पु. ३.४.३०] इत्य् आदि वक्ष्यति ॥४॥

विश्वनाथः  अहं चोक्तः पूर्वम् एव द्वारकायाम्, अहं चेति प्रकाशभेदेन स्वसङ्गे अहं रक्षित इदम् उक्तश् चेति सरस्वत्या चकारं प्रयोजित उद्धवः । तत्र हेतुःप्रथमे पक्षे प्रपन्नस्य मम आर्तिं स्वविरहपीडां हरतीति तेन, द्वितीये अस्माल् लोकाद् उपरत इति वक्ष्यमाणयुक्त्या प्रपन्नानां बदर्याश्रमवासिनां स्वांशनरनारायणादीनाम् आर्तिं स्वचरितं भक्तिज्ञानवैराग्यादिश्रवणोत्कण्ठारूपां हरतीति तेन ॥४॥

 _*_

॥ ३.४.५ ॥

तथापि तदभिप्रेतं जानन्न् अहम् अरिन्दम ।
पृष्ठतोऽन्वगमं भर्तुः पादविश्लेषणाक्षमः ॥

श्रीधरः  तद् अभिप्रेतं कुलसंहारादिकम् ॥५॥

क्रमसन्दर्भः  न व्याख्यातम्.

विश्वनाथः  तदभिप्रेतः याहीति ब्रुवन्न् अपि प्रभुर् मां प्रायो न त्यक्ष्यतीति वा कुलसंहारादिकं वा ॥५॥

 _*_

॥ ३.४.६ ॥

अद्राक्षम् एकम् आसीनं विचिन्वन् दयितं पतिम् ।
श्रीनिकेतं सरस्वत्यां कृतकेतम् अकेतनम् ॥

श्रीधरः  कृतकेतं कृतावासम् । अकेतनम् अनाश्रयम् ॥६॥

क्रमसन्दर्भः  अद्राक्षम् इति त्रिकम् ॥६८॥

विश्वनाथः  केतनम् आश्रयो न विद्यते यस्य तम् । प्राकृताप्राकृतवस्तूनां वस्तुतस् तदाश्रितत्वाद् इति भावः ॥६॥


 _*_

॥ ३.४.७ ॥

श्यामावदातं विरजं प्रशान्तारुणलोचनम् ।
दोर्भिश् चतुर्भिर् विदितं पीतकौशाम्बरेण च ॥

श्रीधरः  विरजं विरजसं शुद्धसत्त्वमयम् । विदितं लक्षितम् । कौशं कौशेयम् ॥७॥

क्रमसन्दर्भः, विश्वनाथः  न व्याख्यातम्.

 _*_

॥ ३.४.८ ॥

वाम ऊराव् अधिश्रित्य दक्षिणाङ्घ्रिसरोरुहम् ।
अपाश्रितार्भकाश्वत्थम् अकृशं त्यक्तपिप्पलम् ॥

श्रीधरः  अधिश्रित्योपरि स्थापयित्वा । अपाश्रितः पृष्ठतोऽवष्टब्धोऽर्भको बालः कोमलोऽश्वत्थो येन तम् । त्यक्तं पिप्पलं विषयसुखं येन तम् । तथाप्य् अकृशम् आनन्दपूर्णम् ॥८॥

क्रमसन्दर्भः  न व्याख्यातम्.

विश्वनाथः  अधिश्रित्योपरि स्थापयित्वा । अपाश्रितः पृष्ठतोऽवष्टब्धोऽश्वत्थ्पातो येन तम् । न श्वस् तिष्ठतीत्य् अश्वत्थः भूरादिपं च पादविभूतिर् अस्थिरा मायिका सा पृष्ठीकृतेत्य् अतः परं प्रपञ्चिका लोका मां न पश्यन्त्व् इत्य् आशयेन अर्भकपदेन सर्वब्रह्माण्डेषु मध्ये अस्य ब्रह्माण्डास्यातिक्षुद्रत्वं व्यञ्जितम् । त्यक्तं पिप्पलं समाप्तीकृतैतद्ब्रह्माण्डविलासं पिप्पलशब्देन श्रुत्या विषयसुखोक्तेः ॥८॥

 _*_

॥ ३.४.९ ॥

तस्मिन् महाभागवतो द्वैपायनसुहृत्सखा ।
लोकान् अनुचरन् सिद्ध आससाद यदृच्छया ॥

श्रीधरः  द्वैपायनः सुहृत् सखा च यस्य स स्वगुरुपुत्रत्वात्, पराशरशिष्यो मैत्रेय इत्य् अर्थः ॥९॥

क्रमसन्दर्भः  यदृच्छयाकेनापि भाग्योदयेन । द्वैपायनसुहृत्सखेति टजभाव आर्षः ॥९॥

विश्वनाथः  द्वैपायनो व्यासः स्वगुरुपुत्रत्वात् सुहृत् सखा च यस्य सः । मैत्रेयः पराशरस्य शिष्य इत्य् अर्थः । यदृच्छया अकस्माद् एव ॥९॥

 _*_

॥ ३.४.१० ॥

तस्यानुरक्तस्य मुनेर् मुकुन्दः
प्रमोदभावानतकन्धरस्य ।
आशृण्वतो माम् अनुरागहास
समीक्षया विश्रमयन्न् उवाच ॥

श्रीधरः  प्रमोदेन भावेन चानता कन्धरा यस्य । पठान्तरे प्रमोदस्य भारेण । अनुरागेण सह हासो यस्यां तया समीक्षया विश्रमयन् विगतश्रमं कुर्वन् ॥१०॥

क्रमसन्दर्भः  तस्य तथाभूतस्याशृण्वतोऽपि माम् एवोवाचेति । ततोऽपि स्वस्यानुग्राह्यत्वं व्यञ्जितम् । तथा च वक्ष्यते स्वयं भगवता अस्माल् लोकाद् उपरते [भा.पु. ३.४.३०] इत्य् आदि द्वाभ्याम् । अत एव षष्ठी । अत एव तस्याशृण्वत इति तद्वचने किञ्चिद् गोपनमुद्रा च दर्शिता ॥१०॥

विश्वनाथः  तस्यानुरक्तेत्य् आदिविशेषणविशिष्टस्यापि माम् एवोवाचेति तस्माद् अपि स्वस्य प्रेमास्पदत्वाधिक्यं व्यञ्जितम्, अत एव शष्ठी । अनुरागस्य हासः प्रकाशो यस्यां तया समीक्षया अनुरागहासाभ्यां युक्तया वा विश्रमयन् मां विगतविरहश्रमं कुर्वन् ॥१०॥

 _*_

॥ ३.४.११ ॥

श्रीभगवान् उवाच
वेदाहम् अन्तर् मनसीप्सितं ते
ददामि यत् तद् दुरवापम् अन्यैः ।
सत्रे पुरा विश्वसृजां वसूनां
मत्सिद्धिकामेन वसो त्वयेष्टः ॥

श्रीधरः  हे उद्धव, ते मनसीप्सितम् अहम् अन्तःस्थितो वेद वेद्मि । दाने हेतुःविश्वसृजां वसूनां चमिलितानां सत्रे । हे वसो इति पुरा पूर्वजन्मनि त्वं वसुर् अभूः, तदा मत्प्राप्तिकामेन त्वयाहम् इष्टः । अतस् तत्साधनं ददामि दास्यामि । अन्यैर् मत्पराङ्मुखैर् दुष्प्रापम् ॥११॥

क्रमसन्दर्भः  अत एव नित्यपार्षदत्वेऽप्य् एकांशेन वसुत्वम् उद्भाव्यादिष्टम् ॥११॥

विश्वनाथः  वेद वेद्मि । यद् अन्यैर् दुरापं तद् ददामि । दाने हेतुःविश्वसृजां वसूनां च मिलितानां सत्रे, हे वसो इति पूर्वजन्मनि त्वं वसुर् अभूः, तदा मत्प्राप्तिकामेन त्वयाहम् इष्टः इति नित्यलीलापरिकरे उद्धवे वसोः प्रवेशात् नित्यसिद्धस्याप्य् उद्धवस्य साधनसिद्धत्वम् एव मैत्रेयम् उद्धवं च ज्ञापयामास । नित्यलीलाया रहस्यत्वरक्षणार्थं, केचित् तु लीलापरिकर उद्धवो द्वारकायाम् एव स्थितः वसुरूप उद्धवोऽयम् इत्य् आहुः ॥११॥

 _*_

॥ ३.४.१२ ॥

स एष साधो चरमो भवानाम्
आसादितस् ते मदनुग्रहो यत् ।
यन् मां नृलोकान् रह उत्सृजन्तं
दिष्ट्या ददृश्वान् विशदानुवृत्त्या ॥

श्रीधरः  तस्य भाग्यम् अभिनन्दति । स एष भवो जन्म ते भवानां मध्ये चरमः । यद्य् अस्मिन् मदनुग्रह आसादितो लब्धः । यत् पुनर् मां रह एकान्ते विशदानुवृत्त्या एकान्तभक्त्या ददृश्वान् दृष्टवान् असि एतद् दिष्ट्या भद्रं जातम् इत्य् अर्थः । नृलोकान् नृशब्देन जीवास् तेषां लोकान् उत्सृजन्तं वैकुण्ठं गच्छन्तम् इत्य् अर्थः ॥१२॥

क्रमसन्दर्भः  भवानां वस्वादिरूपेणापि लोकसङ्ग्रहार्थं बहूनाम् अवताराणां चरमः परमकाष्ठाम् आपन्नस् तदंशिरूप इत्य् अर्थः । विशदानुवृत्त्या शुद्धभावतयानुगमनेन यद् दृष्टवांस् तद् दिष्ट्या भद्रम् एव कृतम् ॥१२॥

विश्वनाथः  तम् आश्वासयतिस इति । भवानां जन्मनां मध्ये एष भवश् चरमः शेषः । यद् यस्मिन्न् आसादितः प्राप्तः । यत् पुनर् मां रह एकान्ते विशदानुवृत्त्या एकान्तभक्त्या ददृश्वान् दृष्टवान् असि एतद्दिष्ट्या भद्रं जातम् इत्य् अर्थः । नृलोकान् नृशब्देन जीवास् तेषां लोकान् उत्सृज्य तं वैकुण्ठं गच्छन्तम् इत्य् अर्थः ॥१२॥

 _*_

॥ ३.४.१३ ॥

पुरा मया प्रोक्तम् अजाय नाभ्ये
पद्मे निषण्णाय ममादिसर्गे ।
ज्ञानं परं मन्महिमावभासं
यत् सूरयो भागवतं वदन्ति ॥

श्रीधरः  ददामीति यद् उक्तं तद् एव निर्दिशति । पुरा पूर्वस्मिन् पाद्मे कल्पे । आदिसर्गे सर्गोपक्रमे । मम महिमा लीलावभास्यते येन तत् ॥१३॥

क्रमसन्दर्भः  पुरा मयेति । पुरा ब्राह्मे कल्पे, द्वितीयस्कन्धे ब्रह्मकल्पकथनात् । ज्ञानं परं चतुःश्लोकीरूपम् । मन्महिमावभासम् इति तस्य निर्विशेषप्रतिपादकत्वं नाङ्गीकृतम् ॥१३॥

विश्वनाथः  ददामीति यत् प्रतिश्रुतं तन् निर्दिशतिपुरेति । आदिसर्गे ब्राह्मकल्पे । मम महिमा लीलावभास्यते येन तद् इति स्वामिचरणाः, महिमा माहात्म्यम् इत्य् अन्ये । भागवतं चतुःश्लोकीरूपम् ॥१३॥

 _*_

॥ ३.४.१४ ॥

इत्य् आदृतोक्तः परमस्य पुंसः
प्रतिक्षणानुग्रहभाजनोऽहम् ।
स्नेहोत्थरोमा स्खलिताक्षरस् तं
मुञ्चञ् छुचः प्राञ्जलिर् आबभाषे ॥

श्रीधरः  इत्य् एवम् आदृतश् चासाव् उक्तश् चाहम् । प्रतीक्षणं कृपावलोक एवानुग्रहस् तस्य भाजनः पात्रभूतः । पाठान्तरे प्रतिक्षणम् अनुग्रहस्य पात्रम् इति । शुचोऽश्रूणि मुञ्चन्न् आवभाषे उक्तवान् असि ॥१४॥

क्रमसन्दर्भः  अत एवाहैतीत्य् आदि । [श्रीमदुद्धववचनम् इतीत्य् आदि लोकभावनाव् इत्य् अन्तम् ।] ॥१४॥

विश्वनाथः  इत्य् अहम् आदृत उक्तश् च । प्रतीक्षणं मन्त्रणादिषु उद्धवं विना एतत् कोऽपि न जानाति, स आगच्छतु, तत इदं भविष्यतीत्यादिप्रतीक्षा । ह्रस्वमध्यपाठे प्रतिक्षणं क्षणे क्षणे योऽनुग्रहस् तस्य पात्रं शुचः अश्रूणि ॥१४॥

 _*_

 ॥ ३.४.१५ ॥

को न्व् ईश ते पादसरोजभाजां
सुदुर्लभोऽर्थेषु चतुर्ष्व् अपीह ।
तथापि नाहं प्रवृणोमि भूमन्
भवत्पदाम्भोजनिषेवणोत्सुकः ॥

श्रीधरः  न हि स्वाज्ञाननिवृत्तिमात्रकामोऽहं, किन्तु त्वन्निषेवणोत्सुकस् त्वयि चाघटमानाचरणं दृष्ट्वा मे मोहो भवति, अतस् त्वं तत्त्वज्ञानं देहीति प्रार्थयितुम् आहको न्व् इति । चतुर्षु धर्मादिषु तथापि, हे भूमन् ! भवत्पदाम्भोजनिषेवणोत्सुकोऽहम्, तान् न प्रवृणोमि ॥१५॥

क्रमसन्दर्भः  तदैव निवेदयतिको न्व् इति ॥१५॥

विश्वनाथः ननु भगवन् प्रभो किङ्करं मां संसारान् मोचयितुं सारूप्यादिकं वा ग्राहयितुं स्वज्ञानं व्याजिहीर्षसि चेद् अलं तेनेत्य् आहको न्व् इति । चतुर्षु धर्मादिषु मध्ये पादसरोजं भजतां को नु दुर्लभ इति सकामानाम् अपि विनापि ज्ञानं पादभजनेनैव मोक्षादिफलसिद्धिः स्याद् इति भावः । अहं तु तथापि स्वत एव प्राप्तान् अपि तान् अर्थान् न वृणोमि । तत्र हेतुर् भवद् इति । अतो ज्ञानेन मम किं कार्यम् इति भावः ॥१५॥

 _*_

 ॥ ३.४.१६ ॥

कर्माण्य् अनीहस्य भवोऽभवस्य ते
दुर्गाश्रयोऽथारिभयात् पलायनम् ।
कालात्मनो यत् प्रमदायुताश्रमः
स्वात्मन्रतेः खिद्यति धीर् विदाम् इह ॥

श्रीधरः  अघटमानाचरणं दर्शयति । कर्माण्य् अनीहस्य निःस्पृहस्य निष्क्रियस्य वा । अभवस्याजन्मनः भवो जन्म । कालात्मनस् तवारिभयाद् दुर्गाश्रयः पलायनं च स्वात्मनि रतिर् यस्य तस्य बह्वीभिः स्त्रीभिर् गृहस्थाश्रम इति यद् इहास्मिन् विषये विदुषाम् अपि धीः संशयेन खिद्यति ॥१६॥

क्रमसन्दर्भः  नन्व् एवं चेत् तर्हि कथं किम् अपि ज्ञातुम् इष्टं वर्तते ? यद् एव मया व्यञ्जितं वेदाहम् अन्तर्मनसीप्सितं ते [भा.पु. ३.४.११] इत्य् अनेन ? सत्यम् । किन्तु नात्मार्थम्यस्यां लीलायां पृच्छा, तस्यास् तव भक्तकृपावैभवमयत्वेन ज्ञातत्वात् । तथापि मैत्रेयसाक्षिकेण तद्वचनेनान्यांस् तथा सुष्ठु प्रत्यापयितुम् एव मम तथेप्सति विज्ञापयन्न् आहकर्माणीति त्रिभिः । विदाम् एतादृशानां सर्वज्ञानाम् अपि ॥१६॥

विश्वनाथः अस्माकं दासानां पुनस् तद्रूपगुणलीला एव दर्शनस्मरणाद्यैः परमानन्दहेतुस् तासाम् अपि ज्ञानेनातीवाग्रहः । यत् किञ्चिज् ज्ञानस्य सत्त्वात् सामस्त्येन ज्ञानासम्भवाच् च । किन्तु तत्र लीलाः काश्चन काश्चन युक्त्या विरुद्ध्यन्ते, तत्रैव मे जिज्ञासितं वर्तत इत्य् आह द्वाभ्याम् । अनीहस्य निष्क्रियस्य कर्माणि गोवर्धनोद्धरणादीनि, न तु विश्वसृष्ट्यादीनि । तेषां हि मायागुणकृतानां त्वय्य् आरोपितत्वेन, स्वरूपतस् तावकत्वाभावात् निष्कलं निष्क्रियं शान्तं निरवद्यं निरञ्जनम् इति श्रुत्युक्तेन निष्क्रियत्वेन न विरोधः । गोवर्धनोद्धरणादीनां कर्मणां तु त्वया स्वरूपेणैव कृतत्वात्, तेषां निष्क्रियत्वेन विरोध एवेति मम संशयः । यद् वा, नराकृतेः परब्रह्मणस् तव नराकृतित्वे अप्राकृतानन्तकर्मवत्त्वम् । ब्रह्मत्वे प्राकृताप्राकृतकर्मराहित्यं, तत्रैव ब्रह्मपदस्य रूढेः । न च निर्विशेषस्वरूपम् एव ब्रह्म सविशेषस्वरूपो भगवान् इति स्वरूपभेदाद् व्यवस्थेयम् इति वाच्यम् । स्वरूपद्वयाभावाद् इति षष्ठोक्तेः संशय एव यतस् तथा । अभवस्याजन्मनो जन्म । कालात्मनस् तव जरासन्धाद्यरिभयात् पलायनं समुद्रदुर्गाश्रयश् च । स्वात्मन्य् एव रतिर् यस्य तस्यापि प्रमदानाम् अयुतेन सहाश्रमो गृहाश्रमः गृहाश्रमप्रयुक्तदेवपित्रादियोगे स्वात्मारामस्य तव रतिः । रुक्मिण्यादिप्रमदाभिः रमणे तु तवात्मारामता नापगच्छेत् तासाम् आत्मभूतत्वाद् इत्य् अहं जानाम्य् एव । अत एव मया आश्रमशब्दः प्रयुक्तः । इह अस्मिन् विरोधे विदां विदुषाम् अपि धीः समाधानादर्शनात् खिद्यति ।

न च निष्क्रियत्वाजडत्वकालात्मत्वात्मारामत्वादीनाम् एव सत्यत्वं सक्रियत्वजन्मवत्त्वभीतत्वगृहाश्रमवत्त्वानाम् अनुकरणमात्रत्वम् इति वाच्यम् । तथात्वे विदुषां धीर् अत्र खिद्यतीति नोक्तं स्यात्, सक्रियत्वादीनानुकरणान्य् एव न तु वास्तवानीति ज्ञाने कुतः खेदः ? तथैवाक्रियत्वादिभिः प्राकृतक्रियादय एव निषिध्यन्ते न त्व् अप्राकृतक्रियादय इति ज्ञाने कुतः खेदः । तथैव ब्रह्मत्वभगवत्त्वाभ्याम् एवाक्रियत्वसक्रियत्वादीन्य् अनुकरणमात्राणीति ब्रुवाणा अक्रियत्वम् अप्राकृतक्रियत्वम् अभवत्वम् अप्राकृतजन्मवत्त्वम् इति च ब्रुवाणा ब्रह्मत्वभगवत्त्वाभ्याम् एवाक्रियत्वसक्रियत्वादिव्यवस्थेति ब्रुवाणा अखिद्यद्बुद्धय एवाविद्वांस इति ध्वनिः । यद् उक्तं स्वयं भगवतान मे विदुः सुरगणाः प्रभवं न महर्षयः [गीता १०.२] इति सुरगणा ब्रह्माद्या अपि महर्षयो व्यासाद्या अपि मे प्रकृष्टं भवं जन्म न विदुर् इति तत्रार्थः । भीष्मेणाप्य् उक्तम्

न ह्य् अस्य कर्हिचिद् राजन् पुमान् वेद विधित्सितम् ।
यद् विजिज्ञासया युक्ता मुह्यन्ति कवयोऽपि हि ॥ [भा.पु. १.९.१६] इति ॥१६ ॥

 _*_

॥ ३.४.१७ ॥

मन्त्रेषु मां वा उपहूय यत् त्वम्
अकुण्ठिताखण्डसदात्मबोधः ।
पृच्छेः प्रभो मुग्ध इवाप्रमत्तस्
तन् नो मनो मोहयतीव देव ॥

श्रीधरः  किं च, मन्त्रेषु च प्रस्तुतेषु च सत्स्य् माम् आहूय वै अहो पृच्छेर् अपृच्छः । अकुण्ठितः कालादिनाखण्डः सन्ततः सदात्मा संशयादिरहितो बोधो विद्याशक्तिर् यस्य । मुग्धवद् अज्ञवत् । अप्रमत्तोऽवहितः सन् ॥१७॥

क्रमसन्दर्भः  मोहयतीत्वेति वस्तुतः स्वस्य मोहाभावात् ॥१७॥

विश्वनाथः मन्त्रेषु जरासन्धवधराजसूयाद्यर्थगमनविचारादिषु प्रस्तुतेषु मां वै निश्चितम् उपहूय यत् पृच्छेर् उद्धव त्वम् “अत्र किं कर्तव्यं, तद् ब्रूहि” इत्य् अपृच्छः । अकुण्ठितः कलादिना अखण्डः परिपूर्णः सदा सार्वदिक एव आत्मनो बोधः संविच्छक्तिर् यस्य सः । मुग्ध इव यथान्यो मुग्धो जनः पृच्छति तथेत्य् अर्थः । किं च, अप्रमत्तः कार्यान्तरव्यावृत्त्यापि रहितत्वाद् इति भावः । तत् तव युगपद् एव मौग्ध्यं सार्वज्ञ्यं च मोहयतीव मोहयत्य् एव । अत्र मुग्ध इव त्वं न तु मुग्ध इति तथा मोहयतीव न तु मोहयतीति व्याख्यायां सङ्गत्यभावात् इति सङ्गतेषु वाक्येषु मध्येऽस्योत्थापनं व्यर्थं स्याद् इत्य् अतस् तथा न व्याख्येयम् ॥१७॥

 _*_

॥ ३.४.१८ ॥

ज्ञानं परं स्वात्मरहःप्रकाशं
प्रोवाच कस्मै भगवान् समग्रम् ।
अपि क्षमं नो ग्रहणाय भर्तर्
वदाञ्जसा यद् वृजिनं तरेम ॥

श्रीधरः  स्वात्मनस् तव रहो रहस्यं तत्त्वं तस्य प्रकाशकम् । कस्मै ब्रह्मणे । सर्वनामत्वम् आर्षम् । नोऽस्माकं ग्रहणायापि क्षमं यदि योग्यं, तर्हि वद । भर्तः स्वामिन्, यद् यतो वृजिनं सम्षारदुःखम् अञ्जसानायासेन तरिष्यामः ॥१८॥

क्रमसन्दर्भः  तस्माज् ज्ञानं परम् इति । वृजिनं विदाम् अपि तथा त्वयि सन्देहेन जातं निजदुःखम् । भवत्पदाम्भोजनिषेवनोत्सुकानाम् अस्माकम् अन्यदुःखास्पृष्टत्वाद् इति भावः । [स्वात्मरहःप्रकाशाम् इत्य् अत्र यथापदम् अग्रे २५पद्यं, १२.८.४९तमपद्यं च द्रष्टव्यम् ।] ॥१८॥

विश्वनाथः  अत एतदादिसंशयापनोदनम् एव ज्ञानम् इच्छामीत्य् आहज्ञानम् इति स्वात्मनस् तव रहः सर्वागम्यं रहस्यं यन् मम जिज्ञास्यं तस्य प्रकाशो यत्र तज्ज्ञानं, न तु त्वया दातुं प्रतिश्रुतं तन्महिमावभासम् इत्य् अर्थः । कस्मै भवान् प्रोवाच चेद् वद । यद् वा, कस्मै भगवान् प्रोवाच अपि तु न कस्मा अपीत्य् अर्थः । तद् अपि यद्य् एवं माम् अनुकम्पसे तदा हे भर्तर् वद । तच् च नो ग्रहणाय क्षमम् अस्माकं शुद्धदास्यवतां ग्रहीतुं यदि योग्यं स्यात्, किं वा, योग्यत्वेऽपि यदि शक्यं स्यात् तदा वद, न चेन् मा वदेति भावः । यतो ज्ञानाद् वृजिनम् उक्तलक्षणं मज्जिज्ञास्यं सम्प्रत्य् उपस्थितं यदुकुलसंहारत्वद्देहान्तर्धानादिकं च दुःखसिन्धुम् ॥१८॥

 _*_

॥ ३.४.१९ ॥

इत्य् आवेदितहार्दाय मह्यं स भगवान् परः ।
आदिदेशारविन्दाक्ष आत्मनः परमां स्थितिम् ॥

श्रीधरः  आवेदितो हार्दो हृदिस्थितोऽभिप्रायो येन तस्मै ॥१९॥

क्रमसन्दर्भः  परमां स्थितिं चतुःश्लोकीप्रोक्ताम् । तादृशरूपत्वेऽपि रहस्याख्यप्रेमवशतामयलीलामयीम् ॥१९॥

विश्वनाथः  मह्यं न तु मैत्रेयायापीत्य् अर्थः । आत्मनः स्वस्य स्थितिं व्यवस्थितिं लीलाया मर्यादां च द्वारकादिधामसु नित्यनिवासं च, किन्तु या स्थितिः शुकदेवेन न निर्वृता नाप्य् उद्धवेन विदुरायान्यस्मै कस्मैचिद् अपीत्य् अतः सिद्धान्तविशेषालाभात् निष्क्रियत्वसक्रियत्वादीनाम् अचिन्त्यशक्तिसिद्धत्वम् एवाहुर् एके । यथोक्तं भागवतामृते कर्माण्य् अनीहस्य [भा.पु. ३.४.१६] इति पद्यम् अधिकृत्य,

तत् तन् न वास्तवं चेत् स्याद् विद्यां बुद्धिभ्रमस् तदा ।
न स्याद् एवेत्य् अचिन्त्यैव शक्तिलीलासु कारणम् ॥ [ल.भा. १.५.११९] इति ॥१९॥

 _*_

॥ ३.४.२० ॥

स एवम् आराधितपादतीर्थाद्
अधीततत्त्वात्मविबोधमार्गः ।
प्रणम्य पादौ परिवृत्य देवम्
इहागतोऽहं विरहातुरात्मा ॥

श्रीधरः  आराधितपादो भगवान् स एव तीर्थं गुरुस् तस्माद् अधीतोऽधिगतस् तत्त्वात्मविबोधस्य परमार्थात्मज्ञानस्य मार्गो येन सोऽहम् । देवं परिवृत्य प्रदक्षिणीकृत्य ॥२०॥

क्रमसन्दर्भः  अधीतो ज्ञातस् तत्त्वेन याथार्थ्येनात्माभीष्टविज्ञानस्य मार्गश् चतुःश्लोकीरूपो येन सः । तस्य च भगवत्प्रेमवशत्वप्रतिपादकत्वाद् विरहातुर् आत्मेव सन्न् इहागतोऽहम् इत्य् अनेन च तस्य रुक्षज्ञानतात्पर्यत्वं स्वत एव खण्डितम् ॥२०॥

विश्वनाथः  स उद्धवोऽहम् आराधितपादो भगवान् स एव तीर्थः गुरुस् तस्माद् अधीततत्त्वरूपस्य आत्मविबोधस्य ज्ञानमार्गो येन सः । परिवृत्य परिक्रम्य ततः परं भगवता किं कृतं तन् मया न दृष्टम् इति भावः ॥२०॥

 _*_

॥ ३.४.२१ ॥

सोऽहं तद्दर्शनाह्लाद वियोगार्तियुतः प्रभो ।
गमिष्ये दयितं तस्य बदर्याश्रममण्डलम् ॥

श्रीधरः  तस्त दर्शनेनाह्लादो वियोगेनार्तिश् च ताभ्यां युतो बदर्याश्रमस्थानं गमिष्यामि ॥२१॥

क्रमसन्दर्भः  विरहातुरात्मा चेत् तर्हि कथं चलितुं गदितुं वा शक्नोषि ? तत्राहसोऽहम् इति । दर्शनाह्लादः शनकैर् भगवल्लोकात् इत्य् अनुसारेण । वियोगार्तियुतस् तु, नृलोकं पुनर् आगतः इत्य् अनुसारेण । ततो वियोगेऽपि मध्ये मध्ये स्वसाक्षात्कारासमर्थः सन् । तस्य दयितं मां प्रस्थापयितुं वाञ्छितं बदर्याश्रमम् अपि गमिष्यामीत्य् अर्थः ॥२१॥

विश्वनाथः  ननु त्वं तद्विरहव्यथयापि कथं जीवसीति ? तत्राहक्षणे क्षणे तद्दर्शनेनाह्लादस् तद्वियोगेनार्तिश् च ताभ्यां युतः । बदर्याश्रमम् इति तत्रैव गन्तुं भगवदादेशात् ॥२१॥

 _*_

॥ ३.४.२२ ॥

यत्र नारायणो देवो नरश् च भगवान् ऋषिः ।
मृदु तीव्रं तपो दीर्घं तेपाते लोकभावनौ ॥

श्रीधरः  मृदु परोपद्रवशून्यम् । तीव्रं दुश्चरम् । दीर्घम् आकल्पान्तम् । तेपाते तपश् चरत इत्य् अर्थः । लोकभावनौ लोकानुग्रहकारकौ ॥२२॥

क्रमसन्दर्भः  न व्याख्यातम्.

विश्वनाथः  तत्रैव तदंशः साक्षान्नारायण आस्त इत्य् आहयेत्रेति । मृदु सर्वलोकसुखदं तीव्रं सर्वलोकैर् दुश्चरं दीर्घं बहुकालव्यापि, लोकानां भावनौ उत्पादकौ पालकौ वा ॥२२॥

 _*_

॥ ३.४.२३ ॥

श्रीशुक उवाच
इत्य् उद्धवाद् उपाकर्ण्य सुहृदां दुःसहं वधम् ।
ज्ञानेनाशमयत् क्षत्ता शोकम् उत्पतितं बुधः ॥

श्रीधरः  ज्ञानेन विवेकेन ॥२३॥

क्रमसन्दर्भः  न व्याख्यातम्.

विश्वनाथः  सुहृदां वधं दुःसहम् अपि उद्धवात् सकाशात् इत्य् एवं प्रकारकम् उपाकर्णेत्य् अन्वयः । ज्ञानेन कृष्णद्युमणि निम्लोचे इत्य् आद्य् उद्धवोक्तितात्पर्यपर्यालोचनजनितेन ॥२३॥

 _*_

॥ ३.४.२४ ॥

स तं महाभागवतं व्रजन्तं कौरवर्षभः ।
विश्रम्भाद् अभ्यधत्तेदं मुख्यं कृष्णपरिग्रहे ॥

श्रीधरः  विश्रम्भाद् विश्वासात् ॥२४॥

क्रमसन्दर्भः  विस्रम्भात् प्रणयात् । विस्रम्भः प्रणयेऽपि च इत्य् अमरः ॥२४॥

विश्वनाथः  विश्रम्भाद् विश्वासात् स्वतोऽतिकनिष्ठ्हम् अपि कृष्णपरिग्रहे कृष्णं परिग्रहीतुं वशीकर्तुं मुख्यं स्वतोऽतिश्रेष्ठम् । अतः कनिष्ठा अपि भक्त्युद्रेकवन्तो ज्येष्ठैर् अपि गुरुः कर्तव्य इत्य् अत्र । विदुरवाक्यम् एव प्रमाणम् इति बोधितम् ॥२४॥

 _*_

॥ ३.४.२५ ॥

विदुर उवाच
ज्ञानं परं स्वात्मरहःप्रकाशं
यद् आह योगेश्वर ईश्वरस् ते ।
वक्तुं भवान् नोऽर्हति यद् धि विष्णोर्
भृत्याः स्वभृत्यार्थकृतश् चरन्ति ॥

श्रीधरः  यद् यस्माद् विष्णोर् भृत्याः स्वभृत्यप्रयोजनसाधकाः सन्तश् चरन्ति । न हि कृतार्थानाम् अन्यत् कृत्यम् अस्तीत्य् अर्थः ॥२५॥

क्रमसन्दर्भः  यद् एव ज्ञानम् । सोऽसाधारणो यो भृत्यार्थः । भवत्पदाम्भोजनिषेवणोसुकः [भा.पु. ३.४.१५] इत्य् उक्तानुसारेण सेवारूपस् तत्कारिणो विष्णोर् भृत्याश् चरन्त्य् अनुतिष्ठन्तीति तस्य ज्ञानस्य भक्तिमयत्वं व्यक्तम् । अत एवास्मिन् वाक्ये पूर्वोक्तश्रीमदुद्धववाक्ये च रहःशब्दश् चतुःश्लोकीपठितरहस्यशब्देन समानार्थतया निर्दिष्टः । अतः श्रीभगवद्वाक्ये, मन्महिमावभासं [भा.पु. ३.४.१३] इति महिमशब्दस्यापि तत्पर्यन्ततायाम् एव तात्पर्यम् । अतस् तथाभूतोऽपि प्रेमवश एवाहं तथा तथा नरलीलादाव् आविष्टो भवामीति श्रीभगवता सिद्धान्तितम् अपि, परमस्थितिशब्दस्याप्य् अत्रैव तात्पर्यात् ॥२५॥

विश्वनाथः  नोऽस्मभ्यम् इत्य् अस्मदोर् द्वयोश् चेत्य् एकत्वेऽपि द्वित्वेऽपि बहुत्वम् । यद् यस्माद् विष्णोर् भृत्या वैष्णवाः स्वभृत्यानाम् अर्थं भक्त्युपदेशरूपं कुर्वाणाः कृपया अज्ञलोकानां गुरवो भवन्त एव भ्रमन्ति । अतस् तत्सेवकाभिमानिने मह्यं भगवज्ज्ञानम् उपदिशेत्य् अर्थः ॥२५॥

 _*_

॥ ३.४.२६ ॥

उद्धव उवाच
ननु ते तत्त्वसंराध्य ऋषिः कौषारवोऽन्तिके ।
साक्षाद् भगवतादिष्टो मर्त्यलोकं जिहासता ॥

श्रीधरः  तत्त्वाय संराध्य इति । अयं भावःभगवतैव स्मरणमात्रेण तवापि तत्त्वम् उपदिष्टप्रायम् । अथ केवलम् असम्भावनादिनिवृत्तये ज्ञानी कश्चिद् आराध्यः । स च तवाराध्यो मैत्रेयो न त्व् अहम् । ममान्तिक एव त्वदुपदेशे तस्यादिष्टत्वाद् इति ॥२६॥

क्रमसन्दर्भः  न व्याख्यातम्.

विश्वनाथः  इदम् अभ्यर्हणीयं कथम् अहं शिष्यीकुर्याम् इति स्वगतं ब्रुवन्, अयेमहाभाग, यद् भगवन्मुखाद् अवगतं तस्य तदीययादवादीनां च देहत्यागं विनैव स्वस्वधामस्थितत्वं तत् तन् मयोक्तम् एव । किन्तु, तदीय जन्मकर्माद्यशेषविशेषतत्त्वानि जिज्ञाससे चेत्, तर्हि ऋषिर् मैत्रेय एव गुरुः कर्तव्य इत्य् आहनन्व् इति । ननु निश्चितम् एव । तस्य भावस् तत्त्वं तेन स्वभृत्यार्थकृतत्वेन गुरुत्वेनेति यावत्, संराध्य आराध्य मैत्रेय एव, न त्व् अहं, यतस् त्वदुपदेशार्थं, ममान्तिके भगवता साक्षात् स आदिष्ट एव ॥२६॥

 _*_

॥ ३.४.२७ ॥

श्रीशुक उवाच
इति सह विदुरेण विश्वमूर्तेर्
गुणकथया सुधया प्लावितोरुतापः ।
क्षणम् इव पुलिने यमस्वसुस् तां
समुषित औपगविर् निशां ततोऽगात् ॥

श्रीधरः  न व्याख्यातम्.

क्रमसन्दर्भः  विश्वमूर्तेः सर्वतः साक्षाद् इव स्फुरतोऽत एव विरहेऽपि गुणकथयेत्य् आदि ॥२७॥

विश्वनाथः  तां निशां क्षणम् इव समुषितः औपगविः औपगवस्यापत्यम् उद्धवः ततः प्रातर् अगात् ॥२७॥

 _*_

॥ ३.४.२८ ॥

राजोवाच
निधनम् उपगतेषु वृष्णिभोजेष्व्
अधिरथयूथपयूथपेषु मुख्यः ।
स तु कथम् अवशिष्ट उद्धवो यद्
धरिर् अपि तत्यज आकृतिं त्र्यधीशः ॥

मध्वः  आकृतिं पृथिवीम् । शरीरम् आकृतिर् देहः कुः पृथिवी मही तथा इत्य् अभिधानम् ॥२८॥

श्रीधरः  ब्रह्मशापेननिधनं प्राप्तेषु यद्य् अस्मात् त्रयाणां ब्रह्मादीनाम् ईशो हरिर् अप्य् आकृतिम्मनुष्याकारं त्यक्तवान् ॥२८॥

क्रमसन्दर्भः  निधनं नितरां धनस्वरूपं श्रीकृष्णनित्यलीलाधाम । उप समीपतो व्यवधानं विनैव गतेषु । स तु कथम् अवशिष्टः । एक एव प्रपञ्चे स्थितः । यत् यस्मात् त्रयाणां ब्रह्मादीनां महत्स्रष्ट्रादीनां वाधीशो हरिर् आकृतिं वीराड् आकारं त्यक्तवान् । मर्त्यलोकं जिहासता [भा.पु. ३.४.२६] इति, अस्माल् लोकाद् उपरते [भा.पु. ३.४.२८] इति पूर्वापरानुरोधात् ॥२८॥

विश्वनाथः  निधनं नाशं यद् यस्मात् त्र्यधीशो हरिर् अपि, आ सम्यक्प्रकारेण कृतिं चेष्टां लीलां तत्याज समाप्तीचकारेति प्रकटोऽर्थः । वस्तुतस् तु नितरां धनं सर्वस्वं कृष्णं प्रपञ्चागोचरीभूतम् अपि उपगतेषु निकटप्राप्तेषु वृष्ण्यादिषु, स तु उद्धवः कथम् अवशिष्टः, तदीयविरहसन्तापम् उपलब्धुम् एकांशेनापि प्रकटतया स्थित्यनौचित्याद् इति भावः । न च स वृष्ण्यादिष्व् अप्रसिद्धो मन्तव्यः, यतः अधिरथेत्य् आदि ।

ननु बदरीं त्वं प्रयाहीति भगवदाज्ञां कथम् अन्यथा कुर्यात् ? तत्राहयस्य हरिः सर्वदुःखहर्तापि प्रभुः आकृतिम् इङ्गितम् अपि तत्याजआकारस् त्व् इङ्ग इङ्गितम् इत्य् अमरः । व्रजदेवीषु तद् यात मा चिरं गोष्ठं शुश्रूषध्वं पतीन् सतीर् [भा.पु. १०.२९.२२] इतिवद् आज्ञादानसमये यदि किम् अपीङ्गितम् अकरिष्यत् तदा महासुबुद्धिर् असाव् उद्धवो बदरिकाश्रमं नागमिष्यत् तत्समीप एवास्थास्यद् इत्य् अर्थः ॥२८॥

 _*_

॥ ३.४.२९ ॥

श्रीशुक उवाच
ब्रह्मशापापदेशेन कालेनामोघवाञ्छितः ।
संहृत्य स्वकुलं स्फीतं त्यक्ष्यन् देहम् अचिन्तयत् ॥

मध्वः  पृथिवीलोकसन्त्यागो देहत्यागो हरेः स्मृतः ।
नित्यानन्दस्वरूपत्वाद् अन्यन् नैवापलभ्यते ॥
दर्शयेज् जनमोहाय सदृशीं मृतकाकृतिम् ।
मटवद् भगवान् विष्णुः परज्ञानाकृतिः स्वयम् ॥ इति स्कान्दे ।

राजन् परस्य तनुभृज् जननाप्ययेहा
माया विडम्बनम् अवैहि यथा नटस्य ॥ इति च ॥२९॥

श्रीधरः  ब्रह्मशापः अपदेशो मिषं यस्य तेन कालेन स्वशक्तिरूपेण । अमोघं वाञ्छितं यस्य । न ह्य् अत्र शापः प्रभुः, किन्तु भगवदिच्छैवेत्य् अर्थः ॥२९॥

क्रमसन्दर्भः  एवं त्यक्ष्यन् देहम् इति च ज्ञेयम् । देहं विराडाकारम् । पूर्वोक्तहेतुत्वात् । एतच् च श्रीकृष्णसन्दर्भस्य त्रिनवतितमवाक्यप्रघट्टदृष्ट्या विचार्यम् । तथा हितद् एवं यद्यपि भगवतः श्रीकृष्णस्य स्वयम्भगवत्त्वे सुष्ःतु निर्धारिते नित्यम् एव तद्रूपत्वेनावस्थितिर् अपि स्वयम् एव सिद्धा । तथापि मन्दधियां भ्रान्तिहानार्थम् इदं विव्रियते । तत्र तावद् आराधनावाक्येनैव सा सिध्यति । आराध्यस्याभावे आराधनानोदनाया विप्रलिप्साजन्यत्वापत्तेः । तच् च परमाप्ते शास्त्रे न सम्भवति । सम्भवे च पुरुषार्थाभावात् शास्त्रानर्थक्यम् ।

आरोपश् च परिच्छिन्नगुणरूप एव वस्तुनि, कल्प्यते नानन्तगुणरूपे । श्रीस्वामिचरणैर् अपीदम् एव पुष्टम् एकादशान्ते धारणाध्यानमङ्गलं [भा.पु. ११.३१.६] इत्य् अत्र धारणाया ध्यानस्य च मङ्गलं शोभनं, विषयम् इतरथा तयोर् निर्विषयत्वं स्यात् । दृश्यते चाद्यापि तदुपासकानां साक्षात्कारस् तत्फलस्प्राप्तिश् चेति भावः इत्य् एषा । श्रूयते चैवं पञ्चमे नवसु वर्षेषु तत्तदवतारोपासनादि । यथोक्तन्नवस्व् अपि वर्षेषु भगवान् नारायणो महापुरुषः पुरुषाणां तदनुग्रहायात्मतत्त्वव्यूहेनात्मनाद्यापि सन्निधीयते [भा.पु. ५.१७.१४] इति ।

सन्निधानं चेदं साक्षाद्रूपेण श्रीप्रद्युम्नादौ गतिविलासादेर् वर्णितत्वात् । तत्र चात्मना स्वयम् एवेत्य् उक्तम् । तथा नित्यत्व एव शालग्रामशिलादिषु नरसिंहत्वादिभेदश् च सङ्गच्छते । तत्तदवतारसान्निध्याद् एव हि तत्तद्भेदः । तथा श्रीकृष्णम् अधिकृत्यापि गीतं श्रीकृष्णसहस्रनामप्रारम्भे श्रीविष्णुधर्मोत्तरे

तस्य हृष्टाशयः स्तुत्या विष्णुर् गोपाङ्गनावृतः ।
तापिञ्छश्यामलं रूपं पिञ्छोत्तंसम् अदर्शयत् ॥ इति ।

अग्रे च तद्वाक्यम्
माम् अवेहि महाभाग कृष्णं कृत्यविदां वर ।
पुरस्कृतोऽस्मि त्वद्भक्त्या पूर्णाः सन्तु मनोरथाः ॥ इति ।

तथा पाद्मे निर्माणखण्डेपश्य त्वं दर्शयिष्यामि स्वरूपं वेदगोपितम् इति श्रीभगवद्वाक्यानन्तरं ब्रह्मवाक्यम्

ततोऽपश्यम् अहं भूप बालं कालाम्बुदप्रभम् ।
गोपकन्यावृतं गोपं हसन्तं गोपबालकैः ॥
कदम्बमूल आसीनं पीतवाससम् अद्भुतम् ।
वनं वृन्दावनं नाम नवपल्लवमण्डितम् ॥ इत्य् आदि ।

त्रैलोक्यसम्मोहनतन्त्रे श्रीमदष्टादशाक्षरजपप्रसङ्गे

अहर्निशं जपेद् यस् तु मन्त्री नियतमानसः ।
स पश्यति न सन्देहो गोपवेशधरं हरिम् ॥ इति ।

गौतमीये च सदाचारप्रसङ्गे

अहर्निशं जपेन् मन्त्रं मन्त्री नियतमानसः ।
स पश्यति न सन्देहो गोपवेशधरं हरिम् ॥ इति ।

श्रीगोपालतापनीश्रुतिश् चैवम्तद् उ होवाच ब्रह्मणोऽसाव् अन्वरतं मे ध्यातः स्तुतः परमेश्वरः परार्धान्ते सोऽबुध्यत । गोपवेशो मे पुरुषः पुरस्ताद् आविर्बभूव [गो.ता.उ. १.२९] इति सिद्धनिर्देशोऽपि श्रूयते यथा वन्दे वृन्दावनासीनम् इन्दिरानन्दमन्दिरं [ना.पु. १.१.१] इति बृहन्नारदीयारम्भे मङ्गलाचरणम् ।

गृहं सन्तिष्ठते यस्य माहात्म्यं दैत्यनायक ।
द्वारकायाः समुद्भूतं सान्निध्यं केशवस्य च ।
रुक्मिणीसहितः कृष्णो नित्यं निवसते गृहे ॥

इति स्कान्दे द्वारकामाहात्म्ये बलिं प्रति श्रीप्रह्लादवाक्यम् ।

व्रतिनः कार्त्तिके मासि स्नातस्य विधिवन् मम ।
गृहाणार्घ्यं मया दत्तं दनुजेन्द्रनिषूदन ॥ [प.पु. ६.९३.२४]

इति पाद्मकार्त्तिकमाहात्म्ये तत्प्रातःस्नानार्घ्यमन्त्रश् च ।

एवं च श्रीमदष्टादशाक्षरादयो मन्त्रास् तत्तत्परिकरादिविशिष्टतयिवाराध्यत्वेन सिद्धनिर्देशम् एव कुर्वन्ति । तदावरणादिपूजामन्त्राश् च । किं बहुना ? कर्मविपाकप्रायश्चित्तशास्त्रेऽपि तथा श्रूयते । यद् आह बोधायनःहोमस् तु पूर्ववत् कार्यो गोविन्दप्रीतये ततः इत्य् आद्य् अनन्तरं

गोविन्द गोपीजनवल्लभेश
कंसासुरघ्न त्रिदशेन्द्रवन्द्य ।
गोदानतृप्तः कुरु मे दयालो
अंशोविनाशं क्षपितारिवर्ग ॥ इति ।

अन्यत्र च यथा

गोविन्द गोपीजनवल्लभेश
विध्वस्तकंस त्रिदशेन्द्रवन्द्य ।
गोवर्धनादिप्रवरैकहस्त
संरक्षिताशेषगवप्रवीण ।
गोनेत्रवेणुक्षपण प्रभूतं
आन्ध्यं तथोग्रं तिमिरं क्षिपांशु ॥ इति ।

स्पष्टं च तथात्वं श्रीगोपालतापन्याङ्गोविन्दं सच्चिदानन्दविग्रहं वृन्दावनसुरभूरुहतलासीनं सततं समरुद्गणोऽहं तोषयामि [गो.ता.उ. १.३७] इति ।

अत एव पुरस्कृतोऽस्मि त्वद्भक्त्या इत्य् एवोक्तम् इति । अलं चैवांविधप्रमाणसङ्ग्रहप्रपञ्चेन । यतश् चिच्छक्त्येकव्यञ्जितानां तत्परिच्छदादीनाम् अपि तथा नित्यावस्थितित्वेनाविर्भावतिरोभावाव् एव द्वितीयसन्दर्भे साधितौ स्तः । सर्वथोत्पत्तिनाशौ तु निषिद्धौ । ततस् तदवताराणां किम् उत, स्वयं भगवतो वा तस्य किम् उततराम् इति । तथा च व्याख्यातं जगृहे पौरुषं रूपं [भा.पु. १.३.१] इत्य् अत्र तत्त्ववादगुरुभिःव्यक्त्यपेक्षया जगृहे । तथा च तन्त्रभागवते

अहेयम् अनुपादेयं यद् रूपं नित्यम् अव्ययम् ।
स एवापेक्ष्यरूपाणां व्यक्तिम् एव जनार्दनः ॥
अगृह्णाद् व्यसृजच् चेति रामकृष्णादिकां तनुम् ।
पठ्यते भगवान् ईशो मूढबुद्धिव्यपेक्षया ॥
तमसा ह्य् उपगूढस्य यत् तमःपानम् ईशितुः ।
एतत् पुरुषरूपस्य ग्रहणं समुदीर्यते ॥
कृष्णरामादिरूपाणां लोके व्यक्तिव्यपेक्षया ॥ इति ।

एवम् एव प्रथमे द्वादशाध्याये विधूय [भा.पु. १.१२.११] इत्यादिपद्ये स्वामिभिर् अपि व्याख्यातम्यत्र दृष्टस् तत्रैवान्तर्हितः न त्व् अन्यत्र गतः । यतो विभुः सर्वगत इत्य् एषा ।

तथा माध्वभाष्यप्रमाणिता श्रुतिश् चवासुदेवः सङ्कर्षणः प्रद्युम्नोऽनिरुद्धोऽहं मत्स्यः कूर्मो वराहो नरसिंहो वामनो रामो रामो रामः कृष्णो बुद्धः कल्किर् अहं शतधाहं सहस्रधाहम् इतोऽहम् अनन्तोऽहं नैवैते जायन्ते नैते म्रियन्ते । नैषाम् अज्ञानबन्धो न मुक्तिः सर्व एव ह्य् एते पूर्णा अजरा अमृताः परमा परमानन्दा इति चतुर्वेदशिखायाम् ।

तथा च श्रीनृसिंहपुराणेयुगे युगे विष्णुर् अनादिमूर्तिम् आस्थाय विश्वं परिपाति दुष्टहा इति ।

तथा च नृसिंहतापन्यां तद्भाष्यकृद्भिर् व्याख्यातम्एतन् नृसिंहविग्रहं नित्यम् इति । श्रुतिश् च सेयम् ऋतं सत्यं परं ब्रह्म पुरुषं नृकेशरिविग्रहं [नृ.ता.उ. १.६] इति ।

एवं च ब्राह्मपाद्मोत्तरखण्डादाव् अपि श्रीमत्स्यदेवादीनां च पृथक् पृथग् वैकुण्ठादिलोकाः श्रूयन्ते । एवम् एव जलेषु मां रक्षतु मत्स्यमूर्तिर् इति नारायणवर्माद्युक्तम् अपि सङ्गच्छते ।

तस्मात् स्वयं भगवति श्रीकृष्णेऽप्य् अन्यथासम्भावनम् अनादिपापविक्षेप एव हेतुः । तद् एवम् अभिप्रेत्य तान् दुर्बुद्धीन् अपि बोधयितुं तस्य स्वोपास्यत्वं प्रतिपादयन्न् आह पतिर् गतिश् चान्धकवृष्णिसात्वतां प्रसीदतां मे भगवान् सतां पतिः [भा.पु. २.४.२०] इति । अत्र विशेषजिज्ञासा चेत् श्रीकृष्णसन्दर्भो (९३) दृश्यः ॥२९॥

विश्वनाथः  प्रत्युत्तरम् आहब्रह्मशापापदेशः प्रपञ्चागोचरीकरणे मिषं तेन स्वकुलं संहृत्य अचिन्तयत् । कालेनापि अमोघं व्यर्थीकर्तुम् अशक्यं वाञ्छितम् इच्छा यस्य सः । स्फीतं स्वमर्यादातोऽप्य् अतिविस्तृतं देहं त्यक्ष्यन् अचिन्तयत् । तद्देहस्य सच्चिदानन्दरूपत्वेन विभुत्वेऽपि स्वरूपानिबन्धनं प्रापञ्चिकलोकचक्षुर्गोचरीभूतत्वम् एव स्फीतत्वम् । तत्र सविशेषणे हि विधिनिषेधौ विशेषणम् उपसङ्क्रामतः, सति विशेष्यबाधे इति न्यायेन त्यागक्रिया विशेषण एवान्वेति, न तु विशेष्ये, यथा चैत्रो राजा भवति, देहं पुष्टम् असौ चकार, इयं साध्वी स्त्री नष्टाभवद् इति । अत्र त्यागक्रियाया देहेऽन्वयबाधो भगवद्देहस्य सच्चिदानन्दरूपत्वेन नित्यत्वात् । तथा हि, महावाराहे

सर्वे नित्याः शाश्वताश् च देहान्तस्य परात्मनः ।
हानोपादानरहिता नैव प्रकृतिजाः क्वचित् ॥
परमानन्दसन्दोहा ज्ञानमात्राश् च सर्वतः ॥ इति ।

तथा माध्वभाष्यप्रमाणिता श्रुतिश् चवासुदेवः सङ्कर्षणः प्रद्युम्नोऽनिरुद्धोऽहं मत्स्यः कूर्मो वराहो नरसिंहो वामनो रामो रामो रामः कृष्णो बुद्धः कल्किर् अहं शतधाहं सहस्रधाहम् इतोऽहम् अनन्तोऽहं नैवैते जायन्ते नैते म्रियन्ते । नैषाम् अज्ञानबन्धो न मुक्तिः सर्व एव ह्य् एते पूर्णा अजरा अमृताः परमा परमानन्दा इति ।

गोविन्दं सच्चिदानन्दविग्रहं वृन्दावनसुरभूरुहतलासीनं सततं समरुद्गणोऽहं तोषयामि [गो.ता.उ. १.३७] इति गोपालतापनी । ऋतं सत्यं परं ब्रह्म पुरुषं नृकेशरिविग्रहं [नृ.ता.उ. १.६] इति नृसिंहतापनी च । तथात्रैव कृष्नद्युमनिनिम्लोचे [भा.पु. ३.२.७] इति । आदायान्तरधाद् यस् तु स्वबिम्बं लोकलोचनं [भा.पु. ३.२.११] इति । व्रजपुरवनितानां वर्धयन् कामदेवं [भा.पु. १०.९०.४८] इत्यादिश्रुतिस्मृतिवाक्यानि बहून्य् एव द्रष्टव्यानि ।

अत्र प्रकटार्थेन देहत्यागम् अवगमय्य पूर्वापरवाक्यविरोधम् अनवधाप्य च आसुरप्रकृतय एव प्रेमभक्त्यमृताद् वञ्चिताः श्रीभागवतस्य मोहनीत्वे व्याख्यातत्वात् व्याख्यास्यमानत्वाच् च । नूनम् इति पाठेस्वांशरूपं नारायणाभिधम् अवतारकाले स्वस्मिन् वैकुण्ठाद् आगत्य मिलितं, सम्प्रति पुनर् वैकुण्ठे प्रस्थापयितुं स्वदेहाद् विभज्य त्यक्ष्यन् आगतेभ्यो ब्रह्मादिभ्यः पालनार्थं दास्यन् त्जजेर् दानार्थत्वात् । देहं विराडाकारं पृथ्वीम् इति सन्दर्भः ॥२९॥

 _*_

॥ ३.४.३० ॥

अस्माल् लोकाद् उपरते मयि ज्ञानं मदाश्रयम् ।
अर्हत्य् उद्धव एवाद्धा सम्प्रत्य् आत्मवतां वरः ॥

श्रीधरः  मय्य् उपरते सति ज्ञानम् अर्हति ज्ञानयोग्यो भवति ॥३०॥

क्रमसन्दर्भः  अहं श्रीकृष्णरूप आश्रयो यस्येति ज्ञानस्यापि वैशिष्ट्यम् उक्तम् । आत्मा अहम् एव परमपुरुषार्थत्वेन विद्यते येषां तेषाम् आत्मवतां श्रेष्ठः ॥३०॥

विश्वनाथः  अस्मात् प्रापञ्चिकिकाल् लोकाद् उपरते स्वीयरूपगुणलीलामाधुर्यवृष्टिभ्यो विरते सति अहम् एवाश्रयो यस्य तत् अहं यज् जानामि तद् उद्धवोऽपि ज्ञात्म् अर्हतीत्य् अर्थः । मां दिदृक्षून् यन् मुखाज् ज्ञानं जिज्ञासून् वदरिकाश्रमवासिनो मुनीन् मत्प्रतिमूर्तित्वेन ज्ञानं ग्राहयितुम् इति भावः । आत्मा अहम् एव स्वामित्वेन वर्ते येषां तेषाम् आत्मवतां वरः श्रेष्ठः ॥३०॥

 _*_

॥ ३.४.३१ ॥

नोद्धवोऽण्व् अपि मन्न्यूनो यद् गुणैर् नार्दितः प्रभुः ।
अतो मद्वयुनं लोकं ग्राहयन्न् इह तिष्ठतु ॥

श्रीधरः  मत्तः सकाशाद् ईषद् अपि न्यूनो न भवति । यद्य् अस्माद् गुणैर् विषयैर् न क्षोभितः । मद्वयुनं मद्विषयं ज्ञानं लोकस्योपदिशन् ॥३१॥

क्रमसन्दर्भः  यद् यस्माद् अतिशयेन मदन्यूनत्वाद् धेतोर् गुणैः सत्त्वादिभिर् नार्दितो न पीडितः, गुणातीत इत्य् अर्थः । यतः प्रभुः सर्वार्थसमर्थश् च । मद्वयुनं मद्विषयं ज्ञानं ग्राहयन्न् इति बदरिकाश्रमगतांस् तंस् तान् महामुनीन् प्रत्य् अपीत्य् अर्थः । तद् इदं ग्राहणं व्यक्तम् अकथयिष्यमाणम् अपि ज्ञेयम् एव । भगवत्सङ्कल्पस्यान्यथात्वाद्यसम्भवात् । यथोक्तंअमोघवाञ्छितः [भा.पु. ३.४.२९] इति ॥३१॥

विश्वनाथः  स्वप्रतिमूर्तित्वे उद्धवस्य योग्यताम् आहअण्व् अपि । मत्तः सकाशाद् ईषद् अपि न न्यूनः यद् यस्मात् गुणैः सत्त्वादिभिः । ननु जगत्य् अस्मिन् गुणातीताः परः सहस्रा जीवन्मुक्ता गुणैर् अनर्दिता एव सन्ति । तेन किं तेषां भगवत्साम्यं ? सत्यं तर्ह्य् एवं व्याख्येयङ्गुणैर् अप्राकृतैर् बलबुद्धिज्ञानवैराग्यादिभिर् नार्दितः, तेषां वेगधारणसामर्थ्यम् एव तैर् अनर्दितत्वम् अत्र ज्ञेयम्, यथा कामादिवेगधारणसामर्थ्यम् एव कामाद्यनर्दितत्वम् उच्यते । उद्धवो हि अधिरथयूथपेषु मुख्य इत्य् उच्यते । तद् अपि न क्वापि तादृशस्याप्राकृतस्य बलस्याविष्कारः कृत इति बलवेगधारणम् एवं बुद्ध्यादीनाम् अपि वेगधारणं ज्ञेयम् एतद् एवासाधारण्यम् । प्रभुः अहम् इव वशीकृतमायः इत्य् अर्थः । मद्वयुनं मज्ज्ञानम् ॥३१॥

 _*_

॥ ३.४.३२ ॥

एवं त्रिलोकगुरुणा सन्दिष्टः शब्दयोनिना ।
बदर्याश्रमम् आसाद्य हरिम् ईजे समाधिना ॥

मध्वः  उत्तमैर् अधिकत्वं वा साम्यं वा विजयोऽपि वा ।
उच्यतेऽपि तु नीचानां मोहार्थं वाप्य् उपेक्षया ।
दृष्टानुसाराद् वा मूढः किञ्चित्साम्येन वा क्वचित् ॥ इति ब्रह्मतर्के ॥३२॥

श्रीधरः  एवम् अनेनाभिप्रायेण शब्दयोनिना वेदकर्त्रा ईजे पूजयामास ॥३२॥

क्रमसन्दर्भः  बदर्याश्रमं प्रति गमनाय भगवदादेशोऽयं श्रीभगवद्विहारमयेऽस्मिन् देशे तेन स्थातुम् अशक्यत्वाद् इत्य् अभिप्रायः । समाधिनानन्यमनोवृत्त्या । ईजे साक्षाद् इव सिषेवे । तद् इदं तु मैत्रेयसहिततया साङ्क्षेपेण तद्ग्रहणानन्तरम् एव ज्ञेयम् इति तस्य धैर्यकारणं दर्शितम् ॥३२॥

विश्वनाथः  एवम् अनेन प्रकारेण त्रिलोकस्थानां गुरुणा केषाञ्चिद् अवशिष्टानां वदरिकाश्रमवासिनाम् उद्धवद्वारापि गुरुणेत्य् अर्थः । श्रुतदेवादिमिलनार्थं बाणाद्यसुरजयार्थं पारिजातादिनयनार्थं देवकीपुत्राद्यानयनार्थं च प्रायो मिथिलादिसमस्तभूतलस्वर्गवैकुण्ठसुतलादीन् गच्छता स्वदर्शनेन स्वश्रीमुखज्ञानोपदेशेन च तत्रत्यान् कृतार्थयत्य् अपि भगवता बदरिकाश्रमानागमनात् तत्रत्यऋषिजनानाम् अप्य् उत्कण्ठाम् अनुस्मृत्य तत्रोद्धवः प्रस्थापितः क्वचित् कल्पे वदरिकाश्रमोऽपि प्रेषितः । इमं सन्देशं नरनारायणाभ्यां देहीति सन्देशविषयीकृत इत्य् अर्थः । स च नोद्धवोऽण्व् अपीति पद्यम् एव शब्दयोनिनां शब्दानां वेदलक्षणानाम् अपि योनिर् उत्पत्तिर् यत इति वेदेष्व् अप्य् अनुपलभ्यज्ञानं भगवान् जानतीति ध्वनिः । तच् चोद्धवे न्यस्तम् इत्य् अनुध्वनिः । उद्धवमुखान् नरनारायणौ तद् एव प्राप्स्यत इति प्रत्यनुध्वनिः । सन्देशपत्री च स्वस्ति श्रीमन्नरनारायणौ प्रति विज्ञापनं चेदम् । सपादशतवर्षपर्यन्तैव मत्प्रकटप्रकाशगता लीला भवेत् तन्मर्यादा च । सम्प्रति वृत्तेति द्वारकायां सपरिकरेण मया अन्तर्धीयते प्रभासं च गत्वा अवतारितान् देवादीन् आधिकारिकभक्तान् प्रति स्वास्पदेषु प्रस्थाप्य ब्रह्मप्रार्थितेनैकेनांशेन वैकुण्ठे सार्जुनेनांशेनालक्षितं युष्मत्पदे च गम्यते । किं च, मत्पूर्णस्वरूपदर्शनस्योत्कण्ठानां युष्माकं कृते मत्प्रियपार्षदमुख्येऽस्मिन्न् उद्धवे स्वसारूप्यसाद्गुण्ये अर्पिते यतः नोद्धवोऽण्व् अपि मन्न्यूनो यद् गुणैर् नार्दितः प्रभुः । अतो मद्वयुनं लोकं ग्राहयन्न् इह तिष्ठतु इत्य् एषा । इह वदरिकाश्रमे ॥३२॥

 _*_

॥ ३.४.३३३५ ॥

विदुरोऽप्य् उद्धवाच् छ्रुत्वा कृष्णस्य परमात्मनः ।
क्रीडयोपात्तदेहस्य कर्माणि श्लाघितानि च ॥
देहन्यासं च तस्यैवं धीराणां धैर्यवर्धनम् ।
अन्येषां दुष्करतरं पशूनां विक्लवात्मनाम् ॥
आत्मानं च कुरुश्रेष्ठ कृष्णेन मनसेक्षितम् ।
ध्यायन् गते भागवते रुरोद प्रेमविह्वलः ॥

श्रीधरः  अन्येषां पशुतुल्यानाम् । विक्लवात्मनाम् अधीरचित्तानाम् ॥ मनसेक्षितं चिन्तितम् ॥३३३५॥

क्रमसन्दर्भः  विदुर इति त्रिकम् । उपादानम् अत्र प्रकटनं प्रापञ्चिकभक्तसमीपानयनार्थत्वात् ॥३३॥ देहन्यासम् । अप्रकटलीलावकाशे धाम्नि स्वविग्रहस्य विन्यासं प्रवेशनम् इत्य् अर्थः । धीराणां तस्मिन् लुप्तचित्तानाम् । तद्रूपत्वेणैव तदवस्थाननिर्णयाद् धैर्यवर्धनम् । अन्येषां तद्विपरीतबुद्धीनां तत्त्वाज्ञानाद् दुर्विभाव्यम् इत्य् अर्थः ॥३४३५॥

विश्वनाथः  क्रीडयैव कर्त्र्या उप आधिक्येन आत्तो गृहीतो देहो यस्य तस्य लीलाशक्तेर् अधीन एव स तस्य देहस् तयैव शक्त्याविर्भाव्यते चान्तर्धाप्यते चेति भावः । तथा एवम् अनेन प्रकारेण तस्य धीराणां यादवादीनाम् अपि देहानां न्यासं द्वारदायाम् अप्रकटप्रकाशेऽर्पणम् । प्रभासे च पुनस् त्यागं श्रुत्वा कीदृशं धैर्यवर्धनं तथा श्रुत्वैव विदुरो हृदि धैर्यम् अबध्नाद् इत्य् अर्थः । यद् वा, तद् अपि धैर्यच्छेदनं वर्धच्छेदने । पुनः कीदृशं ? अन्येषाम् अभक्तानां योगिनाम् अपि अतिशयेन दुष्करम् । एकत्र देशे देहस्यान्तर्धानम् अन्यत्र देशे त्यागत्वेन लोके ज्ञापनम् इति योगिभिर् दुष्करम् इत्य् अर्थः । पशूनाम् इति भक्ताभावाद् इति भावः । विक्लवात्मनाम् एवं कर्तुं व्याकुलमनसाम् आत्मानं स्वम् ॥३३३५॥

 _*_

॥ ३.४.३६ ॥

कालिन्द्याः कतिभिः सिद्ध अहोभिर् भरतर्षभ ।
प्रापद्यत स्वःसरितं यत्र मित्रासुतो मुनिः ॥

श्रीधरः  कालिन्द्याः सकाशात् सिद्ध एव विदुरः कतिपयैर् दिनैः स्वःसरितं गङ्गां प्रापद्यत प्राप्तः ॥३६॥

क्रमसन्दर्भः  न व्याख्यातम्.

विश्वनाथः  कालिन्द्याः सकाशात् कतिभिर् अहोभिः सिद्धे निष्पण्णे सति भावे क्तः । कतिषु अहःसु वृत्तेषु सत्स्व् इत्य् अर्थः । स्वःसरितं गङ्गां प्रापद्यत प्राप्तः ॥३६॥

इति सारार्थदर्शिन्यां हर्षिण्यां भक्तचेतसाम् ।
तृतीयेऽत्र चतुर्थोऽपि सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरोद्धवसंवादे
चतुर्थोऽध्यायः ।
॥३.४॥



(३.५)

(३.५)
पञ्चमोऽध्यायः

॥ ३.५.१ ॥

श्रीशुक उवाच
द्वारि द्युनद्या ऋषभः कुरूणां
मैत्रेयम् आसीनम् अगाधबोधम् ।
क्षत्तोपसृत्याच्युतभावसिद्धः
पप्रच्छ सौशील्यगुणाभितृप्तः ॥

श्रीधरः
उक्तश् चतुर्भिर् अध्यायैः क्षत्तुर् मैत्रेयसङ्गमः ।
संवादस् तु तयोः स्कन्ध द्वयेनाथ निगद्यते ॥

द्युनद्या गङ्गाया द्वारि हरिद्वारे आसीनं न तु कर्मव्यग्रम् । तत्र हेतुःअगाधोऽपरिच्छिन्नो बोधो यस्येति । मैत्रेयस्य सौशील्यम् आर्जवादि, गुणाश् च करुणादयस् तैर् अभितृप्तः । पाठान्तरे क्षत्तुः सौशील्यादिभिर् अभितृप्तं सन्तुष्टं मैत्रेयम् ॥२॥

क्रमसन्दर्भः  सौशील्यं सुस्वभावः तत्प्रधाना गुणास् तैस् तृप्तो मानादीच्छारहितः पाठान्तरे क्षत्तुः सौशील्यादिभिर् अभितृप्तं सन्तुष्टं मैत्रेयम् ॥२॥

विश्वनाथः
पञ्चमे जगतः सृष्ट्याद्य् अपृच्छत् सुखदुःखिनः ।
क्षत्त्रा प्रत्याह मैत्रेयः सर्गं तत्त्वैः स्तवं हरेः ॥
भङ्ग्या चतुर्भिर् अध्यायैर् आश्रयस्याङ्गिनः स्थितिम् ।
उक्त्वा तदङ्गेषूक्तोऽपि सर्गः स व्यासम् उच्यते ॥

द्युनद्या गङ्गायाः द्वारि हरिद्वारे आसीनं, न तु कार्यव्यग्र्यम् । प्रथमान्तपाठेमैत्रेयस्य सौशील्यगुणैः सन्तुष्टः, द्वितीयान्तपाठेविदुरस्य ॥१॥

 _*_


॥ ३.५.२ ॥

विदुर उवाच
सुखाय कर्माणि करोति लोको
न तैः सुखं वान्यदुपारमं वा ।
विन्देत भूयस् तत एव दुःखं
यद् अत्र युक्तं भगवान् वदेन् नः ॥

श्रीधरः  प्रश्नान् एवाहसुखायेति पञ्चदशभिः । तैः कर्मभिः । सुखं वान्यस्य सुःखस्योपशमं वेत्य् अर्थः । अथवान्यद् वा न विन्देत । किं तत् ? इत्य् अपेक्षायां तस्यैव निर्देशः । उपारमं वेति । ततस् तैः कर्मभिर् भूयः पुनः पुनर् दुःखम् एव विन्देत । अत्रैवं विधे संसारे नोऽस्माकं यद् युक्तं कर्तुं योग्यं तत्सर्वज्ञो भगवान् वदेन् निरूपयतु ॥२॥

क्रमसन्दर्भः  तत्र यद्यपि विदुरः श्रीभगवदिष्टज्ञानं श्रोतुम् अभीष्टवान् पृष्टवांश् च श्रीमदुद्धवं प्रति पूर्वं श्रीमदुद्धवेन च श्रीमैत्रेयं प्रति प्रष्टुं श्रीभगवदाज्ञानुसारेणोपदिष्टः । तथापि तं प्रति तम् अनुपृष्टवांस् तत् खलु श्रीमदुद्धवविषयकप्रश्नानन्तरं जातेन दैन्य्स्वभावेनैव । दैन्यं च श्रीभगवता स्वप्रतिनिधिरूपोद्धवद्वारानुपदेशेनात्मनि नातियोग्यतामननात् श्रीभगवांस् तु तस्य श्रीमदुद्धवाच् चतुःश्लोकीमट्रेण मनःप्रकाशाभावं तथा बहूंश् च प्रष्टव्यान् अर्थान् विज्ञाय तावत् संवादनिर्विण्णेन तेन तन् नोपदिदेश, किन्तु तत्र योग्येन मैत्रेयेणैवेति । तस्माद् आत्मनि तज्ज्ञानयोग्यत्वापादनसाधनायैव स निवेदयति सुखायेति त्रिभिः । तत्रात्मनः साधारण्याय । लोकमात्रस्य दौस्थ्यं प्रथमेन तादृशं विनान्याश्रयराहित्यं द्वितीयेन । अभीष्टप्रार्थनं तृतीयेन ज्ञेयम् ॥२॥

विश्वनाथः  अत्र भगवदुपदिष्टं रहस्यं ज्ञानम् उद्धवात् प्राप्य स्वस्य तत्रायोग्यतां मत्वा अतिनिर्विण्ण एव विदुरो मनसि पराममर्श । तस्यानुरक्तस्य मुनेर् मुकुन्दः पर्मोदभारानतकन्धरस्य । आशृण्वतो माम् अनुरागहाससमीक्षया विश्रमयन्न् उवाचेत्य् उद्धवोक्तेः । परमान्तरङ्गस्वभक्तचूडामणिम् उद्धवम् एव भगवान् रहस्यं स्वज्ञानम् उपदिदेश, न तु शृण्वन्तम् अपि । मैवम् । तद् अहं तज्ज्ञानार्थम् इमम् अजानन्तं महानुभावं प्रथमं न प्रार्थ्र्थयिष्यन् किन्तु स्वजिज्ञास्सितम् एव यत् किञ्चित् पृच्छामि । यदि च तद् अयं जानाति तदा भो विदुर त्वदर्थं भगवताहम् आदिष्टो भगवत्प्रोक्तं तस्याजत्वजन्मवत्त्वादिविरोधपरिहारकम् अतिरहस्यज्ञानं त्वं गृहाणेति स्वयम् एव वक्ष्यतीत्य् अत आह सुखायेत्य् आदि । तैः कर्मभिः सुखं वा अन्यत् दुःखोपशमनं वा उपरमं वैराग्यं वा न विन्देत । किन्तु भूयो भूयः कृतेभ्यस् तेभ्यः कर्मभ्यो दुःखम् एव । अत्र प्रश्ने यद् युक्तं तद् उत्तरं नो अस्मान् वदतु भवान् ॥२॥

 _*_

॥ ३.५.३ ॥

जनस्य कृष्णाद् विमुखस्य दैवाद्
अधर्मशीलस्य सुदुःखितस्य ।
अनुग्रहायेह चरन्ति नूनं
भूतानि भव्यानि जनार्दनस्य ॥

श्रीधरः  दैवात् प्राचीनकर्मणो निमित्तभूतात् कृष्णाद् विमुखस्यातोऽधर्मशीलस्यातः सुदुःखितस्य जनस्यानुग्रहाय भव्यानि मङ्गलानि भूतानि चरन्ति । भवन्तः परोपकारस्वभावा एवेत्य् अर्थः ॥३॥


क्रमसन्दर्भः  जनस्येति । दैवात् प्राचीनकर्मणो हेतोस् तदावेशाद् अधर्मशीलस्य भगवद्धर्मरहितस्येत्य् अर्थः ॥३॥

विश्वनाथः  सर्वभूतानुग्राहका भवद्विधा महाभागवता एव तत्त्वं जानन्तीत्य् आहभव्यानि भूतानि मङ्गलरूपा भक्ताः ॥३॥

 _*_

॥ ३.५.४ ॥

तत् साधुवर्यादिश वर्त्म शं नः
संराधितो भगवान् येन पुंसाम् ।
हृदि स्थितो यच्छति भक्तिपूते
ज्ञानं सतत्त्वाधिगमं पुराणम् ॥

श्रीधरः  तत् तस्मात् हे साधुवर्य, शं सुखरूपं वर्त्म न आदिश कथय । येन वर्त्मना संराधितो हृदिस्थितः सन् । सतत्त्वाधिगम आत्मापारोक्ष्यं तत्सहितम् । पुराणम् अनादिवेदप्रमाणकम् ॥४॥

क्रमसन्दर्भः  तत् साध्व् इति भक्तिपूते प्रेमविमले । सत्त्वं ज्ञानं तच् च ब्रह्मभगवत्परमात्मेत्य् आविर्भावम् ॥४॥

विश्वनाथः  शं सुखरूपं वर्त्म भजनमार्गं नोऽस्मान् आदिश । स प्रसिद्धो भगवान् । तत्त्वस्यवदन्ति तत् तत्त्वविदः [भा.पु. १.२.११] इत्य् अनेनोक्तस्य ब्रह्मपरमात्मभगवत्स्वरूपस्याधिगमो यस्मात् तज्ज्ञानं यच्छति । यद् उक्तं

तच् छ्रद्दधाना मुनयो ज्ञानवैराग्ययुक्तया ।
पश्यन्त्य् आत्मनि चात्मानं भक्त्या श्रुतगृहीतया ॥ [भा.पु. १.२.१२] इति ।

पुराणं पुरातनं न मीमांसादिकम् इवार्वाचीनम् ॥४॥

_*_

॥ ३.५.५ ॥

करोति कर्माणि कृतावतारो
यान्य् आत्मतन्त्रो भगवांस् त्र्यधीशः ।
यथा ससर्जाग्र इदं निरीहः
संस्थाप्य वृत्तिं जगतो विधत्ते ॥

श्रीधरः  करोति कर्माणीत्यादीनां वर्णयेति पञ्चमश्लोके क्रियासम्बन्धः । यथा येन प्रकारेण पुरुषरूपेण कृतावतारः सन् त्र्यधीशः त्रिगुणमायानियन्ता, अतः स्वतन्त्र एव, यानि कर्माणि करोति । कर्माण्य् एव विशेषतः पृच्छतियथेत्यादिना । निरीहो निष्क्रियो निःस्पृहो वा संस्थाप्य सुस्थितं कृत्वा । वृत्तिं जीविकाम् ॥५॥

क्रमसन्दर्भः  तत्र बहुषु साधनेषु सत्सु निजहृद्यं निवेदयतिकरोतीत्य् आदिभिः । टीकायां यथेत्यादिनेति । उभयत्रापि यथाशब्दस्य सम्बन्धात् पूर्वम् अपि योजितम् ॥५॥

विश्वनाथः  करोति कर्माणीत्यादीनां वर्णयेति पञ्चमश्लोकस्थेनान्वयः । त्र्यधीशः पुरुषत्रयेशः कृष्णः कर्माणि गोवर्धनोद्धरणादीनी । त्रिगुणमायाधिष्ठाता महाविष्णुश् च यथा इदम् अग्रे पूर्वमहाकल्पान्ते संस्थाप्य संहृत्य पुनर् एतन्महाकल्पादौ ससर्ज, सृष्ट्वा च वृत्तिं जीविकाम्पालनम् इत्य् अर्थः ॥५॥

 _*_

॥ ३.५.६ ॥

यथा पुनः स्वे ख इदं निवेश्य
शेते गुहायां स निवृत्तवृत्तिः ।
योगेश्वराधीश्वर एक एतद्
अनुप्रविष्टो बहुधा यथासीत् ॥

श्रीधरः  स्वे स्वीये स्वे हृदयाकाशे निवेश्य स्थापयित्वा । निवृत्ता वृत्तयो यस्य । गुहायां योगमायायाम् । बहुधा ब्रह्मादिरूपेण ॥६॥

क्रमसन्दर्भः  स्वे स्वस्वरूपे खे आकाशे आकाशस् तल्लिङ्गाद् इत्यादिन्यायेन ब्रह्मखे निवेश्य विलाप्य गुहायां कस्मिंश्चित् सर्वागोचरप्रदेशे तत्तादात्म्येन तिष्ठति महत् स्रष्टृपुरुष इति शेषः ॥६॥

विश्वनाथः  यथा पुनश् च स्वे स्वीये हृदयाकाशे निवेश्य स्थापयित्वा गुहायां सर्वागम्यत्वाद् विरजायां नद्याम् इत्य् अर्थः । निवृत्तमायागुणवृत्तिः । पुनश् च एतज् जगत् सृष्ट्वानुप्रविष्टः । बहुधा देवमनुष्यादिरूपो यथासीद् इति सृष्ट्यादिप्रश्नपौनःपुन्यं प्रति महाकल्पगता सृष्ट्यादिलीला एकरूपा भिन्नरूपा वेति जिज्ञासया ॥६॥

 _*_

॥ ३.५.७ ॥

क्रीडन् विधत्ते द्विजगोसुराणां
क्षेमाय कर्माण्य् अवतारभेदैः ।
मनो न तृप्यत्य् अपि शृण्वतां नः
सुश्लोकमौलेश् चरितामृतानि ॥

श्रीधरः  मत्स्याद्यवतारभेदैः क्रीडन् यानि यथा कर्माणि विधत्ते । पुनर् विशेषं प्रष्टुम् औत्सुक्यम् आविष्करोतिमन इति । सुश्लोकाः पुण्यकीर्तयः, तेषां मौलिर् इवाधिक्येनोपरिविराजमानः, तस्येत्य् अर्थः ॥७॥


क्रमसन्दर्भः  न व्याख्यातम्.

विश्वनाथः  अवतारभेदैर् मत्स्यकूर्मादिभिः ॥७॥

 _*_

॥ ३.५.८ ॥

यैस् तत्त्वभेदैर् अधिलोकनाथो
लोकान् अलोकान् सह लोकपालान् ।
अचीक्ळ्पद् यत्र हि सर्वसत्त्व
निकायभेदोऽधिकृतः प्रतीतः ॥

श्रीधरः  अधिलोकनाथो लोकनाथाधिपतिः । अलोकान् लोकालोकपर्वताद् बहिर्भागान् । अचीक्ळ्पत् कल्पयाम् आस । यत्र येषु सर्वाणि यानि सत्त्वानि, तेषां निकायाः, तेषां भेदोऽधिकृतस् तत्तत्कर्माधिकारी आश्रित इति वा ॥८॥

क्रमसन्दर्भः  न व्याख्यातम्.

विश्वनाथः  तत्त्वभेदैर् वैराजपादादिभिः पृथिव्याद्यैर् लोकान् पातालादीन् अलोकान् लोकालोकपर्वताद् बहिर्भागान् अचीक्ळ्पत् कल्पयामास, यत्र येषु सर्वप्राणिनिकायानां भेदो नानाविशेषोऽधिकृतः भक्तिज्ञानयोगकर्माद्यधिकारी भवेत् । प्रतीतः ख्यातोऽबाधितश् च ॥८॥

 _*_

॥ ३.५.९ ॥

येन प्रजानाम् उत आत्मकर्म
रूपाभिधानां च भिदां व्यधत्त ।
नारायणो विश्वसृग् आत्मयोनिर्
एतच् च नो वर्णय विप्रवर्य ॥

श्रीधरः  उतापि च येन प्रकारेण जीवानाम् आत्मा स्वभावस् तत्कृतं कर्म तत्कृतं रूपं तत्कृता अभिधास् तासां भेदं कृतवान् । विश्वस्रष्टा स्वयम् आत्मयोनिः स्वतः सिद्धः ॥९॥

क्रमसन्दर्भः  न व्याख्यातम्.

विश्वनाथः  उत अपि च, येन प्रकारेण जीवानाम् आत्मा स्वभावः, तदनुसृतं कर्म, कर्मानुसृतं रूपं, रूपानुसृता अभिधा, तासां भेदं कृतवान्, नारायण एव विश्वसृग्विश्वसृष्ट्यर्थम् आत्मयोनिर् ब्रह्मा सन्न् इत्य् अर्थः ॥९॥

 _*_

॥ ३.५.१० ॥

परावरेषां भगवन् व्रतानि
श्रुतानि मे व्यासमुखाद् अभीक्ष्णम् ।
अतृप्नुम क्षुल्लसुखावहानां
तेषाम् ऋते कृष्णकथामृतौघात् ॥

मध्वः  ऋते अवगमे, ऋ गतौ इति धातोः तेषां तात्पर्यावगमे कृष्णकष्टमृतौघ एवासौ यतः ॥१०॥

श्रीधरः  ननु महाभारते त्वया सर्वं श्रुतम् एव, किं पुनः प्रश्नैः ? तत्राहपरे त्रैवर्णिका अवरे शूद्रादयः, तेषां व्रतानि धर्माः । मे मया । अभीक्ष्णं पुनः पुनः । तेषां श्रवणेनातृप्नुम तृप्ताः स्म । तेषां तुच्छसुखावहत्वात् । यस् तु तत्र कृष्णकथामृतौघः सूचितस् तस्माद् ऋते । तत्र त्व् अलम्बुद्धिर् नास्तीत्य् अर्थः ॥१०॥

क्रमसन्दर्भः  न व्याख्यातम्.

विश्वनाथः  नन्व् एतत् सर्वं महाभारते त्वया श्रुतम् एव, तत्राहपरे देवाद्या अवरे पश्वाद्यास् तेषां व्रतानि स्वभावास् तेषां तैर् अतृप्नुम तृप्ताः स्मः, नाग्निस् तृप्यति काष्ठानाम् इतिवत् षष्ठी । क्षुल्लं तुच्छं किन्तु यस् तत्र कृष्णकष्टमृतौघस् तस्माद् ऋते । तेन यद् यन् मया पृच्छ्यते, तत् तत् सर्वं कृष्णकष्टमृतसम्पृक्तम् एव त्वया वक्तव्यम् इति भावः ॥१०॥

 _*_

॥ ३.५.११ ॥

कस् तृप्नुयात् तीर्थपदोऽभिधानात्
सत्रेषु वः सूरिभिर् ईड्यमानात् ।
यः कर्णनाडीं पुरुषस्य यातो
भवप्रदां गेहरतिं छिनत्ति ॥

श्रीधरः  तत्र हेतुःक इति । तीर्थपदः कृष्णस्य । अभिधानात् कथामृतौघात् । सत्रेषु समाजेषु । सूरिभिर् नारदादिभिः ॥११॥

क्रमसन्दर्भः  न व्याख्यातम्.

विश्वनाथः  ननु कृष्णकथापि त्वया बहुश एव श्रुता, तत्राहक इति । अभिधानात् नामत एव किम् उत कथाभ्यः । यद् वा, अभिधानात् कथनमात्रात् ल्यब्लोपे पञ्चमीयम् ॥११॥

 _*_

॥ ३.५.१२ ॥

मुनिर् विवक्षुर् भगवद्गुणानां
सखापि ते भारतम् आह कृष्णः ।
यस्मिन् नृणां ग्राम्यसुखानुवादैर्
मतिर् गृहीता नु हरेः कथायाम् ॥

श्रीधरः  महाभारतस्याप्य् अत्रैव तात्पर्यम् इत्य् आहमुनिः कृष्णो वेदव्यासो भगवद्गुणान् मोक्षधर्मान्ते नारायणीयाख्याने वक्तुम् इच्छुः सन् । अर्थकामादिवर्णनं तु हरिकथायां मतिप्रवेशार्थम् एवेत्य् आहयस्मिन्न् इति । नृणां मतिर् ग्राम्यसुखानुवादैर् द्वारभूतैर् नु निश्चितं हरेः कथायां गृहीता नीता । तद् उक्तम् इतिहाससमुच्चये

कामिनो वर्णयन् कामान् लोभं लुब्धस्य वर्णयन् ।
नरः किं फलम् आप्नोति कूपेऽन्धम् इव पातयन् ।
लोकचित्तावतारार्थं वर्णयित्वात्र तेन तौ ।
इतिहासैः पवित्रार्थैः पुनर् अत्रैव निन्दितौ ।
अन्यथा घोरसंसारबन्धहेतू जनस्य तौ ।
वर्णयेत् स कथं विद्वान् महाकारुणिको मुनिः ॥ इति ॥१२॥

क्रमसन्दर्भः  मुनिर् विवक्षुर् इति । यस्मिन् ग्राम्यसुखानुवादप्राये । कौरवादीनां कथायां श्रीकृष्णकथानुगतौ । तद् एतद् विदुरस्य श्रीव्यासाच् छ्रवणं च तीर्थाटनसमय एव ज्ञेयम् ॥१२॥

विश्वनाथः  महाभारतस्यापि वस्तुतस् तत्रैव तात्पर्यम् इत्य् आहमुनिः कृष्णो वेदव्यासः । गुणानाम् इति द्वितीयायां षष्ठी । यद् वा, उत्कर्षम् इत्य् आक्षेपलभ्यं, यस्मिन् भारते ग्राम्यसुखानुवादैः अर्थकामकथानुकथनैर् नृणां विषयलुब्धानाम् अपि मतिर् गृहीता व्यासेन स्वहस्तवशीकृता किमर्थं हरेः कथायां भगवद्गीतानारायणीयोपाख्यानादिषु प्रवेशयितुम् इत्य् आक्षेपगम्यम् । अन्यथा परमार्थकष्टम् अशृण्वन्तस् ते तत्समीपम् एव नैवायास्यन् । तद् उक्तम् इतिहाससमुच्चये

कामिनो वर्णयन् कामान् लोभं लुब्धस्य वर्णयन् ।
नरः किं फलम् आप्नोति कूपेऽन्धम् इव पातयन् ॥
लोकचित्तावतारार्थं वर्णयित्वात्र तेन तौ ।
इतिहासैः पवित्रार्थैः पुनर् अत्रैव निन्दितौ ॥
अन्यथा घोरसंसारबन्धहेतू जनस्य तौ ।
वर्णयेत् स कथं विद्वान् महाकारुणिको मुनिः ॥ इति ॥१२॥

 _*_

॥ ३.५.१३ ॥

सा श्रद्दधानस्य विवर्धमाना
विरक्तिम् अन्यत्र करोति पुंसः ।
हरेः पदानुस्मृतिनिर्वृतस्य
समस्तदुःखाप्ययम् आशु धत्ते ॥

मध्वः हरेः कथायां विवर्धमाना मतिः ॥१३॥

श्रीधरः  श्रीहरिकथायां मितिप्रवेशस्य फलम् आहसा कथ मतिर् वा । अन्यत्र ग्राम्यसुखे । ततः किम् अत आहहरेर् इति ॥१३॥

क्रमसन्दर्भः  सा हरेः कथा । समस्तेति श्रीहरिसाक्षात्कारेणेति भावः ॥१३॥

विश्वनाथः  हरिकथायां मतिप्रवेशस्य फलम् अधिकारिभेदेनाहसा हरिकथा श्रद्दधानस्य हरिकथायाम् एव परमपुरुषार्थबुद्ध्या विश्वसतः शुद्धभक्तस्येत्य् अर्थः । अन्यत्र धर्मार्थकाममोक्षेषु । ननु कथं मोक्षेऽपि विरक्तिं चेत् करोति ततः कथं निर्वृतिः संसारदुःखनाशो वा ? तत्राहहरेः पदयोर् अनुस्मृतिः प्रतिक्षणम् एव माधुर्यानुभूतिस् तयैव निर्वृतस्य लब्धपरमानन्दस्य पुंसः समस्तदुःखो यः संसारस् तस्यापि अप्ययं नाशं तत्रापि आशु शीघ्रम् एव ॥१३॥

 _*_

॥ ३.५.१४ ॥

ताञ् छोच्यशोच्यान् अविदोऽनुशोचे
हरेः कथायां विमुखान् अघेन ।
क्षिणोति देवोऽनिमिषस् तु येषाम्
आयुर् वृथावादगतिस्मृतीनाम् ॥

श्रीधरः  एवम्भूतायां कथायां ये न रमन्ते, तान् शोचति । शोच्या ये, तेषाम् अपि शोच्यांश् च । तत्राविदो भारततात्पर्यान् अभिज्ञान् शोच्यान् । ये तु ज्ञात्वापि हरेः कथायां विमुखाः, तांस् तेषाम् अपि शोच्यान् इति योज्यम् । अनिमिषः कालो येषाम् आयुः क्षिपति । अत्रैव हेतुःवृथैव वादगतिस्मृतयो वाग्देहमनोव्यापारा येषाम् ॥१४॥

क्रमसन्दर्भः  अत्र त्रिविधा एव जना दृश्यन्ते, केचिद् आवेशेन हरिकथायां श्रोतारः केचिद् अनावेशेन केचित् तु विमुखा एवेति । तत्रावेशिनाम् अनावेशिनः शोच्याः । विमुखास् त्व् अनावेशिनाम् अपीति पर्यालोच्याहतान् इति । स्पष्टम् एव ॥१४॥

विश्वनाथः  अत्र हरिकथायां त्रिविधा जनाः सम्भवन्तिश्रद्दधाना अश्रद्दधाना विमुखाश् च । श्रीभागवतमते भक्तौ परमपुरुषार्थत्वेन विश्वसन्तः श्रद्दधाना उच्यन्ते

तावत् कर्माणि कुर्वीत न निर्विद्येत यावता ।
मत्कथाश्रवणादौ वा श्रद्धा यावन् न जायते ॥ [भा.पु. ११.२०.९]

जातश्रद्धो मत्कथासु [भा.पु. ११.२०.२७] इत्य् आदौ, तथा प्रतिपादयिष्यमाणत्वात् । पुरुषार्थसाधनमात्रत्वेनैव विश्वसन्तोऽश्रद्दधानाः । भक्त्या विनैव पुरुषार्थान् सिषाधयिषवो विमुखाः, तत्र प्रथमान् साभिनन्दनम् उक्त्वा द्वितीयान् उल्लङ्घ्य तृतीयान् शोचतिशुद्धभक्तैर् ये शोच्याः स्वर्गमोक्षादिसाधनरतास् तैर् अपि भक्तिरहितकर्मज्ञानयोगादिमतोऽनुशोचामि । तत्र हेतुःअविदः शास्त्रान्य् अधीत्याधीत्यापि तत्तात्पर्यम् अविदुषः, यतो हरेर् इत्य् आदि । अघेन प्राचीनार्वाचीनमहापराधेनैव हेतुनेत्य् अर्थः । अनिमिषः कालः । ननु तेऽपि स्वस्वमतस्थापने नानावादनानागतिनानास्मृत्यादिमन्तः सभायां प्रगल्भन्ते, तत्र सधिक्कारम् आहवृथेत्य् आदि ॥१४॥

 _*_

॥ ३.५.१५ ॥

तद् अस्य कौषारव शर्मदातुर्
हरेः कथाम् एव कथासु सारम् ।
उद्धृत्य पुष्पेभ्य इवार्तबन्धो
शिवाय नः कीर्तय तीर्थकीर्तेः ॥

श्रीधरः  तत् तस्माद् धे कौपारव ! अस्य विश्वस्य शिवाय कथासु सारभूतां हरेः कथाम् एवोद्धृत्य नः कीर्तय । यथा पुष्पेभ्यो मधु मधुप उद्धरति तद्वद् उद्धृत्य ॥१५॥

क्रमसन्दर्भः  न व्याख्यातम्.

विश्वनाथः  तत् तस्मात् हे कौशारव ॥१५॥

 _*_

॥ ३.५.१६ ॥

स विश्वजन्मस्थितिसंयमार्थे
कृतावतारः प्रगृहीतशक्तिः ।
चकार कर्माण्य् अतिपूरुषाणि
यानीश्वरः कीर्तय तानि मह्यम् ॥

श्रीधरः  विशेषतः श्रीकृष्णकथा कथनीयेत्य् आशयेनाहस इति । यो विश्वसर्गाद्यर्थं पूर्वं गृहीतशक्तिः स एव पुरुषेषु कृतावतारः सन् पुरुषान् अतिक्रम्य वर्तमानानि यानि चकार तानि विस्तराद् वद ॥१६॥

क्रमसन्दर्भः  अत्र विशेषतः श्रीकृष्णकथानुरक्तत्वेऽपि विरहदुःखवृद्धिभयात् सामान्यत एव पृच्छतिस विश्वेति । अत एव श्रीमैत्रेयोऽपि तत्कथां न प्रस्तुतवान् इति ज्ञेयम् । कुतः ? सम्प्रत्य् अवतारो येन सः श्रीकृष्णो जन्माद्यर्थप्रगृहीतशक्तित्रयः सन् यानि चकारेति योज्यम् ॥१६॥

विश्वनाथः  अतो निराकाङ्क्षत्वार्थम् उक्तलक्षणानां मत्प्रश्नानाम् उत्तरं सङ्क्षेपेणोक्त्वा मधुरेण समापयेद् इति न्यायेन शृङ्खलावतारकथैव विस्तार्य कीर्तनीयेत्य् आहस इति । कृताः पूर्वं पुरुषादयोऽवतारा येन स मह्यं मां प्रसादयितुम् ॥१६॥

 _*_

॥ ३.५.१७ ॥

श्रीशुक उवाच
स एवं भगवान् पृष्टः क्षत्त्रा कौषारवो मुनिः ।
पुंसां निःश्रेयसार्थेन तम् आह बहु मानयन् ॥

श्रीधरः  पुंसां निःश्रेयसम् एवार्थः प्रयोजनं तेन हेतुना पृष्टः ॥१७॥

क्रमसन्दर्भः  पुंसां सर्वेषाम् एव पुरुषाणां यन् निःश्रेयसं मङ्गलं भक्तिरूपं, तद् एवार्थः पुरुषार्थो यस्य तेन ॥१७॥

विश्वनाथः  क्षत्त्रा कीदृशेन ? पुंसां कलौ जनिष्यमाणानां निःश्रेयसं निस्तार एवार्थो यस्य तेन तस्य श्रीकृष्णपार्षदत्वेन कृतार्थत्वाद् एवेति भावः ॥१७॥

 _*_

॥ ३.५.१८ ॥

मैत्रेय उवाच
साधु पृष्टं त्वया साधो लोकान् साध्व् अनुगृह्णता ।
कीर्तिं वितन्वता लोके आत्मनोऽधोक्षजात्मनः ॥

श्रीधरः  बहुमानम् एवाहसाध्व् इति पञ्चभिः । अधोक्षजे एवात्मा मनो यस्य तस्यात्मनः स्वस्य कीर्तिं च प्रसङ्गाद् वितन्वता ॥१८॥

क्रमसन्दर्भः  न व्याख्यातम्.

विश्वनाथः  अधोक्षज एव आत्मा मनो यस्य आत्मनः स्वस्य ॥१८॥

 _*_

॥ ३.५.१९ ॥

नैतच् चित्रं त्वयि क्षत्तर् बादरायणवीर्यजे ।
गृहीतोऽनन्यभावेन यत् त्वया हरिर् ईश्वरः ॥

श्रीधरः  हरिर् यद् गृहीतः एतच् चित्रं न भवति । कुतः ? बादरायणवीर्यजो धृतराष्ट्रोऽपि भवति, सत्यम्, परन्तु त्वयि ततो विशेष इत्य् आहगृहीत इति ॥१९॥

क्रमसन्दर्भः  न व्याख्यातम्.

विश्वनाथः  त्वय्य् एतन् नाश्चर्यं, यतो बादरायणस्य वीर्याज् जातः, यतश् च गृहीत इत्य् आदि ॥१९॥

 _*_

॥ ३.५.२० ॥

माण्डव्यशापाद् भगवान् प्रजासंयमनो यमः ।
भ्रातुः क्षेत्रे भुजिष्यायां जातः सत्यवतीसुतात् ॥

श्रीधरः  ननु तर्हि कथं शूद्रत्वं ? कथं च लोकानुग्राहकत्वं ? तत्राहमाण्डव्यशापाद् इति । भ्रातुर् विचित्रवीर्यस्य क्षेत्रे क्षेत्रत्वेन स्वीकृतायां भुजिष्यायां दास्यां यम एव त्वं जातोऽसि ॥२०॥

क्रमसन्दर्भः  न व्याख्यातम्.

विश्वनाथः  न त्वं प्राकृतो लोकस् त्वाम् अहं परिचिनोम्य् एवेत्य् आहमाण्डव्येति । भ्रातुर् विचित्रवीर्यस्य क्षेत्रे क्षेत्रत्वेनन् स्वीकृतायां भुजिष्यायां दास्याम् ॥२०॥

 _*_

॥ ३.५.२१ ॥

भवान् भगवतो नित्यं सम्मतः सानुगस्य ह ।
यस्य ज्ञानोपदेशाय मादिशद् भगवान् व्रजन् ॥

श्रीधरः  किं च, भवान् इति । कुतः ? यस्य तव ज्ञानोपदेशाय माम् आदिष्टवान् । चकारात् स्वयम् अपि स्मृत्यैवोपदिष्टवान् इति ॥२१॥

क्रमसन्दर्भः  सानुगस्येह यज् ज्ञानोपदेशाय च माम् आदिशद् भगवान् अज इति सम्बन्धोक्तिपाठः ॥२१॥

विश्वनाथः  न केवलं ममत्वेन त्वम् अधिकृतभक्त एव, किन्तु भगवन्नित्यपार्षदोऽपि प्रकारान्तरे भवसीत्य् आहभवान् इति । मा मां व्रजन् वैकुण्ठं गच्छन् ॥२१॥

 _*_

॥ ३.५.२२ ॥

अथ ते भगवल्लीला योगमायोरुबृंहिताः ।
विश्वस्थित्युद्भवान्तार्था वर्णयाम्य् अनुपूर्वशः ॥

श्रीधरः  विश्वस्थित्यादयोऽर्था विषया यासां ताः ॥२२॥

क्रमसन्दर्भः  न व्याख्यातम्.

विश्वनाथः  तत्र प्रथमं यथा ससर्जाग्र इदं निरीह इति तत्प्रश्नस्योत्तरत्वेन पुरुषावतारलीलां वच्मीत्य् आहयोगमाया स्वरूपशक्तिवृत्तिविशेषः तया उपबृंहिताः स्वांशमायाद्वारा विस्तारिताः विश्वस्थित्यादयः अर्था विषया यासां ताः । मायाशक्तेर् योगमायांशभूतत्वस्य नारदपञ्चरात्रे दृष्टत्वात् ॥२२॥

 _*_

॥ ३.५.२३ ॥

भगवान् एक आसेदम् अग्र आत्मात्मनां विभुः ।
आत्मेच्छानुगताव् आत्मा नानामत्युपलक्षणः ॥

मध्वः  आत्मनां विभुजीवाधिपतिः ॥२३॥

श्रीधरः  तत्र सृष्टिलीलां वर्णयितुं ततः पूर्वावस्थाम् आहैदं विश्वम् अग्रे सृष्टेः पूर्वं परमात्मा भगवान् एक एव आस आसीत् । आत्मनां जीवानाम् आत्मा स्वरूपं विभुः स्वामी च । नान्यद् द्रष्टृदृश्यात्मकं किञ्चिद् आसीत् । कारणात्मना सत्त्वेऽपि पृथक् प्रतीत्य् अभावाद् इत्य् आहअनानाम् अत्युपलक्षणो नानाद् रष्टृदृश्यादिमतिभिर् नोपलक्ष्यत इति तथा । यद् वा, अकारप्रश्लेषं विनैवायम् अर्थः । यः सृष्टौ नानामतिभिर् उपलक्ष्यते स तदैक एवासीद् इति । कुतः ? आत्मेच्छा माया तस्या अनुगतौ लये सति । यद् वा, आत्मन एकाकित्वेनावस्थानेच्छायाम् अनुवृत्तायाम् इत्य् अर्थः ॥२३॥

क्रमसन्दर्भः  अथ तत्प्रार्थितलीलाकथां कथयन्न् एव श्रीमद्भगवदादिष्टचतुःश्लोकीज्ञानं विवृत्याहभगवान् इत्य् आदि, अशेषसङ्क्लेशशमं विधत्ते [भा.पु. ३.७.१४] इत्याद्यन्तेन ग्रन्थेन । अथ कथाक्रमानुरोधेन चतुर्णाम् अर्था विपर्ययेण वक्तव्याः । तत्र अहम् एवासम् एवाग्रे नान्यद् यत् सद् असत् परं [भा.पु. २.९.३२] इत्य् अर्धस्यार्थं सृष्टिलीलोपक्रमेण दर्शयतिभगवान् इति द्वाभ्याम् । इदं विश्वं पुरुषादिपार्थिवपर्यन्तं तदानीम् एकाकिना स्थितेन भगवता सहैकीभूयासीद् इत्य् अर्थः । आत्मनां शुद्धजीवानाम् अपि रश्मिस्थानीयानाम् आत्मा मण्डलस्थानीयं परमस्वरूपम् । न च तस्याप्य् अन्यत् तद् अस्ति, यत आत्मा स्वयं सिद्धस्वरूप इत्य् अर्थः । इति तत्र स्वांशानाम् अप्य् अंशित्वं दर्शितम् । ब्रह्माभिन्नत्वं च । कदा ? आत्मेच्छा तस्य सृष्ट्यादीच्छा तस्यानुगतौ लीनतायां सत्याम् इत्य् अर्थः । ननु वैकुण्ठादिबहुवैभवेऽपि सति कथम् एक एवासीत् ? तत्राहवैकुण्ठादि नानामत्यापि स एवैक उपलक्षित इति । सेनासमेतत्वेऽपि राजासौ प्रयातीतिवत् ॥२३॥

विश्वनाथः  सृष्टिलीलां वर्णयितुं ततः पूर्वावस्थाम् आहैदं विश्वम् अग्रे सृष्टेः पूर्वं भगवान् षडैश्वर्यपूर्ण एक एव आस आसीत् । भगवति लीनत्वेन भगवतोऽधिष्ठानकारणत्वाद् इत्य् एके । भगवच्छक्तिकार्यत्वाद् इत्य् अन्ये । यद् वा, इदम् अग्रे इत्य् एकपद्येन अस्याः सृष्टेः पूर्वम् इत्य् अर्थः । तथा स एव योगमार्गेणोपास्य आत्मनां जीवानाम् आत्मा अन्तर्यामी, तथा स एव ज्ञानमार्गेणोपास्यः सर्वव्यापको ब्रह्मेत्य् अर्थः । एवम् उपासकानां भक्तयोगिज्ञानिनां मतभेदान् नानामतिभिर् उपलक्षणं यस्य सः । तथैव श्रुतयोऽपि, यथावासुदेवो वा इदम् अग्र आसीन्, न ब्रह्मा, न च शङ्कर इति । एको नारायण एवासीन् न ब्रह्मा नेशान इति । आत्मैवम् अग्र आसीद् इति । सद् एवासीद् इत्य् आद्याः ।

ननु सृष्टेः पूर्वम् अपि कं समयम् आरभ्य स एक आसेत्य् अपेक्षायाम् आहआत्मनां जीवानां तथा इच्छायाः सिसृक्षायाश् च अनुगतौ लये सति प्राचीनप्राकृतिकप्रलयम् आरभ्येत्य् अर्थः ॥२३॥

 _*_

॥ ३.५.२४ ॥

स वा एष तदा द्रष्टा नापश्यद् दृश्यम् एकराट् ।
मेनेऽसन्तम् इवात्मानं सुप्तशक्तिर् असुप्तदृक् ॥

मध्वः  परमात्मा यतो जीवं मेनेऽसन्तम् अशक्तितः ।
असन्नसावतो नित्यं सत्यज्ञानो यतो हरिः ॥ इत्य् आग्नेये ।

शक्यत्वात् शक्तयो भार्याः शक्तिं सामर्थ्यम् उच्यते इति ब्रह्मतर्के ।

सुप्तिस् तु प्रकृतेः प्रोक्ता अतीव भगवद्रतिः ।
अनास्थान्यत्र च प्रोक्ता विष्णोत्तम्श् चक्षुर् निमीलनम् ॥ इति व्योमसंहितायाम् ।।२४॥

श्रीधरः  तत्र प्रथमं मायोद्भवप्रकारम् आह द्वाभ्याम् । स वै एष द्रष्टा सन् दृश्य नापश्यत् । यत एकराट् एक एव तदा प्रकाशते । आत्मानम् असन्तम् इव मेने । दृश्याभावे द्रष्टृत्वाभावात् । तदाहसुप्ता मायाद्याः शक्तयो यस्य सः । न त्व् असन्तम् एव मेने । यतोऽसुप्ता दृक् चिच्छक्तिर् यस्येति ।

क्रमसन्दर्भः  दृश्यं विश्वं नापश्यत् । तद्दर्शनाभावादेव तल्लीनमासीदित्य् अर्थः । तथात्मानम् आत्मांशं पुरुषम् अपि असन्तमिव मेने भेदेन नापश्यदित्य् अर्थः । शक्तिर्माया । दृक् चिच्छक्तिः स्वरूपभूतान्तरङ्गशक्तिरित्य् अर्थः । एकराट् सर्वाधिकारी ।

विश्वनाथः  स वै निश्चितं द्रष्टा प्रकृतीक्षणकर्ता पुरुषः तदा सृष्ट्यारम्भकाले दृश्यं सृष्ट्यर्थं द्रष्टव्यं प्रधानं नापश्यत् । ततश् चात्मानं स्वं विराजन्तम् अपि असन्तम् इव मेने, गृहिणीं विना गृहस्थ इवेति काव्यरीत्युक्तेः । यद् वा, उत्पत्स्यमानम् आत्मानं समष्टिविराजं स्वस्मिन् सूक्ष्मरूपेण सन्तम् अप्य् असन्तम् एव मेने । प्रकृतीक्षणं विना तस्य प्राकट्यासम्भवाद् इति भावः ।

ननु दृष्ट्यैव भोग्या सा कान्ता माया तस्य तदा कीदृश्यासीत् ? तत्राहसुप्ता स्वापवती शक्तिर् माया यस्य सः । न हि स्वापवती कान्ता सम्भुज्यत इति भावः । किं च तस्यानन्दार्थम् अन्याः सुभगा बह्व्य एव कान्ता जाग्रत्य एव वर्तन्त इत्य् आहअसुप्ता दृशश् चिच्छक्तिवृत्तयो लक्ष्म्याद्या यस्य सः । तद् अपि विश्वसृष्ट्याद्यर्थं बहिरङ्गा दुर्भगापि या सा मायाशक्तिस् तदानीम् अपेक्षितव्यैवेति भावः ॥२४॥

_*_

॥ ३.५.२५ ॥

सा वा एतस्य सन्द्रष्टुः शक्तिः सदसदात्मिका ।
माया नाम महाभाग ययेदं निर्ममे विभुः ॥

श्रीधरः  सा वै दृअष्टृदृश्यानुसन्धानरूपा, सद् दृश्यम्, असद् अदृश्यम् आत्मा स्वरूपम् । सदसतोर् आत्मा यस्यास् तदुभयानुसन्धानरूपत्वात् ॥२५॥

क्रमसन्दर्भः  पश्चाद् अहं यद् एतच् च [भा.पु. २.९.३६] इत्य् अस्यार्थं कथयन् सृष्ट्युपयुक्तं बहिरङ्गशक्त्यन्तरम् आहंसीत । शक्तित्वेन निमित्तरूपत्वं सदसदात्मकत्वेनोपादानरूपत्वं चांशतो व्यञ्जितम् ॥२५॥

विश्वनाथः  ततश् च तदिच्छया सा मायाशक्तिस् तदा जजगारेत्य् आहसा प्रसिद्धा वै निश्चितं सदसदात्मिक् कार्यकारणरूपा इदं विश्वं विभुः परमेश्वरः ॥२५॥

 _*_

॥ ३.५.२६ ॥

कालवृत्त्या तु मायायां गुणमय्याम् अधोक्षजः ।
पुरुषेणात्मभूतेन वीर्यम् आधत्त वीर्यवान् ॥

श्रीधरः  कालवृत्त्या कालशक्त्या गुणमय्यां क्षुभितगुणायाम् । अधोक्षजः परमात्मा । आत्मांशभूतेन पुरुषेण प्रकृत्यधिष्ठातृरूपेण वीर्यं चिदाभासम् आधत्त । वीर्यवांश् चिच्छक्तियुक्तः ॥२६॥

क्रमसन्दर्भः  सृष्टिम् आहकालवृत्त्येति । भगवान् एक आसेदम् [भा.पु. ३.५.२३] इति प्राक्तनानन्तरग्रन्थाद् अधोक्षजो भगवान् पुरुषेण प्रकृतिद्रष्ट्र्आत्मभूतेन स्वांशेन द्वारभूतेन कालो वृत्तिर् यस्यास् तया मायया निमित्तभूतया गुणमय्यां मायायाम् अव्यक्ते वीर्यं जीवाख्यम् आधत्त,  हन्तेमास् तिस्रो देवता [छा.उ. ६.३.२] इत्यादिश्रुतेः ॥२६॥ [परमात्मसन्दर्भ ५८]

विश्वनाथः  मायाभर्तुर् आदिपुरुषस्याप्य् अंशी महावैकुण्ठनाथो भगवान् एव सर्वकारणकारणम् आश्रयतत्त्वम् इति दर्शयन् सर्गारम्भम् आहकालस्य वृत्त्या प्राथमिक्या महापुरुषनिःश्वासरेचनप्रथमेक्षणेनेत्य् अर्थः । अधोक्षजो महावैकुण्ठनाथो भगवान् आत्मभूतेन स्वांशरूपेण मात्रात्मधिष्ठात्रा आदिपुरुषेण द्वारा मायां दूराद् ईक्षणेनैव सम्भुक्तायां वीर्यं चिदाभासाख्यं जीवशक्तिम् आधत्त । मम योनिर् महद् ब्रह्म तस्मिन् गर्भं दधाम्य् अहं [गीता १४.२] इत्य् अत्र गर्भं चिदाभासं दधामि । प्रलये मयि लीनं सन्तम् अविद्याकामकर्मानुशयवन्तं क्षेत्रज्ञं सृष्टिसमये भोग्येन क्षेत्रेण संयोजयामीत्य् अर्थः इति स्वामिचरणा मधुसूदनसरस्वतीपादाश् च । मायाशक्तिजीवशक्त्योर् मेलनेनैव जगदुत्पत्तिसम्भवात् । मया क्षेत्रज्ञशक्तिः सा तारतम्येन वर्तत इति वैष्णवोक्तेर् मायाशक्तौ जीवशक्तेः प्रवेशनान् मायाशक्त्यधीनां जीवशक्तिं चकारेति वाक्यार्थः । किं च, शक्तेर् आनन्त्यात् मायायाम् अप्रविष्टा अप्य् अनन्ता एव तस्य जीवा विष्वक्सेनादिनामानो व्यक्ता अव्यक्ताश् च नित्यसिद्धाः सन्तीत्य् आहवीर्यवान् इति । स्त्रियाम् आहिताद् वीर्याद् अधिकप्रमाणम् एव वीर्यं पुंसि तिष्ठतीति लोकेष्व् अपि प्रसिद्धेः ॥२६॥

 _*_

॥ ३.५.२७ ॥

ततोऽभवन् महत्तत्त्वम् अव्यक्तात् कालचोदितात् ।
विज्ञानात्मात्मदेहस्थं विश्वं व्यञ्जंस् तमोनुदः ॥

श्रीधरः  कालप्रेरिताद् अव्यक्तान् मायातः । तत्त्वपदं परित्यज्य महतो लक्षणम्, अतः पुंलिङ्गनिर्देशो विज्ञानात्मेति । सत्त्वप्रधानत्वात् स्वदेहस्थं विश्वम् उच्छूनबीजगतम् अङ्कुरादिरूपं वृक्षम् इव व्यञ्जन् व्यञ्जयन् प्रकाशयन् । यतोऽसौ तमो नुदतीति तमोनुदः । तद् उक्तं सात्वततन्त्रे

विष्णोस् तु त्रीणि रूपाणि पुरुषाख्यान्य् अथो विदुः ।
प्रथमं महतः स्रष्टृ द्वितीयं त्व् अण्डसंस्थितम् ।
तृतीयं सर्वभूतस्थं तानि ज्ञात्वा विमुच्यते ॥ इति ॥२७॥

क्रमसन्दर्भः  तत् इति विज्ञानात्मकोऽपि पदार्थः समभवत्, तद् एव नाम्ना महत् तत्त्वम् इति । तमोनुदः प्रलयगताज्ञानध्वंसकर्ता ॥२७॥ [परमात्मसन्दर्भ ५८]

विश्वनाथः  पुरुषाधिष्ठानेन लब्धचेतनाया मायायां तस्यास् त्रयोविंशतौ भागेषु कार्यकारणभावेनोत्पत्स्यमानेषु प्रथमं महत्तत्त्वस्य जन्माहतत इति । अव्यक्तात् मायातः कीदृशात् कालचोदितात् तदुत्पत्त्युचितकालप्रापितविकृतेः । तत्त्वपदं परित्यज्य महतो लक्षणम् आहविज्ञानात्मा स महान् सत्त्वांशप्राधान्येन विशिष्टज्ञानस्वरूपः सर्वदेहेषु चित्तरूपेण योऽंशेन वर्तत इत्य् अर्थः । स्वदेहस्थं विश्वम् उच्छूनबीजगताङ्कुरादिरूपं वृक्षम् इव व्यञ्जयन् प्रकाशयन् यतोऽसौ तमोनुदः प्रलयगताज्ञानध्वंसकर्ता ततो रजोऽंशप्राधान्ये सति क्रियाशक्त्या महत्तत्त्वभेदः सूत्रतत्त्वम् अभूद् इत्य् अपि ज्ञेयम् ॥२७॥

 _*_

॥ ३.५.२८ ॥

सोऽप्य् अंशगुणकालात्मा भगवद्दृष्टिगोचरः ।
आत्मानं व्यकरोद् आत्मा विश्वस्यास्य सिसृक्षया ॥

मध्वः  अंशो जीवः ।

कालजीवगुणादीनाम् अभिमानी चतुर्मुखः ।
सर्वजीवाभिमानित्वाद् अंश इत्य् एव चोच्यते ॥ इति ब्राह्मे ॥२८॥
श्रीधरः  अहङ्कारोत्पत्तिम् आह सार्धाभ्याम्, सोऽपीति । अंशश् चिदाभासो निमित्तं, गुणा उपादानं, कालः क्षोभकः, तदात्मा तदधीनः भगवान् सर्वाध्यक्षस् तद्दृष्टिगोचरः सन् स्वयम् आत्मानं व्यकरोत् रूपान्तरम् अनयत् ॥२८॥

क्रमसन्दर्भः  सोऽपीति । भगवान् एतदंशः पुरुष आत्मा विज्ञानात्मैव सिसृक्षयेत्य् औपचारिकम् एव । नदी कूलं पिपतिषतीतिवत् ॥२८॥

विश्वनाथः  तमोऽंशप्राधान्ये सत्य् अहङ्कारोत्पत्तिम् आहसोऽपि महान् अंशः पुरुषः वीर्यं जीवशक्तिः गुणाः प्रकृत्यंशाः सत्त्वाद्याः कालश् च तदुत्पत्त्युपयोगी तैर् एव कारणैर् आत्मा स्वरूपं यस्य सः । भगवतो दृष्टिर् इच्छा तद्विषयीभूतः सन् आत्मानं स्व्ग् व्यकरोत् रूपान्तरम् अनयति । कीदृशः ? विश्वस्यास्य जनिष्यमाणस्य आत्मा आश्रयः । सिसृक्षया अहङ्कारसृष्टीच्छया ॥२८॥

 _*_

॥ ३.५.२९ ॥

महत्तत्त्वाद् विकुर्वाणाद् अहन्तत्त्वं व्यजायत ।
कार्यकारणकर्त्रात्मा भूतेन्द्रियमनोमयः ॥

श्रीधरः  अहङ्कारस्य लक्षणम् आहकार्यम् अधिभूतम्, कारणम् अध्यात्मम्, कर्तृ अधिदैवं, तेषाम् आत्मा आश्रयः । अत्र हेतुः, भूतेन्द्रियमनोमयस् तद्विकारवान् । मन इति देवानाम् अप्य् उपलक्षणम् ॥२९॥

क्रमसन्दर्भः  महत्तत्त्वाद् इत्य् अर्धकम् ।।२९॥

विश्वनाथः  विकुर्वाणात् विक्रियमाणात् । अहङ्कारस्य लक्षणम् आहकार्यम् अधिभूतं कारणम् अध्यात्मं कर्तृ अधिदैवं तेषाम् आत्मा आश्रयः । तत्र हेतुःभूतेन्द्रियमनोमयः तद्विकारवान् मन इति देवानाम् अप्य् उपलक्षणम् ॥२९॥

 _*_

॥ ३.५.३० ॥

वैकारिकस् तैजसश् च तामसश् चेत्य् अहं त्रिधा ।
अहन्तत्त्वाद् विकुर्वाणान् मनो वैकारिकाद् अभूत् ।
वैकारिकाश् च ये देवा अर्थाभिव्यञ्जनं यतः ॥

श्रीधरः  एतद् एव विभागतः प्रपञ्चयतिवैकारिक इत्यादिना । वैकारिकः सात्त्विकः, तैजसो राजसः । देवाश् च वैकारिकाः, सात्त्विकाहङ्कारकार्यभूता इत्य् अर्थः । यतो येभ्य इन्द्रियाधिष्ठातृभ्यो देवेभ्यो हेतुभोऽर्थाभिव्यञ्जनं शब्दादिप्रकाशो भवति ॥३०॥

क्रमसन्दर्भः  न व्याख्यातम्.

विश्वनाथः  एतद् एव विभज्य वक्तुम् आहवैकारिकः सात्त्विकः, तैजसः राजसः । ये देवा दिगाद्यन्तोऽपि वैकारिकाः वैकारिकजन्याः यतो येभ्यो देवेभ्य इन्द्रियाधिष्ठातृभ्योऽर्थाभिव्यञ्जनं शब्दादिप्रकाशो भवति ॥३०॥

 _*_

॥ ३.५.३१ ॥

तैजसानीन्द्रियाण्य् एव ज्ञानकर्ममयानि च ।
तामसो भूतसूक्ष्मादिर् यतः खं लिङ्गम् आत्मनः ॥

श्रीधरः  तैजसान्य् एवेत्य् अन्वयः । ज्ञानमयानां सात्त्विकत्वशङ्का मा भूद् इत्य् एवकारः । तामसो भूतसूक्ष्मस्य शब्दस्यादिः कारणम् । यतः शब्दात् खम् आकाशो भवति । आत्मनो लिङ्गं स्वगुणशब्दरूपेण प्रकाशकं हृदयाकाशतया वा । यद् वा, लिङ्गं शरीरम् आकाशशरीरं ब्रह्म इति श्रुतेः ॥३१॥

क्रमसन्दर्भः  तैजसानीति । आत्मनः परमात्मनः । तस्य लिङ्गं बोधकन्तस्माद् वा एतस्माद् आत्मनः आकाशः सम्भूतः इत्य् अस्याः श्रुतेस् तद्वारा तद्बाधकत्वात् ।।३१॥

विश्वनाथः  इन्द्रियाणि तैजसान्य् एवेत्य् अन्वयः । ज्ञानेन्द्रियाणां ज्ञानमयानां सात्त्विकत्वाशङ्क्य माभूद् इत्य् एवकारः । तामसो भूतसूक्ष्मस्य शब्दस्यादिः कारणम् । यतः शब्दात् खम् आकाशो भवति । आत्मनः परमेश्वरस्य लिङ्गं स्वगुणशब्दरूपेण प्रकाशकम् । यद् वा, तस्माद् वा एतस्माद् आत्मनः आकाशः सम्भूत इति श्रुतेर् आत्मकार्यत्वाद् आत्मज्ञापकम् ॥३१॥ (३१३२)

 _*_

॥ ३.५.३२ ॥

कालमायांशयोगेन भगवद्वीक्षितं नभः ।
नभसोऽनुसृतं स्पर्शं विकुर्वन् निर्ममेऽनिलम् ॥

श्रीधरः  नभसः स्वस्माद् अनुसृतम् उद्भूतं स्पर्शं विकुर्वद् रूपान्तरं नयद् अनिलं वायुम् । एव सर्वत्र तन्मात्रद्वारा भूतोत्पत्तिर् इति ज्ञातव्यम् ॥३२॥

क्रमसन्दर्भः  स्पर्शं स्पर्शात्मकं भूतसूक्ष्मरूपं वायुम् इत्य् अर्थः । एवम् उत्तरत्रापि ॥३२॥

विश्वनाथः  नभः कर्तृ नभसः स्वस्माद् अनुसृतम् उद्भूतं स्पर्शं विकुर्वत् रूपान्तरं प्रापयत् सत् अनिलं निर्ममे । एवं सर्वत्र तन्मात्रद्वारा भूतोत्पत्तिर् इति ज्ञेयम् ॥३२॥ (३३)

 _*_

॥ ३.५.३३ ॥

अनिलोऽपि विकुर्वाणो नभसोरुबलान्वितः ।
ससर्ज रूपतन्मात्रं ज्योतिर् लोकस्य लोचनम् ॥

श्रीधरः  नभसा सहितः स्वयं चोरुबलान्वितः ततो ज्योतिस् तेजः । लोचनं प्रकाशकम् ॥३३॥

क्रमसन्दर्भः  न व्याख्यातम्.

विश्वनाथः  नभसा सहितः स्वयं चोरुबलान्वितः, रूपतन्मात्रात् ज्योतिर् अभूत्, लोकस्य लोचनं प्रकाशकम् ॥३३॥ (३४)

 _*_

॥ ३.५.३४ ॥

अनिलेनान्वितं ज्योतिर् विकुर्वत् परवीक्षितम् ।
आधत्ताम्भो रसमयं कालमायांशयोगतः ॥

श्रीधरः, क्रमसन्दर्भः  न व्याख्यातम्.

विश्वनाथः  रसमयं रसगुणम् अन्तः आधत्त असृजत् ॥३४॥ (३५)

 _*_

॥ ३.५.३५ ॥

ज्योतिषाम्भोऽनुसंसृष्टं विकुर्वद् ब्रह्मवीक्षितम् ।
महीं गन्धगुणाम् आधात् कालमायांशयोगतः ॥

श्रीधरः, क्रमसन्दर्भः  न व्याख्यातम्.

विश्वनाथः  संसृष्टं संयुक्तम् ॥३५॥ (३६)

 _*_

॥ ३.५.३६ ॥

भूतानां नभआदीनां यद् यद् भव्यावरावरम् ।
तेषां परानुसंसर्गाद् यथा सङ्ख्यं गुणान् विदुः ॥

श्रीधरः  हे भव्य विदुर । पाठान्तरे भाव्यं कार्यम् । यद् यद् अवरम् अवरं कार्यं तेषां कार्याणां परैः कारणैर् अनुसंसर्गाद् यथासङ्ख्यं यथाक्रमम् उत्तरोत्तरम् अधिकान् गुणान् विदुः । तथाहि नभसः शब्द एव गुणोऽन्यान्वयाभावात् । वायोस् तु स्पर्श आकाशान्वयाच् छब्दश् च । एवं तैजसस् तौ च रूपं च । अम्भसस् तानि रसश् च । मह्याः सर्वे ॥३६॥

क्रमसन्दर्भः  तद् एवं पादत्रयार्थो दर्शितः, योऽवशिष्येत सोऽस्म्य् अहम् इति तु भगवान् एक आसेदं [भा.पु. ३.५.२३] इत्य् अनेनैव दर्शितः । एवं प्रथमश्लोकार्थज्ञानं दर्शयित्वा द्वितीयश्लोकार्थं विज्ञानं वक्ष्यमाणतया त्यक्त्वा परात् परोऽप्य् असौ भक्तिवशः स्याद् इति रहस्यतत्साधनज्ञापकतृतीयचतुर्थश्लोकार्थं दर्शयतिएते देवा इत्य् आदिना इति तासां स्वशक्तीनाम् इत्याद्यन्तेन ग्रन्थेन । विष्णोः कला विभूतयः कालादयो लिङ्गं च शरीरं सहायत्वेन विद्यन्ते येषां ते, अत एव प्राञ्जलयः प्रोचुर् इति ॥३६॥

विश्वनाथः  संसृष्टं संयुक्तम् ॥३६॥


 _*_

॥ ३.५.३८ ॥

देवा ऊचुः
नमाम ते देव पदारविन्दं
प्रपन्नतापोपशमातपत्रम् ।
यन्मूलकेता यतयोऽञ्जसोरु
संसारदुःखं बहिर् उत्क्षिपन्ति ॥

मध्वः  कालमायांशलिङ्गिनः । तन्निमित्तशरीराः हिरण्यगर्भस्यैव कालाभिमानीजीवाभिमानौ इति द्विविधं रूपम् । कालजीवाभिमानी रूपद्वन्द्वी चतुर्मुखः ॥ इति पाद्मे ॥३८॥

श्रीधरः  मिथः स्पर्धिष्णवो देवान् अमिलन्तः परस्परम् । विश्वकर्मण्य् अनीशाना निर्विण्णा हरिम् ईडिरेनमामेति । प्रपन्नानां तापोपशमे । आतपत्रं छत्रम् । तत्र हेतुःयस्य पादारविन्दस्य मूलं तलं केत आश्रयो येषां ते । संसारदुःखं बहिर् दूरत उत्क्षिपन्ति परित्यजन्ति । पान्थाः स्वगृहं प्राप्य मार्गश्रमम् इव ॥३८॥

क्रमसन्दर्भः  न व्याख्यातम्.

विश्वनाथः  आतपत्रं छत्रम् । यस्य पादारविन्दस्य मूलं तलं केत आश्रयो येषां तथाभूता एव यतयो नान्ये अञ्जसा शीघ्रम् एव उरु समूलम् एव संसारदुःखं स्वगात्रलग्नं जलौकसम् इव बलेन निष्कास्य बहिर् दूरत एव उच्चीकृत्य क्षिपन्ति यथा पुनः स्वसमीपं नायाति अत्र अञ्जसेति उर्व् इति बहिर् इत्य् उत्क्षिपन्तीति पदैस् तद् अनाश्रितयतयो विलम्बेनैव नापि समूलं, तथा क्षिपन्ति यथा तान् पुनः संसारो ग्रसतीति लभ्यते । यद्यपि तदानीं यतयो न वर्तन्ते स्म, तद् अपि सर्वशास्त्रसिद्धान्तविज्ञतयैव तत्त्ववेदास् त्रिकालज्ञास् तथा प्राहुर् इति ज्ञेयम् ॥३८॥ (३९)

 _*_

॥ ३.५.३९ ॥

धातर् यद् अस्मिन् भव ईश जीवास्
तापत्रयेणाभिहता न शर्म ।
आत्मन् लभन्ते भगवंस् तवाङ्घ्रि
च्छायां सविद्याम् अत आश्रयेम ॥

मध्वः  ब्रह्मविद्या हरेश् छाया तदंशो हि सुरेष्व् अपि ।
सर्वविद्या श्रेयः प्रोक्ता प्रधानांशश् चतुर्मुखः ॥ इति ब्राह्मे ॥३९॥

श्रीधरः  श्रमं विनिवेदयन्त आहुः । हे धातः पितः, यत् यस्माद् भवे संसारे । आत्मन्न् आत्मनि । सम्बोधनं वा । शर्म सुखम् । “ऋते” यद् इति पाठे यत् पादभजनं विना शर्म न लभन्ते । ननु ज्ञानाद् अज्ञानकृतस् तापो निवर्तते, किं मदङ्घ्रिच्छायाश्रयणेन तत्राहुः । सविद्यां तदाश्रयणम् एव विद्याप्रापकम् इत्य् अर्थः ॥३९॥

क्रमसन्दर्भः  न व्याख्यातम्.

विश्वनाथः  नन्व् अज्ञानमूलकं संसारदुःखं ज्ञानेनैवोपशाम्येद् इति ज्ञानिनां किं भक्त्येति तत्राहुः ऋते इति । यत्पादभजनं विना अस्मिन् भवे संसारे आत्मन् स्वस्मिन्, सम्बोधनं वा, शर्म न लभन्ते । तत्र हेतुःसविद्यां विद्यया सह वर्तमानाम् । तवाङ्घ्रिच्छायायाम् एव विद्या वर्तते नान्यत्रेति । भक्त्या विना ज्ञानम् एव न सिद्ध्यतीति ते मिथ्याज्ञानिन इति भावः ॥३९॥ (४०)

 _*_

॥ ३.५.४० ॥

मार्गन्ति यत् ते मुखपद्मनीडैश्
छन्दःसुपर्णैर् ऋषयो विविक्ते ।
यस्याघमर्षोदसरिद्वरायाः
पदं पदं तीर्थपदः प्रपन्नाः ॥

मध्वः द्युसरितो धरायाश् च ॥४०॥

श्रीधरः  अज्ञातस्याश्रयणायोगात् तज्ज्ञानसाधनम् आहुः । मार्गन्त्य् अन्वेषयन्ति यत् तत् तीर्थपदस् तव पदं वयं प्रपन्नाः । कैर् मार्गन्ति ? छन्दःसुपर्णैर् वेदपक्षिभिः । तवैव मुखपद्मं नीडं येषाम् । यथा पक्षिणो नीडाद् उद्गताः, ततस् ततः परिभ्रम्य पुनस् तत्रैव विशन्ति, तथा वेदा अपि त्वत्त उद्गतास् त्वय्य् एव पर्यवस्यन्ति । अतो वेदानाश्रित्य त्वत्पदं मृगयन्त इति । विविक्ते असङ्गे मनसि । किं च, अघमर्षम् अघनाशकमुदम् उदकं यासां सरितां तासु वराया गङ्गायाः पदम् उद्गमस्थानम् । अतो गङ्गाम् अनुसेवमाना अपि तद् उद्गमस्थानं त्वत्पदं प्राप्नुवन्तीत्य् अर्थः ॥४०॥

क्रमसन्दर्भः  मार्गन्तीति यस्य यत्पदं मार्गन्ति, तस्य ते तत्पदं वयं प्रपन्ना इति योज्यम् । नीडमार्गिणोऽपि पदस्थानीयं वृक्षमूलम् एव प्रपद्यन्त इति भावः ॥४०॥

विश्वनाथः  नन्व् अज्ञानमूलकं संसारदुःखं ज्ञानेनैवोपशाम्येद् इति ज्ञानिनां किं भक्त्येति तत्राहुः ऋते इति । यत्पादभजनं विना अस्मिन् भवे संसारे आत्मन् स्वस्मिन्, सम्बोधनं वा, शर्म न लभन्ते । तत्र हेतुः सविद्यां विद्यया सह वर्तमानम् । तवाङ्घ्रिच्छायायाम् एव विद्या वर्तते नान्यत्रेति । भक्त्या विना ज्ञानम् एव न सिद्ध्यतीति ते मिथ्याज्ञानिन इति भावः ॥४०॥ (४१)

 _*_

॥ ३.५.४१ ॥

यच् छ्रद्धया श्रुतवत्या च भक्त्या
सम्मृज्यमाने हृदयेऽवधाय ।
ज्ञानेन वैराग्यबलेन धीरा
व्रजेम तत् तेऽङ्घ्रिसरोजपीठम् ॥

श्रीधरः  ननु विषयाकृष्टचित्तानां कुतस् तदन्वेषणं ? तत्राहुःयद्धृदयेऽवधाय ध्यात्वा, वैराग्यं बलं यस्य तेन ज्ञानेन धीरा भवन्ति । सरागे चित्ते ध्यानम् एव कुतः ? तत्राहुःश्रद्धया श्रवणपूर्विकया भक्त्या च सम्मृज्यमाने संशोध्यमाने ॥४१॥

क्रमसन्दर्भः  श्रद्धया श्रवणादरेण ॥४१॥

विश्वनाथः  किं च, तेभ्योऽपि केवलभक्तिमात्राश्रयिणः श्रेष्ठा इत्य् आहुःयत् तव पदं श्रुतं गुरुमुखोपदिष्टं भजनवर्त्म वर्तते यस्यां तया भक्त्या स्वहृदय एवावधाय अनुभूय लब्धेन ज्ञानेन तन्माधुर्यास्वादरूपेण कीदृशेन वैराग्यस्य सर्वत्र वैतृष्णस्य बलं यस्मात् तेन धीरा भवन्ति, अङ्के चेन् मधु विन्देत किमर्थं पर्वतं व्रजेद् इति न्यायेन पूर्वम् इव वेदाद्यन्वेषणश्रमवन्तो न भवन्ति ॥४१॥ (४२)

 _*_

॥ ३.५.४२ ॥

विश्वस्य जन्मस्थितिसंयमार्थे
कृतावतारस्य पदाम्बुजं ते ।
व्रजेम सर्वे शरणं यद् ईश
स्मृतं प्रयच्छत्य् अभयं स्वपुंसाम् ॥

श्रीधरः  भक्तानुग्रहं स्मरन्त आहुःविश्वस्येति ॥४२॥

क्रमसन्दर्भः  खपुंसामधीनमन्येषां स्मृतमभयं प्रयच्छति ।

विश्वनाथः  तादृश्या भक्तेः सुगमत्वार्थं तस्य भक्तानुग्रहं स्मरन्त आहुःविश्वस्येति ॥४२॥ (४३)

 _*_

॥ ३.५.४३ ॥

यत् सानुबन्धेऽसति देहगेहे
ममाहम् इत्य् ऊढदुराग्रहाणाम् ।
पुंसां सुदूरं वसतोऽपि पुर्यां
भजेम तत् ते भगवन् पदाब्जम् ॥

श्रीधरः  अन्तर्यामितया नित्यं सन्निहितेऽनर्थकं व्रजनम् इत्य् आशङ्क्याहुःयद् इति । सानुबन्धे सोपकरणे । असति तुच्छे । पुर्यां स्वदेह एव वसतोऽपि । यत् सुदूरं दुष्प्रापम् ॥४३॥

क्रमसन्दर्भः  स्वतस् त्व् अन्येषां निकटम् अपि सुदूरम् इत्य् आहुः यद् इति ॥४३॥

विश्वनाथः  तद् अपि दुर्जीवैर् भक्तिर् दुर्लभ्येत्य् आहुःयद् इति । पुर्यां मथुराद्वारकादौ प्रकटाप्रकटप्रकाशाभ्यां सदा वसतोऽपि देहेऽन्तर्यामिरूपेण वा ॥४३॥ (४४)

 _*_

॥ ३.५.४४ ॥

तान् वै ह्य् असद्वृत्तिभिर् अक्षिभिर् ये
पराहृतान्तर्मनसः परेश ।
अथो न पश्यन्त्य् उरुगाय नूनं
ये ते पदन्यासविलासलक्ष्याः ॥

श्रीधरः  ननु यदि हृदिस्थस्यापि पदाब्जं केषाञ्चित् सुदूरं, तर्ह्य् अन्येषाम् अपि तथैव स्याद् अविशेषाद् इत्य् आशङ्क्याहुःतान् इति । असद्वृत्तिभिर् बहिर्मुखैर् अक्षिभिर् इन्द्रियैः पराहृतं दूरम् अपहृतम् अन्तस्थं मनो येषां ते । अथो अत एव ते नूनं तान् न पश्यन्ति । वै प्रसिद्धम् । कुतः पुनस् तेषां तत्सङ्गः स्यात् ? कान् ? ते तव पदन्यासो गमनं तस्य विलासो विभ्रमस्, तस्य लक्ष्मीः शोभा, तस्या ये, त्वल्लीलाकथादिभिः शोभमानांस् त्वद्भक्तान् इत्य् अर्थः । “पथ” इति “लक्ष्या” इति च पाठे त्वत्पदन्यासविलासो लक्ष्यो येषां तान् । पथस् त्वन्मार्गभूतान् सतो मार्गान् वा श्रवणादीन् न पश्यन्तीत्य् अर्थः । यद् वा, ये एवम्भूता भागवतास् ते तान् उन्मत्तान् नूनं नैव पश्यन्तीत्य् अन्वयः । सत्सङ्गाभावेन हरिकथाश्रवणाभावाद् धृदि स्थितम् अपि तेषां सुदूरम् इति भावः ॥४४॥

क्रमसन्दर्भः  तस्माद् येषु स्वपुंसां कृपा स्यात्, तेषाम् एव तत्स्मरणविषयः स्यात् । सा च कृपा न सर्वत्र स्यात् । तद् एवं यद् अत्र नोपलभ्यते सत्सङ्गः, तत्राप्य् आधुनिकः प्राक्तनो वा पारम्परिको वानुमेय एव । तत्र कृतश्रीनारदादिदर्शनादेर् अपि देवतादेः श्रीनलकूबरादिवत् तादृशत्वप्राप्तिर् न श्रूयत इत्य् अत एवं विवेचनीयम् । यद्यप्य् अपराधसद्भावो वर्तते पुरुषे, तदा तद्दोषेण, सत्सु निरादराणां साधारणमुन्यादिदृष्टीनां च तद्दोषशान्त्यर्थं सत्सङ्गस्य भगवत्साम्मुख्यकारणत्वे तत्कृपासाहाय्यम् अपेक्ष्यते । निरपराधत्वे सति सत्सङ्गेनैव जातपरमोत्तमदृष्टीनां तु तेषां तेषु मनोऽवधानाभावेऽपि सत्सङ्गमात्रं तत्कारणम् इति । अतः सापराधान् एवाधिकृत्योक्तन्तान् इति ।

ते तव पदन्यासविलासलक्ष्म्याः सम्बन्धिनो ये भक्ता इत्य् अर्थः । ते तान् नूनं प्रायो न पश्यन्ति, न कृपादृष्टिविषयीकुर्वन्तीत्य् अर्थः । कान् ? येऽसद्वृत्तिभिः सापराधचेष्टैर् अक्षिभिर् इन्द्रियैः पराकृतान्तर्मनसो दूरीकृतान्तर्मुखचित्तवृत्तयो बहिर्मुखा इत्य् एवं व्याख्यानम् अप्य् अत्रानुसन्धेयम् । अत्र साधारणासद्वृत्तित्वं न गृह्यते । सर्वस्य तत्कृपायाः प्राक् तथाभूतत्वात् । जनस्य कृष्णाद्विमुखस्य दैवाद् [भा.पु. ३.५.३] इत्यादिकविषयं स्याद् इति । तस्माद् अनपराधसद्वृत्तौ तेषां कृपा प्रवर्तत एव । कथञ्चिद् अपराधाभावेन तदप्रवृत्ताव् अपि सङ्गमात्रेणैव तेषां सन्मतिः स्यात् । यत्र तु सापराधेऽपि स्वैरतयैव कृपां कुर्वन्ति तस्यैव तन्मतिः स्यात् नान्यस्य नलकूबरादिवत् साधऋअणा देवतावच्चेति ।

यत्र तु सापराधेऽपि स्वैरतयैव कृपां कुर्वन्ति, तस्यैव तन्मतिः स्याय्, नान्यस्य, नलकूवरादिवत् साधारणदेवतावच् चेति ॥४४॥ [भक्तिसन्दर्भः १७९]

विश्वनाथः  ननु जगत्य् अस्मिन् इतस् ततश् चरतां साधूनां बहुत्वात् तेषां सङ्गं कृत्वा तत्प्रसादसुलभतां शुद्धां भक्तिं ते कथं न कुर्वन्तीति तत्राहुःतान् इति । असद्वृत्तिभिर् बहिर्मुखैर् इन्द्रियैः पराहृतं दूरम् अपहृतम् अन्तःस्थं मनो येषां ते, अथो अत एव तान् वै निश्चितं न पश्यन्ति कुतस् तेषां तत्सङ्गः । तान् कान् ? ते तव पदन्यासो गमनं तस्य विलासो विभ्रमस् तस्य लक्ष्मीः सम्पत्तिस् तस्याः सम्बन्धिनो ये तान् त्वल्लीलाकथाविलासस्मरणकीर्तनादिभिः पूर्णान् परमकृतार्थांस् त्व् अभक्तान् इत्य् अर्थः । पथ इति लक्ष्म्या इति पाठे त्वत्पदन्यासविलासो लक्ष्म्या येषां ते ये तान् पथः तन्मार्गभूतान् साधून् न पश्यन्तीत्य् अर्थः । यद् वा, ये एवम्भूता भागवतास् ते तान् उन्मत्तान् सापराधान् नैव पश्यन्तीत्य् अन्वयः ॥४४॥

 _*_

॥ ३.५.४५ ॥

पानेन ते देव कथासुधायाः
प्रवृद्धभक्त्या विशदाशया ये ।
वैराग्यसारं प्रतिलभ्य बोधं
यथाञ्जसान्वीयुर् अकुण्ठधिष्ण्यम् ॥

श्रीधरः  एतद् एव स्फुटयन्तिपानेनेति द्वाभ्याम् । वैराग्यं सारो बलं यस्य बोधस्य तं लब्ध्वा । अन्वीयुः प्राप्नुयुः । अकुण्ठधिष्ण्यं वैकुण्ठलोकम् ॥४५॥

क्रमसन्दर्भः  तत्कथायां सत्यां तु परमफलप्राप्तिं क्रमाद् आहुःपानेनेति । विशदाशयाः प्रोज्झितकैतवाः सेवैकपुरुषार्थाः अकुण्ठधिष्ण्यं वैकुण्ठलोकम् इति टीका ॥४५॥

विश्वनाथः  भक्ता यथा साधनदशाम् आरभ्यैव परमसुखिनस् तथा ज्ञानिनः । साधनदशाम् आरभ्यैव परमदुःखिन इति भक्तिज्ञानयोर् एतावद् एवान्तरम् इत्य् आहुर् द्वाभ्याम् । पानेनेति .विशेषस्य सारो ब्रह्मसायुज्योपर्य् अपि बलं यस्मात् तथाभूतं बोधं प्रवृद्धभक्त्युत्थं भगवन्माधुर्यानुभवं प्राप्य । अकुण्ठधिष्ण्यं वैकुण्ठलोकम् इति स्वामिचरणाः ॥४६॥

 _*_

॥ ३.५.४६ ॥

तथापरे चात्मसमाधियोग
बलेन जित्वा प्रकृतिं बलिष्ठाम् ।
त्वाम् एव धीराः पुरुषं विशन्ति
तेषां श्रमः स्यान् न तु सेवया ते ॥

मध्वः  वायोश् च प्रकृतेर् विष्णोर् जयो भक्त्यैव नान्यथा इति दत्तात्रेययोगे ॥४६॥

श्रीधरः  आत्मनि समाधिर् मनःस्थैर्यं स एव योग उपायः, तस्य बलेन । ज्ञानयोगतः श्रमेण मोक्षः सत्सङ्गतस् त्वत्कथाश्रवणादिना त्व् अनायासेनैव । अहं ममताविष्टानां तु न कथञ्चिद् इति भावः ॥४६॥

क्रमसन्दर्भः  ये तु ज्ञानिसङ्गिनस् तेषां साधनसाध्ययोः कनिष्ठत्वम् आहतथेति । अपरे मोक्षमात्रकामाः तन्मात्रपुरुषार्थेऽपि तेषां श्रमः स्यात् । ये तु सेवैकपुरुषार्थास् तेषां सेवया श्रमो न स्यात्, सदैव सेवापरमानन्दम् अनुभवताम् आनुषङ्गिकतया मोक्षश् च स्याद् इत्य् अर्थः ॥४६॥

विश्वनाथः  आत्मनि समाधिर् मनःस्थैर्यं, स एव योग उपायः, तस्य बलेन ज्ञानयोगत इत्य् अर्थः । यद् वा, अष्टाङ्गयोगतः त्वां पुरुषं विशन्ति त्वयि सायुज्यं प्राप्नुवन्तीत्य् अर्थः । किन्तु तेषां श्रमः स्याद् इति तेषां भक्तिराहित्येश्रेयःसृतिं भक्तिम् उदस्य ते विभो क्लिश्यन्ति [भा.पु. १०.१४.४] इत्य् आदेः, पुरेह भूमन् बहवोऽपि योगिनः [भा.पु. १०.१४.५] इत्य् आदेश् च, भक्तिं विना वास्तवं ज्ञानम् एव न स्यात्, कुतो मुक्तिर् इति ते परमदुःखिन एव । यद् उक्तं,

तेषाम् असौ क्लेशल एव शिष्यते
नान्यद् यथा स्थूलतुषावघातिनाम् ॥ [भा.पु. १०.१४.४] इति ।

ज्ञानाङ्गभक्तिसाहित्ये तु सायुज्यं प्राप्नुवन्त्य् एव, किन्तु साधनदशायां चित्तैकाग्र्यार्थम् उपायान्वेषणानुष्ठानादिषु श्रमः स्पष्ट एव साध्यदशायां त्वद्वशीकारकारणं प्रेमाणं प्राप्नुवद्भिस् त्वद्भक्तैः परित्यक्तस्य त्वत्प्रवेशस्य ग्रहणम् एव निष्कर्षः । स च दुःखम् एवेति भक्तानां मते तद् अपि ते दुःखिन एवेत्य् अर्थः ।

ननु परिचर्यादिभिर् भक्तानाम् अपि श्रमोऽनुमीयते, तत्राहुःन तु सेवया ते इति । अत्र त एवानुभविनः प्रमाणं यथाश्रमिणोर् अपि स्त्रीपुंसयोर् न श्रमः, किन्तु श्रमाप्राप्त्यैव श्रमस् तथा त्वद्भक्तानां प्रत्युत सेवया दैवाद् अप्राप्त्यैव मनो दुःखरूपो महाश्रमः स्याद् इति भावः । अत्र सेवया त्वां विशन्तीति न योग्जनीयम् अन्वीयुर् अकुण्ठधिष्ण्यम् इति पूर्वोक्तेन विरोधात्, न च कुण्ठं धिष्ण्यं यस्य तं त्वाम् अन्वीयुर् इति, तत्रापि व्याख्येयम् । विशेषणस्यापुष्टार्थत्वात् । अन्वीयुर् इति अनुगयर्थकपदोपन्यासस्यापि वैयर्थ्यम् ॥४६॥

 _*_

॥ ३.५.४७ ॥

तत् ते वयं लोकसिसृक्षयाद्य
त्वयानुसृष्टास् त्रिभिर् आत्मभिः स्म ।
सर्वे वियुक्ताः स्वविहारतन्त्रं
न शक्नुमस् तत् प्रतिहर्तवे ते ॥

मध्वः  त्रिभिर् आत्मभिः कालमायांशैः ॥४७॥

श्रीधरः  तद् एवं स्तुत्वा प्रार्थयन्ते चतुर्भिः । तत् तस्मात् हे आद्य, ते त्वदीया वयं यस्माल् लोकानां सिसृक्षया त्वयानुसृष्टाः क्रमेणोत्पादिताः । त्रिभिर् आत्मभिः सत्त्वादिस्वभावैः, अत एव विरुद्धस्वभावत्वाद् वियुक्ताः सन्तो यदर्थं सृष्टाः, तत् स्वविहारतन्त्रं त्वत्क्रीडोपकरणं ब्रह्माण्डं, ते तुभ्यं प्रतिहर्तवे प्रतिहर्तुं समर्पयितुं न शक्नुमः, अतस् त्वं नः स्वचक्षुः परिदेहीति त्रयाणां श्लोकानां चतुर्थेनान्वयः ॥४७॥

क्रमसन्दर्भः  यस्माद् एवं सर्वेषां भवदाश्रयेणैवोत्तमत्वं तत् तस्मात् ॥४७॥

विश्वनाथः  तत् तस्मात् ते तवैव सेवका वयं सेवाम् अप्राप्यैव क्लिश्याम इति भावः । सेवाया अप्राप्तिं विवृण्वन्ति । लोकानां सिसृक्षया त्वया अनुसृष्टाः क्रमेणोत्पादिताः स्म । त्रिभिर् आत्मभिः सत्त्वादिस्वभावैः, अत एव विरुद्धस्वभावत्वात् मिथो व्युक्ताः सन्तः यदर्थं सृष्ट्यस् तत् स्वविहारतन्त्रं त्वत्क्रीडोपकरणं समष्टिं ते तुभ्यं प्रतिहर्तवे प्रतिहर्तुं समर्पयितुं न शक्नुमः ॥४७॥

 _*_

॥ ३.५.४८ ॥

यावद् बलिं ते ञ्ज हराम काले
यथा वयं चान्नम् अदाम यत्र ।
यथोभयेषां त इमे हि लोका
बलिं हरन्तोऽन्नम् अदन्त्य् अनूहाः ॥

श्रीधरः  असामर्थ्यम् एव प्रपञ्चयितुं कार्यस्यातिवैचित्र्यम् आहुः । भो अज ! काले तत्तदवसरे बलिं भोगं यावत् साकल्येन ते तुभ्यं हराम समर्पयाम । यथा येन प्रकारेणान्नम् अदाम भक्षयामेत्य् अनेनान्नमात्रं चास्माकम्, ऐश्वर्येण तु भोगस् तवैवेत्य् उक्तम् । उभयेषां तव चास्माकं च यत्र स्थित्वा इमे जीवा अनूहा अप्रत्यूहा निर्विघ्नाः । यद् वा, अनूहा अवितर्काः, निःसंशया इत्य् अर्थः । तथा च श्रुतिःता एनम् अब्रुवन्न् आयतनं नः प्रजानीहि यस्मिन् प्रतिष्ठिता अन्नम् अदाम् इति ॥४८॥

क्रमसन्दर्भः  तत्र निजकर्तव्यसेवारूपाश्रयं निवेदयन्तियावद् इति । अन्नं यत् किञ्चिद् भगवद्दत्तं स्वस्वोपजीव्यम् ॥४८॥

विश्वनाथः  तर्हि किं युष्मद्वाञ्छितं करवाणि तद् ब्रूथेति आहुःहे अज ! काले समुचितसमये बलिं पूजोपहारं यावत् साकल्येन ते हराम । देवमनुष्यादिविविधपुरसङ्कुलसमष्टिव्यष्ट्यात्मकप्रापञ्चिकत्वत्क्रीडोपकरणवृन्दं निर्माय तुभ्यं यथा समर्पयाम । यथा च वयं त्वन्मायाशक्तिवृत्तयोऽन्नम् अदाम । राज्ञा आदिष्टा गृहनिर्मातारो वर्धकयो यथा वेतनरूपं स्वस्वोदरपुरम् अन्नं प्राप्नुवन्तीत्य् अर्थः । यथा च इमे लोका देवतिर्यगादयस् त्वज्जीवशक्तिवृत्तयस् तदधीनत्वात् । तन्मायाशक्त्यधीनत्वाच् च । उभयेषां तव चास्माकं च बलिं हरन्तो विविधयागयोगज्ञानादिरूपम् आराधनं कुर्वन्तोऽन्नम् अदन्ति स्वस्वकर्मफलं प्राप्नुवन्ति अनूहा अवितर्काः प्रभुर् अस्मभ्यं कर्मफलं दास्यति न दास्यति वेत्य् अभ्यूहशून्या इति एतद् एवास्मद्वाञ्छितं सम्पादयेति भावः । तथा च श्रुतिःता एनम् अब्रुवन् आयतनं नः प्रजानीहि यस्मिन् प्रतिष्ठिता अन्नम् अदामेति ॥४८॥

 _*_

॥ ३.५.४९ ॥

त्वं नः सुराणाम् असि सान्वयानां
कूटस्थ आद्यः पुरुषः पुराणः ।
त्वं देव शक्त्यां गुणकर्मयोनौ
रेतस् त्व् अजायां कविम् आदधे ञ्जः ॥

श्रीधरः  अवश्यं च त्वयाऽस्माकम् एषां च कार्योपाधीनां जीवानां वृत्तिः परिकल्पनीया जनकत्वाद् इत्य् आहुः । नोऽस्माकं सान्वयणां सकार्याणाम् । यद् वा, अन्वेतीत्य् अन्वयः । कारणं तत्सहितानां त्वम् एवाद्यः कारणम् । अत्र हेतवःकूटस्थोऽविक्रियः, पुरुषोऽधिष्ठाता, पुराणः पुरातनः । एतद् उपपादयन्तित्वम् इति । हे देव ! अज एव त्वं गुणानां सात्त्वादीनां कर्मणां जन्मादीनां च योनौ कारणभूतायां शक्त्यां मायायां प्रथमं रेत आदधे । निहितवान् असीत्य् अर्थः । कीदृशं ? कविं सर्वज्ञं महत्तत्त्वरूपम् ॥४९॥

क्रमसन्दर्भः  कविं समष्टिजीवम् ॥४९॥

विश्वनाथः  सेव्यसेवकलक्षणं सम्बन्धम् उपपादयन्तिनोऽस्माकं सान्वयानाम् अन्वेतीत्य् अन्वयः कारणं तत्सहितानां कूटस्थो निर्विकार एवाद्यश् चिन्तामणिर् इव कारणं पुरुषोऽधिष्ठाता पुराणः पुरातनः आदिशून्य इत्य् अर्थः । यतस् त्वं हे देव शक्त्यां यामायां गुणानां सत्त्वादीनां कर्म महदादिकं यत्र तत्रभूतायां योनौ रेतः समष्टिजीवरूपं कविं विज्ञम् अतोऽस्माकं जीवानां च पितृत्वात् त्वम् एव सेव्य इति भावः ॥४९॥

 _*_

॥ ३.५.५० ॥

ततो वयं मत्प्रमुखा यदर्थे
बभूविमात्मन् करवाम किं ते ।
त्वं नः स्वचक्षुः परिदेहि शक्त्या
देव क्रियार्थे यदनुग्रहाणाम् ॥

मध्वः  मत्प्रमुखाः महदादयः ॥५०॥

श्रीधरः  तथा हे आत्मन् देव ! सत्प्रमुखा महदादयो वयं यदर्थं बभूविम, तत् किं ते कार्यं करवाम ? सृष्टिम् इति चेत् तत्राहुः । तर्हि नोऽस्माकं त्वं स्वचक्षुः स्वीयं ज्ञानं शक्त्या सह परिदेहि प्रयच्छ । यस्मात् त्वत्त एवानुग्रहो येषां ते यदनुग्रहास् तेषाम् अस्माकम् । क्रियार्थे इयान् एवैतावान् अनुग्रहो येषाम् इत्य् एकं वा पदम् । त्वदीयज्ञानक्रियाशक्तिभ्याम् एव वयं सृष्टौ क्षमा नान्यथेत्य् अर्थः ॥५०॥

क्रमसन्दर्भः  तत इति तत्रैषां पृथिवीन्यायेन तत्त्वाधिष्ठातृदेवानां भक्तत्वेन स्वयम् एव पुरा शरीरनिर्माणम् ईश्वरेण अन्येषां तु तत्प्रार्थनयैव भविष्यतीति ज्ञेयम् ॥५०॥

विश्वनाथः  मत्प्रमुखा महदाद्या वयं हे आत्मन् किं ते करवाम सृष्टिम् इति चेत् तत्राहुःतर्हि नोऽस्माकं त्वं स्वचक्षुः शक्त्या सह परिदेहि वैराजनिर्माणे ज्ञानं देहि शक्तिं च देहीत्य् अर्थः । त्वदीयज्ञानक्रियाशक्तिभ्याम् एव वयं सृष्टौ क्षमा नान्यथा इति भावः । हे देव अस्माकं क्रियारूपेऽर्थे इयान् एवानुग्रहस् त्वया कर्तुम् उचितो येषु तेषां त्वदादिष्टां सेवाम् एव सुखेन करवामेत्य् एतावद् एवास्मद्वाञ्छितं नान्यद् इति भावः । अत्र तत्त्वाधिष्ठातृदेवानां भक्तत्वात् स्वयम् एव शरीरनिर्माणम् ईश्वरेण अन्येषां तु तत्प्रार्थनैवेति सन्दर्भः ॥५०॥

इति सारार्थदर्शिन्यां हर्षिण्यां भक्तचेतसाम् ।
एकविंशोऽत्र दशमे सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
महदाद्युत्पत्तिर् नाम
पञ्चमोऽध्यायः ।
॥ ३.५ ॥


(३.६)

॥ ३.६.१ ॥

ऋषिर् उवाच
इति तासां स्वशक्तीनां सतीनाम् असमेत्य सः ।
प्रसुप्तलोकतन्त्राणां निशाम्य गतिम् ईश्वरः ॥

मध्वः  शक्यत्वाच् छक्तयो विष्णोर् महदाद्या रमा तथा ।
	स्वरूपशक्तिः शक्तित्वात् मुख्यशक्तित्वात् मुख्यशक्तिर् हि सा यतः ॥ इति ब्रह्मतर्के ।

समेत्यासतीनाम् असमेतानां प्रसुप्तलोकतन्त्राणाम् अनाविर्भूतलोकसृष्टिशक्तीनाम् ।

	तनुते येन कार्यं तं तन्त्रं साधनम् उच्यते ।
कारणानां स्वशक्तिर् वा प्रधानं साधनं यतः ॥ इति ब्रह्मतर्के ॥१॥

श्रीधरः  
षष्ठे तैर् ईश्वराविष्टैः सृष्टिम् आह विराट्तनोः ।
अधिदैवादिभेदं च तत्रैव भगवत्कृतम् ॥

स्वशक्तीनां महदादीनाम् असमेत्यामिलित्वा सतीनां स्थितानाम् । प्रसुप्तं लोकतन्त्रं विश्वरचना यासाम् । यद् वा, प्रसुप्तजीवोपकरणानां गतिं स्थितिं दृष्ट्वा आविशद् इत्य् उत्तरेणान्वयः ॥१॥

क्रमसन्दर्भः  न व्याख्यातम्.

विश्वनाथः
षष्ठे विराड् अभूत् तत्त्वैर् अन्तर्यामिप्रवेशतः ।
अधिभूतादिभेदश् तस्य देहे प्रपञ्चितः ॥

स्वशक्त्कार्यत्वात् स्वशक्तीनां महदादीनाम् असमेत्यामिलित्वा सतीनां स्थितानाम् । प्रसुप्तं लोकतन्त्रं विश्वनिर्माणक्रिया यासां तासां गतिं दृशा दृष्ट्वा ॥१॥

 _*_

॥ ३.६.२ ॥

कालसञ्ज्ञां तदा देवीं बिभ्रच् छक्तिम् उरुक्रमः ।
त्रयोविंशति तत्त्वानां गणं युगपद् आविशत् ॥

मध्वः  शब्दाद्या नभआद्याश् च मनोयुक्तेन्द्रियाणि च ।
अहङ्कारो महांश् चैव त्रयोविंशतिको गणः ॥
देवतेन्द्रियोर् ऐक्यान् न पृथग्गणनं तयोः ।
प्रकृतिस् तु चतुर्विंशा पञ्चविंशा हरिः स्वयम् ॥
यदा जडांशस्वीकारो जीवस् तत्पञ्चविंशकाः ।
षड्विंशको महाविष्णुः श्रिया वा सप्तविंशकाः ॥ इति तत्त्वनिर्णये ।

त्रयोविंशतितत्त्वानि प्राविशत् रमया सह ।
कालाख्यया स्वयं विष्णुः शक्यत्वात् शक्तिरूपया ॥
सर्वचेष्टकरूपेण स्वसामर्थ्येन केशवः ।
तानि भिन्नानि तत्त्वानि योजयामास चांशतः ॥ इति च ॥२॥

श्रीधरः  कालेन सञ्ज्ञा उद्बोधो यस्याः, कालयति क्षोभयति स्वकार्याणीति वा कालसञ्ज्ञा प्रकृतिस् तां शक्तिम् । प्रकृत्या सह प्रवेशात् त्रयोविंशतितत्त्वानाम् इत्य् उक्तम् । अन्तर्यामितया प्राविशत् ॥२॥

क्रमसन्दर्भः  कालयति सर्वं मेलयतीति कालः । कालो वृत्तिविशेषः । काल एवं सञ्ज्ञा यस्यास् ताम् । त्रयोविंशतितत्त्वानाम् इति । महदादीनाम् एव परस्परमेलनात् प्रकृतेस् तु सर्वानुगतेः ॥२॥

विश्वनाथः  कालेनैव सञ्ज्ञा महदाद्या विविधा यस्या सा कालसञ्ज्ञा प्रकृतिः तां बिभ्रत् सन् आविशत् । प्रथमं संहननकारिण्या शक्त्यैव ततो वर्षसहस्रान्ते अन्तर्यामितयेत्य् अर्थः । प्रकृत्या सह प्रवेशात् त्रयोविंशतीत्य् उक्तं महद् अहङ्कारः पञ्चतन्मात्रानि पञ्चमहाभूतानि एकादशेन्द्रियीति त्रयोविंशतिः । यद् उक्तं

मूलप्रकृतिर् अविकृतिर् महदाद्याः प्रकृतिविकृतयः सप्त ।
षोडशकस् तु विकारो न प्रकृतिर् न विकृतिः पुरुषः ॥ इति ।

तत् सृष्ट्वा तद् एवानुप्राविशद् इति श्रुतेः ॥२॥

 _*_

॥ ३.६.३ ॥

सोऽनुप्रविष्टो भगवांश् चेष्टारूपेण तं गणम् ।
भिन्नं संयोजयाम् आस सुप्तं कर्म प्रबोधयन् ॥

मध्वः  मात्राभिः अंशैः ॥३॥

श्रीधरः  चेष्टारूपेण क्रियाशक्त्या । कर्म तेषां क्रियां जीवानाम् अदृष्टं वा ॥३॥

क्रमसन्दर्भः  चेष्टारूपेण पूर्वोक्तेन कालाख्येनैव कारणभूतेन । योऽयं कालस् तस्य तेऽव्यक्तबन्धो चेष्टाम् आहुर् इत्य् उक्तेः ॥३॥

विश्वनाथः  चेष्टारूपेण क्रियाशक्त्या कर्म तेषां क्रियां जीवानाम् अदृष्टं वा ॥३॥

 _*_

॥ ३.६.४ ॥

प्रबुद्धकर्म दैवेन त्रयोविंशतिको गणः ।
प्रेरितोऽजनयत् स्वाभिर् मात्राभिर् अधिपूरुषम् ॥

मध्वः  मात्राभिः अंशैः ॥४॥

श्रीधरः  प्रबुद्धं कर्म क्रियाशक्तिर् यस्य स त्रयोविंशतेर् गणः दैवेनेश्वरेण प्रेरितः । मात्राभिर् अंशैः । अधिपूरुषं विराड्देहम् ॥४॥

क्रमसन्दर्भः  अधिपूरुषं ब्रह्माण्डरूपं, क्वाहं तमोमहदहङ्खचराग्निवार्भूः इत्य् आद्य् उक्तेः ॥४॥

विश्वनाथः  प्रबुद्धं कर्म क्रियाशक्तिर् यस्य सः । दैवेनेश्वरेण । मात्राभिर् अंशैः । अधिपूरुषं विराड्देहम् ॥४॥

 _*_

॥ ३.६.५ ॥

परेण विशता स्वस्मिन् मात्रया विश्वसृग्गणः ।
चुक्षोभान्योन्यम् आसाद्य यस्मिन् लोकाश् चराचराः ॥

श्रीधरः  जननम् एवाहपरेणेश्वरेण । विश्वसृजां सत्त्वानां गणः । मात्रया चुक्षोभ परिणतो न सर्वात्मना । यस्मिल् लोकाः स्थिताः ॥५॥

क्रमसन्दर्भः  न व्याख्यातम्.

विश्वनाथः  जननप्रकारम् आहविश्वसृजां तत्त्वानां गणः स्वस्मिन् परेण परमेश्वरेण मात्रया अंशेन विशता सता अन्योन्यम् आसाद्य प्रधानगुणभावं प्राप्य चुक्षोभ गर्भरूपेण परिणतोऽभूत् ॥५॥

 _*_

॥ ३.६.६ ॥

हिरण्मयः स पुरुषः सहस्रपरिवत्सरान् ।
आण्डकोश उवासाप्सु सर्वसत्त्वोपबृंहितः ॥

श्रीधरः  स पुरुषोऽधिपुरुष इत्य् उक्तः । आण्डकोशे ब्रह्माण्डमध्ये । सर्वैः सत्त्वैर् अनुशायिभिर् जीवैः सहितः ॥६॥

क्रमसन्दर्भः  हिरण्मयो ब्रह्माण्डस् तस्मिन् स्थितो हिरण्यगर्भः अप्सु इति पूर्वं जलेनान्तः पूर्णत्वात् ॥६॥

विश्वनाथः  स समष्टिविराट् हिरण्मयः चतुर्दशभुवनात्मक अण्डकोष या आपः गर्भोदकानि तासु । यद् वा, अप्सु योऽण्डकोषस् तस्मिन् सर्वसत्त्वैर् अनुशायिभिर् जीवैर् उपबृंहतो विस्तृतः ॥६॥

 _*_

॥ ३.६.७ ॥

स वै विश्वसृजां गर्भो देवकर्मात्मशक्तिमान् ।
विबभाजात्मनात्मानम् एकधा दशधा त्रिधा ॥

मध्वः  ईश्वरो दैवम् उद्दिष्टं सर्वस्यापि प्रभुत्वतः इति च । आत्मशक्तिः प्रकृतिः ॥७॥

श्रीधरः  गर्भः कार्यरूपो विराट् । देवशक्तिर् ज्ञानशक्तिस् तयैकधा हृदयावच्छिन्नचैतन्यरूपेण । कर्मशक्तिः क्रियाशक्तिस् तया दशधा प्राणरूपेण प्राणादयः पञ्चनागः कूर्मश् च कृकलो देवदत्तो धनञ्जयः इत्य् एते पञ्च । एवं वृत्तिभेदेन दशविधः प्राणः । आत्मशक्तिर् भोक्तृशक्तिस् तयाध्यात्माधिभेदेन त्रिधात्मानं विभक्तं कृतवान् ॥७॥

क्रमसन्दर्भः  स वै इति दैवकर्मात्मशक्तिमान् इत्य् अत्र दैवशक्त्या कर्मशक्त्या आत्मशक्त्या च युक्त इत्य् अर्थः ॥७॥

विश्वनाथः  अथ तस्य मुखाद्यङ्गसिद्ध्यर्थं प्रथमं त्रिशक्तित्वम् आहविश्वसृजां महदादीनां गर्भः कार्यरूपानन्द् । दैवकर्मात्मशक्तिमान् जीवप्राणाध्यात्मादिशक्तियुक्तः । आत्मनैवात्मानं विबभाज विभक्तं कृतवान् । एकधा जीवशक्त्या दशधा प्राणशक्त्या त्रिधा अधात्मादिशक्त्या ॥७॥

 _*_

॥ ३.६.८ ॥

एष ह्य् अशेषसत्त्वानाम् आत्मांशः परमात्मनः ।
आद्योऽवतारो यत्रासौ भूतग्रामो विभाव्यते ॥

मध्वः  पुरुषेणात्मभूतेन इति योऽण्डम् असृजत् । स एव इत्य् उक्तः ।

आद्योऽवतारो विष्णोस् पुरुषो नाम कीर्तितः ।
असृजत् स महत्तत्त्वं स एवान्तं समाविशत् ।
स ब्रह्मणो हृदिस्थत्वाद् धृदयं चेति कीर्त्यते ॥ इति च ॥८॥

श्रीधरः  एवं विभागसामर्थ्याय तस्योत्कर्षम् आहएष हीति । अशेषसत्त्वानां प्राणिनाम् आत्मा । व्यष्टीनां तदंशत्वात् । अंशो जीवः । अवतारत्वोक्तिस् तस्मिन् नारायणाविर्भावाभिप्रायेण ॥८॥

क्रमसन्दर्भः  न व्याख्यातम्.

विश्वनाथः  परमात्मोपासकानां चित्तशुद्धार्थं प्रथममयम् एवोपास्य इत्य् आहएष हीति । अशेषसत्त्वानां प्राणिनाम् आत्मा, व्यष्टीनां तदंशत्वात् । अवतार इति योगिनां तदन्तर्यामिना सह तस्यैक्यभावनया भूतग्रामो देवमनुष्यादिसमूहः ॥८॥

 _*_

॥ ३.६.९ ॥

साध्यात्मः साधिदैवश् च साधिभूत इति त्रिधा ।
विराट् प्राणो दशविध एकधा हृदयेन च ॥

मध्वः  प्राणादिपञ्चकं चैव तथा नागादिपञ्चकम् ।

सनागकूर्मकृकलदेवदत्तधनञ्जयाः ।
एवं तु दशधा प्राणः अध्यात्मादित्रिधाखिला ॥ इति च व्योमसंहितायाम् ।

प्राणः प्रथमजो यस् तु प्रधानो वायुर् ईरितः ।
त्वगात्माद्यास् तु तत्पुत्रा द्विधाभूतम् उदाहृतम् ॥ इति तत्त्वनिर्णये ॥९॥

श्रीधरः  पूर्वश्लोकार्थं विवृणोति । साध्यात्मः अध्यात्मानीन्द्रियाणि तत् सहितः । विराड् इति सर्वत्र ॥९॥

क्रमसन्दर्भः  अत्र देवस्य ईश्वरस्य जीवरूपा चिच्छक्तिः तया हृदयस्थया एकधा ॥९॥

विश्वनाथः  एकधा दशधा त्रिधेति पूर्वश्लोकोक्तं व्युत्क्रमेण विवृणोतिसाध्यात्मः आध्यात्मानीन्द्रियाणि तत्सहितः । अधिदैवानीन्द्रियाणां देवताः । अधिभूतानि अधिष्ठानानि विषयाश् च ।

प्राणोऽपानः समानश् च उदानो व्यान एव च ।
नागः कूर्मश् च कृकलो देवदत्तो धनञ्जयः ॥

इति वृत्तिभेदेन दशविधः प्राण इति दशविधेनानेन विराड् एव दशविध इत्य् अर्थः । तत्र प्राणः प्राक्क्रमणो नासाग्रवर्ती । अपानोऽवाक्क्रमणः पाय्वादिस्थानवर्ती । समानो भुक्तपीतान्नादिसमीकरणः शरीरमध्यवर्ती । उदान उत्क्रमणः कण्ठस्थानवर्ती । नागः उद्गीरणकरः । कूर्मः उन्मीलनकरः । कृकरः क्षुधाकरः । देवदत्तो जृम्भाकरः । धनञ्जयः पोषणकरः । हृदयेन हृदयावच्छिन्नेन चैतन्येन जीवेन ॥९॥

 _*_

॥ ३.६.१० ॥

स्मरन् विश्वसृजाम् ईशो विज्ञापितम् अधोक्षजः ।
विराजम् अतपत् स्वेन तेजसैषां विवृत्तये ॥

श्रीधरः  अध्यात्मादिभेदं प्रपञ्चयितुम् आहस्मरन्न् इति । विज्ञापितं यावद् बलिं तेऽज हराम [भा.पु. ३.५.४८] इत्यादि । स्वेन तेजसा चिच्छक्त्या । अतपत् एवं करिष्यामीत्य् आलोचितवान् । यस्य ज्ञानमयं तपः इति श्रुतेः । विवृत्तये विविधवृत्तिलाभाय ॥१०॥

क्रमसन्दर्भः  ननु विराट् पुरुषस्येदृशी शक्तिश् चेद् ईश्वरप्रवेशेन किं तत्राह स्मरन्न् इति । अधोक्षजांशः पुरुषः । कारणानुग्रहेणैव कार्यशक्तिर् उद्धवतीति भावः । अत एतद् अनन्तरम् एव स वै विश्वसृजाम् इत्याद्युक्तं ज्ञेयम् । अतपत् स्वेन तेजसा प्रकाशयितुम् इष्टवान् ॥१०॥

विश्वनाथः  अध्यात्मादिभेदं प्रपञ्चयितुम् अन्तर्यामिरूपेण प्रविष्टस्येश्वरस्य किम् अपि कृत्यम् आहस्मरन्न् इति । विज्ञापितं यावद् बलिं तेऽज हराम [भा.पु. ३.५.४८] इत्यादि । स्वेन तेजसा चिच्छक्त्या । अतपत् प्रकाशयामास । एषां विश्वसृजां विवृत्तये विविधवृत्तिलाभाय चक्षुषश् चक्षुर् उत श्रोत्रस्य श्रोत्रम् इत्यादिश्रुतेः । कारणशक्तिर् एव कार्येषूद्भवतीति भावः ॥१०॥

 _*_

॥ ३.६.११ ॥

अथ तस्याभितप्तस्य कतिधायतनानि ह ।
निरभिद्यन्त देवानां तानि मे गदतः शृणु ॥

श्रीधरः  मे मत्तः शृणु ॥११॥

क्रमसन्दर्भः  न व्याख्यातम्.

विश्वनाथः  तस्य समष्टिविराजः अभितप्तस्य परमेश्वरेण प्रकाशितस्य आयतनानि स्थानभेदाः निरभिद्यन्त पृथग् भुवन् । मे मत्तः ॥११॥

 _*_

॥ ३.६.१२ ॥

तस्याग्निर् आस्यं निर्भिन्नं लोकपालोऽविशत् पदम् ।
वाचा स्वांशेन वक्तव्यं ययासौ प्रतिपद्यते ॥

श्रीधरः  आयतनान्य् एवाहतस्याग्निर् इत्यादि चतुर्दशभिः । आस्यं निर्भिन्नं पृथग्जातम् । पदं स्वस्थानम् । स्वांशेन स्वशक्त्या वाचा सहाविशत् । असौ जीवः । वक्तव्यं प्रतिपद्यतेशब्दम् उच्चारयतीत्य् अर्थः । सर्वत्र यन् निर्भिन्नं तद् अधिष्ठानम् । अग्न्यादिप्रथमान्तम् अधिदैवम् । वागादीन्द्रियम् तृतीयान्तम् अध्यात्मम् । प्रतिपत्तव्यम् अधिभूतम् ॥१२॥

क्रमसन्दर्भः  न व्याख्यातम्.

विश्वनाथः  निर्भिन्नं पृथग्जातम् आस्यं पदं स्वस्थानं वाचा वागिन्द्रियेण सह अग्निर् अविशत् । स्वांशेन स्वेनैकांशेन यया वाचैव असौ जीवः विराट् वक्तव्यं प्रतिपद्यते शब्दम् उच्चारयतीत्य् अर्थः । एवं सर्वत्र यन् निर्भिन्नं द्वितीयान्तं तद् अधिभूतम् अधिष्ठानम् । यद् अग्न्यादिप्रथमान्तं तद् अधिदैवम् । यद् वागादितृतीयान्तं तद् अध्यात्मम् । यत् पुनर् द्वितीयान्तं क्वचित् षष्ठ्यन्तं तद् अधिभूतं विषयः ॥१२॥

 _*_

॥ ३.६.१३ ॥

निर्भिन्नं तालु वरुणो लोकपालोऽविशद् धरेः ।
जिह्वयांशेन च रसं ययासौ प्रतिपद्यते ॥

श्रीधरः  हरेर् विराजः ॥१३॥

क्रमसन्दर्भः  न व्याख्यातम्.

विश्वनाथः  हरेः हरित्वेन ध्येयस्य विराजः ॥१३॥

 _*_

॥ ३.६.१४ ॥

निर्भिन्ने अश्विनौ नासे विष्णोर् आविशतां पदम् ।
घ्राणेनांशेन गन्धस्य प्रतिपत्तिर् यतो भवेत् ॥

श्रीधरः, क्रमसन्दर्भः  न व्याख्यातम्.

विश्वनाथः  यतो घ्राणात् ॥१४॥

 _*_

॥ ३.६.१५ ॥

निर्भिन्ने अक्षिणी त्वष्टा लोकपालोऽविशद् विभोः ।
चक्षुषांशेन रूपाणां प्रतिपत्तिर् यतो भवेत् ॥

श्रीधरः  त्वष्टा आदित्यः ॥१५॥

क्रमसन्दर्भः  न व्याख्यातम्.

विश्वनाथः  त्वष्टा सूर्यः ॥१५॥

 _*_

॥ ३.६.१६ ॥

निर्भिन्नान्य् अस्य चर्माणि लोकपालोऽनिलोऽविशत् ।
प्राणेनांशेन संस्पर्शं येनासौ प्रतिपद्यते ॥

श्रीधरः, विश्वनाथः  प्राणेनेति । प्राणवद् देहव्यापिना त्वगिन्द्रियेणेत्य् अर्थः ॥१६॥

क्रमसन्दर्भः  चर्माणीति चर्मोपलक्षिता त्वग् इत्य् अर्थः इति द्वितीयस्कन्धे टीकास्य वर्तते । प्राणेनेन्द्रियेणात्र तु त्वग्रूपेणेत्य् अर्थः ॥१६॥

 _*_

॥ ३.६.१७ ॥

कर्णाव् अस्य विनिर्भिन्नौ धिष्ण्यं स्वं विविशुर् दिशः ।
श्रोत्रेणांशेन शब्दस्य सिद्धिं येन प्रपद्यते ॥

श्रीधरः  शब्दस्य सिद्धिं ज्ञानम् ॥१७॥

क्रमसन्दर्भः  न व्याख्यातम्.

विश्वनाथः  सिद्धिं ज्ञानम् ॥१७॥

 _*_

॥ ३.६.१८ ॥

त्वचम् अस्य विनिर्भिन्नां विविशुर् धिष्ण्यम् ओषधीः ।
अंशेन रोमभिः कण्डूं यैर् असौ प्रतिपद्यते ॥

श्रीधरः  त्वचं चर्म । ओषधीर् ओषधयः । त्वगिन्द्रियस्यैव स्थानभेदेन विषयद्वयं कण्डूः स्पर्शश् च । तत्र चायं नामभेदो देवताभेदश् चेति द्वितीयस्कन्ध एव व्याख्यातः ॥१८॥

क्रमसन्दर्भः  त्वचम् इति । एकस्मिन्न् अपि स्पर्शग्राहके भेदद्वयम् इदं कल्प्यं बहिरधिष्ठानं चर्म इन्द्रियं लोमदेवताश् च ओषध्यधिष्ठात्र्य इत्य् एकः अन्तर्बहिरधिष्ठानं तु त्वगिन्द्रियम् अपि त्वग् इन्द्रियम् अपि त्वग् देवता च वायुर् इत्य् अन्यो भेदः ॥१८॥

विश्वनाथः  ओषधीर् ओषधयः । अत्र त्वच्य् अधिष्ठाने त्वक् रोमाणि चेन्द्रियद्वयम् । तत्र त्वगिन्द्रिये अनिलो देवता स्पर्शो विषयः । रोमेन्द्रिये ओषध्यो देवताः कण्डुविषयः ॥१८॥

 _*_

॥ ३.६.१९ ॥

मेढ्रं तस्य विनिर्भिन्नं स्वधिष्ण्यं क उपाविशत् ।
रेतसांशेन येनासाव् आनन्दं प्रतिपद्यते ॥

श्रीधरः  कः प्रजापतिः ॥१९॥

क्रमसन्दर्भः  न व्याख्यातम्.

विश्वनाथः  कः प्रजापतिः रेतसा रेत उपलक्षितेन उपस्थेन इत्य् अर्थः ॥१९॥

 _*_

॥ ३.६.२० ॥

गुदं पुंसो विनिर्भिन्नं मित्रो लोकेश आविशत् ।
पायुनांशेन येनासौ विसर्गं प्रतिपद्यते ॥

श्रीधरः, क्रमसन्दर्भः  न व्याख्यातम्.

विश्वनाथः  विसर्गं मलमूत्रोत्सर्गम् ॥२०॥

 _*_

॥ ३.६.२१ ॥

हस्ताव् अस्य विनिर्भिन्नाव् इन्द्रः स्वर्पतिर् आविशत् ।
वार्तयांशेन पुरुषो यया वृत्तिं प्रपद्यते ॥

श्रीधरः  स्वर्पतिः स्वर्गस्य पतिः । वार्तया क्रयविक्रयादिशक्त्या । वृत्तिं जीविकाम् ॥२१॥

क्रमसन्दर्भः  न व्याख्यातम्.

विश्वनाथः  वार्तया क्रयविक्रयादिशक्त्येति वार्ता बलशिल्पादिशब्दवाच्यम् अध्यात्मम् । वृत्तिं जीविकाम् ॥२१॥

 _*_

॥ ३.६.२२ ॥

पादाव् अस्य विनिर्भिन्नौ लोकेशो विष्णुर् आविशत् ।
गत्या स्वांशेन पुरुषो यया प्राप्यं प्रपद्यते ॥

न कतमेन व्याख्यातम्.

 _*_

॥ ३.६.२३ ॥

बुद्धिं चास्य विनिर्भिन्नां वागीशो धिष्ण्यम् आविशत् ।
बोधेनांशेन बोद्धव्यं प्रतिपत्तिर् यतो भवेत् ॥

श्रीधरः, क्रमसन्दर्भः  न व्याख्यातम्.

विश्वनाथः  बुद्धिं बुद्ध्यास्पदं गोलकं हृदयैकदेशम् । वागीशो ब्रह्मा बोधेन बुद्ध्या । श्लोकोऽयम् असर्वसम्मतः ॥२३॥

 _*_

॥ ३.६.२४ ॥

हृदयं चास्य निर्भिन्नं चन्द्रमा धिष्ण्यम् आविशत् ।
मनसांशेन येनासौ विक्रियां प्रतिपद्यते ॥

श्रीधरः  विक्रियां सङ्कल्पादिरूपाम् ॥२४॥

क्रमसन्दर्भः  न व्याख्यातम्.

विश्वनाथः  विक्रियां सङ्कल्पादिरूपाम् ॥२४॥

 _*_

॥ ३.६.२५ ॥

आत्मानं चास्य निर्भिन्नम् अभिमानोऽविशत् पदम् ।
कर्मणांशेन येनासौ कर्तव्यं प्रतिपद्यते ॥

श्रीधरः  आत्मानम् अहङ्कारम् । अभिमन्यतेऽनेनेत्य् अभिमानो रुद्रः । कर्मणाऽहं वृत्त्या । कर्तव्यम् इति क्रियाम् ॥२५॥

क्रमसन्दर्भः  आत्मानम् अहम्भावास्पदं कर्मणा अहम्भवेनेन्द्रियेण ॥२५॥

विश्वनाथः  आत्मानम् अहङ्कारास्पदं गोलकं हृदयैकदेशम् । अभिमन्यतेऽनेनेति अभिमानो रुद्रः । कर्मणाहङ्कारेण कर्तव्यम् अभिमन्तव्यम् ॥२५॥

 _*_

॥ ३.६.२६ ॥

सत्त्वं चास्य विनिर्भिन्नं महान् धिष्ण्यम् उपाविशत् ।
चित्तेनांशेन येनासौ विज्ञानं प्रतिपद्यते ॥

श्रीधरः  सत्त्वम् इति बुद्धिचित्तयोर् अभेदेन निर्देशः । महान् इति ब्रह्मा । चित्तेन चेतनया ॥२६॥

क्रमसन्दर्भः  सत्त्वं चित्तास्पदं गोलकं चित्तेनेन्द्रियेण विज्ञानं सामान्यतो ज्ञेयम्, तच् च बुद्धेर् अप्य् उपलक्षणं क्वचित् तु पादाव् अस्येत्य् अनन्तरं बुद्धिं चास्येत्य् आदिकम् अपि पद्यं पृथग् अस्ति ॥२६॥

विश्वनाथः  सत्त्वं चित्तास्पदं गोलकं हृदयैकदेशं महान् विष्णुः विज्ञानं चेतनाम् ॥२६॥

 _*_

॥ ३.६.२७ ॥

शीर्ष्णोऽस्य द्यौर् धरा पद्भ्यां खं नाभेर् उदपद्यत ।
गुणानां वृत्तयो येषु प्रतीयन्ते सुरादयः ॥

श्रीधरः, विश्वनाथः  त्रिलोकोत्पत्तिम् आहशीर्ष्ण इति । वृत्तयः परिणामाः ॥२७॥

क्रमसन्दर्भः  शीर्ष्ण इति अस्य विराजः शीर्ष्णो द्युलोककारणांशात् । एवम् अन्यत्रापि ज्ञेयं भूवर्लोकः ॥२७॥

 _*_

॥ ३.६.२८ ॥

आत्यन्तिकेन सत्त्वेन दिवं देवाः प्रपेदिरे ।
धरां रजःस्वभावेन पणयो ये च तान् अनु ॥

श्रीधरः  एतद् एव प्रपञ्चयति द्वाभ्याम् । आत्यन्तिकेनोर्जितेन । “पण व्यवहारे” । पणन्ते यागादिना व्यवहरन्तीति पणयो मनुष्याः, तान् अनु एतदुपकरणभूता ये गवादयस् तेऽपि धरां प्रपेदिरे ॥२८॥

क्रमसन्दर्भः  न व्याख्यातम्.

विश्वनाथः  आत्यन्तिकेनोर्जितेन । पणन्ते यागादिना व्यवहरन्तीति पणयो मनुष्याः पणव्यवहारे । तान् अनुवर्तन्ते ये तदुपकरणभूता ये गवादयस् तेऽपि धरां प्रपेदिरे ॥२८॥

 _*_

॥ ३.६.२९ ॥

तार्तीयेन स्वभावेन भगवन्नाभिम् आश्रिताः ।
उभयोर् अन्तरं व्योम ये रुद्रपार्षदां गणाः ॥

श्रीधरः  तृतीयं तमस् तदीयेन तामसेन । उभयोर् द्याव् आपृथिव्योर् अन्तरं मध्यं व्योमान्तरिक्षं, तद् एव भगवतो नाभिस् ताम् आश्रिता रुद्रपार्षदां रुद्रस्य पार्षदानां भूतादीनां गणाः ॥२९॥

क्रमसन्दर्भः  न व्याख्यातम्.

विश्वनाथः  तृतीयं तमस् तदीयेन तामसेनेत्य् अर्थः । ये रुद्रपार्षदां भूतादीनां गणास् ते भगवतो विराजो नाभिम् आश्रिता इत्य् अन्वयः । नाभिर् एव का ? तत्राहौभयोर् द्याव् आपृथिवोर् अन्तरज्ं मध्यं व्योम आकाशं भुवर्लोकम् ॥२९॥

 _*_

॥ ३.६.३० ॥

मुखतोऽवर्तत ब्रह्म पुरुषस्य कुरूद्वह ।
यस् तून्मुखत्वाद् वर्णानां मुख्योऽभूद् ब्राह्मणो गुरुः ॥

मध्वः  ब्रह्माभिमानी तु भृगुर् अजनि ब्रह्मणो मुखात् ।
क्षत्राभिमानी तु मनुब्रह्मबाह्वोर् अजायत ॥
ऊर्वोर् विडभिमानी च वास्तुः पादात् कृतिस् तथा ।
एते पूर्वं हरेर् जाता ब्रह्मणस् तदनन्तरम् ।
एवं रुद्राच् च वायोश् च तदन्तस्थहरेर् यतः ॥ इति षाड्गुण्ये ॥३०॥

श्रीधरः  अवर्तत प्रवृत्तम् । ब्रह्म वेदः । यस् तून्मुखत्वान् मुखोद्भवत्वाद् वर्णानां मुख्यः मुखम् इव प्रथमो गुरुश् च अभूत् सोऽपि मुखतोऽवर्ततेत्य् अनुषङ्गः । अध्यापनादिना ब्राह्मणस्य वेदो वृत्तिः । तया वृत्त्या सह ब्राह्मणो मुखतो जात इत्य् अर्थः । एवम् उत्तरत्र वर्णत्रयेऽपि ज्ञातव्यम् ॥३०॥

क्रमसन्दर्भः  न व्याख्यातम्.

विश्वनाथः  चातुर्वर्ण्योत्पत्तिम् आह । ब्रह्म वेदः । पुरुषस्य परमेश्वरेणैक्यात् तस्य मुखतोऽवर्तत अभूत्, यस् तून्मुखत्वाद् वेदोन्मुखत्वाद् धेतोर् वर्णानां मुख्यो गुरुश् च अभूत् ब्राह्मणः सोऽपि मुखतोऽवर्ततेत्य् अनुषङ्गः ॥३०॥

 _*_

॥ ३.६.३१ ॥

बाहुभ्योऽवर्तत क्षत्रं क्षत्रियस् तद् अनुव्रतः ।
यो जातस् त्रायते वर्णान् पौरुषः कण्टकक्षतात् ॥

श्रीधरः  क्षत्रं पालनरूपा वृत्तिस् तत् क्षत्रम् अनुव्रतोऽनुसृतः क्षत्रियोऽपि बाहुभ्योऽवर्तत इत्य् अर्थः । तदनुव्रतत्वम् एवाहय इति । पौरुषः पुरुषस्य विष्णोर् अंशः । कण्टकाश् चोरादयस् तेभ्यो यत् क्षतम् उपद्रवस् तस्मात् त्रायते रक्षति ॥३१॥

क्रमसन्दर्भः  न व्याख्यातम्.

विश्वनाथः  क्षत्रं पालनशक्तिः तदनुव्रतस् तदुन्मुखः क्षत्रियोऽपि बाहुभ्योऽवर्तत इत्य् अर्थः । कण्टकाश् चोरादयस् तेभ्यो यत् क्षतम् उपद्रवस् तस्मात् त्रायते रक्षति, यतः पौरुषं पुरुषस्यायं तदीयपालनशक्तिमत्त्वाद् इत्य् अर्थः ॥३१॥

 _*_

॥ ३.६.३२ ॥

विशोऽवर्तन्त तस्योर्वोर् लोकवृत्तिकरीर् विभोः ।
वैश्यस् तदुद्भवो वार्तां नृणां यः समवर्तयत् ॥

श्रीधरः  विशः कृष्यादिव्यवसायाः । लोकस्य वृत्तिकरीर् जीविकाहेतवः । तस्य विभोर् ऊर्वोः प्रवृत्ताः । तदुद्भव ऊरुजो वार्तां जीविकां यः स्ववृत्त्या सम्पादितवान् ॥३२॥

क्रमसन्दर्भः  न व्याख्यातम्.

विश्वनाथः  विशः कृष्यादिव्यवसायाः । ऊर्वोः ऊरुभ्यां लोकानां वृत्तिकरीर् जीविकाहेतवः । वैश्योऽपि तदुद्भव ऊरुभवः । वार्तां जीविकां यः स्ववृत्त्या समवर्तयत् सम्पादितवान् ॥३२॥

 _*_

॥ ३.६.३३ ॥

पद्भ्यां भगवतो जज्ञे शुश्रूषा धर्मसिद्धये ।
तस्यां जातः पुरा शूद्रो यद्वृत्त्या तुष्यते हरिः ॥

श्रीधरः  तस्यां निमित्तभूतायाम् । यस्य वृत्त्या हरिः स्वयम् एव तुष्यति ॥३३॥

क्रमसन्दर्भः  पद्भ्याम् इति । यद्वृत्त्या शुश्रषारूपया ब्राह्मणादिना सर्वेणापि स्वस्मिन् कृतय हरिर् अपि तुष्यतीति तद्वृत्तेर् महिमा दर्शितः । त्यक्त्वा स्वधर्मं [भा.पु. १.५.१७] इत्य् आदौ न केवलेन स्वधर्मेण, भगवत्तोषानङ्गीकारात् ॥३३॥

विश्वनाथः  शुश्रूषा परिचर्या कर्मणो वर्णाश्रमधर्मस्य सिद्धये शुश्रूषां विना कर्ममात्रस्यैव सिद्धिर् न भवतीति सा शूद्रस्य वृत्तिर् भवन्त्य् अपि वस्तुतः सार्ववर्णिक्य् एवेति भावस् तस्यां विषये शूद्रो जातः, पद्भ्याम् इति शेषः । यद्वृत्त्या हरिस् तुष्यतीति वेदादिभ्योऽपि शुश्रूषाया उत्कर्षः सूचितः ॥३३॥

 _*_

॥ ३.६.३४ ॥

एते वर्णाः स्वधर्मेण यजन्ति स्वगुरुं हरिम् ।
श्रद्धयात्मविशुद्ध्यर्थं यज्जाताः सह वृत्तिभिः ॥

श्रीधरः  तत्र प्रथमजातैः सर्वैर् एतैस् तु स्वस्वधर्मः हरियजनरूपतयैव भावित इति तदानीन्तनानां वैशिष्ट्यम् अभिप्रेत्याहएत इति । अत्र यद् इति । विराजो हरिशक्तित एव तच्छक्तेः अतो हरिभजने एव तदभेदोक्तेस् तात्पर्यम् ॥३४॥

क्रमसन्दर्भः  यत् यस्माज् जाताः गुरुत्वाज् जनकत्वाद् वृत्तिप्रदत्वाच् च हरेर् आराधनं तेषां परो धर्म इत्य् अर्थः ॥३४॥

विश्वनाथः  सहवृत्तिभिर् इति हरियजने जीविकार्थं चिन्ता न कार्येति भावः ॥३४॥

 _*_

॥ ३.६.३५ ॥

एतत् क्षत्तर् भगवतो दैवकर्मात्मरूपिणः ।
कः श्रद्दध्याद् उपाकर्तुं योगमायाबलोदयम् ॥

मध्वः  अधिकत्वाद् देवशब्दो दैवतेष्व् अधिको यतः ।
	दैवं हरिः कर्ममूलं कृतिर् इत्य् एव भण्यते ।
	आप्तत्वाद् आत्मशब्दश् च श्रीपतित्वाच् च माधवः ॥ इति च ॥३५॥

श्रीधरः  भो क्षत्तः, देवकर्मात्मरूपिणः कालकर्मस्वभावशक्तिमता भगवतो योगमायाबलेनोज्जृम्भितम् एतद् विराड्रूपम् उपाकर्तुं साकल्येन निरूपयितुं कः श्रद्दध्याद् इच्छेत । इच्छाप्य् अशक्या निरूपणं तु दूरत इत्य् अर्थः ॥३५॥

क्रमसन्दर्भः  योगमायात्र विश्वसृष्ट्यादिशाक्तिः ॥३५॥

विश्वनाथः  दैवकर्मात्मानः कालकर्मस्वभावाः स्वीयशक्तित्वाद् रूपाणि तद्वतः । योगमायाबलेन उदयो यस्य तद् एतद् विश्वम् उपाकर्तुं सामस्त्येन निरूपयितुं कः श्रद्दध्यात् इच्छेत् इच्छाप्य् अशक्यो निरूपणं तु दूरत एवेति भावः ॥३५॥

 _*_

॥ ३.६.३६ ॥

तथापि कीर्तयाम्य् अङ्ग यथामति यथाश्रुतम् ।
कीर्तिं हरेः स्वां सत्कर्तुं गिरम् अन्याभिधासतीम् ॥

श्रीधरः  अङ्ग विदुर, अथापि हरेः कीर्तिं कीर्तयामि । यथाश्रुतं गुरुमुखात् । तद् अपि न सर्वात्मना, किन्तु यथामति स्वमत्यनुसारेण । अन्याभिधा हरिव्यतिरिक्तार्थाभिधानं तया असतीं मलिनां स्वीयां वाचं सत्कर्तुं पवित्रीकर्तुम् ॥३६॥

क्रमसन्दर्भः  कीर्तिं तादृग्विराट्सृष्ट्यादिवर्णनरूपां गिरं वागिन्द्रियम् ॥३६॥

विश्वनाथः  यथाश्रुतं गुरुमुखात् तथापि यथामति स्वबुद्ध्या यावद्गृहीतं तावद् एव, न तु यद् यद् एव श्रुतम् इत्य् अर्थः । अन्याभिधा हरिव्यतिरिक्ता कथा तया असतीं मलिनां स्वीयं वाचं सत्कर्तुं पवित्रीकर्तुम् ॥३६॥

 _*_

॥ ३.६.३७ ॥

एकान्तलाभं वचसो नु पुंसां
सुश्लोकमौलेर् गुणवादम् आहुः ।
श्रुतेश् च विद्वद्भिर् उपाकृतायां
कथासुधायाम् उपसम्प्रयोगम् ॥

श्रीधरः  अज्ञात्वापि यथामति कीर्तने श्रवणे वा आवश्यकं कैवल्यम् इत्य् आहएकान्ततो लाभं नु निश्चितम् आहुः । श्रुतेः श्रोत्रस्य । उपाकृतायां निरूपितायाम् । उपसम्प्रयोगं सन्निधाव् अर्पणम् ॥३७॥

क्रमसन्दर्भः  एकान्तेति । कैवल्यसुखस्याप्य् अतिक्रमाद् इति भावः ॥३७॥

विश्वनाथः  हरिकष्टमृताब्धेर् अपारत्वात् सामस्त्येन ज्ञानं न कस्याप्य् अतो यत् किञ्चिज् ज्ञाने एव तत्कीर्तनश्रवणाभ्यां लोकाः कृतार्थीभूय तं प्राप्नुवन्तीत्य् आहगुणवादं गुणकीर्तनम् एव एकान्ततो लाभम् आहुर् अन्यत् सर्वं वचसोऽपचयम् एवेत्य् अर्थः । श्रुतेः शोत्रस्यापि उपाकृतायां कीर्तितायाम् उपसम्प्रयोगं सन्निधाव् अर्पणम् ॥३७॥

 _*_

॥ ३.६.३८ ॥

आत्मनोऽवसितो वत्स महिमा कविनादिना ।
संवत्सरसहस्रान्ते धिया योगविपक्वया ॥

श्रीधरः  न चातीव ज्ञाने निर्बन्धः कर्तव्यः, ब्रह्मणोऽपि दुर्ज्ञेयत्वाद् इत्य् आहआत्मनो हरेर् महिमा योगविपक्वयापि धिया संवत्सरसहस्रान्तेऽप्य् आदिकविना ब्रह्मणापि किम् अवसितः किं ज्ञातः ? इति काकूक्त्या एतावान् इति न ज्ञात एवेत्य् उक्तम् ॥३८॥

क्रमसन्दर्भः  आत्मन इति सार्धकं परमात्मनो महिमा अचिन्त्यैश्वर्यादिरूपः संवत्सरसहस्रान्ते योगविपक्वया धियैव वसितः अचिन्त्यशक्तित्वेनैव निश्चितः ॥३८॥

विश्वनाथः  न चातीव ज्ञाने निर्बन्धः कार्यः, ब्रह्मणोऽपि दुर्ज्ञेयत्वाद् इत्य् आहआत्मनो हरेर् महिमा योगविपक्वयापि संवत्सरसहस्रान्तेऽप्य् आदिकविना ब्रह्मणापि किम् अवसितः किं ज्ञातः ? इति काकूक्त्या एतावान् इति न ज्ञात एवेत्य् अर्थः । यद् वा, संवत्सरसहस्रान्त एव महिमा इति अचिन्त्यत्वानन्तत्वाभ्यां दुर्ज्ञेयत्वेन निश्चीयते, तद् एव भगवन्महिम्नो ज्ञानम् एतावद् इदम् इत्थङ्कारेण ज्ञानं तज्ज्ञानम् एवेति भावः । तथा च श्रुतिःअयतिषष्ठतं तस्य मतं यस्य न वेद स इति ॥३८॥

 _*_

॥ ३.६.३९ ॥

अतो भगवतो माया मायिनाम् अपि मोहिनी ।
यत् स्वयं चात्मवर्त्मात्मा न वेद किम् उतापरे ॥

मध्वः  आत्मा ब्रह्मा न वेद । अहं रुद्रः ।

गुणपूर्तेर् आत्मशब्दो ब्रह्मा हीनत्वतो हरः ।
अहं शब्दस् तथाप्य् एतौ न जानीतो हरिं परम् ॥ इति ब्राह्मे ।

भगवतो मायां भगवतो महिमानम् । माया तु महिमा प्रोक्ता प्राचुर्ये तु मयट् यतः इति पाद्मे । आत्मवर्त्मा परमात्मगतिः ॥३९॥

श्रीधरः  यत् यस्मात् स्वयम् अप्य् आत्मा हरिर् आत्मवर्त्म स्वमायागतिम् एतावद् इति न वेद, अनन्तत्वात् ॥३९॥

क्रमसन्दर्भः  अतो ये तु चिन्त्यत्वेनैव निश्चिन्वन्ति तेषाम् अन्यान् प्रतिमायिनां मोहकारिणाम् अपि भगवतो माया मोहिनी भवतीत्य् अर्थः । अतः कारणात् तन्माया मायिनाम् अपि मोहिनीति सार्धेनान्वयः । भगवत इत्य् अत्र भगवतीति क्वचित् पाठः । अचिन्त्यत्वम् एव दर्शयति यद् इति सार्धकेन । यत् यस्मात् स्वयम् अपि आत्मा वर्त्मस्वरूपैश्वर्यं न वेद सार्वज्ञेनापि न परिच्छिनत्ति अनन्तत्वात् अतस् तस्मै नम एव केवलम् इत्य् अर्थः ॥३९॥

विश्वनाथः  नन्व् आत्मतत्त्वं जानन्तोऽन्यान् अपि ज्ञापयन्तो दार्शनिका बहव एव दृश्यन्ते, तत्राहअत इति । अतः कारणात् तन्माया मायिनां बोधयितव्येषु स्वशिष्येषु मायाम् एवार्पयतां तेषाम् अपि मोहिनी निश्चयेनैव मोहिनी मुहुर् अपि संसारेषु पातयितुम् इति भावः । यद् यतः स्वयम् आत्मा परमेश्वरोऽपि आत्मवर्त्म स्वस्वरूपं न वेद न जानाति, अपरे वराका किम् उत जानीयुः ? ॥३९॥

 _*_

॥ ३.६.४० ॥

यतोऽप्राप्य न्यवर्तन्त वाचश् च मनसा सह ।
अहं चान्य इमे देवास् तस्मै भगवते नमः ॥

श्रीधरः  अतो दुर्ज्ञेयत्वात् केवलं नमस्करोतियत इति । यस्य ज्ञानाय प्रवृत्ता वाचोऽपि मनसा सह तम् अप्राप्यैव न्यवर्तन्त दुर्ज्ञेयत्वात् । न केवलं वाङ् मनसी, अहम् अहङ्कारस्याधिष्ठाता रुद्रोऽपि । इमे इन्द्रियाधिष्ठातारो देवा अन्ये च ॥४०॥

क्रमसन्दर्भः  तम् एव विशिनष्टि यत् इति निवर्तन्त इति क्वचित् पाठः ॥४०॥

विश्वनाथः  अतो दुर्ज्ञेयत्वम् एव स्थापयन् नमस्करोति । अप्राप्य अन्तम् अलब्ध्वा यतः सकाशान् निवर्तते वाचः समष्टिव्यष्टीनां सर्वेषाम् अपि वागिन्द्रियाणि मनसा सहेति मनांसि च । यद् वा, ब्रह्मणो मुखान् निर्गताः सर्वे वेदा एव वाचः, तस्यैव मनसा सह, अहम् अहङ्काराधिष्ठाता रुद्रः, इमे देवा बृहस्पत्यादयश् च यतो निवर्तन्ते । कुतः ? अप्राप्य यन्नामरूपचरित्रादिनां सम्यङ्माधुर्यग्रहणासमर्थ्यात् अपाराणां तेषाम् अन्तप्राप्तसामर्थ्याच् चेत्य् अर्थः । श्रुतिर् अप्य् आचष्टेयतो वाचो निवर्तन्ते अप्राप्य मनसा सह [तै.उ. २.४.१] इति । अत्रापादाननिर्देशे एव वाङ्मनःसंश्लेषप्रत्यायको निवृत्तिस् त्व् अनन्तत्वेन प्रमातुम् अशक्यत्वाद् इति ज्ञेयम् । सर्वथैव वागाद्यगम्यत्वं त्व् आत्मनो न व्याख्येयम् । वेदैश् च सर्वैर् अहम् एव वेद्यः [गीता १५.१५] इति, मनसैवानुद्रष्टव्यम् एतद् अमेयं ध्रुवं, तद् विष्णोः परमं पदं सदा पश्यन्ति सूरयः इत्यादिश्रुतिविरोधापत्तेः ॥४०॥

 _*_

इति सारार्थदर्शिन्यां हर्षिण्यां भक्तचेतसाम् ।
षष्ठोऽध्यायस् तृतीयेऽस्मिन् सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां
तृतीयस्कन्धे विदुरोद्धवसंवादे
षष्ठोऽध्यायः ।
॥ ३.६ ॥


(३.७)
सप्तमोऽध्यायः

॥ ३.७.१ ॥

श्रीशुक उवाच
एवं ब्रुवाणं मैत्रेयं द्वैपायनसुतो बुधः ।
प्रीणयन्न् इव भारत्या विदुरः प्रत्यभाषत ॥

श्रीधरः
सप्तमे संशयच्छेदि प्रतिनन्द्य मुनेर् वचः ।
पुनः क्षत्त्रा कृता नाना प्रश्नाः सम्यग् उदीरिताः ॥

अथ ते भगवल्लीला योगमायोपबृंहिताः [भा.पु. ३.५.२२] इत्यादिना मायागुणैर् लीलया भगवान् सृष्ट्यादि करोतीत्य् एवं ब्रुवाणं मैत्रेयं भारत्या प्रार्थनारूपया प्रीणयन्न् इवेत्य् अभिप्रायाज्ञानेनाक्षेपात् ॥१॥

क्रमसन्दर्भः  इवेति वाक्यालङ्कारे ॥१॥

विश्वनाथः  
सप्तमे भगवज्जीवगतान्यत् संशयच्छिदा ।
भक्तिजिज्ञासयान्योऽपि क्षत्तुः प्रश्नाः प्रकीर्तिताः ॥

एवं
सा वा एतस्य सन्द्रष्टुः शक्तिः सदसदात्मिका ।
मायानाम महाभाग ययेदं निर्ममे विभुः ।
कालवृत्त्या तु मायायां गुणमय्याम् अधोक्षजः ।
पुरुषेणात्मभूतेन वीर्यम् आधत्त वीर्यवान् ॥ [भा.पु. ३.५.२५२६]

इत्य् आदि ब्रुवाणं भारत्या ब्रह्मंस् त्वया संसारकूपाद् उद्धृत एवाहम् इति मधुरया वाचा प्रीणयन् इवेति विदुरमनोगताक्षेपस्य सहसैव मैत्रेयेणावगतत्वान् मैत्रेयं प्रीणयितुम् अशक्नुवन्न् इत्य् अर्थः ॥१॥

 _*_

॥ ३.७.२ ॥

विदुर उवाच
ब्रह्मन् कथं भगवतश् चिन्मात्रस्याविकारिणः ।
लीलया चापि युज्येरन् निर्गुणस्य गुणाः क्रियाः ॥

श्रीधरः  निर्विकारस्य क्रिया, निर्गुणस्य च गुणाः कथम् ? लीलयेत्य् उक्तिः प्रयोजनाभावं परिहरति, न वस्तुविरोधम् इति भावः ॥२॥

क्रमसन्दर्भः  अथ स्वाभाविकमायाशक्त्या परमेश्वरो विश्वसृष्ट्यादिकं करोति, जीवश् च तत्र मुह्यतीत्य् उक्तम् । तत्र सन्देहं प्रश्नोत्तराभ्यां परिहरतिब्रह्मन्न् इत्यादिना । हे ब्रह्मन् ! चिन्मात्रस्य चिन्मात्रस्वरूपस्य स्वतः स्वरूपशक्त्या भगवतः श्रीवैकुण्ठादिगततादृशैश्वर्यादियुक्तस्य, अत एव निर्गुणस्य प्राकृतगुणास्पृष्टस्य तत एव अविकारिणस् तादृक्स्वरूपशक्तिविलासभूतानां क्रियाणाम् अनन्तानाम् अपि सदोदितवरानन्तविधप्रकाशे तस्मिन् नित्यसिद्धत्वात् तत्तत्क्रियाविर्भावकर्तुस् तस्यावस्थान्तरप्राप्तत्वाभावात् प्राकृतकर्तुर् इव न विकारापत्तिर् इति ।

निर्विकारस्य च कथं सत्त्वादयः प्राकृतगुणाः, कथं वा तदासङ्गहेतुकाः स्थित्यादयः क्रियाश् च युज्येरन् ? ततश् च चिन्मात्रवस्तुविरोधाद् एव ते च ताश् च न युज्यन्ते । भगवत्त्वे तु स्वैरचेष्टयापि न युज्येरन् इत्य् आहलीलया वापि इति । अत्राविकारित्वनिर्गुणत्वाभ्यां सह चिन्मात्रभगवत्त्वं चेत्य् उभयम् अपि स्वीकृत्यैव पूर्वपक्षिणा पृष्टम् ॥२॥ [परमात्मसन्दर्भ ८५]

विश्वनाथः  चिन्मात्रस्य गुणाः सत्त्वादयः क्रियाः सृष्ट्यादयश् च कथं ? अत्र चिद्रूपस्य चिन्मयस्येत्यादिकम् अप्रयुज्य चिन्मात्रस्येत्य् अवधारणवाचिमात्रशब्दप्रयोगाद् अचिद्गन्धस्यापि तत्र राहित्यं बोधितं ततश् च सा वा एतस्येत्य् अनेन सत्त्वादिगुणमय्या मायाया भगवच्छक्तित्वेनोक्तत्वाच् छक्तेश् च स्वभिन्नत्वासम्भवात् वस्तुतो गुणास् तदीया एवेति, तस्य चिन्मात्रत्वे कथं सत्त्वादिजडगुणवत्त्वं सत्त्वादिजडगुणवत्त्वे च कथं चिन्मात्र्।अत्वम् इत्य् आक्षेप एकः । तथा विकारो हि कालहेतुको गुणधर्म एवेति तस्य तु चिन्मात्रत्वाद् एवाविकारित्वे कथं विकारव्यञ्जकक्रियावत्त्वं, क्रियावत्त्वे च कथम् अविकारित्वम् इति द्वितीयः ।

नन्व् एवम् असम्भवन्तोऽपि गुणाः क्रियाश् च तस्य स्वैरलीलत्वात् सम्भवेयुः ? तत्राहलीलया वेति नहि लीलएय्त्य् उक्त्या विरोधः परिहर्तुं शक्यते, तस्य तादृशलीलत्वे गुणवत्त्वस्य दुष्परिहरत्वाद् इति भावः । अत्र भगवत इति विशेष्यं भगवान् एव चिन्मात्रा, न तु भग इति वाच्यं, यतो भगस्यापि भगवत्त्वम् अप्राकृतत्वं विष्णुपुराणे दृष्टं, यथा

ज्ञानशक्तिबलैश्वर्यवीर्यतेजांस्य् अशेषतः ।
भगवच्छब्दवाच्यानि विना हेयैर् गुणादिभिः ॥ [वि.पु. ६.५.७९] इति ।

अत एव देहदेहिविभागोऽयं नेश्वरे विद्यते क्वचिद् इत्य् उक्तम्, अत एव भगशब्दवाच्यानां षडैश्वर्याणाम् अपि चिन्मात्रत्वम् एव, न तु सत्त्वादिगुणपरिणामत्वम् इति भगवत्त्वं स्वरूपलक्षणम् एव । भगवत्त्वस्य मायिकत्व् तटस्थलक्षणत्वम् इति व्याचक्षाणा भ्रान्ता एव । इन्द्रस्य मायेयम् इति इन्द्रो मायया वृषभो भवतीत्य् उक्ते इन्द्रस्य वृषरूपत्वम् एव स्वमायाकृतं प्रतीयते, न त्व् इन्द्रत्वं यथा तथैव सेयं भगवतो मायेति भगवान् एव मायया विश्वं भवतीत्य् उक्त्या भगवतो विश्वरूपत्वम् एव मायिकं स्यान्, न तु भगवत्त्वम् इति युक्तेश् च ॥२॥

 _*_

॥ ३.७.३ ॥

क्रीडायां उद्यमोऽर्भस्य कामश् चिक्रीडिषान्यतः ।
स्वतस्तृप्तस्य च कथं निवृत्तस्य सदान्यतः ॥

श्रीधरः  अर्भकवल् लीलापि न युज्यते वैषम्याद् इत्य् आहौद्यमयति प्रवर्तयतीत्य् उद्यमः । अर्भकस्य क्रीडायां प्रवृत्तिहेतुः कामोऽस्ति । अन्यतस् तु वस्त्वन्तरेण बालान्तरप्रवर्तनेन वा तस्य क्रीडेच्छा भवति । ईश्वरस्य तु स्वतस् तृप्तस्य कथं कामः ? अन्यतः सदा निवृत्तस्य चासङ्गाद्वितीयस्य कथम् अन्यतश् चिक्रीडिषा ? इत्य् अर्थः ॥३॥

क्रमसन्दर्भः  ततश् च तस्य चिन्मात्रस्वरूपस्य भवतु भगवत्त्वं तन्मात्रेऽस्माकं न सन्देहः, किन्तु तस्य कथम् इतरगुणादिस्वीकारो युज्यते ? इत्य् एव पृच्छ्यते इति वाक्यार्थः । ततश् च चिन्मात्रत्वे भगवन्मात्रत्वे च तस्य तुच्छा गुणाः क्रियाश् च न सम्भवन्त्य् एवेति द्विगुणीभूयैव प्रश्नः । लीलया वापि कथं युज्येरन् ? इति विशदयतिक्रीडायाम् इति ।

अधिकारित्वादितत्तदुत्कर्षहीनस्य अर्भकस्य चिक्रीडिषारूपः कामः, ताभ्याम् अन्यस्य क्रीडायां उद्यमे हेतुर् भवति । भगवतस् तु स्वेनात्मस्वरूपवैभवेन च तृप्तस्य, अत एव अन्यतः सदा निवृत्तस्य च कथम् असाव् अन्यतः सम्भवेत् ? ॥३॥

परमात्मसन्दर्भ ८६ ततश् च तस्य चिन्मात्रस्वरूपस्य भवतु, भगवत्त्वं तत्रास्माकं न सन्देहः । किन्तु तस्य कथम् इतरगुणादिस्वीकारो युज्यते ? इत्य् एव पृच्छत इति वाक्यार्थः । ततश् चिन्मात्रत्वे भगवत्त्वे च तस्य तुच्छा गुणाः क्रियाश् च न सम्भवन्त्य् एवेति द्विगुणीभूयैव प्रश्नः । लीलया वापि कथं युज्येरन् ? इति विशदयतिक्रीडायाम् इति ।

उद्यमयति प्रवर्तयति इत्य् उद्यमः । अर्भकस्य क्रीडायां प्रवृत्तिहेतुः कामोऽस्ति । अन्यतस् तु वस्त्वन्तरेण बालान्तरप्रवर्तनेन वा तस्य क्रीडेच्छा भवति । भगवतस् तु स्वतः स्वेनात्मना स्वरूपवैभवेन च तृप्तस्य अत एव अन्यतः सदा निवृत्तस्य च कथम् अन्यतो जीवाज् जगच् च निमित्तात् चिक्रीडिषा इति । न च तस्य ते गुणास् ताः क्रियाश् च न विद्यन्ते इत्य् अपलपनीयम् ॥३॥

विश्वनाथः  किं च, लीलयेत्य् उक्त्या विरोधपरिहारो मास्तु लीलैव तावद् ईश्वरे हेत्वभावान् न घटत इति सदृष्टान्तम् आहक्रीडायाम् इति । उद्यमयति प्रवर्तयतीत्य् उद्यमः काम एवार्भकस्य स्वाभाविकः क्रीडायां प्रवृत्तिहेतुर् अस्ति । तथा अन्यतो बालान्तरप्रवर्तनम् अपि चिक्रीडिषास्ति परमेश्वरस्य आत्मारामत्वात् कथं काम ईश्वरान्तराभावात् ? कथम् अन्यतश् चिक्रीडिषा ? इत्य् आहस्वतस् तृप्तस्येत्य् आदि । अन्यतो निवृत्तस्य अन्यरहितस्य ॥३॥

 _*_

॥ ३.७.४ ॥

अस्राक्षीद् भगवान् विश्वं गुणमय्य् आत्ममायया ।
तया संस्थापयत्य् एतद् भूयः प्रत्यपिधास्यति ॥

श्रीधरः  यच् चोक्तं स्मरन् विश्वसृजाम् ईशो विज्ञापितम् अधोक्षजे [भा.पु. ३.६.१] इत्यादिनाविद्योपाधेर् जीवस्य भोगार्थम् ईश्वरः सृष्ट्यादि करोतीति तद् अप्य् आक्षेप्तुम् अनुवदति
अस्राक्षीद् इति । गुणमयी आत्मनो जीवस्य कर्तृत्वभोक्तृत्वादिमोहोत्पादिका या माया, तया सृष्टवान् । तद् उक्तं प्रथमे

यया सम्मोहितो जीव आत्मानं त्रिगुणात्मकम् ।
परोऽपि मनुतेऽनर्थं तत्कृतं चाभिपद्यते ॥ [भा.पु. १.७.५] इत्यादिना ।

अत्र च, अतो भगवतो माया मायिनाम् अपि मोहिनी [भा.पु. ३.६.३९] इति । संस्थापयति पालयति । प्रत्यपिधास्यति प्रातिलोम्येन तिरोहितं करिष्यति । पाठान्तरे प्रातिलोम्येनात्मन्य् अभितो धारयिष्यति ॥४॥

क्रमसन्दर्भः  न च तस्य ते गुणास् ताः क्रियाश् च न विद्यन्त इत्य् अपलपनीयं, तत्रैव प्रसिद्धेर् इत्य् आहअस्राक्षीद् इति । गुणमय्या त्रैगुण्यव्यञ्जिन्या आत्माश्रितया मायया संस्थापयति पालयति प्रत्यपिधास्यति प्रातिलोम्येन तिरोहितं करिष्यति ॥४॥ [परमात्मसन्दर्भ ८७]

विश्वनाथः  न च तस्य ते गुणाः क्रियाश् च न सत्नीत्य् अपलपनीयं तथैव प्रसिद्धेर् इत्य् आहअस्राक्षीद् इति । प्रत्यपिधास्यति प्रातिलोम्येन तिरोहितं करिष्यति ॥४॥

 _*_

॥ ३.७.५ ॥

देशतः कालतो योऽसाव् अवस्थातः स्वतोऽन्यतः ।
अविलुप्तावबोधात्मा स युज्येताजया कथम् ॥

मध्वः दुर्भगक्लेशशरीरस्थत्वात् तस्यापि भाव्यम् । न च तद् युज्यते । सेयं भगवतो माया, अयं हि भगवन्महिमा । तस्य कार्पण्यं बन्धनादि न युज्यत इति यद् उक्तं तन् नाय्यम् एव । दुर्भगादि शरीरस्थस्यापि तद्दोषास्पर्श एव तन्महिमेत्य् अर्थः ।

कथं देहपरो देवो लिप्येत स हि बन्धनैः ।
कथं न दुःखी स भवेद् दुःखी चेद् ईश्वरः कुतः ॥
महिमा परमस्यैष यद् देहस्थो न बाध्यते ।
यद् दुःखी न स ईशानो मायेति महिमोच्यते ॥
प्रधानं मय इत्य् आहुः प्राधान्यान् मयता भवेत् ॥ इति भाल्लवेयश्रुतिः ।

अविलुप्तबोधरूपत्वान् नासौ प्रकृतिदेहवान् ।
न सृष्ट्यादिकं भ्रान्तिर् भ्रान्तिवादा हि दानवाः ॥
अतो भ्रान्त्यादिसम्बन्धो नास्य क्वचन युज्यते ।
भ्रान्त्या जीवस्य संसार ईशज्ञानाद् विलीयते ।
भ्रान्तिर् देहाद्यभिमतिर् ईशज्ञानाद् विनश्यति ॥ इति ब्रह्माण्डे ॥५॥

श्रीधरः  एतच् च जीवस्याविद्याश्रयत्वे घटेत, न तु तत् सम्भवतीत्य् आहदेशत इति । योऽसौ देशादिभिर् अविलुप्तावबोध आत्मा जीवः, ब्रह्मस्वरूपत्वात् । स कथम् अजयाऽविद्यया युज्येत ? तत्र देशतो दीपप्रभाया इव लोपो नास्ति, सर्वगतत्वात् । न कालतः, विद्युत इव नित्यत्वात् । नावस्थातः, स्मृतिवद् अविक्रियत्वात् । न स्वतः, स्वप्नवत् सत्यत्वात् । नान्यतः, घटादिवद् अद्वितीयत्वात् । एवम् एतैर् यस्य बोधो न लुप्यते, स कथम् अजया युज्येत ? अजा चात्राविद्यैव, न माया, तस्या अवबोधेन विरोधाभावात् ॥५॥

क्रमसन्दर्भः  जीवस्य कथं मायामोहितत्वं घटेत ? इत्य् आक्षेपान्तरम् आहदेशत इति । योऽसौ देशादिभिर् अविलुप्तावबोध आत्मा जीवः स कथम् अजया अविद्यया युज्येत ? तत्र देशव्यवधानतो देशगतदोषतो वा चक्षुः प्रकाश इव, कालतो विद्युद् इव, अवस्थातः स्मृतिर् इव, स्वतः शुक्तिरजतम् इव, अन्यतो घटादिवस्त्व् इव, न तस्यावबोधो लुप्यते अव्याहतस्वरूपभूतज्ञानाश्रयत्वाद् एवेत्य् अर्थः ॥५॥ [परमात्मसन्दर्भ ८७]

विश्वनाथः  जीवस्य च कथं मायामोहितत्वं घटेतेत्य् आक्षेपान्तरम् आहदेशत इति । योऽसौ नित्यज्ञानत्वात् देशादिभिर् अविलुप्तावबोध आत्मा जीवः स कथम् अजया अविद्यया युज्येत अजायोगोत्थस् तस्यावबोधलोपः कथं स्याद् इत्य् अर्थः । तत्र देशत ऊषरदेशत उप्तं बीजम् इव कालतो विद्युद् इव अवस्थातः स्मृतिर् इव स्वतः स्वप्न इव अन्यतो घटादिर् इव यस्य चिद्वस्तुत्वाद् अवबोधो न लुप्तो भवितुम् अर्हति स कथम् अविद्यया विलुप्तविबोधः क्रियत इत्य् अर्थः ॥५॥

 _*_

॥ ३.७.६ ॥

भगवान् एक एवैष सर्वक्षेत्रेष्व् अवस्थितः ।
अमुष्य दुर्भगत्वं वा क्लेशो वा कर्मभिः कुतः ॥

श्रीधरः  किं च, ब्रह्मरूपत्वाद् एव जीवस्य संसारोऽपि न विद्यत इत्य् आक्षिपति । सर्वक्षेत्रेष्व् अवस्थितो भोक्तापि वस्तुतो भगवान् एव, चिद्रूपत्वेन तद्व्यतिरेकाभावात् । एवं च सत्य् अमुष्य जीवस्य दुर्भगत्वम् आनन्दादिभ्रंशः कर्मभिर् हेतुभूतैः क्लेशो वा कुतः ? कर्मसम्बन्धाभावात् । अन्यथेश्वरस्यापि तत्प्रसङ्गः स्याद् इति भावः ॥६॥

क्रमसन्दर्भः  तत्रैव विरोधान्तरम् आहभगवान् एक एवेति । एष एक एव भगवान् परमात्मापि सर्वक्षेत्रेषु सर्वस्य जीवस्य क्षेत्रेषु देहेष्व् अवस्थितः । तत्र सति कथम् अमुष्य जीवस्य दुर्भगत्वं स्वरूपभूतज्ञानादिलोपः कर्मभिः क्लेशश् च तस्य वा कुतो नास्ति ? न ह्य् एकस्मिन् जलादौ स्थितयोर् वस्तुनोः कस्यचित् तत्संसर्गः, कस्यचिन् नेति युज्यत इत्य् अर्थः ॥६॥ [परमात्मसन्दर्भ ८९]

विश्वनाथः  न चायम् अन्यायोऽराजक द्वैराज्ययोर् इव सम्भावनीयो यद् अजा निरपराधं जीवं पराभवेद् इत्य् आहसर्वेषाम् अपि जीवानां क्षेत्रेषु देहेषु भगवान् एव अवस्थितः अन्तर्यामिरूपेण स्वयम् एव स्थितः, न तु राजेव स्वराज्येषु स्वप्रतिनिधिपुरुषद्वारेत्य् अर्थः । एक एवेति द्वैराज्यशङ्कापि परिहृता । अत एव तस्मिन् भगवति सर्वप्रतिपालके अत्रैव तिष्ठत्य् अपि अमुष्य जीवस्य दुर्भगत्वम् आनन्दादिभ्रंशो वा कर्मभिर् आविद्यकैः क्लेशो वा कुतः ॥६॥

 _*_

॥ ३.७.७ ॥

एतस्मिन् मे मनो विद्वन् खिद्यतेऽज्ञानसङ्कटे ।
तन् नः पराणुद विभो कश्मलं मानसं महत् ॥

श्रीधरः  अज्ञानम् एव सङ्कटं दुर्गं तस्मिन् । तन् मानसं कश्मलं मोहं पराणुद अपाकुरु ॥७॥

क्रमसन्दर्भः  न व्याख्यातम्.

विश्वनाथः  अज्ञानम् एव सङ्कटं दुर्गं तस्मिन् कश्मलं मोहं पराणुद अपाकुरु न इत्य् अस्मदोर् द्वयोश् चेति बहुवचनम् ॥७॥

 _*_

॥ ३.७.८ ॥

श्रीशुक उवाच
स इत्थं चोदितः क्षत्त्रा तत्त्वजिज्ञासुना मुनिः ।
प्रत्याह भगवच्चित्तः स्मयन्न् इव गतस्मयः ॥

श्रीधरः  चोदित आक्षिप्तः स्मयन्न् इव प्रौढिम् आविष्कुर्वन्न् इव । वस्तुतस् तु गतस्मयः ॥८॥

क्रमसन्दर्भः  न व्याख्यातम्.

विश्वनाथः  मुनिर् भगवच्चित्त इति कथम् अत्र समाधास्य इति मननपरो भगवन्तं सस्मारेत्य् अर्थः । ततश् च सहसैवोपलब्धार्थः स्मयन्न् इव अहो दुःसमाधाना इमे आक्षेपा इति बहिर् विस्मयं प्राप्नुवन्तस् तु सुसमाधाना एवेमे इति विस्मयरहित एवेत्य् अर्थः ॥८॥

 _*_

॥ ३.७.९ ॥

मैत्रेय उवाच
सेयं भगवतो माया यन् नयेन विरुध्यते ।
ईश्वरस्य विमुक्तस्य कार्पण्यं ऊत बन्धनम् ॥

श्रीधरः  भगवतोऽचिन्त्यशक्तेर् ईश्वरस्य सेयं माया नयेन तर्केण विरुध्यत इति यत् । तर्कं विरोधम् एवानुवदतिविमुक्तस्य एव पुंसोऽविद्याबन्धनं कार्पण्यं चेति ॥९॥

क्रमसन्दर्भः  तत्र केवलं चिन्मात्रत्वं जीवेऽपि न सम्भवतीति भगवत्त्वम् एवाङ्गीकृत्य श्रीमैत्रेय उवाचसेयम् इति । यया विश्वसृष्ट्यादिकं भवति, सेयं भगवतोऽचिन्त्यस्वरूपशक्तेर् मायाख्या शक्तिः, यत् या नयेन तर्केण विरुध्यते तर्कातीततया सेयम् अप्य् अचिन्त्येत्य् अर्थः । यद्यप्य् एवं द्वयोर् अप्य् अचिन्त्यत्वं, तथापि भगवतो मायेत्य् अनेन व्यक्तत्वात् स्वरूपशक्तेर् अन्तरङ्गत्वाद् बहिरङ्गाया मायाया गुणैः सत्त्वादिभिस् तत्कार्यैः स्थापनादिभिश् च नासौ स्पृश्यत इत्य् अर्थः ।

तन्त्रेण चायम् अर्थःयत् यथा मायया येन भगवता सह न विरुद्ध्यते, नासौ विरोधविषयीक्रियत इति । यत् या येन भगवता न विरुध्यते, न सर्वथा निर्विषयीक्रियत इति च । एवम् एव षष्ठे नवमाध्याये

दुरवबोध इव तवायं विहारयोगो यद् अशरणोऽशरीर इदम् अनवेक्षितास्मत्समवाय आत्मनैवाविक्रियमाणेन सगुणम् अगुणः सृजसि पासि हरसि ॥ [भा.पु. ६.९.३४]

इति गद्येन तस्य सगुणकर्तृत्वं विरुध्य, पुनः

अथ तत्र भवान् किं देवदत्तवद् इह गुणविसर्गपतितः पारतन्त्र्येण स्वकृतकुशलाकुशलं फलं ऊपाददात्य् आहो स्विद् आत्माराम उपशमशीलः समञ्जसदर्शन उदास्त इति ह वाव न विदामः ॥ [भा.पु. ६.९.३५]

इति गद्येनान्तर्यामितया गुणविसर्गपतितत्वेन जीववद् भोक्तृत्वयोगं सम्भाव्य,

न हि विरोध उभयं भगवत्य् अपरिमितगुणगण ईश्वरेऽनवगाह्यमाहात्म्ये ‘र्वाचीनविकल्पवितर्कविचारप्रमाणाभासकुतर्कशास्त्रकलिलान्तःकरणाश्रयदुरवग्रहवादिनां विवादानवसर उपरतसमस्तमायामये केवल एवात्ममायाम् अन्तर्धाय को न्व् अर्थो दुर्घट इव भवति स्वरूपद्वयाभावात् ॥ [भा.पु. ६.९.३६]

इति गद्येन तत्र तत्रावितर्क्यशक्तित्वम् एव सिद्धान्ते योजितम् । तत्र तत्रावितर्क्यशक्तित्वेन सिद्धान्ते योजितम् ।

तत्र स्वरूपशक्तेर् अवितर्क्यत्वं भगवति  [भा.पु. ६.९.३६] इत्यादिभिर् विशेषणैर् मायायाश् च आत्ममायाम् इत्य् अनेन दर्शितम् । तत्र स्वरूपद्वयाभावात् [भा.पु. ६.९.३५] इत्य् अस्य तथाप्य् अचिन्त्यशक्त्या तत्कर्तृत्वं तदन्तःपातित्वं च विद्यते इत्य् अर्थः ।

समविषममतीनाम् [भा.पु. ६.९.३७] इति तु गद्यं तथाप्य् उच्चावचबुद्धीनां तथा स्फुरसीति प्रतिपत्त्यर्थं ज्ञेयम् ।

दुरवबोध इव [भा.पु. ६.९.३४] इति प्राक्तनगद्ये त्व् अशरीर इति शरीरचेष्टां विना, अशरण इति भूम्याद्याश्रयं विना इत्य् अर्थः । अथ तत्र इत्यादौ स्वकृतेऽपि तस्यापि हेतुकर्तृत्वाद् योजनीयम् । तस्माद् अत्रापि स्वरूपशक्तेर् एव प्राधान्यं दर्शितम् ।

अथ तत्र इत्य् आदौ स्वकृतेति तस्यापि हेतुकर्तृत्वं योजनीयं, तस्माद् अत्रापि स्वरूपशक्तेर् एव प्राबल्यं दर्शितम्, अत एव ऋतेऽर्थं यत् प्रतीयेत [भा.पु. २.९.३३] इत्य् आदौ मायाया आभासस्थानीयत्वं प्रदर्श्य, तदस्पृश्यत्वम् एव भगवतो दर्शितम् । त्वम् आद्यः पुरुषः साक्षाद् [भा.पु. १.७.२३] इत्य् आदौ, माया व्युदस्य चिच्छक्त्या इत्य् अनेन च तथा ज्ञापितम् । माया परैत्याभिमुखे च विलज्जामाना [भा.पु. २.७.४७] इत्य् अनेन च ।

तद् एवं भगवति तद्विरोधं परिहृत्य जीवेऽप्य् अविद्यासम्बन्धम् अतर्क्यत्वेन दर्शिततया तन् माययैव समादधाति । ईश्वरस्य इति यद् इत्य् अनेनैव सम्बध्यते । अर्थवशाद् अत्र च तृतीयया परिणम्यते । यत् यथा ईश्वरस्य स्वरूपज्ञानादिभिः समर्थस्य, अत एव विमुक्तस्य [जीवस्य] कार्पण्यं तत्तत्प्रकाशतिरोभावः, तथा बन्धनं दर्शितगुणमयजालप्रवेशश् च भवतीति । तद् उक्तन्तत्सङ्गभ्रंशितैश्वर्यं [भा.पु. ६.५.१५] इति ।

तद् एवं सर्वम् अभिप्रेत्य श्रुतयोऽप्य् आहुःस यद् अजया त्व् अजां [भा.पु. १०.८७.३८] इत्यादाव् अपेतभग इति च ।

अत्र मूलपद्ये भगवतो मायेत्य् अनेन भगवत्त्वं मायिकम् इत्य् आयातम् । इन्द्रस्य मायेत्य् अत्र यथेन्द्रत्वम् एवं पूर्वत्रापि ज्ञेयम् ॥९॥ [परमात्मसन्दर्भ २५, ९०]

विश्वनाथः  सा प्रसिद्धेयं भगवतोऽचिन्त्यैश्वर्यस्य माया यत् या नयेन तर्केण विरुद्ध्यते अतर्क्येत्य् अर्थः । स्वयम् अचिद्रूपापि चिन्मात्रस्य अत्व एव शक्तिर् अतस् तदीयाः सत्त्वादयोऽपि भगवत एव गुणा उच्यन्ते । तद् अपि भगवान् स्वरूपतो निर्गुण एव । यथा ज्योतिर्मात्रस्यापि सूर्यस्य मेघान्धकारहिमादयो ज्योतिः प्रतिकूला अपि तस्यैव भवन्ति । यथैव सूर्यात् प्रभवन्ति [भा.पु. ४.३१.१५] इत्य् अनन्तरं, यथा नभस्य् अभ्रतमःप्रकाशा [भा.पु. ४.३१.१७] इति चतुर्थे । प्राणादिभिः स्वविभवैर् उपगूढम् अन्यो मन्येत सूर्यम् इव मेघहिमोपरागैर् इति श्रीदशमे च श्रीनारदोक्तेर् दृष्टान्तेऽप्य् अत्रातर्क्त्यतैव । एवम् एव स्वरूपतो निर्विकारस्यैव भगवतः शक्त्या माययैव विश्वसृष्ट्यादिक्रियाः शक्तिशक्तिमतोर् अभेदात् । यद् उक्तं भगवता

प्रकृतिर् यस्योपादानम् आधारः पुरुषः परः ।
सतोऽभिव्यञ्जकः कालो ब्रह्म तत् त्रितयं त्व् अहम् ॥ [भा.पु. ११.२४.१९] इति ।

तद् एवम् इशरीरगतं संशयं छित्त्वा देशतः कालत इत्य् आदिनोक्तं जीवगतम् अपि संशयं छिन्नत्ति ईश्वरस्येति सार्धद्वयेन । ईश्वरस्य स्वरूपज्ञानानन्दाद्यनुभवसमर्थस्यापि जीवस्य दुर्भगत्वादिकार्पण्यं तथा विमुक्तस्यापि बन्धनं यत् सेयं माया मायावृत्तिर् अविद्या । अविद्यानिबन्धनम् एवैतद् द्वयम् इत्य् अर्थः ।

अयम् अर्थःअजया जीवस्य कथं ज्ञानलोप इति त्वयोच्यते । स च ज्ञानलोपो यदि सत्यः स्यात्, तदा सा अजा स्वशक्तिर् अपि भगवता दण्ड्या स्यात्, किन्तु स नैव सत्यः यथा हृदि स्थितम् अपि रत्नपदकं विस्मृत्य जनेन नास्ति पदकम् इति खिद्यते । यथा चान्येन कृतम् अपि चौर्यं विभ्रान्तिवशान् मयैव हृतम् इत्य् अभिमन्यते, तदनन्तरं च राजकीयपुरुषदत्तं तत्फलं दुःखम् अपि भुज्यत एव, तथैवानाद्यविद्यासङ्गवशात् जीवेन स्वज्ञानानन्दं विस्मृत्य देहाभिमानप्राप्तं देहधर्मं दुर्भगत्वादिकं च प्राप्य यदि क्लिश्यति, तर्हि कस्मै दोषो देय इति । अत्र तत्सङ्गभ्रंशितैश्वर्यं संसरन्तं कुभार्यवद् इत्य् आदि दृष्टेः किञ्चिद् ऐश्वर्यसम्भवात् जीवोऽपीश्वरशब्देनोक्तः ।

केचित् पुनर् एवं व्याचक्षन्तेदेशतः कालत इत्य् आद्य् अविलुप्तावबोध आत्मा परमात्म शुद्धचैतन्यरूपः स कथम् अविद्यया युज्यत इति परमतम् आश्रित्य पूर्वपक्षिणः प्रश्नस्योत्तरम् आहसेयम् इति । इयम् एव भगवतो माया भवेत् । मायामोहितत्वं विना ईदृशः प्रश्नो न घटत इत्य् अर्थः । यद् यस्मात् नयेन नीत्या विरुद्ध्यते । नीतिविरोधम् एवाहईश्वरस्य परमात्मनोऽपि मायामोहितत्वेन जीवत्वे सति कार्पण्यं बन्धनं च न ह्य् एकम् एव शुद्धचैतन्यं मायया मोहितं सद् एव जीव इति तदैव अमोहितं सद् एव परमात्मेति वक्तुं युज्यते । न हि स्वमायया स्वयं मोहितश् चामोहितश् च युगपद् एव कोऽपि भवतीति परम एवानयः । तस्मात् यैर् एवं पृच्छ्यते कष्टसृष्ट्या समाधीयते च त एव मायामोहिता ज्ञेया इति । वस्तुतस् तु परमात्मजीवात्मनौ सूर्यतत्किरणाव् इव जात्यैव मिथो विलक्षणौ चैतन्यचैतन्यकणौ भवत इति सिद्धान्तः । छायाकिरणौ यथा सूर्यत एव भवतः, अथापि सूर्यतुल्यकणौ सूर्यान् न भिद्येते भद्येते च, तथैव मायाशक्तिजीवशक्ती परमेश्वराद् उद्भूते अप्य् अनादी अभिन्ने अपि स्वरूपतो भिन्ने एव । तथा च वैद्यकेपुंसोऽस्ति प्रकृतिर् नित्या प्रतिच्छायैव भास्वत इति । तथा च श्रुतिःयथाग्नेः विस्फुलिङ्गा व्युच्चरन्ति [बृ.आ.उ. २.१.२०] इत्य् एवम् एवात्मन इति जीवस्य शक्तित्वम् ।

अपरेयम् इतस् त्व् अन्यां प्रकृतिं विद्धि मे पराम् ।
जीवभूतां महाबाहो ययेदं धार्यते जगत् ॥ [गीता ७.५] इति श्रीगीतासूक्तम् ॥९॥

 _*_

॥ ३.७.१० ॥

यदर्थेन विनामुष्य पुंस आत्मविपर्ययः ।
प्रतीयत उपद्रष्टुः स्वशिरश्छेदनादिकः ॥

श्रीधरः  अत्रोदाहरणम् आहयत् यथा अर्थेन शिरश्छेदादिना विनाप्य् उपद्रष्टुः स्वप्नसाक्षिणो ममेदं शिरश् छिन्नम् इत्य् आत्मविपर्ययः केवलं मृषैव प्रतीयते, तद्वत् ॥१०॥

क्रमसन्दर्भः  पुनर् अपि जीवस्य वस्तुतः तत्तदवस्थत्वाभावेऽपि भगवन्माययैव तत्तत्प्रतीतिर् इति सदृष्टान्तं ऊपपादयतियद् अर्थेन विनामुष्येति । यद् यस्य । मायया हेतोर् अर्थेन विना अपि । यद्यपि तस्य कालत्रयम् अपि सोऽर्थो नास्ति, तथाप्य् आत्मविपर्यय आत्मविस्मृतिपूर्वकपराभिमानेनाहम् एव तद्धर्मीत्य् एवंरूपो यः सोऽर्थः स्यात् । उपद्रष्टुर् जीवस्य । तृतीयार्थे षष्ठी । स्वप्नावस्थायां जीवेन स्वशिरश्छेदनादिकोऽतीवासम्भवोऽर्थः प्रतीयते । न हि तस्य शिरश् छिन्नं, न तु वा स्वशिरश् छेदं कोऽपि पश्येत्, किन्तु भगवन्मायैवान्यत्रसिद्धं तद्रूपम् अर्थं तस्मिन्न् आरोपयतीति, मायामात्रं तु कार्त्स्न्येनानभिव्यक्तस्वरूपत्वात् [वे.सू. ३.२.३] इति न्यायेन ॥१०॥ [परमात्मसन्दर्भ ३१, ९२]

विश्वनाथः  तत्र भगवतः पृष्ठस्थितया अनाद्यविद्यया तमःस्वरूपया अनादिवैमुख्यरूपभगवत्पृष्ठस्थानां जीवानां ज्ञानं यल् लुप्यते, तस्य न वस्तुत्वं, कारणं नापि प्रयोजनं किम् अप्य् अस्ति तमसः स्वभाव एवायं यत् क्षीणतेजस्विनस् तेजस् तेन लुप्यते इत्य् आहयद् अर्थेनेति । यद् यतः अर्थेन वस्तुना कारणेन प्रयोजनेन च विनैवामुष्य पुंसो जीवस्य आत्मविपर्ययो ज्ञानानन्दभ्रंशः प्रतीयते ।

अर्थो विषयार्थनयोर् धनकारणवस्तुषु ।
अभिधेये च शब्दानां निवृत्तौ च प्रयोजने ॥ इति मेदिनी ।

अत्र दृष्टान्तःद्रष्टुः स्वप्नसाक्षिणः उप समीपे ममेदं शिरश् छिन्नम् इति शिरसः सत्त्वेऽपि शिरसोऽभावः स्वप्नदशायां प्रतीयते, तथैव वस्तुतो ज्ञानानन्दादिभ्रंशाभावेऽप्य् अविद्यादशायां तद्भ्रंशः प्रतीयते । तमसापि तैजसस्य स्वर्णरूप्यादेस् तेजो नलुप्यते, किन्तु आव्रियते मात्रं, तथा बलवत्तेजसा पद्मरागादिना तमोऽपि लुप्यते यथा तथा भक्तजीवेनाविद्यापि भिद्यत इति ज्ञेयम् ।

द्वितीयव्याख्यायां तु तस्माद् ईश्वरस्य पूर्णसच्चिदानन्दस्य परमात्मः सर्वज्ञस्य सर्वव्यापकस्याविद्याबन्धाशङ्कापि दोष एव । स एवाविद्याया जीवात्म स एवाविद्यापगमे परमात्मेति सिद्धान्तोऽपि बहिर्मुखतैव । किन्त्व् ईश्वरचैतन्याज् जातस्यैव विलक्षणस्य चित्कणस्यासर्वज्ञस्य तदीयतटस्थशक्तेर् जीवस्यैवाविद्यया बन्धः स चाप्य् अवस्तुभूत एवेत्य् आहयद् अर्थेनेति । पूर्ववद् एव व्याख्या अमुष्य पुंसो जीवस्यैव न त्व् अन्यस्यास्मदनुभूतचरस्य परमात्मनो हरेर् इत्य् अर्थः ॥१०॥

 _*_

॥ ३.७.११ ॥

यथा जले चन्द्रमसः कम्पादिस् तत्कृतो गुणः ।
दृश्यतेऽसन्न् अपि द्रष्टुर् आत्मनोऽनात्मनो गुणः ॥

श्रीधरः  तर्हीश्वरस्यापि किं न प्रतीयेत ? तत्राहयथा जले प्रतिबिम्बितस्यैव चन्द्रमसो जलोपाधिकृतः कम्पादिधर्मो दृश्यते, न त्व् आकाशे स्थितस्य, तथानात्मनो देहादेर् धर्मोऽसन्न् अपि तदभिमानिनो द्रष्टुर् आत्मनो जीवस्यैव, न त्व् ईश्वरस्येत्य् अर्थः ॥११॥

क्रमसन्दर्भः  अत एव शुद्धस्यापि सतो जीवस्यौपाधिकेनैव रूपेणोपाधिधर्मापत्तिर् इति दृष्टान्तान्तरेणोपपादयतियथा जले इति ।

यथा जले प्रतिबिम्बितस्यैव चन्द्रमसो जलोपाधिकृतः कम्पादिधर्मो दृश्यते न त्व् आकाशस्थितस्य, तद्वद् अनात्मनः प्रकृतरूपोपाधेर् धर्मः आत्मन शुद्धस्य असन्न् अपि "अहम् एव सोऽयम्" इत्य् आवेशान् माययोपाधितादात्म्यापन्नस्याहङ्कारभावस्य प्रतिबिम्बस्थानीयस्य तस्य द्रष्टुर् आध्यात्मिकाद्यवस्थस्यैव यद्यपि स्यात्, तथापि शुद्धोऽसौ तदभेदाभिमानेन तं पश्यतीति तस्यैव स्याद् इत्य् अर्थः । तद् उक्तम् एकादशे श्रीभगवता

नृत्यतो गायतः पश्यन् यथैवानुकरोति ताम् ।
एवं बुद्धिगुणान् पश्यन्न् अनीहोऽप्य् अनुकार्यते ॥ [भा.पु. ११.२२.५३] इति ।

तथैवोक्तम्शुद्धो विचष्टे ह्य् अविशुद्धकर्तुः  [भा.पु. ५.११.१२] इति । विशब्दस्य चात्र तदावेश एव तात्पर्यं, तस्माद् भगवतोऽचिन्त्यस्वरूपान्तरङ्गमहाप्रबलशक्तित्वाद् बहिरङ्गया प्रबलयाप्य् अचिन्त्ययापि माययापि न स्पृष्टिः । जीवस्य तु तया स्पृष्टिर् इति सिद्धान्तितम् ॥११॥ [परमात्मसन्दर्भ ९२]

विश्वनाथः  ननु ज्ञानानन्दाद्यावरणं जीवस्य भवतु नाम । रागद्वेषशोकमोहकामोदयो धर्मास् तेन कुतो लब्धाः ? तत्राहयथेति । अनात्मनोऽन्तःकरणस्यैव गुणः शोकमोहादि द्रष्टुर् आत्मनो जीवस्य असन् तत्र न सम्भवन्न् अपि दृश्यते, तत्र लिङ्गदेहाध्यासात् प्रतीयते इत्य् अर्थः ।

उपाधिधर्मस्योपहितवृत्तित्वेन प्रतीतौ दृष्टान्तःयथा जले इति । तत्कृतः जलोपाधिकृतः कम्पादिश् चन्द्रस्य प्रतीयते, वस्तुतस् तु न स चन्द्रस्य किन्तु जलस्यैवायम् अर्थः । जले यश् चन्द्रो दृश्यते, स हि चन्द्रमण्डलस्य किरणपुञ्ज एव, न तु चन्द्रः । तथा हि चन्द्रसूर्यादिकिरणः जलस्थलवृक्षभित्तिपाषाणादिषु प्रसर्पन्न् अपि तेषु मध्ये यत् स्वच्छं तत्र लोकैः, स प्रतिबिम्बतयोच्यते । चन्द्रो हि मुखनासिकाहस्तपादादिभूषणवाहनादिपरिकरविशिष्टत्वेनैव तत्रत्यजनैर् अनुभूयते ।

स हि भगवद्दृष्टान्तः । स एव स्वस्वरूपभूतकिरणपुञ्जव्याप्तस् तु किञ्चिद् अन्तिकस्थैः किञ्चिद् दूरस्थैश् च किञ्चिद् विशेषत्वेन चानुभूयमानः ।

क्रमेण परमात्मदृष्टान्तो ब्रह्मदृष्टान्तश् च ज्ञेयः । तद्बहिर्भूतकिरणपुञ्जस् तु मण्डलाकारसमष्टिजीवदृष्टान्तः । तत्प्रतिबिम्बो यो जले दृश्यते, स प्रतिबिम्बत्वेन प्रतीयते मात्रं, न तु वस्तुतः प्रतिबिम्बस् तत्र जलेऽपि किरणपुञ्जस्य सत्यस्यैव दृश्यमानत्वात् । अतः स एव जलोपाधिवर्ती जलधर्मैः कम्पादिभिर् यथान्वितः, तथैवान्तःकरणधर्मैः शोकमोहादिभिर् अन्वितो जीवस् तदध्यासात् तद् इतस् ततः प्रसृमराः किरणास् तु व्यष्टिजीवदृष्टान्ता ज्ञेया इति ॥११॥

 _*_

॥ ३.७.१२ ॥

स वै निवृत्तिधर्मेण वासुदेवानुकम्पया ।
भगवद्भक्तियोगेन तिरोधत्ते शनैर् इह ॥

श्रीधरः  तन्निवृत्त्युपायम् आहस वै अनात्मनो गुणो निवृत्तिधर्मेण वासुदेवस्यानुकम्पा तया च तस्मिन् भक्तियोगस् तेन तिरोधत्तेऽदृश्यो भवति । शनैर् इत्य् अनेन साधनानुसारेणेत्य् उक्तम् ॥१२॥

क्रमसन्दर्भः  स वै इति निवृत्तिधर्मेण निष्कामस्वभावेन भक्तियोगेन या वासुदेवानुकम्पा तया शनैस् तदनुकम्पातारतम्येन तिरोधत्ते ॥१२॥

विश्वनाथः  तर्हि जीवस्य कथं निस्तारः ? तत्राहअनात्मनो गुणः निवृत्तधर्मेण निवृत्तिधर्मजन्येन भक्तिमिश्रज्ञानेनेत्य् अर्थः । तथा स्वभक्तद्वारया वासुदेवानुकम्पया उद्भूतेन भगवद्भक्तियोगेन तिरोधत्ते । तन्निवृत्त्युपायो हि ज्ञानं वा भवतिर् वा भवेद् इति वाक्यार्थः । शनैर् इति साधनानुसारेणानर्थनिवृत्तितारतम्येनेत्य् अर्थः ॥१२॥।

 _*_

॥ ३.७.१३ ॥

यदेन्द्रियोपरामोऽथ द्रष्ट्र् आत्मनि परे हरौ ।
विलीयन्ते तदा क्लेशाः संसुप्तस्येव कृत्स्नशः ॥

मध्वः  इन्द्रियोपरामाख्यः पुरुषार्थो मुक्तिः ॥१३॥

श्रीधरः  तर्हि सर्वानर्थनिवृत्तिः कदेत्य् अपेक्षायाम् आहयदेन्द्रियाणां ऊपरामो नैश्चल्यम् । क्व ? द्रष्टुर् आत्मन्य् अन्तर्यामिरूपे । अथानन्तरम् एव । कृत्स्नक्लेशविलयमात्रे दृष्टान्तः संसुप्तस्येवेति । न तु पुनर् उत्थाने ॥१३॥

क्रमसन्दर्भः  न व्याख्यातम्.

विश्वनाथः  तर्हि सर्वानर्थनिवृत्तिः कदेत्य् अपेक्षायाम् आहयदेति । तत्र ज्ञानमते इन्द्रियाणां मनोवृत्तीनां ऊपरामो लयः । सुषुप्तिव्यावृत्त्यर्थम् आहद्रष्टुर् आत्मन्य् अन्तर्यामिणि परे ब्रह्मणि हरौ भगवति वा ज्ञानाङ्गभूतया भक्त्या अनुभूयमाने सतीति शेषः । कृत्स्नक्लेशविलयमात्रे दृष्टान्तः । संसुप्तस्य सुषुप्तिं प्राप्तस्य यथा धनपुत्रादिनाशदुःखानि लीयन्ते । अथ भक्तिमते हरौ स्वसौन्दर्यादिभिर् मनोहारिणि यदा इन्द्रियाणां चक्षुःश्रोत्रादीनां ऊपरामो नैश्चल्यं भगवत्सम्बन्धि सौन्दर्यसौरभ्यसौकुमार्यमाधुर्यवैदग्ध्येष्व् एव चक्षुःश्रोत्रघ्राणत्वग्जिह्वामनांसि सर्वथा निमज्जन्ति । न पुनः प्राकृतरूपशब्दाद्यास्वादं जिघृक्षन्ति । हरौ कथम्भूते द्रष्टात्मनि द्रष्टृस्वरूपे स्वीयभक्तं कृपाकटाक्षविषयं कुर्वन्तीत्य् अर्थः । परे परमेश्वरे प्रकृतेः परत्रेति वा । क्लेशाभावमात्रे दृष्टान्तः । संसुप्तस्य न तु स्वपतः सुप्तोत्थितस्येत्य् अर्थः । तस्य यथा स्वप्नदृष्टाः स्वशिरश्छेदनादिक्लेशा लीयन्त इति ॥१३॥

 _*_

॥ ३.७.१४ ॥

अशेषसङ्क्लेशशमं विधत्ते
गुणानुवादश्रवणं मुरारेः ।
किं वा पुनस् तच्चरणारविन्द
परागसेवारतिर् आत्मलब्धा ॥

श्रीधरः  भक्तियोगेन क्लेशनिवृत्तिं दर्शयति, अशेषेति । गुणानाम् अनुवादश् च श्रवणं च । आत्मनि मनसि लब्धा श्रवणकीर्तनापेक्षया सप्रेमध्याने किं पुनर् न्यायोक्तिः ।

क्रमसन्दर्भः  अशेषेति । अत्र ब्रह्मन्न् [भा.पु. ३.७.२३] इत्य् आदिद्वये प्रथमप्रश्नाभिप्रायोऽयम् । तत्त्वदेवताप्रार्थने भवता यद् व्यञ्जितं भक्तिवशतामयलीलाया भगवान् षृष्ट्यादौ प्रवर्तत इति, तद् अप्य् अघटमानं, वस्तुविरोधात् स्वभावविरोधाच् चेति । देशत [भा.पु. ३.७.५६] इत्य् आदिद्वये तु तत्प्रस्तावत्वेन प्रश्नान्तरं ज्ञेयम् । अथोत्तरमुपदेष्टव्यावशिष्टविज्ञानरूपचतुःश्लोकी द्वितीयश्लोकार्थानुसारेणैव । तत्र सेयम् इत्य् अत्र भगवत [भा.पु. ३.७.९] इत्य् अनेनाचिन्त्यशक्तित्वम् एव सिद्धान्तः । अत्र भक्त्याख्यशक्तेर् अपि तादृशसामर्थ्यं व्यञ्जितम् । यतः पुनश् च स वै निवृत्तिधर्मेण [भा.पु. ३.७.१२] इत्य् आदिभिः ससाधनं रहस्यं ऊपदिष्टं यत्रैव कुतः पुनर् अत्यन्तिमार्धे कैमुत्येन तत्सेवारतेः फलम् अशेषसङ्क्लेशशमनमात्रं न भवति, किन्तु पूर्वोक्तरीत्या श्रीभगवद्वशीकरणम् एवेति च द्योतितम् ॥१४॥

विश्वनाथः  नन्व् अविद्योपशमार्थमुक्तयोर् ज्ञानभक्तियोगयोर् मध्ये कतरस्य श्रैष्ठ्यं ? तत्र भक्तिर् एव श्रेष्ठेत्य् आहअशेषेति । किं वेति किं पुनर् इत्य् अर्थः । सेवायां रतिर् अत्यासक्तिर् इत्य् अर्थः । आत्मलब्धा स्वेनैव स्वस्मिन् वा प्राप्तेति रतेः स्वप्रकाशत्वेनाजन्यत्वं व्यञ्जितम् । साधनभक्तिर् एवाविद्यां ऊपशमयति किं पुनस् तत्साध्या रतिर् इति रतेर् मुख्यं फलम् अविद्योपशमो न भवति, किन्तु भगवद्वशीकार इति भावः ॥१४॥

 _*_

॥ ३.७.१५ ॥

विदुर उवाच
सञ्छिन्नः संशयो मह्यं तव सूक्तासिना विभो ।
उभयत्रापि भगवन् मनो मे सम्प्रधावति ॥

श्रीधरः  उत्तरम् अभिनन्दन्न् आत्मनः कृतार्थताम् आविष्करोतिसञ्छिन्न इति षड्भिः । चिद्रूपत्वाविशेषेऽपि कथम् ईश्वरस्य जगत्कर्तृत्वादि, कथं वा जीवस्य संसारः ? इति यः संशयो ममासीत्, स तव सूक्तं सोपपत्तिकं वाक्यम् एवासिः खड्गस् तेन सञ्छिन्नः । अत इदानीं मे मन उभयत्रापीश्वरस्वातन्त्र्ये जीवपारतन्त्र्ये च सम्प्रधावति सम्यक् प्रविशति । एवं वाविलुप्तावबोधरूपस्यात्मनः कथम् अविद्यया बन्धः, कुतो वा तन्निवृत्तिः ? इति संशयः । उभयत्रेति, बन्धे मोक्षे चेत्य् अर्थः ॥१५॥

क्रमसन्दर्भः  अत एवाहसञ्छिन्न इति । उभयत्र ईश्वरे जीवे च । यद् वा, ज्ञानविज्ञानरूपे ज्ञाने प्रेमणि तत्साधनरूपायां भक्तौ चेत्य् अर्थः । सम्प्रधावति सम्यक् प्रविशति ॥१५॥

विश्वनाथः  मह्यं मम मां बोधयितुं तव यत् सूक्तं तद् एवासिः, तेन उभयत्र ईश्वरे जीवे च सम्प्रधावति सविवेकं प्रविशति ॥१५॥

 _*_

॥ ३.७.१६ ॥

साध्व् एतद् व्याहृतं विद्वन् नात्ममायायनं हरेः ।
आभात्य् अपार्थं निर्मूलं विश्वमूलं न यद् बहिः ॥

मध्वः  स्वरूपसामर्थ्याश्रयं यद् व्याहृतम् । अपार्थं निर्मूलं च देअहसम्बन्धित्वाद् या भाति । विश्वमूलं ब्रह्म। च यन् मम ज्ञानाद् अबहिर् न भवति । तस्माद् उभयत्र धावति । तस्माद् अन्तरितोऽस्मि । तथापि तां प्रतीतिं पराणुदे ।

आत्मनस् तु गुणाभावं वदतो न त्व् असत्यता ।
अपृष्टस्य दमार्थं च गुणायैव भवत्य् अपि ॥ इति व्यासस्मृतेः ।

विद्यमानम् अप्य् अनुभवम् अन्यथा वदति विदुरः ।
द्रोणद्रौणिकृपाः पार्था भीष्मा विदुरसञ्जयौ ।
ये चान्ये तत्र देवांशाः सम्यक् तत्त्वापरोक्षिणः ॥ इति स्कान्दे ॥१६१८॥

श्रीधरः  यस्मात् त्वया साधु व्याहृतम् । किं तत् ? हरेः शक्तिर् या आत्ममाया जीवविषया माया तदयनं तदाश्रयम् एतद् दुर्भगत्वादिकं भातीति । यत् यस्मात् स्वशिरश् छेदादिवद् अपार्थम् अवस्तुभूतं निर्मूलं मूलशून्यं च । यस्माद् अस्य मूलं विश्वस्य मूलं स्वाज्ञानं बहिर् विना नास्ति ॥१६॥

क्रमसन्दर्भः  संशयच्छेदने हेतुर् अवधारितार्थम् एवानुवदतिसाध्व् इति पञ्चभिः । हरेर् आत्माधीनमायाया अयनम् अचिन्त्या गतिर् इत्य् एतत् साध्व् एव व्याख्यातम् । यद् यस्माद् बहिर् विना अपार्थम् अवस्तुभूतं मूलशून्यं च विश्वमूलं तद् अध्यासहेतुभूतम् अज्ञानं जीवानाम् अपि नास्तीति ॥१६॥

विश्वनाथः  ननु मम सूक्तं त्वया कीदृशम् अवधारितं ? तत्राहहे ब्रह्मन् ! साध यथा स्यात् तथा त्वया व्याहृतं किं तत् ? हरेर् बहिरङ्गा शक्तिर् या आत्ममाया तदाश्रय एवम् एतत् । भगवतो निर्गुणस्यापि गुणवत्त्वं तैर् गुणैः सृष्ट्यादिकर्तृत्वं चाभाति । अपार्थं निष्प्रयोजनं तस्यात्मारामत्वात् । निर्मूलं निष्कारणं तस्य प्रयोजकान्तराभावाद् अतर्क्यम् एवेतीश्वरगतं त्वया व्याहृतम् । तथा एतज् जीवस्याविद्याबन्धनं तदुत्थदुर्भगत्वादिकं चात्ममायायनम् एव । निष्प्रयोजन्ं निष्कारणम् अवस्तु चेति जीवगतं च व्याहृतम् इति । तन्त्रेणेयं विदुरोक्तिः, किं च यद् बहिः याम् आत्ममायां विना विश्वस्य मूलं कारणं नास्तीति विश्वस्रष्टृत्वेन भगवतः सगुणत्वं सक्रियत्वं च न स्वरूपसिद्धम् इति भावः ॥१६॥

 _*_

॥ ३.७.१७ ॥

यश् च मूढतमो लोके यश् च बुद्धेः परं गतः ।
ताव् उभौ सुखम् एधेते क्लिश्यत्य् अन्तरितो जनः ॥

श्रीधरः  अल्पज्ञत्वात् पूर्वं मम संशयो जात इत्य् आहयश् चेति । मूढतमो देहाद्यासक्तो यश् च बुद्धेः प्रकृतेः परम् ईश्वरं प्राप्तः, तौ सुखं यथ भवति तथा एधेते जीवत इत्य् अर्थः, संशयक्लेशाभावात् । यस् तु दुःखानुसन्धानेन प्रपञ्चं जिहासति स्वानन्दसंवेदनाभावाद् धातुं न शक्नोति, स तु क्लिश्यतीत्य् अर्थः ॥१७॥

क्रमसन्दर्भः  मूढतमः सारासारविवेकरहितः सुखम् एधेते संशयक्लेशरहितौ भवतः । अन्तरितः संशयितः ॥१७॥

विश्वनाथः  अल्पज्ञत्वाद् एतावद् दिनपर्यन्तम् अहं सांशयिकदुःखनिमग्न एवासम् इत्य् आहमूढतमः पशुर् इव विषयासक्तबुद्धेः प्रकृतेः परम् ईश्वरं प्राप्तः, तौ सुखं यथ स्याद् एवम् एधेते, संशयक्लेशाभावाद् विषयानन्देश्वरानन्दाभ्यां वर्धेते । यस् तु दुःखानुसन्धानेन प्रपञ्चं जिहासति, भगवद्भक्त्यलाभाद् धातुं च न शक्नोति, स त्व् अन्तरितो मध्यवर्ती आनन्दद्वयाभावेन संशयसिन्धुनिमग्नः क्लिश्यति ॥१७॥

 _*_

॥ ३.७.१८ ॥

अर्थाभावं विनिश्चित्य प्रतीतस्यापि नात्मनः ।
तां चापि युष्मच्चरणसेवयाहं पराणुदे ॥

श्रीधरः  इदानीं तु कृतार्थोऽस्मि, यतस् त्वया संशयश् छिन्नः, केवलं बाधितानुवृत्तिर् एवावशिष्टा, सापि युष्मत्प्रसादान् निवर्तिष्यत इत्य् आहनात्मनः अनात्मनः प्रपञ्चस्य प्रतीतस्याप्य् अर्थाभावम् अर्थोऽत्र नास्ति, किन्तु प्रतीतिमात्रम् इति । युष्मच्चरणसेवया निश्चित्य तां प्रतीतिम् अप्य् अहं पराणुदे, अपनेष्यामीत्य् अर्थः ॥१८॥

क्रमसन्दर्भः  न व्याख्यातम्.

विश्वनाथः  किं च, सम्प्रत्य् अपि मम क्लेशशेष् वर्तत इत्य् आहआत्मनो जीवस्य अर्थाभावं वास्तवदुर्भगत्वाद्यभावं त्वन्मुखोदितसिद्धान्तेन विनिश्चित्यापि न प्रतीतस्याप्य् अर्थाभावस्य ताम् अप्रतीतिम् अहं पराणुदेऽपनेष्यामि ॥१८॥

 _*_

॥ ३.७.१९ ॥

यत्सेवया भगवतः कूटस्थस्य मधुद्विषः ।
रतिरासो भवेत् तीव्रः पादयोर् व्यसनार्दनः ॥

श्रीधरः  मधुद्विषः पादयोः रतिरासः प्रेमोत्सवस् तीव्रो दुर्वारः स्वाभाविकः । व्यसनं संसारम् अर्दयति नाशयतीति तथा ॥१९॥

क्रमसन्दर्भः  प्रपञ्चप्रतीतिपराणोदनमात्रं कियत् ? यतः यत्सेवयेति व्यसनार्दन इत्य् आनुषङ्गिक एवासौ यस्य गुण इत्य् अर्थः ॥१९॥

विश्वनाथः  भगवज्जनसेवायाः किम् अशक्यम् इत्य् आहयद् इति । भगवतः कूटस्थस्य भगवत्त्वेनैव सर्वकालव्यापिन एकरूपतया तु यः कालव्यापी स कूटस्थ इत्य् अमरः । मधुद्विषो मधुसूदनस्य मधोर् इव भक्तसंसारस्य नाशयितुं पादयो रत्या भावभक्त्या रासो विभावादिसंयोगोत्थः शान्तदास्यादिरससमूहः तीव्रः स्वमाधुर्येण प्राकृताप्राकृतसर्वमाधुर्योपमर्दी तेनाप्रतीतिपरत्वनोदनम् इदं कियन्मात्रम् इति भावः ॥१९॥

 _*_

॥ ३.७.२० ॥

दुरापा ह्य् अल्पतपसः सेवा वैकुण्ठवर्त्मसु ।
यत्रोपगीयते नित्यं देवदेवो जनार्दनः ॥

श्रीधरः  अहो दुर्लभं प्राप्तं मयेत्य् आहदुरापा दुर्लभा । वैकुण्ठस्य विष्णोस् तल्लोकस्य वा वर्त्मसु मार्गभूतेषु महत्सु । यत्र येषु । महत्सेवया हरिकथाश्रवणं, ततो हरौ प्रेम, तेन च देहाद्यनुसन्धानम् अपि निवर्तत इति तात्पर्यम् ॥२०॥

सनातनगोस्वामी (हरिभक्तिविलासः १०.२८८) वैकुण्ठवर्त्मसु श्रीभगवतः तल्लोकस्य वा मार्गभूतेषु महत्सु सेवा सङ्गादिरूपा अल्पतपसो भाग्यविशेषहीनस्य जनस्य दुरापा । यत्र यैर् इत्य् अर्थः । यद् वा, येषु विषयेष्व् अन्यैर् अपि सर्वैर् गीयते, अतस् तेषां सान्निध्यमात्रेणैव कृतार्थता, न चोपदेशापेक्षापीति भावः । यद् वा, येषु निमित्तेषु यत्प्राप्त्यर्थम् इत्य् अर्थः । एवं च सत्सङ्गस्य स्वतः पुरुषार्थता सिद्धैव ॥२०॥

क्रमसन्दर्भः  न व्याख्यातम्.

विश्वनाथः  किं च, सेयं महत्सेवैवातिदुर्लभेत्य् आहअल्पतपस इति लोकरीत्योक्तिर् महत्सेवायास् तत्कृपैकलभ्यत्वेन तपःफलत्वाभावात् वैकुण्ठस्य वर्त्मभूतेषु तद्भक्तेषु नित्यं साधनसाध्यावस्थायाम् ॥२०॥

 _*_

॥ ३.७.२१ ॥

सृष्ट्वाग्रे महदादीनि सविकाराण्य् अनुक्रमात् ।
तेभ्यो विराजं ऊद्धृत्य तम् अनु प्राविशद् विभुः ॥

मध्वः  विराजं ब्रह्माणम् । ब्रह्माणं प्राविशद् विष्णुः सहस्राक्षः सहस्रपात् इति ब्राह्मे ।

अनुप्रविश्य ब्रह्माणं प्राणं दशविधं तथा ।
इन्द्रियाणीन्द्रियार्थांश् च वर्णांश् चैवासृजत् हरिः ॥ इति गारुडे ॥२१॥

श्रीधरः  अर्थान्तरं प्रष्टुं तद् उक्तम् अनुवदति त्रिभिःसृष्ट्वेति । विकारैर् इन्द्रियादिभिः सहितानि । उद्धृत्य तद् अंशैर् विराजं सृष्ट्वा ॥२१॥

क्रमसन्दर्भः  तद् एवं कृतकृत्य उल्लासेन पूर्वश्रुतलीलावशेषं पृच्छतिसृष्ट्वेति ॥२१॥

विश्वनाथः  तद् एवं कृतकृत्य उल्लासेन पूर्वश्रुत.लक्षणावशेषं प्रष्टुं तदुक्तम् अनुवदतिसृष्ट्वेति ॥२१॥

 _*_

॥ ३.७.२२ ॥

यम् आहुर् आद्यं पुरुषं सहस्राङ्घ्र्यूरुबाहुकम् ।
यत्र विश्व इमे लोकाः सविकाशं त आसते ॥

श्रीधरः  प्रविष्टस्य रूपम् आहयम् इति । विराजं विशिनष्टियत्रेति । ते इमे विश्वे सर्वे लोकाः । सविकाशम् असङ्कोचेन ॥२२॥

क्रमसन्दर्भः  यं कारणार्णवे गर्भोदके च शायिनम् ॥२२॥

विश्वनाथः  यं कारणार्णवशायिनं विश्वे सर्वे समासते तद्रोमबिलेष्व् एव सर्वब्रह्माण्डानां सत्त्वात् ॥२२॥

 _*_

॥ ३.७.२३ ॥

यस्मिन् दशविधः प्राणः सेन्द्रियार्थेन्द्रियस् त्रिवृत् ।
त्वयेरितो यतो वर्णास् तद्विभूतीर् वदस्व नः ॥

श्रीधरः  प्राणादयः पञ्च नागादयः पञ्चेत्य् एवं दशविधः । इन्द्रियाणि च । अर्थाश् च इन्द्रियाणि चेति पुनर् उक्तिस् तद्देवतालक्षणार्था, तत्सहितः । सर्वोपबृंहकत्वात् प्राणस्य तत्साहित्यम् । एवं त्रिवृत् त्रिविधः प्राणस् त्वयेरित उक्तः । तस्य विभूतीर् ब्रह्माद्या विसर्गशब्दवाच्याः ॥२३॥

क्रमसन्दर्भः  तत्र तदुक्तम् अप्य् अनुवदतियस्मिन् विराड्रूपे ॥२३॥

विश्वनाथः  किं च, यस्मिन् समष्टिविराजि इन्द्रियार्था विषया इन्द्रियाणि च तैः सहितः । त्रिवृत् सहओजोबलत्वेन त्रिविधः । यत एव वर्णाः यद्विशेषा एव विप्राद्याः । अथ तस्य परमेश्वरस्य विभूतीः प्रजापत्याद्याः ॥२३॥


 _*_

॥ ३.७.२४ ॥

यत्र पुत्रैश् च पौत्रैश् च नप्तृभिः सह गोत्रजैः ।
प्रजा विचित्राकृतय आसन् याभिर् इदं ततम् ॥

श्रीधरः  यत्र यासु इदं विश्वम् । ततं व्याप्तम् ॥२४॥

क्रमसन्दर्भः  यत इति नप्तृभिर् दौहित्रैः ॥२४॥

विश्वनाथः  तत्र यासु विभूतिषु नप्तृभिः दौहित्रैः ॥२४॥

 _*_

॥ ३.७.२५ ॥

प्रजापतीनां स पतिश् चक्ळ्पे कान् प्रजापतीन् ।
सर्गांश् चैवानुसर्गांश् च मनून् मन्वन्तराधिपान् ।
एतेषाम् अपि वेदांश् च वंशानुचरितानि च ॥

श्रीधरः  एवम् एतत् पुरा पृष्टो मैत्रेयो भगवान् किल [भा.पु. ३.१.१] इति परीक्षित्प्रश्नोत्तरतया विदुरमैत्रेयसंवादः प्रस्तावितः, अतस् तान् एव विदुरेण कृतान् प्रश्नान् आह यावत् समाप्ति । प्रजापतीनां पतिर् ब्रह्मेत्यादीनां वर्णयेति वक्ष्यमाणेनान्वयः । चक्ळ्पेऽकल्पयत् । सर्गान् नवविधान् । अनुसर्गांस् तद्भेदान् ॥२५॥

क्रमसन्दर्भः  न व्याख्यातम्.

विश्वनाथः  द्वितीयस्कन्धे परीक्षिता पृष्टान्ब् एवार्थानैकजातीयहृदयत्वात् विदुरोऽपि पृच्छति यावदध्यायसमाप्ति । प्रजापतीनां पतिर् ब्रह्मा सर्गान् दशविधान् अनुसर्गांस् तद्भेदान् ॥२५॥

 _*_

॥ ३.७.२६ ॥

उपर्य् अधश् च ये लोका भूमेर् मित्रात्मजासते ।
तेषां संस्थां प्रमाणं च भूर्लोकस्य च वर्णय ॥

श्रीधरः, विश्वनाथः  हे मित्राया आत्मज, संस्थां सन्निवेशम् ॥२६॥

क्रमसन्दर्भः  न व्याख्यातम्.

 _*_

॥ ३.७.२७ ॥

तिर्यङ्मानुषदेवानां सरीसृपपतत्त्रिणाम् ।
वद नः सर्गसंव्यूहं गार्भस्वेदद्विजोद्भिदाम् ॥

श्रीधरः  सर्गाणां संव्यूहं संविभागम् । गार्भस्वेदद्विजोद्भिदाम् । गार्भा जरायुजाः, स्वेदाच् च द्वाभ्यां च जाताः स्वेदद्विजाः उद्भिदश् च तेषाम् ॥२७॥

क्रमसन्दर्भः  न व्याख्यातम्.

विश्वनाथः  संव्यूहं संविभागम् । गार्भा जरायुजा मनुष्यादयः, स्वेदाच् च अण्डाच् च द्वाभ्यां जाताः स्वेदजाः कृमिदंशाद्याः, द्विजाः पक्षिणः, उद्भिदस् तरुगुल्माद्याः, तेषाम् ॥२७॥

 _*_

॥ ३.७.२८ ॥

गुणावतारैर् विश्वस्य सर्गस्थित्यप्ययाश्रयम् ।
सृजतः श्रीनिवासस्य व्याचक्ष्वोदारविक्रमम् ॥

श्रीधरः, विश्वनाथः  सर्गादीन् आश्रयं च सृजतः ।

क्रमसन्दर्भः  न व्याख्यातम्.

_*_

॥ ३.७.२९ ॥

वर्णाश्रमविभागांश् च रूपशीलस्वभावतः ।
ऋषीणां जन्मकर्माणि वेदस्य च विकर्षणम् ॥

मध्वः  विकर्षणं विभागः ॥२९॥

श्रीधरः  रूपं लिङ्गम्, शीलम् आचारः स्वभावः शमादिः, ततः विकर्षणं विभागम् ॥२९॥

क्रमसन्दर्भः  सर्गादीन् तेषाम् अप्य् आश्रयं प्रजापत्यादिरूपं च सृजतः कुर्वतः ॥२९॥

विश्वनाथः  रूपं लिङ्गम्, शीलम् आचारः स्वभावः शमादिः, तैर् विकर्षणं विभागम् ॥२९॥

 _*_

॥ ३.७.३० ॥

यज्ञस्य च वितानानि योगस्य च पथः प्रभो ।
नैष्कर्म्यस्य च साङ्ख्यस्य तन्त्रं वा भगवत्स्मृतम् ॥

श्रीधरः  वितानानि विस्तारान् । नैष्कर्म्यस्य च ज्ञानस्य तद् उपायस्य च साङ्ख्यस्य पथः मार्गान् तन्त्रं चेत्य् अर्थः ॥३०॥

क्रमसन्दर्भः  वर्णाश्रम इति सप्तकम् । भगवत्स्मृतं तन्त्रं पञ्चरात्राख्यम् ॥३०॥

विश्वनाथः  वितानानि विस्तारान् । योगस्याष्टाङ्गस्य पथो मार्गान् नैष्कर्म्यस्य ज्ञानस्य तदुपायस्य साङ्ख्यस्य च मार्गान् । भगवत्स्मृतं तन्त्रं नारदपञ्चरात्रम् । चार्थे वाकारः ॥३०॥

 _*_

॥ ३.७.३१ ॥

पाषण्डपथवैषम्यं प्रतिलोमनिवेशनम् ।
जीवस्य गतयो याश् च यावतीर् गुणकर्मजाः ॥

श्रीधरः  पाखण्डानां पन्थाः प्रवृत्तिस् तद् एव वैषम्यम् ॥३१॥

क्रमसन्दर्भः  प्रतिलोम्नां सूतादीनां निवेशनं संस्थापनम् ।।३१॥

विश्वनाथः  पाषण्डपथात् पाषण्डमार्गतो हेतोर् यद् वैषम्यं प्रतिलोम्नां सूतादीनां निवेशनं संस्थानम् ॥३१॥

 _*_

॥ ३.७.३२ ॥

धर्मार्थकाममोक्षाणां निमित्तान्य् अविरोधतः ।
वार्ताया दण्डनीतेश् च श्रुतस्य च विधिं पृथक् ॥

श्रीधरः  निमित्तान्य् उपायान् परस्पराविरोधेन ॥३२॥

क्रमसन्दर्भः  न व्याख्यातम्.

विश्वनाथः  निमित्तान्य् उपायान् परस्पराविरोधेन वार्तायाः कृषिवाणिज्यादिशास्त्रस्य । दण्डनीतेर् अर्थशास्त्रस्य श्रुतस्य वेदशास्त्रस्य ॥३२॥

 _*_

॥ ३.७.३३ ॥

श्राद्धस्य च विधिं ब्रह्मन् पित्णां सर्गम् एव च ।
ग्रहनक्षत्रताराणां कालावयवसंस्थितिम् ॥

श्रीधरः  ग्रहादीनां कालचक्रे संस्थितिम् ॥३३॥

क्रमसन्दर्भः  न व्याख्यातम्.

विश्वनाथः  कालावयवे दिनरात्रिमासवर्षादौ संस्थितिं स्थितिम् ॥३३॥

 _*_

॥ ३.७.३४ ॥

दानस्य तपसो वापि यच् चेष्टापूर्तयोः फलम् ।
प्रवासस्थस्य यो धर्मो यश् च पुंस उतापदि ॥

न कतमेनापि व्याख्यातम्.

 _*_

॥ ३.७.३५ ॥

येन वा भगवांस् तुष्येद् धर्मयोनिर् जनार्दनः ।
सम्प्रसीदति वा येषाम् एतद् आख्याहि मेऽनघ ॥

श्रीधरः  येन मार्गेण सन्तुष्येत् । येषाम् इति यादृशानाम् ॥३५॥

क्रमसन्दर्भः  न व्याख्यातम्.

विश्वनाथः  एवं परावरेषां भगवन् व्रतानि श्रुतानीत्य् उक्तेर् व्यासमुखात् प्रायो ज्ञातानाम् अप्य् एषां ज्ञेयवस्तुमात्र एव नैरपेक्षार्थं स्वाभीष्टं विधित्सितं पृच्छति येनेति । वाशब्दस् त्व् अर्थे सर्वेषां योनिः कारणं जनार्दनः । सकामभाव्कृतान् कामान् याचयन्न् अपीत्य् अर्थः । यद् वा, शुद्धभाव्कृतान् प्रेमोत्थेनानुतापेन पीडयन् येषां वेति क्रमेण तत्प्रसादस्य साधनं किं ? तत्राधिकारिणश् च कीदृशास् तन् मे कथयेत्य् अर्थः ॥३५॥

 _*_

॥ ३.७.३६ ॥

अनुव्रतानां शिष्याणां पुत्राणां च द्विजोत्तम ।
अनापृष्टम् अपि ब्रूयुर् गुरवो दीनवत्सलाः ॥

श्रीधरः  अनापृष्टम् अप्य् अपृष्टम् अपि मद्योग्यं वक्तव्यम् इति भावः ॥३६॥

क्रमसन्दर्भः  न व्याख्यातम्.

विश्वनाथः  स्वाभीष्टम् अपि प्रष्टव्यम् अहं न जानाम्य् अतस् तत्र भवन्त एव कृपया कथयन्त्व् इत्य् आहअनुव्रतानाम् इति चतुर्थ्यर्थे षष्ठ्यः ॥३६॥

 _*_

॥ ३.७.३७ ॥

तत्त्वानां भगवंस् तेषां कतिधा प्रतिसङ्क्रमः ।
तत्रेमं क उपासीरन् क उ स्विद् अनुशेरते ॥

श्रीधरः  प्रतिसङ्क्रमः प्रलयः । तत्र प्रलये इमं परमेश्वरं शयानं राजानम् इव चामरग्राहिणः के वानुशेरते शयानम् अनु स्वपन्ति ॥३७॥

क्रमसन्दर्भः  तत्त्वानाम् इति । तत्र तेषु प्रलयेषु प्रकृतिपर्यन्तेषु । अनेन पार्षदानां नित्यत्वम् एवाभिप्रेतम् । तद् उक्तं काशीखण्डे

न च्यवन्ते हि यद्भक्ता महत्यां प्रलयापदि ।
अतोच्युतोऽखिले लोके स एकः सर्वगोऽव्ययः ॥ इति ।

अनुशेरते लीनास् तिष्ठन्ति ॥३७॥

विश्वनाथः  साधनभक्तिं पृष्ट्वा साध्यभक्तेर् नित्यत्वे विप्रतिपत्तिं निरस्यन् प्रलयं पृच्छति तत्त्वानाम् इति प्रतिसङ्क्रमः प्रलयः । तत्र प्रलये इमं परमेश्वरं शयानं राजानम् इव चामरग्राहिणः के उपासीरन् ? के वा अनुशेरते शयानम् अनुस्वपन्तीति श्रीस्वामिचरणास् तेन भगवत्पार्षदानां तद्भक्तेस् तल्लोकस्य च नित्यत्वम् अभिप्रेतम् । अत एव न च्यवन्ते च यद्भक्ता महत्यां प्रलयापदि इति प्रसिद्धं काशीखण्डवचनम् ॥३७॥

 _*_

॥ ३.७.३८ ॥

पुरुषस्य च संस्थानं स्वरूपं वा परस्य च ।
ज्ञानं च नैगमं यत् तद् गुरुशिष्यप्रयोजनम् ॥

श्रीधरः  पुरुषस्य संस्थणं जीवस्य तत्त्वम् । परमेश्वरस्य स्वरूपम् । येनांशेन तयोर् ऐक्यम् । तथा ज्ञानं च । नैगमम् औपनिषदम् ॥३८॥

क्रमसन्दर्भः  न व्याख्यातम्.

विश्वनाथः  उपासकस्य पुरुषस्य संस्थानं सम्यक्प्रकारेण कीदृई स्थितिस् तत्त्वं वा । तथा उपास्यस्य परस्य परमेश्वरस्य च स्वरूपम् । तथा उपासनायाश् च ज्ञानं नैगमं निगमोक्तं यद् गुरुशिष्ययोः प्रयोजनं मत्तः सकाशात् शिष्योऽयं जानातु गुरुतः सकाशाद् अहं भक्तिं जानीयाम् इत्य् एतल्लक्षणम् । तस्य निमित्तानि सत्सङ्गादीनि ॥३८॥

 _*_

॥ ३.७.३९ ॥

निमित्तानि च तस्येह प्रोक्तान्य् अनघसूरिभिः ।
स्वतो ज्ञानं कुतः पुंसां भक्तिर् वैराग्यम् एव वा ॥

श्रीधरः  यानि सूरिभिः प्रोक्तानि तस्य ज्ञानस्य साधनानि तानि च ब्रूहि । गुरुं विनैतन् न भवतीत्य् आहस्वत इति ॥३९॥

क्रमसन्दर्भः  पुरुषस्येति सार्धकम् । पुरुषस्य प्रकृत्यादिद्रष्टुः संस्थानं सहस्रशीर्षेत्यादिरूपं ततः परस्य श्रीभगवतश् च ज्ञानं विचाररूपं स्वत इत्य् अर्धकम् ॥३९॥

विश्वनाथः  अनघ, सूरिभिर् निरपराधविज्ञभाव्कृतैः गुरुं विनैतन् न भवतीत्य् आहस्वत इति ॥३९॥

 _*_

॥ ३.७.४० ॥

एतान् मे पृच्छतः प्रश्नान् हरेः कर्मविवित्सया ।
ब्रूहि मेऽज्ञस्य मित्रत्वाद् अजया नष्टचक्षुषः ॥

श्रीधरः  मे प्रश्नान् मे मित्रत्वात् स्निग्धत्वाद् इत्य् अन्वयभेदान् न मे पदस्य पौनरुक्त्यम् ॥४०॥

क्रमसन्दर्भः  न व्याख्यातम्.

विश्वनाथः  ननु तर्हि नानाविधाः प्रश्ना एतावन्तः कथं कृताः ? तत्राहहरेः कर्म परिचर्यादिकं तस्य विवित्सया प्राप्तीच्छया एव एतान् मम प्रश्नान् ब्रूहि सर्वजिज्ञासितसिद्धौ सत्याम् एव भगवत्परिचर्यायां मनोऽन्यनिरपेक्षम् एकाग्रं भवति । मनस ऐकाग्र्ये सत्य् एव तत्प्राप्तिर् इति भावः । मे मह्यं मां ऊद्धर्तुम् इति मे पदस्य पौनरुक्त्यं न शङ्क्यम् । मित्रत्वाद् इति मित्रायाः पुत्रस् त्वम् अपि मित्रम् एव सर्वजगताम् इति भावः ॥४०॥

 _*_

॥ ३.७.४१ ॥

सर्वे वेदाश् च यज्ञाश् च तपो दानानि चानघ ।
जीवाभयप्रदानस्य न कुर्वीरन् कलाम् अपि ॥

श्रीधरः  तत्त्वोपदेशेन जीवाभयप्रदानस्य ॥४१॥

क्रमसन्दर्भः  जीवानाम् इतस् ततो भीतानां किं ऊत संसारभीतानाम् अभयप्रदानस्येत्य् अर्थः ॥४१॥

विश्वनाथः  न केवलम् इदं मदुद्धारार्थम् एव अपि तु भवतोऽपि पुण्ययशोलाभार्थम् इत्य् आहसर्व इति ॥४१॥

 _*_

॥ ३.७.४२ ॥

श्रीशुक उवाच
स इत्थम् आपृष्टपुराणकल्पः
कुरुप्रधानेन मुनिप्रधानः ।
प्रवृद्धहर्षो भगवत्कथायां
सञ्चोदितस् तं प्रहसन्न् इवाह ॥

श्रीधरः  पुराणे कल्पते प्रकाशत इति पुराणकल्पो बुभुत्सितोऽर्थः, आपृष्टः पुराणकल्पोऽयं स मुनिप्रधानः ॥४२॥

क्रमसन्दर्भः  आपृष्टः पुराणकल्पो यत्र सः ॥४२॥

विश्वनाथः  पुराणेषु पुराणतात्पर्येषु कल्पते व्याख्यानसमर्थो भवतीति पुराणकल्पः । आपृष्टश् चासौ पुराणकल्पश् चेति सः । प्रहसन्न् इवेति, वस्तुतस् तु हर्षोत्थस्मितविशिष्ट इत्य् अर्थः ॥४२॥

 इति सारार्थदर्शिन्यां हर्षिण्यां भक्तचेतसाम् ।
तृतीये सप्तमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे
सप्तमोऽध्यायः ।
॥ ३.७ ॥

(३.८)

॥ ३.८.१ ॥

मैत्रेय उवाच
सत्सेवनीयो बत पूरुवंशो
यल् लोकपालो भगवत्प्रधानः ।
बभूविथेहाजितकीर्तिमालां
पदे पदे नूतनयस्य् अभीक्ष्णम् ॥

श्रीधरः
अष्टमे समभूद् ब्रह्मा नाभेस् तु जलशायिनः ।
तम् अजानञ् जले बिभ्यत् तपसापोषयद् विभुम् ॥

श्रोतारम् अभिनन्दति । सतां सेवितुं योग्यः । बत अहो । यत् यस्माद् इहास्मिन् वंशे लोकपालो धर्मराजस् त्वं बभूविथ जातोऽसि । कथम्भूतः ? भगवान् एव प्रधानभूतो यस्य सः । अत्र हेतुःअजितेति । प्रतिक्षणं नूतनयसि नवीनां करोषि ॥१॥

क्रमसन्दर्भः  एवं द्वितीयस्कन्धान्ते पाद्मं कल्पम् अथो शृण्व् इति । यद् उक्तं तदवतारणार्थं चतुःश्लोकीमहिमगर्भितम् एतावन्तं ग्रन्थम् उक्त्वा तम् एवाहसोऽहम् इत्य् आदिना । भागवतं सङ्कर्षणादिवर्तितं तद् भागवतविशेषम् इत्य् अर्थः ॥१॥

विश्वनाथः
अष्टमे श्रीहरेर् नाभिपद्मोद्भूतश् चतुर्मुखः ।
अन्वेषणाद् विरम्याप्तसमाधिस् तम् अवैक्षत ॥

भो विदुर ! तां चापि युष्मच्चरणसेवयाहं पराणुदे इत्य् आदिना स्वतो ज्ञानं कुतः पुंसाम् इत्य् आदिना च त्वं मत्सङ्गं प्रार्थयसे । मन्मते तु साक्षात् तव सङ्गः परमदुर्लभः केन महासुकृतिचूडामणिना लभ्यताम् । त्वत्प्रसङ्गानुप्रसङ्गवत्य् अपि जने सेव्यमाने हरौ भक्तिः स्याद् इति विदुरं स्तुवन्न् अभिनन्दति । बत अहो । तयास्माज् जन्मार्थम् अङ्गीकृतः । पूरुवंशोऽपि सतां सेवितुं योग्यः कृतः यद् यत्र त्वं बभूविथ जातोऽसि । कथम्भूतः ? ब्रह्मपरमात्मभगवत्सु मतभेदेनोपास्यस्वरूपेषु त्रिषु मध्ये भगवान् एव प्रधानभूतो यस्य सः । इह भगवदुपासकेष्व् अपि मध्ये अजितकीर्तिमालाम् अभीक्ष्णं प्रतिक्षणम् एव नूतनयसि कीर्तिमालाम् इमां स्वरसनासूच्या केवलं ग्रथ्नाम्य् एव । त्वं पुनर् एनाम् अतिस्निग्धानुरागिस्वकर्णमनःसम्पुष्टान्तर् निधाय नित्यनवीनीकरोषीति त्वन्माहात्म्यम् अनिर्वाच्यम् एवेति भावः ॥१॥

 _*_

॥ ३.८.२ ॥

सोऽहं नृणां क्षुल्लसुखाय दुःखं
महद् गतानां विरमाय तस्य ।
प्रवर्तये भागवतं पुराणं
यद् आह साक्षाद् भगवान् ऋषिभ्यः ॥

श्रीधरः  अल्पसुखाय महद्दुःखं प्राप्तानां तस्य दुःखस्य विरमाय प्रवर्तये प्रारभे ॥२॥

क्रमसन्दर्भः  न व्याख्य्áतम्.

विश्वनाथः  त्वत्सर्वप्रश्नोत्तराणि श्रीभागवते पुराण एवोपलभ्यन्त इति तद्भाग्यविशेषम् एव त्वां श्रावयामीत्य् आहस प्रसिद्धः पराशरशिष्योऽहं क्षुल्लसुखाय तुच्छविषयसुखार्थं दुःखं नरकादि तस्य दुःखस्य । एतेन सुखाय कर्माणि करोति लोक इत्य् अत्र यद् अत्र युक्तं भगवान् वदेन् न इति त्वदादिमे प्रश्नोऽप्य् एतद् एव युक्तम् उत्तरं भवतीत्य् उक्तम् ॥२॥

 _*_

॥ ३.८.३ ॥

आसीनम् उर्व्यां भगवन्तम् आद्यं
सङ्कर्षणं देवम् अकुण्ठसत्त्वम् ।
विवित्सवस् तत्त्वम् अतः परस्य
कुमारमुख्या मुनयोऽन्वपृच्छन् ॥

श्रीधरः  कोऽसौ भगवान् ? केभ्यश् च ऋषिभ्य आह ? कथं च त्वया प्राप्तं ? इत्य् अपेक्षायाम् आहआसीनम् इति सप्तभिः । उर्व्यां पातालतले अकुण्ठसत्त्वम् अप्रतिहतज्ञानम् । अतः सङ्कर्षणात् परस्य श्रीवासुदेवस्य ॥३॥

क्रमसन्दर्भः  आसीनम् इति चतुष्कम् । किरीटेति सङ्कर्षणम् इत्य् अस्य विशेषणम् ॥३॥

विश्वनाथः  कोऽसौ भगवान् ? केभ्य ऋषिभ्य आह ? कथं त्वया प्राप्तं ? इत्य् अपेक्षायाम् आहआसीनम् इति सप्तभिः । उर्व्यां पातालतले अकुण्ठसत्त्वं शुद्धसत्त्वस्वरूपम् अप्रतिहतज्ञानं वा । अतः सङ्कर्षणात् परस्य श्रीवासुदेवस्य ॥३॥

 _*_

॥ ३.८.४ ॥

स्वम् एव धिष्ण्यं बहु मानयन्तं
यद् वासुदेवाभिधम् आमनन्ति ।
प्रत्यग्धृताक्षाम्बुजकोशम् ईषद्
उन्मीलयन्तं विबुधोदयाय ॥

मध्वः  आधार आश्रयो धिष्ण्यं निधानं चाभिधीयते इत्य् अभिधानम् ॥४॥

श्रीधरः  तम् एव विशिनष्टिस्वम् एव धिष्ण्यं स्वीयम् आश्रयं वासुदेवसञ्ज्ञं परमानन्दरूपं ध्यानपथेऽनुभूय बहु मानयन्तं सर्वोत्कर्षेण पूजयन्तम् । प्रत्यग्धृतम् अन्तर्मुखीकृतं नेत्राम्बुजमुकुलं किञ्चिद् उन्मीलयन्तम् । कृपावलोकेन सनत्कुमारादीनाम् अभ्युदयार्थम् ॥४॥

क्रमसन्दर्भः  न व्याख्यातम्.

विश्वनाथः  तम् एव विशिनष्टिस्वम् एव धिष्ण्यं स्वीयम् आश्रयतत्त्वं बहुम् आनयन्तं सर्वोत्कर्षेण पूजयन्तं तद् एव किं ? तत्राहयद् इति । प्रत्यग्धृतम् अन्तर्मुखीकृतम् इति, तद् वासुदेवस्वरूपानन्दानुभवार्थम् इत्य् अर्थः । तद् अपि ईषद् इति विबुधानां सनत्कुमारादीनाम् अभ्युदयार्थम् ॥४॥

 _*_

॥ ३.८.५ ॥

स्वर्धुन्युदार्द्रैः स्वजटाकलापैर्
उपस्पृशन्तश् चरणोपधानम् ।
पद्मं यद् अर्चन्त्य् अहिराजकन्याः
सप्रेम नानाबलिभिर् वरार्थाः ॥

श्रीधरः  मुनीनां विशेषणं सार्धेन । स्वर्धुन्या उदकेनार्द्रैर् इति । श्रीभागवतश्रवणार्थं सत्यलोकात् पातालं प्रत्यवतरन्तो निरन्तरं गङ्गामध्यत एवावतीर्णा इति भावः । चरणाव् उपधीयेते । यस्मिन् पद्मे । तद् उपस्पृशन्तो नमन्तः । कथम्भूतं ? तद् आहयत् पद्मं प्रेमसहितं यथा भवत्य् एवं नानोपहारैः पूजयन्ति । वरार्थाः पतिकामाः ॥५॥

क्रमसन्दर्भः  न व्याख्यातम्.

विश्वनाथः  मुनीन् विशिनष्टिसार्धेन । स्वर्धुन्युदार्द्रैर् इति श्रीभागवतश्रवणार्थं सत्यलोकात् पातालं प्रत्यवतरन्तो निरन्तरं गङ्गामध्यत एवावतीर्णा इति भावः । उपधानम् उपबर्हम् । वरार्थाः पतिकामाः ॥५॥

 _*_

॥ ३.८.६ ॥

मुहुर् गृणन्तो वचसानुराग
स्खलत्पदेनास्य कृतानि तज्ज्ञाः ।
किरीटसाहस्रमणिप्रवेक
प्रद्योतितोद्दामफणासहस्रम् ॥

श्रीधरः  कृतानि कर्माणि गृणन्तः । केन ? अनुरागेण स्खलन्ति पदानि यस्मिन्, तेन वचसा । तानि जानन्तीति तज्ज्ञाः । सहस्रम् एव साहस्रं किरीटानां साहस्रे ये मणिप्रवेका रत्नोत्तमाः, तैः प्रद्योतितम् उद्दामफणानां सहस्रं यस्य तम् अपृच्छन्न् इति पूर्वेणान्वयः ॥६॥

क्रमसन्दर्भः  न व्याख्यातम्.

विश्वनाथः  कृतानि कर्माणि गृणन्तः । केन ? अनुरागेण स्खलन्ति पदानि यस्मिन्, तेन वचसा । तानि जानन्तीति तज्ज्ञा इति स्वामिचरणाः । कृतानि लीलाः सहस्रम् एव साहस्रं, तत्र मणिप्रवेकैः रत्नमुख्यैः, मुख्यवर्यवरेण्याश् च प्रवेकानुत्तमोत्तमा इत्य् अमरः । अपृच्छन्न् इति पूर्वेणान्वयः ॥६॥

 _*_

॥ ३.८.७ ॥

प्रोक्तं किलैतद् भगवत्तमेन
निवृत्तिधर्माभिरताय तेन ।
सनत्कुमाराय स चाह पृष्टः
साङ्ख्यायनायाङ्ग धृतव्रताय ॥

श्रीधरः  तेन सङ्कर्षणेन सनत्कुमाराय प्रोक्तम् ॥७॥

क्रमसन्दर्भः  न व्याख्यातम्.

विश्वनाथः  तेन सङ्कर्षणेन सनत्कुमाराय भगवत्तमेनेति स्वार्थे तमप् । यद् वा, जगदुत्पत्त्यादिज्ञानवत्सु भगवत्सु श्रेष्ठेन ॥७॥

 _*_

॥ ३.८.८ ॥

साङ्ख्यायनः पारमहंस्यमुख्यो
विवक्षमाणो भगवद्विभूतीः ।
जगाद सोऽस्मद्गुरवेऽन्विताय
पराशरायाथ बृहस्पतेश् च ॥

श्रीधरः  पारमहंस्ये धर्मे मुख्यः । विवक्षमाण इत्य् आत्मनेपदं, ब्रूञादेशस्य वचेर् उभयपदित्वात् । अन्वितायानुगताय ॥८॥

क्रमसन्दर्भः  न व्याख्यातम्.

विश्वनाथः  बृहस्पतेर् बृहस्पतये ॥८॥

 _*_

॥ ३.८.९ ॥

प्रोवाच मह्यं स दयालुर् उक्तो
मुनिः पुलस्त्येन पुराणम् आद्यम् ।
सोऽहं तवैतत् कथयामि वत्स
श्रद्धालवे नित्यम् अनुव्रताय ॥

श्रीधरः  पुलस्त्येनोक्त इत्य् अत्रैवम् आख्यायिका । पितरं राक्षसभक्षितं श्रुत्वा पराशरो राक्षससत्रे प्रवृत्तो वसिष्ठवचनान् निवृत्तस् ततः पुलस्त्येन स्वसन्ततिरक्षणात् तुष्टेन वरो दत्तः पुराणप्रवक्ता भविष्यसीति ॥९॥

क्रमसन्दर्भः  न व्याख्यातम्.

विश्वनाथः  स पराशरः पुलस्त्येनोक्त इत्य् अत्रेयं कथा पितरं राक्षसभक्षितं श्रुत्वा पराशरो राक्षससत्रे प्रवृत्तो वशिष्ठवचनान् निवृत्तस् ततः पुलस्त्येन स्वसन्ततिरक्षणात् तुष्टेन वरो दत्तः पुराणप्रवक्ता भवेति ॥९॥

 _*_

॥ ३.८.१० ॥

उदाप्लुतं विश्वम् इदं तदासीद्
यन् निद्रयामीलितदृङ् न्यमीलयत् ।
अहीन्द्रतल्पेऽधिशयान एकः
कृतक्षणः स्वात्मरतौ निरीहः ॥

श्रीधरः  तद् एवं सङ्कर्षणात् सम्प्रदायप्रवृत्तिं प्रदर्श्य विभूतिकथनाय पद्मोद्भवं वक्तुम् आहौदाप्लुतम् एकार्णवोदके निमग्नं यद् यदा आसीत् तदामीलितदृग् अतिरोहितचिच्छक्तिर् एव श्रीनारायणो नेत्रे निमीलितवान् इत्य् अर्थः । मायाविनोदं परित्यज्य स्वात्मरतौ स्वरूपानन्द एव कृतोत्सवः । अत एव निरीहो निष्क्रियः मन् ॥१०॥

क्रमसन्दर्भः  न व्याख्यातम्.

विश्वनाथः  तद् एवं श्रीभागवतस्य सङ्कर्षणात् सम्प्रदायप्रवृत्तिं प्रदर्श्य तत्कष्टम् आरभते । उदाप्लुतम् एकार्णवोदकनिमग्नम् एव तदा आसीत् । कदा ? यद् यदा नैमित्तिकप्रलये अमीलितदृग् अतिरोहितचिच्छक्तिर् एव गर्भोदशायी श्रीनारायणो नेत्रे निमीलितवान् इत्य् अर्थः । तल्पे इत्य् आर्षम् । आत्मभिः स्वरूपशक्तिभिः सह रतौ रमणे कृतोत्सवः । निरीहस् त्यक्तमायेक्षणः ॥१०॥

 _*_

॥ ३.८.११ ॥

सोऽन्तः शरीरेऽर्पितभूतसूक्ष्मः
कालात्मिकां शक्तिम् उदीरयाणः ।
उवास तस्मिन् सलिले पदे स्वे
यथानलो दारुणि रुद्धवीर्यः ॥

श्रीधरः  कालशक्तेः प्रेरणं पुनः सृष्ट्यवसरे प्रबोधनार्थम् । स्वे पदेऽधिष्ठाने । बहिर्वृत्त्यभावे दृष्टान्तः, यथानल इति ॥११॥

क्रमसन्दर्भः  अथ विभूतिकथनाय तद् एव पुराणं प्रवर्तयति । उदाप्लुतम् इत्य् आदिना विश्वम् अत्र लोकत्रयं सोऽन्तर् इति । भूतसूक्ष्म इत्य् अत्र । विलीनपार्थिवांशतन्मात्रसहितानि त्रैलोक्यगतजीवानां लिङ्गशरीराण्य् एव ज्ञेयानि । यान्य् एव समष्टिलिङ्गशरीरम् इत्य् उच्यते, त्रिलोकाद् बहिर्जलादीनां विद्यमानत्वात् । तेषाम् अन्तःशरीरेऽर्पणार्थम् एव कालात्मिकाम् इत्यादिजलस्तम्भनशक्त्या जलाभ्यन्तरे शयितत्वाद् बहिःस्थितानां महर्लोकादिवासिनां दृष्ट्यविषयत्वात् तस्माद् युगान्तश्वसनावघूर्णजलोर्मिचक्रात् सलिलाद् विरूढम् । अपाश्रितः कञ्जम् इति वक्ष्यमाणाच् चानलदृष्टान्तः सङ्गमनीयः ॥११॥

विश्वनाथः  ननु त्रैलोक्यगतानां जीवानां तदा का वार्ता ? इत्य् अत आहअन्तःशरीरे श्रीवशरीरमध्य एव अर्पितानि भूतसूक्ष्माणि त्रैलोक्यगतदेवमनुष्यादिसूक्ष्मशरीराणि येन सः । केन प्रकारेण ? इत्य् अत आहकालात्मिकां कालरूपां स्वशक्तिम् उदीरयन् प्रेरयन् तदिच्छावशात् प्रलयारम्भकालेनैव त्रिलोकस्थानां सर्वेषां स्थूलशरीराणि ध्वंसयित्वा लिङ्गशरीराणि भगवदन्तःशरीरे अर्पितानि यान्य् एव समष्टिलिङ्गशरीरम् आहुर् इत्य् अर्थः । एवम्भूतः स स्वे पदे पातालतले स्वस्थाने सलिले एकार्णवोदकप्लुतेऽपि जलस्तम्भनशक्त्या उवास । ततश् च महर्लोकादिवासिनां दृष्ट्यविषयत्वे तस्य दृष्टान्तः यथानल इति ॥११॥

 _*_

॥ ३.८.१२ ॥

चतुर्युगानां च सहस्रम् अप्सु
स्वपन् स्वयोदीरितया स्वशक्त्या ।
कालाख्ययासादितकर्मतन्त्रो
लोकान् अपीतान् ददृशे स्वदेहे ॥

श्रीधरः  स्वया चिच्छक्त्या सह वर्तमान एव योगनिद्रया स्वपन् पूर्वम् एव बोधनार्थं नियुक्तया स्वकालशक्त्या आसादितं प्रापितं कर्मतन्त्रं क्रियाकलापो यस्य सः । अपीतान् लीनान् ददर्श ॥१२॥

क्रमसन्दर्भः  स्वप्नानन्तरं चासादितं जीवेषु संयोजितं कर्मतन्त्रं येन सः ॥१२॥

विश्वनाथः  एवं कियन्तं कालं स विशश्रमेत्य् आहचतुर् इति । स्वया चिच्छक्त्या जाग्रत्या सह जाग्रद् अपि स्वपन् मायाशक्त्या शयितया सह शयान एवेत्य् अर्थः । ततश् च प्रलयावसानसमये स्वशक्त्या कालाख्यया आसादितं भोगाद्यर्थं संयोजितं स्वान्तःस्थितजीवेषु प्रति स्वकर्मतन्त्रं येन सः । ततश् च लोकान् अपि ब्रह्मादिस्थावरास् तान् अपि इत्यान् सूक्ष्मरूपेण स्वस्मिन् प्राप्तान् ददृशे स्वशरीरान् निष्क्रियम् अयितुम् इति भावः ॥१२॥

 _*_

॥ ३.८.१३ ॥

तस्यार्थसूक्ष्माभिनिविष्टदृष्टेर्
अन्तर्गतोऽर्थो रजसा तनीयान् ।
गुणेन कालानुगतेन विद्धः
सूष्यंस् तदाभिद्यत नाभिदेशात् ॥

मध्वः  उदकं वायुना शुष्कं भिन्नं पद्मम् अभूद् धरेः इति पाद्मे ॥१४॥

श्रीधरः  लोकसृष्ट्यर्थम् अर्थसूक्ष्मेऽभिनिविष्टा दृष्टिर् यस्य । कालानुसारिणा रजोगुणेन विद्धः सक्षोभितः सन् तनीयान् अतिसूक्ष्मोऽर्थः सूष्यन् प्रसोष्यन्न् उद्भविष्यन् नाभिदेशाद् उद्भूत इत्य् अर्थः ॥१३॥

क्रमसन्दर्भः  सूष्यन् स्वकार्यं जनयिष्यन् अभिद्यत उद्भूतः प्रवृद्ध इत्य् अर्थः ॥१३॥

विश्वनाथः  उक्तपोषन्यायेनाहतस्य नारायणस्य अर्थसूक्ष्मेषु सर्वजीवलिङ्गदेहेषु अभिनिविष्टा निष्कासनेच्छया प्रविष्टा दृष्टिर् यस्य तस्य तदन्तर्गत एवार्थः । प्राकृतपदार्थविशेषः तनीयान् अतिसूक्ष्मोऽपि कालानुसारिणा रजसा गुणेन विद्धः सङ्क्षोभितस् ततश् च सुष्यन् प्रसोष्यन् नाभिदेशाद् उदभिद्यत ऊर्ध्वम् उपससर्प ॥१३॥

 _*_

॥ ३.८.१४ ॥

स पद्मकोशः सहसोदतिष्ठत्
कालेन कर्मप्रतिबोधनेन ।
स्वरोचिषा तत् सलिलं विशालं
विद्योतयन्न् अर्क इवात्मयोनिः ॥

मध्वः  आत्मा विष्णुर् अस्य योनिः ॥१४॥

श्रीधरः  स तनीयान् अर्थः पद्मकोशः सन्न् उदतिष्ठत् । कर्माणि जीवादृष्टानि प्रतिप्रबोधयति यः कालस् तेन । आत्मा श्रीविष्णुर् योनिर् यस्य ॥१४॥

क्रमसन्दर्भः  पद्मकोषोऽयं नारायणनाभिकमलाद् अन्य एव जातः प्राकृतार्थमयत्वात् ॥१४॥

विश्वनाथः  स चार्थः कालेन पद्मकोषः सन्न् उदतिष्ठत् प्रलयमहार्णवजलाद् अप्य् ऊर्ध्वप्रदेशे तस्थौ कर्माणि जीवादृष्टानि प्रतिबोधयतीति तेन आत्मा श्रीविष्णुर् योनिर् यस्य स अर्क इवेति स्वप्रभयैव स व्यकशद् इति तत्प्रकाशनार्थम् अर्कान्तरापेक्षा नास्तीति भावः ॥१४॥

 _*_

॥ ३.८.१५ ॥

तल्लोकपद्मं स उ एव विष्णुः
प्रावीविशत् सर्वगुणावभासम् ।
तस्मिन् स्वयं वेदमयो विधाता
स्वयम्भुवं यं स्म वदन्ति सोऽभूत् ॥

मध्वः  पद्मसंस्थात् हरेस् तत्र ब्रह्माजनि चतुर्मुख इति च । सर्वगुणावभासं पृथिव्यात्मकम् ।

पृथिव्यां हि सर्वे शब्दादयो गुणावभासन्ते ।
तस्यासनविधानार्थं पृथिवी पद्मम् उच्यते ॥ इति मोक्षधर्मे ॥१५॥

श्रीधरः  तल्लोकात्मकं पद्मं सर्वान् गुणान् जीवभोग्यान् अर्थान् अवभासयतीति तथा । तद् यस्माज् जातं स एव विष्णुः । उ इति सम्बोधने । प्रावीविशत् प्रकर्षेणालुप्तशक्तिर् एवान्तर्यामितया विवेश । तस्मिन् विष्णुनाधिष्ठिते पद्मे विधाता ब्रह्माभूत् । कथं भूतः ? स्वयम् एव वेदमयो, न त्व् अध्ययनेन प्राप्तवेदः । कोऽसौ ? अदृष्टपितृत्वेन यं स्वयम्भुवं वदन्ति सः । प्राक्कल्पान्ते नारायणेन सह निद्रयैकीभूत आसीत् तस्मिंश् च प्रबुद्धे, तत एव पाद्मे कल्पे पद्मद्वारेणाभिव्यक्तिं प्राप्त इत्य् अर्थः ॥१५॥

क्रमसन्दर्भः  तल्लोकेति । स गर्भोदकशाय्य् एव विष्णुरूपः सन् ॥१५॥

अस्यार्थःतल्लोकात्मकं पद्मम् । सर्वगुणान् जीवभोग्यान् अर्थान् अवभासयतीति तथा । तत् यस्माज् जातं श्रीनारायणाख्यः पुरुष एव विष्णुसञ्ज्ञः सन् स्थापनरूपान्तर्यामितायै प्रावीविशत् प्रकर्षेनालुप्तशक्तितयैवाविशत् । स्वार्थे णिच् । तस्मिन् श्रीविष्णुना लब्धस्थितौ पद्मं पुनः सृष्ट्यर्थं स्वयम् एव ब्रह्माभूत् स्थितस्यैव मृदादेर् घटादितया सृष्टेः । अत एव स्थित्यादये हरिविरिञ्चिहरेति सञ्ज्ञा [भा.पु. १.२.२३] इत्य् अन्यत्रापि ॥१५॥ [परमात्मसन्दर्भः ८]

विश्वनाथः  ततश् च तल्लोकपद्मं लोकात्मकं विराजम् इत्य् अर्थः । उ इति सम्बोधने । स एव प्रलयारम्भे यस्योदरम् एव वैराजः सूक्ष्मरूपेण प्राविशत् । प्रलयान्ते च ततः पद्मरूपेणाविर्भूतः वैराजः स एव गर्भोदशायी विष्णुः प्रावीविशत्, स्वार्थे निच्, अन्तर्यामित्वेन प्रविवेश । पद्मं कीदृशं ? सर्वेषां गुणानां गुणकार्याणां जीवभोग्यानां स्वर्गनरकादीनाम् अवभासः प्रकाशो यत्र तत् । तस्मिन् पद्मे विधाता ब्रह्मा अभूत् । कोऽसौ ? अदृष्टपितृकत्वेन यं स्वयम्भुवं वदन्ति सः । प्राक्कल्पान्ते नारायणेन सह निद्रयैकीभूत आसीत् । तस्मिन् प्रबुद्धे, अत एव पद्मद्वारेणाभिव्यक्त इत्य् अर्थः । अत्र स्थूलो वैराजः सूक्ष्मो हिरण्यगर्भः सृष्ट्यादिकर्ता चतुर्मुख इति ब्रह्मण एव त्ररूप्यं ज्ञेयम् ॥१५॥

 _*_

॥ ३.८.१६ ॥

तस्यां स चाम्भोरुहकर्णिकायाम्
अवस्थितो लोकम् अपश्यमानः ।
परिक्रमन् व्योम्नि विवृत्तनेत्रश्
चत्वारि लेभेऽनुदिशं मुखानि ॥

श्रीधरः  स च तस्मिन् कल्पे चतुर्मुखोऽभूद् इत्य् आहतस्याम् इति । परिक्रमंस् तत्रस्थ एव ग्रीवां चालयन् लोकनिरीक्षणार्थं विवृत्ते विचलिते नेत्रे यस्य ॥१६॥

क्रमसन्दर्भः  तत्रैव परिक्रमन् भ्रमन् विवृत्तनेत्रः श्वसन् युगपत् चतुर्दिशो दर्शनोत्कण्ठया चत्वारि मुखानि लेभे ॥१६॥

विश्वनाथः  परिक्रमन् तत्रस्थ एव लोकनिरीक्षणार्थं ग्रीवां चालयन् युगपद् एव दिक्चतुष्टये व्योम्नि निर्जनत्वाद् आकाशमात्रे विवृत्तनेत्रः, निक्षिप्तदृष्टिः चतुर्दिक्षु चत्वारि मुखानि लेभे ॥१६॥

 _*_

॥ ३.८.१७ ॥

तस्माद् युगान्तश्वसनावघूर्ण
जलोर्मिचक्रात् सलिलाद् विरूढम् ।
उपाश्रितः कञ्जम् उ लोकतत्त्वं
नात्मानम् अद्धाविदद् आदिदेवः ॥

श्रीधरः  तस्य च श्रीनारायणोपासनयैवाविर्भूतज्ञानक्रियाशक्तेर् लोककर्तृत्वं न स्वत इति वक्तुं प्रथमं तस्य विमोहम् आहतस्मात् सलिलाद् विरूढम् उद्गतं कञ्जम् उपाश्रियोऽपि साकल्येन तत् कञ्जं लोकतत्त्वं चात्मानं च साक्षान् न ज्ञातवान् । उ इति विस्मये । कथम्भूतात् ? युगान्तश्वसनः प्रलयवायुस् तेनावघूर्णं तत्र तत्र प्रकम्पितं यस्मात् सर्वत ऊर्मिचक्रं यस्मिन् ॥१७॥

क्रमसन्दर्भः  सलिलाद् विरूढम् इति । श्रीनारायणशयनावकाशस्योपर्य् अप्य् अनावृतत्वात् ॥१७॥

विश्वनाथः  भगवद्दत्तयैव शक्त्या ब्रह्मणः सृष्ट्यादिशक्तिर् न स्वत इति लोकेषु ज्ञापयितुं पूर्वाभ्यस्तसृष्ट्यादिशिल्पस्यापि ब्रह्मणो विमोहनम् आह, तस्मात् सलिलात् विरूढम् उद्गत कञ्जम् अपाश्रितः सन् । उ इति विस्मये लोकानां तत्त्वम् आत्मतत्त्वं च न विवेद सलिलात् कथम्भूतात् युगान्तेत्य् आदि युगान्तश्वसनः प्रलयवायुः ॥१७॥

 _*_

॥ ३.८.१८ ॥

क एष योऽसाव् अहम् अब्जपृष्ठ
एतत् कुतो वाब्जम् अनन्यद् अप्सु ।
अस्ति ह्य् अधस्ताद् इह किञ्चनैतद्
अधिष्ठितं यत्र सता नु भाव्यम् ॥

मध्वः  प्रधानवाचकस् त्व् एकश् चानन्यः केवलं स्वयम् इति ब्राह्मे । सता ब्रह्मणा । स ब्रह्माचिन्तयत् । कुतोऽनु पद्मं ब्रह्मणः स्याद् इति इति मैत्रायणश्रुतिः ॥१८॥

श्रीधरः  अविदुषस् तस्य वितर्कम् आहयोऽसाव् अहम् अब्जपृष्ठे एष कः ? अनन्यद् एकम् एवैतद् अब्जं कुतो वा जातं ? यत्रैतद् अधिष्ठितं तेनाधस्तात् सता वर्तमानेन नु निश्चितं भाव्यम् । स इत्थम् उद्वीक्ष्येत्य् उत्तरेणान्वयः । तथा च श्रुतिःसोऽपश्यत् पुष्करपर्णे तिष्ठन् सोऽमन्यत अस्ति चैतद् यस्मिन्न् इदम् अधितिष्ठति इति ॥१८॥

क्रमसन्दर्भः  क एष इति युग्मकम् ॥१८॥

विश्वनाथः  अविदुषस् तस्य तर्कम् आह योऽसाव् अहम् अब्जपृष्ठे एष कः कुतः कस्माद् वा उत्थितम् एतद् अब्जम् अनन्यद् एकम् एव । किं च, हि निश्चितं, इह अधस्तात् किञ्चन वस्तु अस्ति, यत्र एतत् पद्मम् अधिष्ठितम् । अत एव सता सुधिया मया अनुभाव्यं तद् अनुभवितुम् अर्हः सन्, सुधीः कोविदो बुध इत्य् अमरः । स इत्थम् उद्वीक्ष्येत्य् उत्तरेणान्वयः । तथा च श्रुतिःसोऽपश्यत् पुष्करपर्णे तिष्ठन् सोऽमन्यत अस्ति चैतद् यस्मिन्न् इदम् अधितिष्ठति इति ॥१८॥

 _*_

॥ ३.८.१९ ॥

स इत्थम् उद्वीक्ष्य तदब्जनाल
नाडीभिर् अन्तर्जलम् आविवेश ।
नार्वाग्गतस् तत्खरनालनाल
नाभिं विचिन्वंस् तद् अविन्दताजः ॥

श्रीधरः  तस्य च बहिर्मुखप्रवृत्त्या महतापि कालेन तद् अप्राप्तिम् आहस इति द्वाभ्याम् । तस्याब्जसय यन् नालं तस्य नाडीभिर् अन्तश् छिद्रैः । तस्य स्वरनालस्य पद्मस्य यन् नालं तस्य नाभिम् अधिष्ठानं विचिन्वन्न् अर्वाग्गतोऽपि तत् तदा नाविन्दत ॥१९॥

क्रमसन्दर्भः  न व्याख्यातम्.

विश्वनाथः  भगवदिच्छां विना साभिमानपुरुषप्रयत्नो वैफल्यायैव स्याद् इति प्रदर्शयन्न् आहस इति नालीभिर् नाडीच्छिद्रैः तस्य खरनालस्य पद्मस्य यन् नालं तस्य नाभिम् अधिष्ठानं श्रीनारायणनाभिपद्मम् अर्वाग्गतोऽपि तन्निकटगतोऽपि न अविन्दन् न प्राप । भक्त्या विना तत्प्राप्तेर् दुर्घटत्वाद् इति भावः ॥१९॥

 _*_

॥ ३.८.२० ॥

तमस्य् अपारे विदुरात्मसर्गं
विचिन्वतोऽभूत् सुमहांस् त्रिणेमिः ।
यो देहभाजां भयम् ईरयाणः
परिक्षिणोत्य् आयुर् अजस्य हेतिः ॥

श्रीधरः  हे विदुर, आत्मसर्गं स्वकारणम् । त्रिणेमिः कालः । अजस्य विष्णोर् हेतिः सुदर्शनरूपं शस्त्रम् । देहभाजां नराणां भयम् उत्पादयन्न् इति संवत्सरशतम् इत्य् उक्तं भवति ॥२०॥

क्रमसन्दर्भः  न व्याख्यातम्.

विश्वनाथः  आत्मस्वर्गं स्वकारणं त्रिनेमिः कालः । यः कालः देहभाजं नराणां भयं मृत्युसन्निधिम् ईरयन् कथयन् आयुः परिक्षिणोतीति संवत्सरशतात्मक इत्य् अर्थः । अजस्य विष्णोर् हेतिः सुदर्शनशस्त्रांशस्वरूपः ॥२०॥

 _*_

॥ ३.८.२१ ॥

ततो निवृत्तोऽप्रतिलब्धकामः
स्वधिष्ण्यम् आसाद्य पुनः स देवः ।
शनैर् जितश्वासनिवृत्तचित्तो
न्यषीदद् आरूढसमाधियोगः ॥

श्रीधरः  अन्तर्मुखतया तु भगवन्तं दृष्टवान् इत्य् आह द्वाभ्याम् । ततोऽन्वेषणान् निवृत्तः । न प्रतिलब्धः कामो मनोरथो येन । स्वधिष्ण्यं पद्मम् । जितेन श्वासेन निवृत्तं संयतं चित्तं यस्य, अत एवारूढ आश्रितः समाधियोगो येन तथाभूतः सन् न्यषीदद् उपविवेश ॥२१॥

क्रमसन्दर्भः  आरूढसमाधियोग इति यत् किम् अपि सर्वकारणं वस्तु स्यात्, तन्मय्य् आविर्भवत्व् इत्य् आशापूर्विका सामान्याकारेणैव तदनन्यवृत्तिता समाधियोगोऽत्र ज्ञेयः, विशेषाकाराज्ञानात् ॥२१॥

विश्वनाथः  त्यक्तस्वाभिमानस्य तस्य तदिच्छया तद्ध्यानेन तत्प्राप्तिम् आहतत अन्वेषणात् । स्वधिष्ण्यं पद्मं निवृत्तचित्तः संयतमनाः न्यषीदत् उपविवेश । समाधिर् भगवद्ध्यानोत्थं चित्तैकाग्र्यम् ॥२१॥

 _*_

॥ ३.८.२२ ॥

कालेन सोऽजः पुरुषायुषाभि
प्रवृत्तयोगेन विरूढबोधः ।
स्वयं तद् अन्तर्हृदयेऽवभातम्
अपश्यतापश्यत यन् न पूर्वम् ॥

श्रीधरः  पुरुषायुषा संवत्सरशतेन कालेनाभिप्रवृत्तः सुनिष्पन्नो योगस् तेन विरूढ उत्पन्नो बोधो यस्य । यत् पूर्वं विचिन्वन्न् अपि नापश्यत् तत् स्वयम् एवान्तर्हृदये ‘वभातम् अपश्यत् ॥२२॥

क्रमसन्दर्भः  पुरुषायुषा वर्षशतेनेति श्रीमैत्रेयो वर्तमानकलियुगापेक्षया प्राहेति ज्ञेयम् । वस्तुतस् तूत्तरग्रन्थे भूयस्त्वं तप आतिष्ठेत्य् आदि श्रीभगवद्वाक्यानन्तरं दशमाध्याये विरिञ्चोऽपि तथा चक्रे दिव्यं वर्षशतं तप [भा.पु. ३.१०.४] इत्य् उक्त्या एतद् एव ज्ञेयम् । यत् तु द्वितीये दिव्यं सहस्राब्दं [भा.पु. २.९.८] इत्याद्युक्तं तद् ब्राह्मकल्पगतं ज्ञेयम् ॥२२॥

विश्वनाथः  पुरुषायुषा संवत्सरशतात्मककालेनेति मैत्रेयो वर्तमानकलियुगापेक्षया प्राहेति ज्ञेयम् । अभिप्रवृत्तयोगेन पाकदशाप्राप्तभगवद्ध्यानेन । ध्याने स्म नो दर्शितं त उपासकानाम् इत्य् उपरिष्टाद् उक्तेः । यत् स्वास्पदकमलाधिष्ठानं पूर्वं विचिन्वन्न् अपि नापश्यत् । तत् स्वयम् एवान्तर्हृदयेऽवभातम् अपश्यत् ॥२२॥

 _*_

॥ ३.८.२३ ॥

मृणालगौरायतशेषभोग
पर्यङ्क एकं पुरुषं शयानम् ।
फणातपत्रायुतमूर्धरत्न
द्युभिर् हतध्वान्तयुगान्ततोये ॥

श्रीधरः  यद् अपश्यत् तद् वर्णयतिमृणालेति नवभिः । नवस्व् अप्य् अपश्यद् इत्य् अस्यैवानुषङ्गः । मृणालवद् गौरश् चासाव् आयतश् च यः शेषस् तस्य भोगो देहः स एव पर्यङ्कस् तस्मिन् । कुत्र स्थिते ? पर्यङ्के फणातपत्रैर् आयुताः सर्वतो युक्ता ये मूर्धानस् तेषां रत्नानि किरीटस्थानि तेषां द्युभिः प्रभाभिर् हतध्वान्ते युगान्ततोये ॥२३॥

क्रमसन्दर्भः  न व्याख्यातम्.

विश्वनाथः  तद् एव वस्तु वर्णयति नवभिः । फणा एव आतपत्रायुतानि तेषु मूर्धरत्नानां शिरस्थमणीनां द्युभिः कान्तिभिर् हतध्वान्ते प्रलयजले ॥२३॥

 _*_

॥ ३.८.२४ ॥

प्रेक्षां क्षिपन्तं हरितोपलाद्रेः
सन्ध्याभ्रनीवेर् उरुरुक्ममूर्ध्नः ।
रत्नोदधारौषधिसौमनस्य
वनस्रजो वेणुभुजाङ्घ्रिपाङ्घ्रेः ॥

श्रीधरः  कथम्भूतं पुरुषं ? हरितोपलाद्रेर् मरकतशिलामयपर्वतस्य प्रेक्षां शोभां क्षिपन्तं स्वलावण्यातिशयेन तिरस्कुर्वन्तम् । सन्ध्याभ्रं नीवीपरिधानं यस्य तस्य शोभां पीताम्बरेण क्षिपन्तम् । उरुरुक्ममूर्ध्नोऽनेकस्वर्णशिखरस्य तस्य स्वकिरीटैः । रत्नानि च उदधाराश् च ओषधयश् च सौमनस्यानि च, पुष्पसमूहाः सुमनस एव वा तेषां वनस्रजो वनमाला यस्य, वेणव एव भूजा यस्य, अङ्घ्रिपा एवाङ्घ्रयो यस्य स चासौ स च तस्य । अयम् अर्थः, यदि तस्मिन् माला इव स्थिता रत्नादयो भवन्ति, वेणवश् च भूजा इव, वृक्षाश् च पादा इव तर्हि तस्य शोभां स्वीयरत्नमुक्तातुलसीपुष्पदामभिर् भुजैर् अङ्घ्रिभिश् च क्षिपन्तम् इति ॥२४॥

क्रमसन्दर्भः  न व्याख्यातम्.

विश्वनाथः  हरितोपलाद्रेर् मरकतशिलामयपर्वतस्य प्रेक्षाम् उत्प्रेक्षां क्षिपन्तं किम् अयं मरकतमणिमयः पर्वत इति वा उत्प्रेक्षा ताम् अपि स्वलावण्यातिशयेन तिरस्कुर्वन्तं निरुपमम् इत्य् अर्थः । कथम्भूतस्य? । सन्ध्याभ्राणि नीवीव नितम्बे यस्य तस्योत्प्रेक्षां स्वीयपीताम्बरेण क्षिपन्तम् इत्य् अर्थः । उरुरुक्माणि किरीटानीव मूर्धसु शिखरेषु यस्य तस्येति स्वीयकिरीतैः । रत्नानाम् उपधाराणाम् ओषधीनां सौमनस्यानां पुष्पसमूहानां वनस्रजो वनमाला यस्येति स्वीयरत्नमाला मुक्तामाला तुलसीमाला पुष्पमालाभिः, वनस्रक्शब्देन मालामात्रोक्तेः । यद् वा, रत्नादिभिर् वनस्रग् यस्येत्य् उभयत्रैकैव वनमाला व्याख्येया । पत्रपुष्पमयीमाला वनमाला पदावधीति वनमालालक्षणे रत्नमुक्तादेर् अप्य् उपलक्षणं ज्ञेयम् । उपरिस्था वेणवो भुजा इव । अधस्था अङ्घ्रिपा अङ्घ्रय इव यस्य तस्येति स्वीयभुजपादैः ॥२४॥

 _*_

॥ ३.८.२५ ॥

आयामतो विस्तरतः स्वमान
देहेन लोकत्रयसङ्ग्रहेण ।
विचित्रदिव्याभरणांशुकानां
कृतश्रियापाश्रितवेषदेहम् ॥

श्रीधरः  किं च, आयामतो दैर्घ्येण विस्तरतश् च स्वमानदेहेन मीयतेऽनेनेति मानम् उपमा शोभनश् चासाव् अमानो निरुपमो देहस् तेन । यद् वा, सुष्ठु अमानोऽपरिच्छिन्नस् तेन । यद् वा, ताभ्यां स्वानुरूपप्रमाणेन, अत एव लोकत्रयं सङ्गृह्यते यस्मिंस् तथा । विचित्राणि नानाविधानि दिव्यान्य् अपूर्वाणि चाभरणान्य् अंशुकानि च तेषां कृता आसमन्ताच् छ्रीः शोभा येन, तेन देहेन विशिष्टम् । एवं स्वत एवातिरम्यत्वेऽप्य् अपाश्रितवेषः स्वीकृतालङ्कारो देहो यस्य तम् अपश्यत् । यद् वा, केन प्रेक्षां क्षिपन्तम् इत्य् अपेक्षायाम् एवम्भूतेन देहेनेति सम्बन्धः ॥२५॥

क्रमसन्दर्भः  न व्याख्यातम्.

विश्वनाथः  किं च, आयामतो दैर्घ्येण विस्तरतोन् विस्तारेण च स्वमानः स्वानुरूपप्रमाणो यो देहस्थेन विशिष्टं श्लेषेण सुष्ठु अमानोऽपरिच्छिन्नस् तेन अपरिच्छेदम् एव स्पष्टयति लोकत्रयसङ्ग्रहेण त्रैलोक्यव्यापिना विचित्राणि दिव्यान्य् अलौकिकानि आभरणान्य् अंशुकानि च तेषाम् अपि कृता श्रीः शोभा येन तेन । तथा अपाशितवेशदा ईहा इच्छा यस्य तम् । यदैव यं यं वेषम् इच्छति तदैव सत्यसङ्कल्पत्वात् तं प्राप्नोतीत्य् अर्थः ॥२५॥

 _*_

॥ ३.८.२६ ॥

पुंसां स्वकामाय विविक्तमार्गैर्
अभ्यर्चतां कामदुघाङ्घ्रिपद्मम् ।
प्रदर्शयन्तं कृपया नखेन्दु
मयूखभिन्नाङ्गुलिचारुपत्रम् ॥

मध्वः  भिन्नम् अन्येभ्यो विलक्षणम् ॥२६॥

श्रीधरः  स्वाभिलषितफलाय विविक्तैः शुद्धैर् वेदोक्तैर् मार्गैर् अभ्यर्चतां पुंसां कामदुघम् अङ्घ्रिपद्मं प्रदर्शयन्तं, किञ्चिद् उन्नमय्य समर्पयन्तम् । नखा एव इन्दव;ह्, तेषां मयूखा रश्मयः, तैर् भिन्नाः सम्भिन्ना अङ्गुलय एव । चारूणि पत्राणि यस्य तत् ॥२६॥

क्रमसन्दर्भः  न व्याख्यातम्.

विश्वनाथः  स्वकामाय स्वाभिलषितफलाय । यद् वा, स्वो भगवान् एव कामस् तस्मै भगवन्तम् एव प्राप्तुम् इत्य् अर्थः । स्वस्य भगवतः कामाय सेवाभिर् भगवन्तं सुखयितुम् इति वा । विविक्तैर् ज्ञानकर्माद्यमिश्रत्वेन शुद्धैर् मार्गैर् वैधरागादिभिर् दास्यसख्यादिभावमार्गैर् वा कामदुघं सेवोपयोगिमनोरथपूरकम् अङ्घ्रिपद्मं सहस्रपादपद्मानां मध्य एव एकं किञ्चिद् उन्नमय्य प्रदर्शयन्तम् । तत्र पादपद्मम् इत्युत्तरश्लोके मुखेनेत्य् एकवचनलिङ्गेन भङ्ग्यात्रैव प्रस्तावे पुंसाम् इत्यादिश्लोकत्रय्या श्रीकृष्णावतारदर्शनम् एव ब्रह्मणे दर्शितम्, तद् उहोवाचब्राह्मणोऽसाव् अनवरतं मे ध्यातः स्तुतः परार्धान्ते सोऽबुध्यत गोपवेशो मे पुरस्ताद् आविर्बभूव [गो.ता.उ. १.२६] इति गोपालतापिनीश्रुतेर् ब्रह्मसंहिताकथादृष्टेश् चेति । तस्यैव मदनगोपालस्वरूपस्य त्रिभङ्गमूर्तेर् व्यत्यस्तपादस्य दक्षिणचरणपद्मोन्नमनदृष्टेर् इति केचिद् आहुः । नखेन्दुमयूखैर् एव भिन्नाः सम्भिन्ना अङ्गुलय एव चारूणि पत्राणि यस्य तद् इति । पद्मस्यास्य चन्द्ररश्मिविकसितत्वाद् अद्भुतत्वम् उक्तम् ॥२६॥

 _*_

॥ ३.८.२७ ॥

मुखेन लोकार्तिहरस्मितेन
परिस्फुरत्कुण्डलमण्डितेन ।
शोणायितेनाधरबिम्बभासा
प्रत्यर्हयन्तं सुनसेन सुभ्र्वा ॥

श्रीधरः  लोकार्तिहरं स्मितं यस्मिंस् तेन । परिस्फुरद्भ्यां कुण्डलाभ्यां मण्डितेन । अधरबिम्बदीप्त्या । शोणवदाचरितेन शोभननासायुक्तेन सुभ्र्वा शोभनया भ्रुवा च प्रत्यर्हयन्तं पूजकान् प्रति पूजयन्तं सम्मानयन्तम् ॥२७॥

क्रमसन्दर्भः  न व्याख्यातम्.

विश्वनाथः  प्रत्यर्हयन्तं पूजकांस् तान् प्रतिपूजयन्तं भोगापवर्गादेस् तैर् भक्तैर् अस्वीकारात् तेनैव तत्सेवाऋणं परिशोधयन्तम् इवेत्य् अर्थः । आर्तिदुःखमात्रं तद्दर्शनोत्कण्ठ्यपीडा वा सुभ्र्वा शोभनया भ्रुवा एकया रमयैव रहस्यभावप्रकाशिकयेति प्रत्यर्हणिया अपि भक्तविशेषा एव सूचितः ॥२७॥

 _*_

॥ ३.८.२८ ॥

कदम्बकिञ्जल्कपिशङ्गवाससा
स्वलङ्कृतं मेखलया नितम्बे ।
हारेण चानन्तधनेन वत्स
श्रीवत्सवक्षःस्थलवल्लभेन ॥

श्रीधरः  कदम्बकिञ्जल्कवत्पिशङ्गं यद् वासस् तेन मेखलया च नितम्बे स्वलङ्कृतम् । हे वत्स ! श्रीवत्सयुक्तं यद् वक्षःस्थलं, तस्य वल्लभेन वक्षस्य् अनर्घ्येण हारेण स्वलङ्कृतम् इत्य् अर्थः ॥२८॥

क्रमसन्दर्भः  न व्याख्यातम्.

विश्वनाथः  वत्स ! हे विदुर ! श्रीवत्सयुक्तं यद् वक्षःस्थलं तस्य वल्लभेन हारेण ॥२८॥

 _*_

॥ ३.८.२९ ॥

परार्ध्यकेयूरमणिप्रवेक
पर्यस्तदोर्दण्डसहस्रशाखम् ।
अव्यक्तमूलं भुवनाङ्घ्रिपेन्द्रम्
अहीन्द्रभोगैर् अधिवीतवल्शम् ॥

मध्वः  तस्माद् अव्यक्तम् उत्पन्नं त्रिगुणं द्विजसत्तमा इति मोक्षधर्मे ॥२९॥

श्रीधरः  महाचन्दनवृक्षरूपकेण निरूपयितुं तं विशिनष्टि । परार्ध्यानि श्रेष्ठानि केयूराण्य् अङ्गदानि मणिप्रवेकाश् च मण्युत्तमास् तैः पर्यस्ता व्याप्ता दोर्दण्डा एव सहस्रम् अनन्ताः शाखा यस्य । चन्दनवृक्षोऽपि केयूरादितुल्यैः फलपुष्पादिभिर् व्याप्तशाखो भवति । अव्यक्तं प्रधानं मूलम् अधोभागो यस्य । यद् वा, अव्यक्तं ब्रह्म मूलं यस्य, ब्रह्माभिव्यक्तिरूपत्वात् । वृक्षस्यापि मूलं न व्यक्तम् । भूवनात्मकम् अङ्घ्रिपेन्द्रम् । अहीन्द्रस्यानन्तस्य भोगैः फणैर् देहावयवैर् वाधिवीताः संवेष्टिताः स्पृष्टा वल्शाः स्कन्धा यस्य । वनस्पते शतवल्शो विरोह [ऋग्.वे. ३.८.४] इति श्रुतेः । सोऽपि सर्पैर् वेष्टितो भवति ॥२९॥

क्रमसन्दर्भः  अव्यक्तमूलम् इति । न व्यज्यते शास्त्रविद्भिर् न कथ्यते मूलं यस्य तं सर्वमूलत्वेन मूलान्तररहितम् इत्य् अर्थः । अव्यक्तः स्वयं भगवांस् तन्मूलम् इति वा भूवनरूपाणाम् अङ्घ्रिपाणाम् इन्द्रम् ईश्वरम् ॥२९॥

विश्वनाथः  स्वयशःसौरभसुवासितसर्वविश्वत्वात् महाचन्दनवृक्षरूपकेण निरूपयितुं तं विशिनष्टि । पर्यस्ता विश्वव्यापिनो दोर्दण्डा एव सहस्रम् अनन्ताः शाख्या यस्य तम् । अव्यक्तं व्यञ्जनयापि कैर् अपि नोक्तं मूलम् अनादित्वात् यस्य तम् । यद् उक्तंस आत्मा स्वाश्रयाश्रयः इति । वृक्षपक्षे स्पष्टम् । भुवनानि चतुर्दश अङ्घ्रिणा एकेनैव पाति रक्षति स चासाव् इन्द्र ऐश्वर्यवांश् चेत्य् एकपादविभूतिपतिम् इत्य् अर्थः । पक्षे, भुवनेषु मध्ये ये अङ्घ्रिपास् तेषाम् इन्द्रम् अहीन्द्रस्यानन्तस्य भोगैः फणैः देहावयवैर् वा अधिवीताः स्पृष्टा वल्शाः स्कन्धा यस्य तं, शतवल्शो विरोह [ऋग्.वे. ३.८.४] इति श्रुतेः । पक्षे, बहुसर्पवेष्टितस्कन्धशाखादिकम् ॥२९॥

 _*_

॥ ३.८.३० ॥

चराचरौको भगवन्महीध्रम्
अहीन्द्रबन्धुं सलिलोपगूढम् ।
किरीटसाहस्रहिरण्यशृङ्गम्
आविर्भवत् कौस्तुभरत्नगर्भम् ॥

श्रीधरः  प्रेक्षां क्षिपन्तम् इत्य् अत्रैव पर्वतरूपकेण निरूपितम् अपि विशेषणान्तरैः पुनर् निरूपयति । भगवान् एव महीध्रस्तम् । चराचराणाम् ओकः स्थानम् । सोऽपि तथा । अहीन्द्रस्य बन्धुम् । सोऽप्य् अहीन्द्राणां बन्धुः । सलिलेनोपगूढम् आवृतम् । पर्वतोऽपि मैनाकादिस् तथा । किरीटसाहस्रम् एव हिरण्यशृङ्गाणि यस्य । सोऽपि मेर्वादिस् तथा । यथा पर्वतस्य गर्भे क्वचिद् रत्नम् आविर्भवति तथा आविर्भवत् स्पष्टं दृश्यमानं कौस्तुभरत्नं गर्भे मूर्तिमध्ये यस्य तम् ॥३०॥

क्रमसन्दर्भः  न व्याख्यातम्.

विश्वनाथः  चन्दनवृक्षरूपकेण निरूप्य स्वस्य आश्रयोऽपि स्वम् एवेति दर्शयितुं चन्दनपर्वतरूपकेणापि निरूपयति । भगवान् एव महीध्रो मलयगिरिस् तं चराचराणाम् ओक आस्पदम् अहीन्द्रोऽनन्तोऽहीन्द्राः सर्पाधिपाश् च । सलिलेन गर्भोदेन क्षीरोदेन च आलिङ्गितं किरीटसाहस्रम् एव हिरण्यवर्णानि शृङ्गाणि यस्य तं मलयस्य स्वर्णवर्णशृङ्गत्वात् कौस्तुभरत्नं गर्भे मूर्तिमध्ये यस्य तं मलयस्य पर्वतत्वेन रत्नखनिमत्त्वात् ॥३०॥

 _*_

॥ ३.८.३१ ॥

निवीतम् आम्नायमधुव्रतश्रिया
स्वकीर्तिमय्या वनमालया हरिम् ।
सूर्येन्दुवाय्वग्न्यगमं त्रिधामभिः
परिक्रमत्प्राधनिकैर् दुरासदम् ॥

मध्वः  सूर्येन्दुवाय्वग्न्यादिभिस् त्रिधाम्नो विष्णोर् अगच्छद्भिः प्राधानिकैः ।

मुक्तवाय्वादिभिर् विष्णुं वृतं ब्रह्मा ददर्श ।
तदन्यभावतो नान्यद् अतस् तत् स्रष्टुम् ऐच्छत ॥ इति ब्रह्माण्डे ॥३१॥

श्रीधरः  किं च, वनमालया निवीतं कण्ठलम्बिन्या व्याप्तम् । आम्नाया वेदा एव मधुव्रताः, तैः श्रीर् यस्यास् तया हरिम् इति पर्वतादिरूपम् अपश्यत्, हरिर् असाव् इति ज्ञातवान् इत्य् अर्थः । सूर्यादिभिर् अगमम् अगम्यम् । स्वव्यापारैर् आकलयितुम् अशक्यम् इत्य् अर्थः । किं च, त्रिष्व् अपि लोकेषु धाम स्फूर्तिर् येषां तैः । रक्षणार्थं परिक्रमद्भिः परितो धावद्भिः प्राधनिकैः प्रधनं सङ्ग्रामस् तत्प्रयोजनैः सुदर्शनादिभिर् हेतुभूतैर् दुरासदं दुष्प्रापम् ॥३१॥

क्रमसन्दर्भः  न व्याख्यातम्.

विश्वनाथः  निवीतं युक्तं हरिम् इति पर्वतादिरूपं पश्यन् हरिर् असाव् इति ज्ञातवान् इत्य् अर्थः । सूर्यादिभिर् अगमं स्वव्यापारैर् आकलयितुम् अशक्यम् इत्य् अर्थः । त्रिधामभिः सच्चिदानन्दस्वरूपैः रक्षणार्थं परिक्रामद्भिः परितो धावद्भिः प्राधनिकैः प्रधनं सङ्ग्रामस् तेन दीव्यद्भिः सुदर्शनादिभिर् जयविजयादिपार्षदैर् वा हेतुभूतैर् दुरासदम् अन्यैर् दुष्प्रापम् ॥३१॥

 _*_

॥ ३.८.३२ ॥

तर्ह्य् एव तन्नाभिसरःसरोजम्
आत्मानम् अम्भः श्वसनं वियच् च ।
ददर्श देवो जगतो विधाता
नातः परं लोकविसर्गदृष्टिः ॥

श्रीधरः  यदि अवं हरिम् अपश्यत् तर्ह्य् एव तदैव लोकविसर्गदृष्टि संस् तस्य नाभिसरसि सरोजं श्वसनं प्रलयवायुं वियद् आकाशं च ददर्श ॥३२॥

क्रमसन्दर्भः  तर्हीति । अतः परं सृष्ट्युपकरणम् ॥३२॥

विश्वनाथः  तर्ह्य् एव तन्नाभिसरसि सरोजं सरोजे चात्मानम् आत्मनश् चतुर्दिक्षु अन्तः श्वसनं वियच् चेति भूतत्रिकं ददर्श । नातः परं पृथिव्यादि । लोकानां विविधे सर्गे दृष्टिश् चिकीर्षा यस्य सः ॥३२॥

 _*_

॥ ३.८.३३ ॥

स कर्मबीजं रजसोपरक्तः
प्रजाः सिसृक्षन्न् इयद् एव दृष्ट्वा ।
अस्तौद् विसर्गाभिमुखस् तम् ईड्यम्
अव्यक्तवर्त्मन्य् अभिवेशितात्मा ॥

श्रीधरः  कर्मबीजं लोकसृष्टेः कारणम् । रजसा उपरक्तो रजोगुणयुक्तः । अतः प्रजाः स्रष्टुम् इच्छन्न् इयद् एव नाभिसरोजादिपञ्चकम् एव । विसर्गेऽप्य् अभिमुखोदत्तचित्तः अव्यक्तवर्त्मनि भगवति निवेशितचित्तः ॥३३॥

क्रमसन्दर्भः  स इति । रजसा युक्तः सन् प्रजाः स्रष्टुम् ऐच्छत् । इयत् नाभिसरोजादिपञ्चकम् एव लोकसृष्टेः कारणं दृष्ट्वा विसर्गे दत्तचित्तोऽपि अव्यक्तिवर्त्मनि भगवति निवेशितचित्तः सन्न् अस्तौद् इत्य् अर्थः ॥३३॥

विश्वनाथः  कर्मबीजं लोकसृष्टेः कारणम् । इयद् एव सरोजादिपञ्चकम् एव विसर्गाभिमुखः विसर्गं कथम् अहं कुर्यां ? इति भावयन् प्रभुम् एवाहं शरणं यामीति विसर्गाभिनिवेशं परित्यज्य अव्यक्तवर्त्मनि श्रीभगवति अभिनिवेशित आत्मा मनो यस्य सः ॥३३॥

 _*_

इति सारार्थदर्शिन्यां हर्षिण्यां भक्तचेतसाम् ।
तृतीयस्कन्धे अष्टमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे भगवद्दर्शनम्
अष्टमोऽध्यायः ।
॥ ३.८ ॥


(३.९)
अथ नवमोऽध्यायः
पाद्मोद्भवे ब्रह्मस्तवः

॥ ३.९.१ ॥

ब्रह्मोवाच
ज्ञातोऽसि मेऽद्य सुचिरान् ननु देहभाजां
न ज्ञायते भगवतो गतिर् इत्य् अवद्यम् ।
नान्यत् त्वद् अस्ति भगवन्न् अपि तन् न शुद्धं
मायागुणव्यतिकराद् यद् उरुर् विभासि ॥

मध्वः  स्वतो नास्ति तदधीनविद्यमानम् अप्य् अशुद्धम् । यच् च स्वनानात्वं तद् अपि स्थानभेदाद् असद् एव भाति ।

एकोऽपि स्थाननानात्वान् नानेव हरिर् ईयते ।
सर्वान्तर्यामिणस् तस्य न भेदो विद्यते क्वचित् ॥ इति ब्रह्मवैवर्ते ॥१॥

श्रीधरः
नवमे तपसा तुष्तं दृष्ट्वा नारायणं त्व् अजः ।
अस्तौद् एकार्णवे सीदन् लोकसर्गचिकीर्षया ॥

भगवज्ज्ञानेनात्मनः कृतार्थताम् आविष्कुर्वन्न् अज्ञांश् च शोचन्न् आहज्ञातोऽसीति । सुचिराद् बहुकालोपासनेनाद्य मे मया ज्ञातोऽसि । नन्व् अहो देहभाजाम् एतद् अवद्यं दोषः । किं तत् ? यद् भगवतस् तव गतिस् तत्त्वं न ज्ञायत इति । यतस् त्वम् एव ज्ञातुं योग्यः सत्यत्वान् नान्यद् असत्यत्वाद् इत्य् आह । त्वत् त्वत्तोऽन्यन् नास्ति । यद् अप्य् अस्तीति प्रतिभाति तद् अपि शुद्धं सत्यं न भवति । कथम् असतः प्रतीतः ? तत्राहयद् यतो मायागुणक्षोभात् त्वम् एवोरुर् बहुरूपो विभासि ॥१॥

क्रमसन्दर्भः  ज्ञातोऽसीति । अज्ञाने का हानिः ? तत्राहदेहेति । गतिः स्वरूपतच्छक्त्यादिरूपा स्थितिः । ननु तादृशमद्गतेर् अन्यच् च प्रतीयते ? तत्राहतादृशात् त्वत् त्वत्तोऽन्यत् तत्त्वं नास्तीति । यद् वा, अस्ति, तद् अपि न शुद्धं, किन्तु त्वम् एव शुद्धं तत्त्वम् इत्य् अर्थः । तत्रोभयत्रापि हेतुःमायेति । अनन्तवैभवमय्या अन्तरङ्गया शक्त्या स्वतः शुद्ध एव त्वं जगद्रूपेण यद् उरुर् विभासि, तत् खलु बहिरङ्गाया मायाख्यायाः प्रधानरूपायाः स्वीयद्रव्यशक्तेर् गुणानां व्यतिकरात् परिणामाद् एव भासीति, न तत्र शुद्धत्वम् इति भावः ॥१॥

विश्वनाथः  
गर्भोदशायिनं स्वान्तर्यामिनं नवमे विधिः ।
स्तुत्वा तस्य कृपावृष्ट्या सामर्थ्यं प्राप सृष्टये ॥

भगवत्कृपालब्धं तदीयसाक्षात्कारैककारणं भगवज्ज्ञानम् एव भवेद् इति प्रदर्शयन् आहज्ञातोऽसीति । मे मया अद्य त्वं ज्ञातोऽसि सुचिरात् बहुकालं त्वदीयध्यानं कुर्वतापीत्य् अर्थः । ईदृशसौन्दर्यस्य तव मया कदाप्य् अध्यानात् ध्यानदशायां भगवन्तम् अहं ज्ञात्वैव ध्येयामीति । हन्त हन्त वृथैव ज्ञानाभिमानः कृतः । तथा ध्यातरूप एव प्रभुर् मे दर्शनं ददात्व् इत्य् आशंसापि वृथैव कृतेति ध्वनिः, यत ईदृशसौन्दर्यस्य लेशोऽपि महामरकतनीलोत्पलनवनीरदादिषु नास्तीति तथारूपतया त्वं ध्यातोऽपीदृशरूपतया प्रत्यक्षोऽभूर् इति तव कृपाया माहात्म्यम् अनिर्वाच्यम् इत्य् अनुध्वनिः ।

स्वयं तन्माधुर्यास्वादनम् अनुभूय तदननुभविनोऽपरान् शोचति । देहभाजां प्राणिनाम् इत्य् एवावद्यं दोषः । किं तत् ? भगवतस् तव गतिस् तत्त्वं न ज्ञायते, ईदृशसौन्दर्यमाधुर्यादिकं नानुभूयते देहभाजाम् इति देहधारणस्य त्वद्भजनम् एव फलं, यस्माद् एवैतादृशं स्वरूपम् अनुभवितुं शक्यत इति भावः ।

ननु विचित्रे जगत्य् अन्यद् अपि किम् ईदृशम् अतिमधुरम् अनुभवनीयं वस्तु नास्ति, यतोऽस्याज्ञाने देहिनाम् अवद्यं ब्रवीषीति ? तत्राहत्वत्तोऽन्यन् नास्ति यत् किल ज्ञानार्थम् उपादेयम् इत्य् अर्थः । भगवन्न् इति भगवत्त्वा त्व् अन्यत्र नास्त्य् एवेति भगशब्दवाच्यनिखिलाप्राकृतसौन्दर्यकीर्त्यादीनि विना नैव नेत्रकर्णादिभोग्यं वस्त्व् अस्तीति भावः ।

ननु सर्वेन्द्रियभोग्यं स्वर्गसुखम् एवास्ति ? तत्राहअपि तन् न शुद्धम् इति । तद् अपि नश्वरत्वादिभिर् अनित्यं परिणामविरसं परिमितम् अतिनिकृष्टम् अपि न शुद्धम् अपवित्रं कामिकाकसङ्घास्वाद्यं, न तु निष्किञ्चनहंसपरिषद्दृश्यम् अपीत्य् अर्थः ।

किं च, तच् चापि त्वन्मायाशक्तिकार्यत्वान् न त्वत्तोऽन्यद् इत्य् आहमायागुणानां व्यतिकरात् परिणामात् उरुः स्वर्गपारमेष्ठ्यसार्वभौमादिरूपः ॥१॥

_*_

॥ ३.९.२ ॥

रूपं यद् एतद् अवबोधरसोदयेन
शश्वन्निवृत्ततमसः सदनुग्रहाय ।
आदौ गृहीतम् अवतारशतैकबीजं
यन्नाभिपद्मभवनाद् अहम् आविरासम् ॥

मध्वः  यन् नाभिपद्मभवनाद् अहम् अविरासां, यच् चेदं भगवत्स्वरूपम् आनन्द्मात्रं पश्यामि, यच् चाश्रितोऽस्मि, अतः परं नास्ति । अतो न ज्ञायत इति अवद्यम् इत्य् उत्तमापेक्षया । अनादिगृहीतम् एव गृह्यते ।

यद् दिव्यं हरे रूपं क्षीरसागरमध्यगम् ।
ज्ञानानन्दैकमात्रं च न ततः परमं क्वचित् ।
अनादिनित्याद् अव्यक्तात् तस्माज् जज्ञे चतुर्मुखः ॥ इत्य् अध्यात्मे ।

भूतेन्द्रियाणाम् आत्मकम् । यच् चाप्नोतीत्य् आदेः ॥२३॥

श्रीधरः  ननु त्वम् अपि सम्यक् न जानासि यत् त्वया दृष्टं रूपम् एतद् अपि गुणात्मकम् एव, निर्गुणं ब्रह्मैव तु सत्यं ? तत्राहरूपम् इति द्वाभ्याम् । अवबोधरसोदयेन चिच्छक्त्याविर्भावेन शश्वन् सदा निवृत्तम् तमो यस्मात्, तस्य तव यद् एतद् रूपं त्वयैव स्वातन्त्र्येण सताम् उपासकानाम् अनुग्रहाय गृहीतम् आविष्कृतम् । अवतारशतस्य शुद्धसत्त्वात्मकस्य यद् एकं बीजं मूलम्, तत्प्रदर्शनार्थं गुणावतारबीजत्वं दर्शयतियन्नाभीति ॥२॥

चैतन्यमतमञ्जुषा  ज्ञातोऽसीत्यादि पूर्वश्लोकेन । ननु ज्ञातोऽसीति कथम् उच्यते ? यद् दृष्टम् इदं नैतन् मम स्वरूपं, अतः परं तु तद् इत्य् आहरूपम् इत्यादि । अवबोधो ज्ञानं यस्मात् स तथा, स चासौ रसः प्रेमानन्दश् चेति तस्योदयो यस्मात् तथा । यत् येन त्वया श्रीकृष्णेनावतारशतैकबीजं श्रीनारायणाख्यम् एतद्रूपं गृहीतम् । किमर्थं ? सदनुग्रहाय सतां भक्तानाम् अनुग्रहार्थम् । सत्सु कथं तत्राहशश्वन् निवृत्ततमसश् चामी । अथवा शश्वन्निवृत्ततमसो हेतोस् तेषां तमस अन्ध एव नास्ति । किं तद्रूपं ? यन् नाभिपद्माद् इत्यादि । अत एतद्रूपं गृहीत्वा त्वं भगवान् श्रीकृष्ण इति ज्ञात एवासीति पूर्वोक्तिनिश्चयः ॥२॥

क्रमसन्दर्भः  रूपम् इति युग्मकम् । आदौ गुणावतारादीनाम् अग्रतः । गृहीतम् उपात्तं सताम् आभिमुख्येनानीतं प्रकटितम् इत्य् अर्थः, अविश्वं [भा.पु. ३.९.३] इति वक्ष्यमाणात् सृज्यत्वे विश्वान्तर्भावापातात्, अवबोधरसोदयेन नित्यनिवृत्तसर्वप्रकृतिगुणस्य जीववत् तद्ग्रहणायोगात् । क्वाहं तमोमहदहं [भा.पु. १०.१४.११] इत्य् आदिष्व् इव तमो ह्य् अत्र प्रकृतिः, अवबोधस्य सर्वतश् छेदकत्वात् । तत्रावतारशतैकबीजत्वे स्वानुभवेन दिग्दर्शनम् आहयन् नाभीति । सृष्टेः प्रथमत्वाद् आत्मनस् तथोक्तिः ॥२॥ [भगवत्सन्दर्भ ३९]

विश्वनाथः  नन्व् इदम् अपि मदीयं रूपम् अद्यतनम् एव । अद्यतनत्वे चानित्यम् एवात्र अद्य ज्ञातोऽसीति त्वदुक्तिर् एव प्रमाणम् इति परिहासम् आशङ्क्याहरूपम् इति । अवबोधरसः स्वरूपभूता चिच्छक्तिस् तदुदयेन हेतुना । शश्वत् सनातनम् एव निवृत्तं तमो माया यस्मात् तस्य तव । अत्र शश्वद् इत्य् उक्तेर् गृहीतम् आविष्कृतम् इति स्वामिचरणाः । सताम् आभिमुख्येनानीतम् इति सन्दर्भः । गृहीता मायया गुणा इतिवद् अभेदेऽपि भेदबुद्ध्येत्य् एके, अवबोधरसेन कर्त्रा गृहीतम् इत्य् अपरे ॥२॥

_*_

॥ ३.९.३ ॥

नातः परं परम यद् भवतः स्वरूपम्
आनन्दमात्रम् अविकल्पम् अविद्धवर्चः ।
पश्यामि विश्वसृजम् एकम् अविश्वम् आत्मन्
भूतेन्द्रियात्मकम् अदस् त उपाश्रितोऽस्मि ॥

श्रीधरः  हे परम ! अविद्धवर्चः अनावृतप्रकाशम्, अतोऽविकल्पं निर्भेदम्, अत एव्आनन्दमात्रम् । एवम्भूतं यद् भवतः स्वरूपं, तद् अतो रूपात् परं भिन्नं न पश्यामि, किन्त्व् इदम् एव तत् । अतः कारणात् ते तव अद इदं रूपम् आश्रितोऽस्मि । योग्यत्वाद् अपीत्य् आह । एकम् उपास्येषु मुख्यं, यद् विश्वसृजम् । अत एव अविश्वं विश्वस्माद् अन्यत् । किं च, भूतेन्द्रियात्मकं भूतानाम् इन्द्रियाणां चात्मानं कारणम् इत्य् अर्थः ॥३॥

चैतन्यमतमञ्जुषा  ननु मयेदं रूपं गृहीतं, तस्माद् रूपात् परोऽहम्, तर्हि मत्तोऽपि परम् अन्यद् इत्य् अनवस्था प्रसज्जेतेत्य् आहनातः परम् इत्यादि । अतः श्रीनारायणात् श्रीकृष्णाद् भवतः परं स्वरूपं नास्ति । स्वरूपस्य विशेषणानिआनन्दमात्रम् इत्यादि । अतः श्रीकृष्ण ते स्वरूपम् एव  विश्वसृजं विश्वं श्रीनारायणरूपं तस्य सृक् स्रष्टृ पुंलिङ्गम् आर्षम् । विशेर् औणादिको वः । भूतेन्द्रियात्मकं भूतेन्द्रियाणां नियामकम् ॥३॥

क्रमसन्दर्भः  यत् खल्व् अतः परं भवतः स्वरूपं पूर्णभगवदादिरूपं, तत् तु न पश्यामि, किन्त्व् अदो रूपम् उपाश्रितोऽस्मि । तत्स्वरूपं विशिनष्टिआनन्दमात्र आनन्दो ब्रह्म [तै.उ. ३.६.१] इत्य् उक्तं ब्रह्म च मात्रा निर्विशेषचिद्रूपोऽंशो यस्य । न विद्यते विविधः कल्पः सृष्ट्यादिकल्पना यत्र । भगवदादिरूपस्य महावैकुण्ठस्थितस्य सृष्ट्यादिकर्मण्य् उदासीनत्वात्, पुरुषस्यैव तत्र प्रवृत्तत्वात् । तद् उक्तङ्कालवृत्त्या तु मायायां [भा.पु. ३.५.२६] इत्यादि, विष्णोस् तु त्रीणि रूपाणि इत्यादि च । अविद्धं मायया न भिन्नं वर्चस् तेजः शक्तिर् यस्य तादृशम् । अदो रूपं विशिनष्टिविश्वसृजम् इत्यादिना । भूतानाम् इन्द्रियाणां चात्मा प्रधानाख्यं स्वरूपं यत्र, यद् आश्रित्यैव विश्वकारणं प्रधानम् अपि प्रवर्तत इत्य् अर्थः ॥३॥ [भगवत्सन्दर्भ ३९]

विश्वनाथः  ननु निर्विशेषं ब्रह्मैव सर्वादिमं केचिद् व्याचक्षते, न तु सविशेषम् इति । तत्राहनात इति । हे परम ! यद् भवतः स्वरूपम् अविकल्पं निर्विशेषम् आनन्दमात्रं ब्रह्म, तद् अदोरूपात् परं न पश्यामि, किन्त्व् इदम् एव तन्, न तु तद् एवेदम् इत्य् अर्थः । हे अविद्धवर्चः ! अविद्धं कालदेशाद्यपरिच्छिन्नं वर्चस् तेजो यस्येति सर्वव्यापकं तत्तेज एव तद् ब्रह्मेति भावः । यद् उक्तं हरिवंशे अर्जुनं प्रति भगवता

तत् परं परमं ब्रह्म सर्वं विभजते जगत् ॥
ममैव तद् घनं तेजो ज्ञातुम् अर्हसि भारत ॥ [ह.वं. २.११४.१२] इति ।

ननूभयोर् ऐक्येऽपि त्वं कुत्र रज्यसीति ? तत्राहअविश्वं विश्वस्माद् अन्यं चिन्मयम् इत्य् अर्थः । अहं तु विश्वम् एव, यतो भूतेन्द्रियात्मभिर् देहेन्द्रियमनोभिः कं सुखं यत् तेनैव मदो गर्वो यस्येति स्वस्य प्राकृतत्वम् उक्तम् ॥३॥

_*_

॥ ३.९.४ ॥

तद् वा इदं भुवनमङ्गल मङ्गलाय
ध्याने स्म नो दर्शितं त उपासकानाम् ।
तस्मै नमो भगवतेऽनुविधेम तुभ्यं
योऽनादृतो नरकभाग्भिर् असत्प्रसङ्गैः ॥

श्रीधरः  नन्व् एवम् अपि सोपाधिकम् एतद् अर्वाचीनम् एवेत्य् आशङ्क्याह तद् वै तद् एवेदं, हे भुवनमङ्गल ! यतस् ते त्वया नोऽस्माकम् उपासकानां मङ्गलाय ध्याने दर्शितम् । न ह्य् अव्यक्तवर्त्माभिनिवेशितचित्तानाम् अस्माकं सोपाधिकं दर्शनं दातुं युक्तम् इति भावः । अतस् तुभ्यं नमोऽनुविधेम अनुवृत्त्या करवाम । तर्हि किम् इति केचिन् मां नाद्रियन्ते, तत्राहयोऽनादृत इति । असत्प्रसङ्गैर् निरीश्वरकुतर्कनिष्ठैः ॥४॥

चैतन्यमतमञ्जुषा  ननु. कथं ज्ञातं ? शेषशायिरूपम् एव दृष्टम् इत्य् आशङ्क्याहतद् वा इदम् इत्यादि । हे भुवनमङ्गल श्रीकृष्ण ! तत् श्रीकृष्णाख्यं धाम इदं प्रायः, वैशब्दोऽत्र प्रायोवाची । चतुर्भुजत्वेनैव भेदः, न तु वास्तवभेदः, इदम् इति किं तत् ? तदा ध्याने नोऽस्माकं मङ्गलाय क्षेमाय यद् दर्शितम्, तद्दर्शने कारणभूतस्य तस्य स्फूर्तिर् अजायत इति भावः । अतस् तस्मै भगवते श्रीकृष्णाय नमोऽनुविधेम । यस् त्वं नरकभाग्भिर् असत्प्रसङ्गैर् अनादृतः । उक्तं च, अवजानन्ति मां मूढा मानुषीं तनुम् आश्रितं [गीता ९.११] इति ॥४॥

क्रमसन्दर्भः  ननु तर्ह्य् अदो रूपं प्रकृतिगुणविशिष्टं ? नेत्य् आहतद् वा इदम् इति । तद् एवेदम् इत्य् अर्थः । बहुमूर्त्येकमूर्तिकं [भा.पु. १०.४०.७] इत्य् अत्राक्रूरोक्तन्यायेन भिन्नत्वेनाविर्भूतत्वेऽपि तस्माद् अभिन्नत्वात् प्रधानेनाश्रितत्वेऽपि, धाम्ना स्वेन सदा निरस्तकुहकं [भा.पु. १.१.१] इति न्यायेन तदनासक्तत्वात्, तर्हि कथं भवता दृश्यते ? तत्राहध्यान इति । अस्माकं ध्यानलक्षणायां भक्ताव् एव स्वातन्त्र्येण दर्शितत्वात् । तर्ह्य् एतद्रूपविशेषदर्शने किं कारणं ? तत्राहौपासकानाम् । सृष्टिकामनया तादृशोपासनाकर्त्ṝणां स्वस्य सकामत्वेऽपि तादृशतदुपकारानुसन्धानेन प्रत्युपकारासामर्थ्यात् केवलं नमति तस्मा इति । तद् एवं स्वेषां सकामत्वेऽपि कृपाकरत्वं तस्य दर्शयित्वा तद्बहिर्मुखान् निन्दतिय इति । असन्तोऽत्र तत्तदज्ञानकल्पितम् अतिकुतर्केण मन्वाना उच्यन्ते ॥४॥ [भगवत्सन्दर्भ ३९]

विश्वनाथः  ननु निर्विशेषस्वरूपं किम् इति नाश्रयसि ? तत्राहतत्प्रसिद्धम् इदं सविशेषं स्वरूपं वै निश्चितं चतुर्दशभुवनस्थजनानां सर्वेषाम् अपि यानि मङ्गलानि धर्मार्थकाममोक्षाः, तेषाम् अपि मङ्गलाय कल्याणार्थम् एतद्रूपोपासने सत्य् एव धर्मादयः कुशलिनः सार्थका भवन्ति, अन्यथा व्यर्था भवन्तीत्य् अर्थः । निर्विशेषस्वरूपस् त्व् एवं न भवतीति भावः । तथा नोऽस्माकम् अपि ध्याने इदम् एव दर्शितं, न तु तद् इति, ततः कृपालुत्वाधिक्यम् अपि । तस्मात् तस्मै सविशेषस्वरूपाय चिन्मयगुणसमुद्राय तुभ्यं नम एव केवलं विधेम करवाम । परिचर्यां पुनः काम् अहं कर्तुं शक्नोमीति भावः ।

नन्व् इदं रूपं न सच्चिदानन्दमयं, किन्तु मायामयम् इति ब्रुवाणाः केचिन् मां वस्तुतो नाद्रियन्ते ? तत्राहयोऽनादृत इति । नरकभाग्भिर् इति ते नरक एव निपतिष्यन्तीत्य् अर्थः । असन् मिथ्यैवेदं सर्वम् इति प्रसङ्गवद्भिर् असाधुसङ्गिभिर् इति वा ॥४॥

_*_

॥ ३.९.५ ॥

ये तु त्वदीयचरणाम्बुजकोशगन्धं
जिघ्रन्ति कर्णविवरैः श्रुतिवातनीतम् ।
भक्त्या गृहीतचरणः परया च तेषां
नापैषि नाथ हृदयाम्बुरुहात् स्वपुंसाम् ॥

मध्वः  हृदि व्यक्तं तु यद् रूपं हरेर् गन्धः स उच्यते ।
उत्तमानां तु पादेन सर्वं रूपं तु भण्यते ।
गन्धगन्धवतोर् यस्मान् न भेदः क्वचनेष्यते ॥ इति ब्रह्मतर्के ॥५॥

श्रीधरः  आदरेण तु त्वां भजन्तः कृतार्था इत्य् आहये त्व् इति । श्रुतिर् वेदः, स एव वातः, तेन नीतं प्रापितम् । नापैषि नापयासि । ये त्वत्कथाश्रवणम् अत्यादरेण कुर्वन्ति, तेषां हृदि नित्यं प्रकाशसे इत्य् अर्थः ॥५॥

चैतन्यमतमञ्जुषा  ननु. श्रीकृष्णाख्यं रूपं परात् परं सर्वकारणकारणम् एवास्ति, भवते तेन किं भवतु ? सिसृक्षोः सर्वलोकबीजम् इदम् एव नारायणाख्यं मद्धामैवोपास्यम् इत्य् आशङ्क्याहये त्व् इत्यादि । ये तु मद्विधस् त्वदीयौ तव श्रीकृष्णस्य सम्बन्धिनौ यौ चरणाम्बुजकोशौ तयोर् गन्धं जिघ्रन्त्य् आस्वादयन्ति । कैः ? कर्णविवरैः । कथम्भूतं ? श्रुतिवातनीतं श्रुतय एव वातास् तैर् नीतम् । तास् तु गन्धम् एव तयोर् जानन्ति, न तु तत्त्वतो जानन्ति । स्वपुंसां हृदयाम्बुरुहान् नापैषि, स्वयम् एव त्वं नापयासि, गृहीतचरणश् चेत् । अतस् त्वद्वार्ताश्रवणे सति त्वां विस्मर्तुं केऽपि न शक्नुवन्ति, किं पुनर् अहम् । अतः मेऽन्य उपास्योऽस्तु ? ॥५॥

क्रमसन्दर्भः  तद् एव स्थापयन्ये तु शुद्धभक्ताः, तेषां त्वच्चरणारविन्दम् एव पुरुषार्थः स्यात्, यतस् त्वम् अपि तांस् तथा मन्यसे । इत्य् आहये त्व् इति । तुशब्देनात्रैव परमसम्मतत्वं स्थापितम् । नापैषि नापगन्तुम् इच्छसीत्य् अर्थः । अत्र परमसाधनं चत्वदीयेत्य् आदिनेति ॥५॥

विश्वनाथः  शास्त्रेषु निर्विशेषस्वरूपोपासका ज्ञानिन उच्यन्ते, सविशेषस्वरूपोपासकास् तु भक्ताः । तेषाम् उभयेषां मध्ये भक्ता एव कृतार्थाः प्रियाश् चेत्य् आह द्वाभ्यांये त्व् इति । श्रुतिर् वेदः श्रवणभक्तिर् वा वातः, तेन नीतं प्रापितं । ततश् च ते चरणाम्बुजसौरभ्यलोभिनो भृङ्गा इव चरणाम्बुजम् एव परमपुरुषार्थत्वेन गृह्णन्तीत्य् आहभक्त्या परया प्रेमलक्षणया नापैषीति, ते यथा तव चरणाम्बुज एव लोभिनस् तन् न त्यजन्ति, तथा त्वम् अपि तेषां प्रेममाधुर्यवति हृदयाम्बुज एव लोभी तन् न त्यजसीति परस्परवशीकारः सूचितः ॥५॥

_*_

॥ ३.९.६ ॥

तावद् भयं द्रविणदेहसुहृन्निमित्तं
शोकः स्पृहा परिभवो विपुलश् च लोभः ।
तावन् ममेत्यसदवग्रह आर्तिमूलं
यावन् न तेऽङ्घ्रिम् अभयं प्रवृणीत लोकः ॥

श्रीधरः  ततः किं ? अत आहतावद् इति । द्रविणादौ विद्यमाने भयं, गते शोकः, पुनश् च स्पृहा, ततः परिभवः, तथापि विपुलो लोभस् तृष्णा, पुनः कथञ्चित् प्राप्ते ममेत्यसदाग्रहः । आर्तिमूलं भयशोकादेः कारणम् । न प्रवृणीत नाश्रयेत् । त्वत्पादाश्रयणमात्रेण भयादिनिवृत्तिः, किं पुनस् त्वत्प्रकाशे सतीति भावः ॥६॥

चैतन्यमतमञ्जुषा  ... त्वम् एव भजनीय इत्य् आहतावद् भयम् इत्यादि । यावत् ते तवाङ्घ्रिं लोको न प्रकर्षेण सर्वपरित्यागेन वृणीते, तावद् भयादिकं सर्वम् ॥६॥

क्रमसन्दर्भः  ननु द्रविणादिनिमित्ते भयादौ सति कथम् एतादृशमन्माधुर्यासक्तिः स्यात् ? तत्राहतावद् इति । न प्रवृणीत शरणमात्रत्वेन नाश्रयेत ॥६॥

विश्वनाथः  ननु तेऽपि स्त्रीपुत्रद्रविणादिमन्तश् चेत् संसारिण एवेति तत्र नहि नहीति स्वरसनाद् अंशम् आहतावद् इति । द्रविणाद्यासक्तिहेतुकं भयं संसार इत्य् अर्थः । तस्यैव प्रपञ्चं शोक इत्य् आदि तावद् एव, यावत् तवाङ्घ्रिं प्रभुत्वादिभावेन न प्रवृणीत । प्रकर्षेण वरणे सति त्वय्य् आसक्त्या द्रविणाद्यासक्तिर् निवर्तत इति भावः । यदि च द्रविणादाव् आसक्तोऽपि कश्चिद् भक्तो भवेत्, तदापि नैव चिन्तेत्य् आहममेत्य् असदाग्रहस् तावद् एवार्तिमूलं संसारकारणं यावद् इति । तवाङ्घ्रेः सेव्यत्वेन वरणमात्र एव द्रविणासक्त्यादेर् उत्खातदंष्ट्रोरगदंशस्येव नार्तिमूलत्वम् इत्य् अग्रे च वक्ष्यतेतावद् रागादयः स्तेना इत्य् अत्र यावत् कृष्ण न ते जना [भा.पु. १०.१४.३६] इति । तावच्छब्दस्य द्विपाठबलाद् व्याख्यातम् । एवं च, "ये तु त्वदीय" इत्य् अनेन रतिमन्तः, "तावद् भयम्" इत्य् अर्धेनानर्थनिवृत्तिमन्तः, "तावन् मम" इत्य् अर्धेनानिवृत्तानर्थास् त्रिविधा अपि भक्ता न संसारिण इत्य् उक्तम् ॥६ ॥

 _*_

॥ ३.९.७ ॥

दैवेन ते हतधियो भवतः प्रसङ्गात्
सर्वाशुभोपशमनाद् विमुखेन्द्रिया ये ।
कुर्वन्ति कामसुखलेशलवाय दीना
लोभाभिभूतमनसोऽकुशलानि शश्वत् ॥

श्रीधरः  ये निष्कामा अपि सन्तस् त्वां नाद्रियन्ते, ते नरकभाज इत्य् उक्तं । ये तु त्वत्कथाश्रवणादिविमुखाः सन्तः काम्यकर्मपरास् तेऽतिमन्दा इत्य् आहदैवेन ते हतधियो नष्टमतयः । प्रसङ्गाच् छ्रवणकीर्तनादिरूपात् सर्वदुःखनिवर्तकाद् विमुखानीन्द्रियाणि येषाम् । अकुशलान्य् अक्षेमकराणि ॥७॥

चैतन्यमतमञ्जुषा  इत्य् अविज्ञाय ये त्वां विना देव्वतान्तरोपासनं काम्यकर्मादिकं वा कुर्वते, ते त्व् अतिमन्दा इत्य् आहदैवेन ते इत्यादि ॥७॥

सनातनः (ह.भ.वि. १०.४६६)  वैमुख्यदोषं लिखतिदैवेनेति द्वाभ्याम् । प्रसङ्गात् श्रवणकीर्तनादिरूपात् कथाया वा, सर्वाण्य् अशुभान्य् अमङ्गलानि दुःखानि वा उपशमयतीति तथा तस्मात् । विमुखानि अश्रद्धया निवृत्तानीन्द्रियाणि येषां ते । विमुखेन्द्रियत्वं तत्फलं तद्धेतुं वा अभिव्यञ्जयतिकुर्वन्तीति । अकुशलान्य् अक्षेमकराणि कर्माणि ॥७॥

क्रमसन्दर्भः  न व्याख्यातम्.

विश्वनाथः  नन्व् एवं चेत् सर्व एव सुधियो भूत्वा मच्चरणम् आश्रयिष्यन्ते । तर्हि के संसारिणो भविष्यन्ति ? तत्राहदैवेन त्वदपराधोत्थदुरदृष्टेन अकुशलानि काम्यानि निषिद्धानि च कर्माणि ॥७॥

_*_

॥ ३.९.८ ॥

क्षुत्तृट्त्रिधातुभिर् इमा मुहुर् अर्द्यमानाः
शीतोष्णवातवरषैर् इतरेतराच् च ।
कामाग्निनाच्युतरुषा च सुदुर्भरेण
सम्पश्यतो मन उरुक्रम सीदते मे ॥

श्रीधरः  अकुशलत्वम् एव दर्शयति । क्षुच् च तृट् च त्रिधातवश् च वातपित्तश्लेष्माणः, तैः । इमाः प्रजाः सुदुर्भरेण दुःसहेन कामाग्निनाच्युतया रुषाऽविच्छिन्नक्रोधेन च पीड्यमानाः सम्पश्यतो मे मनः सीदति ॥८॥

चैतन्यमतमञ्जुषा  ततस् तान् अवलोक्य ममातिपीडा भविष्यतीत्य् आहक्षुत्तृड् इत्यादि । इमाः प्रजाः । वस्तुतस् तु तदानीम् एकार्णवे प्रजा एव न सन्ति... सृष्टवत् प्रतीते [?] त्वदभक्तानां प्रजानां स्रष्टुर् मम मनः सीदत्य् एव, तदैवं क्रियताम्याः प्रजाः स्रक्ष्यामि, ता एव त्वद्भक्ता भविष्यन्ति ... ॥८॥

क्रमसन्दर्भः  न व्याख्यातम्.

विश्वनाथः  ये चान्ये पश्वादितुल्याः स्वीयहिताहितं किम् अपि न जानन्ति, तांस् तु शोचाम्य् एव । इत्य् आहक्षुच् च तृट् च त्रिधातवो वातपित्तश्लेष्माणः, तैर् इमाः प्रजा इतरेतराच् च स्वपुत्रकलत्रादिष्व् अपि परस्परतोऽर्द्यमानाः कामाग्निना अच्युतया अनवच्छिन्नया रुषा ।  सुदुर्भरेणेति द्वयोर् एव विशेषणम् । अर्द्यमानाः प्रजाः पश्यतो मम मनः सीदति । हन्त हन्त कथं आसां निस्तारो भवितेत्य् अवसीदति ॥८॥

_*_

॥ ३.९.९ ॥

यावत् पृथक्त्वम् इदम् आत्मन इन्द्रियार्थ
मायाबलं भगवतो जन ईश पश्येत् ।
तावन् न संसृतिर् असौ प्रतिसङ्क्रमेत
व्यर्थापि दुःखनिवहं वहती क्रियार्था ॥

मध्वः  मायाबलं भगवदिच्छाबलम् । ज्ञेयत्वं दुर्गटस्यापि घटनाधिकशक्तिता ।

अभेद ईश्वरेणापि सृष्ट्यादाव् अन्तरङ्गता ।
उच्यते यस्याः सा माया हरेर् इच्छाथ वा बलम् ॥
भगवत्तन्त्रता यस्यास् तद्भार्यात्वं सुरूपता ।
उच्येत माया सा तु श्रीर् दोषयुक्ता जडा स्मृता ॥
परिणामिनी यस्यास् तु दोषाश् चेतनता तथा ।
शैवलीनाम् असौ माया जगद्बन्धात्मिका सदा ॥ इति ब्रह्मतर्के ।

ध्याये मंस्ये तथा पश्ये शृणोमीति विभक्तता ।
जीवस्था तु हरेर् इच्छा बलाद् इन्द्रियभुक्तयः ॥ इति षाड्गुण्ये ।

इन्द्रियाणां भोगार्थम् । व्यर्थापि यज्ञादिक्रियार्था ॥९ ॥

श्रीधरः  नन्व् एवम्भूतायाः संसृतेर् अपरमार्थत्वात् किमर्थं विषादः क्रियते ? तत्राहयावद् इति । आत्मन इदं पृथक्त्वं देहादिभावम् । भगवतस् तवेन्द्रियार्थरूपा या माया तया बलम् आधिक्यं यस्य तत् । न प्रतिसङ्क्रमेत नोपरमेत । दुःखसमूहं प्रापयन्ती । क्रियाणाम् अर्थः फलं यस्याम् । "पृथक्त्वम् इदम्" इति पाठे इदं देहादि त्वद् इति त्वत्तः पृथक् पश्येद् यावत्, तावद् व्यर्थापि नोपरमेत ॥९॥

चैतन्यमतमञ्जुषा  कथं विषादः क्रियताम् ? तासां शनैर् भद्रं भविष्यति, नैवम् इत्य् आहयावद् इत्यादि ॥९॥

क्रमसन्दर्भः  तच् च त्वत्तः स्वातन्त्र्याभिमानेनैव जीवानां स्याद् इत्य् अभिप्रेत्याहयावद् इति । भगवतः सकाशात् आत्मनः पृथक्त्वं स्वातन्त्र्यं यावत् पश्येत् ॥९॥

विश्वनाथः  नन्व् एवम्भूतायाः संसृतेर् अवस्तुभूतत्वाद् अनया कथम् अवसीदसि ? इति तत्राहयावद् इति । यावद् आत्मनो जीवस्य इदं पृथक्त्वं देहादिभावं पश्येत् अनुभवेत् । भगवत इन्द्रियार्थरूपाया मायाया बलं यत्र तत् तावत् संसृतिर् व्यर्थाप्य् अवस्तुभूतापि न प्रतिसङ्क्रमेत नोपरमेत । दुःखनिवहं प्रापयन्ति यतः क्रियाणां कर्मणाम् अर्थः फलं यतः सा ॥९॥

 _*_

॥ ३.९.१० ॥

अह्न्य् आपृतार्तकरणा निशि निःशयाना
नानामनोरथधिया क्षणभग्ननिद्राः ।
दैवाहतार्थरचना ऋषयोऽपि देव
युष्मत्प्रसङ्गविमुखा इह संसरन्ति ॥

मध्वः अर्थैर् अध्याहृतानि करणानि येषाम् । अज्ञानं तु निशा प्रोक्ता दिवाज्ञानम् उदीर्यते इति स्कान्दे ॥१०॥

श्रीधरः  भवत्व् एवम् अविवेकिनां, विवेकिनस् तु मुक्ता एवेति किं तेषां भक्त्या कृत्यं ? अत आहअह्नि आपृतानि व्यापृतानि च तान्य् आर्तानि क्लिष्टानि करणानीन्द्रियाणि येषां रात्रौ विषयसुखलवोऽपि नास्ति, यतो निशि निःशयानाः स्वप्नदर्शनेन च क्षणे भग्ननिद्रा दैवेनाहताः सर्वतः प्रतिहता अर्थरचना अर्थोद्यमा येषाम् ॥१०॥

चैतन्यमतमञ्जुषा  अस्तु तावत् सा मान ... भविष्यन्ति । इत्य् आहअह्न्य् आपृतार्तकरणेत्यादि । देव ! ऋषयोऽपि युष्मत्प्रसङ्गविमुखा इह संसरन्ति .... ॥१०॥

सनातनः (ह.भ.वि. १०.३०४)  विवेकिनोऽप्य् अभक्ताश् चेत् सदा संसारदुःखाद्यनुभवन्त्य् एवेत्य् आहअह्नीति । दिवसे आपृतानि च तानि अर्तानि च क्लिष्टानि करणानि इन्द्रियाणि येषाम् । रात्राव् अपि सुखलवो नास्ति, यतो निःशयानाः स्वप्नदर्शनेन च क्षणे क्षणे भग्ननिद्राः, दैवेन आहताः सर्वतः प्रतिहताः अर्थरचनाः अर्थार्थोद्यमा येषाम् ॥१०॥

क्रमसन्दर्भः  अत एव तत्तन्मार्गसिद्धमुनीनाम् अप्य् अनादर इत्य् आहअह्न्य् आपृतार्तकरणा इत्य् आदि । स्वभावात् युष्मद्भजनविमुखाः संसारिणो भवन्ति । किं बहुना तत्तन्मार्गसिद्धा मुनयोऽपि युष्मत्प्रसङ्गविमुखाश् चेद् इह जगति तद्वद् एव संसरन्ति । अथवा मुनयोऽपि त्वद्विमुखाश् चेत् तर्हि संसरन्त्य् एव । कथम्भूताः सन्तः संसरन्ति ? तत्राहअह्न्य् आपृतेत्य् आदि । आरुह्य कृच्छ्रेण परं पदं [भा.पु. १०.२.३२] इत्य् आदेः । अत उक्तं श्रीयमेन

धर्मं तु साक्षाद् भगवत्प्रणीतं
न वै विदुर् ऋषयो नापि देवाः ।
न सिद्धमुख्या असुरा मनुष्याः
कुतो नु विद्याधरचारणादयः ॥

स्वयम्भूर् नारदः शम्भुः कुमारः कपिलो मनुः ।
प्रह्लादो जनको भीष्मो बलिर् वैयासकिर् वयम् ॥
द्वादशैते विजानीमो धर्मं भागवतं भटाः ।
गुह्यं विशुद्धं दुर्बोधं यं ज्ञात्वामृतम् अश्नुते ॥
एतावान् एव लोकेऽस्मिन् पुंसां धर्मः परः स्मृतः ।
भक्तियोगो भगवति तन्नामग्रहणादिभिः ॥ [भा.पु. ६.१.१९२२] इत्य् आदि ।

एते धर्मप्रवर्तका विजानीम एव , न तु स्वस्मृत्यादिषु प्रायेणोपदिशाम इत्य् अर्थः । यतो गुह्यम् अप्रकाश्यम् । दुर्बोधम् अन्यैस् तथा ग्रहीतुम् अशक्यं च । गुह्यत्वे हेतुःयं ज्ञात्वामृतम् अश्नुते [भा.पु. ६.३.२१] इति । अत एव वक्ष्यते चप्रायेण वेद तद् इदं न महाजनोऽयं [भा.पु. ६.३.२५] इत्य् आदि । अत्र महाजनो द्वादशेभ्यस् तदनुगृहीतसम्प्रदायिभ्यश् चान्यो महागुणयुक्तोऽपीत्य् अर्थः । तस्मात् साधूक्तमह्न्य् अपृतार्त इत्यादि । अत्र विशेषो श्रीभक्तिसन्दर्भे दृश्यः ॥१०॥ [भक्तिसन्दर्भः ११३]

विश्वनाथः  न चाज्ञानकल्पितायाः संसृतेर् ज्ञानेनैवोपराम इति वाच्यं, यतो ज्ञानिनोऽपि भक्तिरहिताः संसरन्तीत्य् आहअह्न्येति युष्मत्प्रसङ्गविमुखा ऋषयो ज्ञानिनोऽपि एवम्भूताः सन्तः संसरन्तीत्य् अन्वयः । मुनय इति च पाठः । कथम्भूताः अह्नि आपृतानि नानाव्यापारयुक्तानि आर्तानि च करणानीन्द्रियाणि येषां तथाभूता दैवेन आहता अर्थरचना भोग्यवस्तुप्रतिपादनानि येषां ते । एवं च दैवेन ते [भा.पु. ३.९.७] इत्य् अनेन कर्मिणः, क्षुत्तृड् [भा.पु. ३.९.८] इत्यादिना मूढाः, अह्न्य् आपृता [भा.पु. ३.९.१०] इत्य् अनेन ज्ञानिन इति त्रिविधाः संसारिण उक्ताः ॥१०॥

_*_

॥ ३.९.११ ॥

त्वं भक्तियोगपरिभावितहृत्सरोज
आस्से श्रुतेक्षितपथो ननु नाथ पुंसाम् ।
यद्यद्धिया त उरुगाय विभावयन्ति
तत्तद्वपुः प्रणयसे सदनुग्रहाय ॥

मध्वः  तत्तद्वपुस् तेषां प्रणयसे । यादृशो भावितस् त्व् ईशस् तादृशो जीव आभवेत् इति तन्त्रसारे । तं यथा यथोपासते तद् एव भवतीति च ॥११॥

श्रीधरः  तद् एवम् अभक्तानां संसारम् अनिवृत्तिम् उक्त्वा, भक्तानां तन्निवृत्तिम् आहत्वम् इति । भक्तियोगेन शोधिते हृत्सरोजे आस्से तिष्ठसि । श्रुतेन श्रवणेनेक्षितः पन्था यस्य । किं च, श्रवणं विनापि त्वद्भक्ता मनसा यद् यत् तव वपूर् रूपं स्वेच्छया ध्यायन्ति, तत् तत् प्रणयसे प्रकटयसि । सतां भक्तानाम् अनुग्रहाय ॥११॥

चैतन्यमतमञ्जुषा  ... इत्य् आहत्वम् इत्यादि । भक्तियोगपरिभावितहृत्सरोजे ... । अयम् अर्थः ... यादृशं भावयन्ति तथा ... प्रकटयसि । यां यां लीलां ध्यायन्ति, तां तां लीलां प्रणयसे प्रकटीकरोषि । ... तत्तद्वपुः श्रेष्ठ्करूप एव सन् कुत्रचिद् बाल्यलीलां कुत्रचित् किशोरलीलाम् इत्यादि तेनैव वपुषा तां तां लीलां प्रकटयसि । स्वयम् अकृत एव यद् यत् पापं प्रतिजहि, जगन्नाथ, नम्रस्य तन् मे इति वीप्सयोपात्तस्य यच्छब्दस्य केवलेनैव.... स्मरण्हानम्, सतां भक्तानाम् अनुग्रहाय । अथवा सम्बोधनं हे सदनुग्रहाय ! सदनुग्रह एव अयः शुभावहो विधिर् यस्य ॥११॥

क्रमसन्दर्भः  भक्तानां तु त्वं वश एवेत्य् अपरं किं वक्तव्यं ? इत्य् आहत्वम् इति । भक्तियोगोऽत्र प्रेमा । परिभावितत्वं योग्यताम् आपादितत्वम् । श्रुतं भगवत्प्रतिपादकवेदवैदिकशास्त्रविचारश्रवणम् । तर्हि मद्रूपविशेषाविर्भावे किं कारणं ? तत्राहयद् यद् इति । धिया श्रुतेनैव लब्धेन बुद्धिविशेषेण । ते पूर्वोक्ताः श्रुतेक्षिततत्पथः पुमांसो यद् यद् विभावयन्ति, तत् तद् वपुः प्रणयसे प्रकर्षेण तत्समीपे नयसि प्रकटयसीत्य् अर्थः ।

ननु, ईश्वरोऽहं कथम् एवं तेषां वशः स्यां ? तत्राहसदनुग्रहाय । सत्सु तेष्व् अनुग्रह एव तव वशत्वे कारणम्, नान्यद् इति भावः । ननु, श्रुतमात्रेण मम कथं बहूनां रूपाणां ज्ञानं स्यात् ? तदभावे च कथम् एकतरतन्निष्ठा स्यात् ? तत्राहहे उरुगायेति । वेदेन त्वम् उरुधैव गीयस इति स्वस्वमत्यनुसारेण सा स्याद् इति भावः ॥११॥

भगवत्सन्दर्भः तद् एवं श्रीब्रह्मणापि सर्वरूपसद्भावाभिप्रायेणैवोक्तम्त्वम् इत्यादि । प्रणयसे प्रकर्षेण नयसि प्रकटयसि । श्रुतेक्सितपथ इत्य् अनेन कल्पनाया निरस्तत्वात् ॥११॥ (भगवत्सन्दर्भ ४०)

विश्वनाथः  भक्तास् तु ज्ञानं विनापि संसारं निस्तरन्तीति किं वक्तव्यम्, यतो भक्त्या त्वाम् अप्य् अधीनीकुर्वन्तीत्य् आहभक्तियोगेन परि सर्वतोभावेन भाविते वासिते भावितं वासित त्रिष्व् इत्य् अमरः । यद् वा, हे भक्तियोगपरिभावित ! भक्तियोगेनैव परि सर्वतोभावेन भावितः प्रकटीकृतो भवतेर् न्यस्तान् निष्ठया भक्तियोग एव त्वत्प्रकटीभवनस्य प्रयोजकः स्याद् इत्य् अर्थः । अत एव तेषां हृत्सरोजे आस्से उपविश्य तिष्ठसि, न ततो निःसरसि नापैषि नाथ [भा.पु. ३.९.५] इति पूर्वोक्तेः । आदौ गुरुमुखात् श्रुतः, पश्चाद् ईक्षितः साक्षात्कृतश् च पन्था यस्य सः । येन पथा त्वं हृत्सरोजम् आयातोऽसि तं पन्थानं साधनभक्तिप्रकारं, अत एव सुष्ठु परिचिन्वन्तीति ध्वनिः । अतो यस्य त्वत्प्राप्तीच्छा वर्तते, स तत एव पन्थानं परिचिनोत्व् इत्य् अनुध्वनिः ।

किं च, श्रवणं विनापि त्वद्भक्ता मनसा यद् यद् वपुः रूपं स्वेच्छया ध्यायन्ति, तत् तत् प्रणयसे प्रकटयसि इति स्वामिचरणाः । यद् वा, ते साधकभक्ताः स्वस्वभावानुरूपं यद्यद्धिया भावयन्ति, तत् तद् एव वपुस् तेषां सिद्धदेहं प्रणयसे प्रकर्षेण तान् प्रापयसि । अहो ते स्वभक्तपारवश्यम् इति भावः ॥११॥

 _*_

॥ ३.९.१२ ॥

नातिप्रसीदति तथोपचितोपचारैर्
आराधितः सुरगणैर् हृदि बद्धकामैः ।
यत् सर्वभूतदययासदलभ्ययैको
नानाजनेष्व् अवहितः सुहृद् अन्तरात्मा ॥

मध्वः  सर्वभूतदययासुरगणैर् हृद्य् आराधितस् त्वं बद्धकामैर् जनैर् उपचितोपचारैर् नातिप्रसीदसि ।
आराधितो यो ब्रह्माद्यैर् भक्तिज्ञानदयादिभिः ।
किं तस्य कामुकजनकृतया परिचर्यया ॥ इति सत्यसंहितायाम् ।।१२॥

श्रीधरः  भक्तानां च निष्कामानां त्वम् अतिसुलभो नेतरेषाम् इत्य् आह, नेति । उपचितैर् ऊर्जितैर् उपचारैः पुष्पोपहारादिभिः । यद् यथा असताम् अभक्तानाम् अलभ्यया सर्वभूतदयया । प्रसादे हेतुः, एक इत्यादि ॥१२॥

क्रमसन्दर्भः  नातीति । भवान् इति शेषः । ततश् च यद् यथा सर्वभूतदयया साधारणैर् अपि जनैर् आराधितो भवान् अतिप्रसीदति । कुतः ? तत्राहएक एव भवान् नानाजनेषु सुहृच् चान्तरात्मा च सावधानश् चेति । सुरगणैः कथम्भूतैः ? हृदि बद्धकामत्वात् तत्र तत्र स्पर्धासूयायुक्तैर् इत्य् अर्थः । तस्माद् भवत्प्रीत्यर्थं सर्वभूतदयामय्य् एव भक्तिः कर्तव्येति भावः ॥१२॥

विश्वनाथः  तेष्व् अपि निष्कामभक्तानाम् एवातिश्रेष्ठं न तु सकामानाम् इत्य् आहनातिप्रसीदति भवान् इति शेषः । सकामानां स्वार्थपरत्वाद् एव सर्वभूतेषु दयाया अभावम् एवातिप्रसादाभावे हेतुं व्यञ्जयन् निष्कामानां तु परार्थपरत्वात् सर्वभूतदया साहजिकीत्य् अतिप्रसादोऽपि साहजिक इत्य् आह यद् यथा सर्वभूतदयया अतिप्रसीदति । असताम् अलभ्यया दयया अतिप्रसादे हेतुः एक एव भवान् नानाजनेष्व् अवहितः कृतावधानः । यतः, सुहृत् हैतैषी ।

नन्व् एवं चेद् अहम् एव स्वयं कृपया तान् कथं नोद्धरामि ? तत्राह अन्तरात्मा त्वं स्वभक्त एवैतत् यशोदानार्थं जगदुद्धारिणीं स्वकृपाशक्तिं तेषु निधाय सर्वत्रान्तर्यामिस्वरूपेण स्वयम् औदास्यम् एवावलम्बसे इत्य् अर्थः । एवं च सुहृदन्तरात्मेति पदाभ्यां क्रमेण नैर्घृण्यवैषम्यदोषौ परमेश्वरस्य पराहतौ भक्तवात्सल्यं च द्योतितम् । न चैवं सर्वमुक्तिप्रसङ्गः इति वाच्यं सर्वभूतदययेत्य् अत्र छत्रिणो गच्छन्तीतिवत् सर्वशब्दस्य प्राचुर्यमात्रार्थपरत्वेनाभिधानात् भगवद्भक्तकृपाया अपि प्रायः खल्व् असार्वत्रिकत्वदर्शनात् ।

यद् वा, भक्तेन सर्वभूतेष्व् एव दया कार्यैव तद् अपि न सर्वमुक्तिर् द्रष्टव्या । नहि सर्वत्रैवोप्तान्य् अपि बीजान्य् उषरक्षारादिभूमिष्व् अपि प्ररोहन्तीति नारदादीनाम् अपि दक्षादिषु कृपायाः फलवत्त्वादृष्टेः ॥१२॥

 _*_

॥ ३.९.१३ ॥

पुंसाम् अतो विविधकर्मभिर् अध्वराद्यैर्
दानेन चोग्रतपसा परिचर्यया च ।
आराधनं भगवतस् तव सत्क्रियार्थो
धर्मोऽर्पितः कर्हिचिद् म्रियते न यत्र ॥

श्रीधरः  यतः सकामानां भवान् नातिप्रसीदत्य् अतः कामप्राप्तिः क्रियाणाम् उत्तमं फलं न भवति, किन्तु त्वत्प्रीणनम् एव । कामसंयोगस् त्व् अवान्तरफलेन प्ररोचनार्थम् इत्य् आह, पुंसाम् इति । भगवतस् तवाराधनम् एव संश् चासौ क्रियार्थश् च श्रेष्ठं क्रियाफलम् । श्रेष्ठत्वे हेतुः, यत्र त्वय्य् अर्पितो धर्मो न कदाचिद् ध्रियते न नश्यति, कामार्थस् तु धर्मः कामं दत्त्वा नश्यतीत्य् अर्थः ॥१३॥

क्रमसन्दर्भः  आस्तां तावत् पूजादौ निष्कामत्वं विविधकर्मादाव् अपि तद् एवोत्तमम् इत्य् आहपुंसाम् इति । आराधनं प्रीणनम् । न म्रियते सदा त्वत्प्रीतिं ददद् एव तिष्ठतीत्य् अर्थः ॥१३॥

विश्वनाथः  भक्तौ यतो निष्कामाः श्रेष्ठाः, अतः केवलभक्त्यशक्त्याव् अपि प्रधानीभूता लौकिकवैदिककर्मार्पणरूपापि भक्तिर् निष्कामैव कार्येत्य् आहपुंसाम् इति । विविधकर्मभिर् लौकिकैः अध्वराद्यैर् वैदिकैश् च त्वदर्पितैर् आराधनं यत् करोषि यद् अश्नासि [गीता ९.२७] भगवता शिक्षितम् इत्य् अर्थः । अत्र लौकिकवैदिकनिखिलकर्मार्पणं गुणीभूतायां वैदिकस्यैव, न तु लौकिकस्य केवलायां लौकिकस्य तथा श्रवणकीर्तनादेश् च अर्पितस्यैव कारणम् इति भेदो द्रष्टव्यः । सत्क्रियार्थस् तद् एव सत्कर्माणां फलं कुतः ? यत्र त्वय्य् अर्पितो धर्मः कर्हिचिद् अपि न म्रियते, न नश्यति, किन्त्व् आराधनरूपेण परिणमति । कामार्थस् तु धर्मः कामं दत्त्वा नश्यतीत्य् अर्थः ॥१३॥

_*_

॥ ३.९.१४ ॥

शश्वत् स्वरूपमहसैव निपीतभेद
मोहाय बोधधिषणाय नमः परस्मै ।
विश्वोद्भवस्थितिलयेषु निमित्तलीला
रासाय ते नम इदं चकृमेश्वराय ॥

मध्वः  ईशस्यापूर्णताज्ञानं विष्णोर् अन्यस्य चेशता भेदस् तस्यावतारेषु जीवस्येशत्वम् एव च ।

तथा जीवत्वम् ईशस्य जडाभेदस् तयोर् अपि ।
भेदमोह इति प्रोक्तः स सदा न हरौ क्वचित् ।
अन्येषां तत्प्रसादेन शनैर् याति सताम् अपि ॥ इति स्कान्धे ॥१४॥

श्रीधरः  अतस् त्वाम् एव वयं नता इत्य् आहशश्वत् सर्वदा स्वरूपचैतन्येनैव निरस्तभेदभ्रमाय । पुनश् च बोध एव धिषणा विद्याशक्तिर् यस्य । यद् वा, धिषणम् आश्रयः । अत एव परस्मै । अत्र हेतुःविश्वोद्भवादिनिमित्तं या माया तस्या लीला विलासस् तया रासः क्रीडा यस्य । ते तुभ्यम् इदं नमो नमनं चकृम कृतवन्तो वयम् ॥१४॥

क्रमसन्दर्भः  शश्वद् इति । स्वरूपमहसा स्वरूपशक्त्या तद्वैलक्षण्येनैव निपीतो दूरीकृतो जीवादिभिः सह तव भेदे मोहस् तैः सह भेदो न सम्भवतीति भ्रमो येन त्वया तस्मै । तद् वैलक्षण्येन तेभ्यो भिन्नतया निश्चितायेत्य् अर्थः । अत एव बोधधिषणाय, न तु जीववत् कदाचिद् अबोधेनापि युक्तायेत्य् अर्थः ॥१४॥

विश्वनाथः  एवम् उपासनां द्विविधां भक्तानां निरूप्य पूर्वोक्तलक्षणं ज्ञानिभक्तयोर् उपास्यं स्वरूपद्वयं प्रणमति सर्वदा स्वरूपचैतन्येनैव अगस्त्येनैव निपीतो भेदो मोहसमुद्रो यतस् तस्मै बोधस्य स्वरूपानुभवस्य हेतुर् धिषणा बुद्धिर् यतस् तस्मै निर्विशेषस्वरूपाय नमश् चकृम करवाम, तथा विश्वोद्भवादिनिमित्तं या माया तस्मिन्न् अपि लीलया अवलोकनरूपया रासः सम्भोगो यस्य तस्मै सविशेषस्वरूपाय । यद् वा, हे निमित्तकारणरूपलीलया रासो गोपीजनसङ्गतो लास्यविशेषो यस्य तस्मै । परार्धान्ते सोऽबुध्यत गोपवेशो मे पुरस्ताद् आविर्बभूवेति श्रुतेः । कामदुघाङ्घ्रिपद्मं प्रदर्शयन्तम् इति पूर्वोक्तेश् च सविशेषस्वरूपेष्व् अपि मध्ये श्रीकृष्णस्वरूपस्यैव परमपरिपूर्णत्वात् परमाश्रयत्वं ज्ञापितम् ॥१४॥

_*_

॥ ३.९.१५ ॥

यस्यावतारगुणकर्मविडम्बनानि
नामानि येऽसुविगमे विवशा गृणन्ति ।
तेऽनैकजन्मशमलं सहसैव हित्वा
संयान्त्य् अपावृतामृतं तम् अजं प्रपद्ये ॥

मध्वः  भक्तिविवशाः ।

ये भक्तिविवशा विष्णोर् नाममात्रैकजल्पकाः ।
तेऽपि मुक्तिं व्रजन्त्य् आशु किम् उत ध्यायिनः सदा ॥ इति व्योमसंहितायाम् ॥१५॥

श्रीधरः  नामग्रहणमात्रतः कैवल्यप्रदत्वेनैश्वर्यं व्यञ्जयन् नमस्करोति, यस्येति । अवतारादीनां विडम्बनम् अनुकरणम् अस्ति येषु । तत्रावतारविडम्बनानि देवकीनन्दन इत्यादीनि । गुणविडम्बनानि सर्वज्ञो भक्तवत्सल इत्यादीनि । कर्मविडम्बनानि गोवर्धनोद्धरणः कंसारातिर् इत्यादीनि । असुविगमेऽपि विवशा अपि गृणन्त्य् उच्चारयन्ति केवलम् । शमलं पापम् । अपावृतं निरस्तावरणम् । ऋतं ब्रह्म प्राप्नुवन्ति ॥१५॥

सनातनः (ह.भ.वि. ११.४२६)  अवतारादीनां विडम्बनम् अनुकरणम् अवलम्बनं वास्ति येषु । तत्रावतारविडम्बनानि देवकीनन्दन इत्यादीनि । गुणविडम्बनानि सर्वज्ञो भक्तवत्सल इत्यादीनि । कर्मविडम्बनानि गोवर्धनोद्धरणः कंसनिषूदन इत्यादीनि । असुविगमेऽपि विवशा अपि गृणन्त्य् उच्चारयन्ति केवलम् । शमलं पापम् । अपावृतं निरस्तावरणम् । ऋतं ब्रह्म । सहसा सद्य एव प्राप्नुवन्ति । जीवन्मुक्ता भवन्तीत्य् अर्थः ॥१५॥

क्रमसन्दर्भः  यस्यावतारेति । असुविगमेऽपीति । तदानीन्तनतन्मात्रत्वम् अशुद्धवर्णत्वं च व्यञ्जितम् । विवशा इति । तदिच्छां विना केनचित् काराणान्तरेणापीत्य् अर्थः । वशः कान्ताव् इत्य् अमरः । तादृशशक्तित्वे हेतुम् आहअवतारेति । अवतारादिसदृशानि तत्तत्तुल्यशक्तीनीत्य् अर्थः । तत्रावतारविडम्बनानि नृसिंहेत्य् आदीनि गुणविडम्बनानि भक्तवत्सलेत्य् आदीनि । कर्मविडम्बनानि गोवर्धनधरेत्यादीनि । ऋतं सच्चिदानन्दरूपं श्रीभगवन्तम् एव । आत्मतात्त्वविशुद्ध्यर्थं यद् आह भगवान् ऋतम् । ब्रह्मणे दर्शयन् रूपम् इत्य् उक्तेः ॥१५॥

विश्वनाथः  उक्तलक्षणोपास्योपासनाज्ञानगन्धम् अपि विना नामाभासमात्रत एव पशुतुल्येभ्योऽपि जनेभ्यः स्वपददायित्वेन परमकृपैश्वर्यम् आचक्षाणः सविशेषस्वरूप एव स्वप्रपत्तिं विज्ञापयति यस्येति । अवतारादिसदृशानि तत्तुल्य शक्तीनीति सन्दर्भः । यद् वा, अवतारादीनां विडम्बनं नटादिष्व् अनुकरणम् अपि यैस् तानि । यद् वा, अवतारादिविडम्बनानि स्वभ्रातृपुत्रादिजीवविशेषवाचकत्वाद् अवताराद्यननुरूपाणीत्य् अर्थः । तत्र कृष्णोऽयं रामोऽयं नारायणोऽयम् इत्य् आदीन्य् अवतारविडम्बनानि दयालुर् दीनबन्धुर् दामोदर इत्य् आदीनि कर्मविडम्बनानि नामानि ये जना अजामिलादय इव प्राणविगमे विवशा अपि गृणन्ति केवलम् उच्चारयन्ति । शमलं पापम् अपावृतं निरस्तावरणम् ऋतं सच्चिदानन्दस्वरूपं भगवन्तम् आत्मतात्त्वविशुद्ध्यर्थं यद् आह भगवान् ऋतम् । ब्रह्मणे दर्शयन् रूपम् इत्य् अत्र तथैव व्याख्यानात् ॥१५॥

_*_

॥ ३.९.१६ ॥

यो वा अहं च गिरिशश् च विभुः स्वयं च
स्थित्युद्भवप्रलयहेतव आत्ममूलम् ।
भित्त्वा त्रिपाद् ववृध एक उरुप्ररोहस्
तस्मै नमो भगवते भुवनद्रुमाय ॥

मध्वः  ब्रह्मादिभावो विष्णोस् तु तन्नियामकता भवेत् ।
मत्स्यादितावत्स्वभावो नान्यथा क्वचिद् इष्यते ॥ इति वामने ।
अनन्तासनवैकुण्ठक्षीराब्धिस्थो हरिस् त्रिपात् ॥ इति च ॥१६॥

श्रीधरः  तत्र गुणावतारकर्माणि दर्शयन् प्रणमतियो वै एकस् त्रिपात् त्रयो ब्रह्मादयः पादाः स्कन्धा यस्य । प्रत्येकं च उरवः प्ररोहाः शाखोपशाखा मरीच्यादिमन्वादिरूपा यस्य तथाभूतः सन् ववृधे, तस्मै भुवनाकाराय द्रुमाय नमः । किं कृत्वा ववृधे ? आत्मा स्वयम् एव मूलम् अधिष्ठानं यस्य, तत्प्रधानं भित्त्वा गुणत्रयरूपेण विभज्य । त्रिपात् त्वम् एवाह । अहं ब्रह्मा, गिरिशश् च, स्वयं विभुर् विष्णुश् चेति स्थित्युद्भवप्रलयहेतवो ये वयम् । त्रिपाद् भूत्वा यो ववृधे इत्य् अर्थः ॥१६॥

क्रमसन्दर्भः  न व्याख्यातम्.

टीका चयो वै एकस् त्रिपात् त्रयो ब्रह्मादयः पादाः स्कन्धा यस्य इत्य् एषा । वृक्षरूपत्वेन तद्वर्णनाद् एषां स्कन्धत्वम् ॥१६॥ (परमामसन्दर्भ ९)

विश्वनाथः  न केवलम् अहम् एक एव प्रपद्ये, अपि तु महदादीनां सर्वेषाम् एव त्वत्त उद्भूतत्वात् त्वत्प्रपत्तिर् उचितैवेत्य् अभिव्यञ्जयन् नमस्यति । यो वै एकः त्रिपात् त्रयो ब्रह्मादयः पादाः स्कन्धा यस्य ऊरवो मरीच्यादिमन्वादयः प्ररोहाह् शाखोपशाखा यस्य तथाभूतः सन् ववृधे । किं कृत्वा ? आत्ममूलम् आत्मकारणकं प्रधानं भित्त्वा गुणत्रयरूपेण विभज्य त्रिपात्त्वम् एवाहहम् इत्य् आदयः स्थित्यादिहेतव इति यथासम्भवनिर्देशः । अत्र विभुर् विष्णुः स्वयं चेति विष्णौ स्वयम्पदप्रयोगात् ब्रह्मगिरिशयोर् इव विष्णोर् नास्ति गुणनिबन्धनः स्वतो भेद इति ज्ञापितम् । यद् वा, य एव अहमादयः य एव आत्मनः स्वस्यापि मूलं कारणम् । तथा य एव भित्त्वा स्वशक्तिकृतं भेदं प्राप्य त्रिपात् प्रथमं त्रिलोकरूपः, तत ऊरुप्ररोहः चतुर्दशलोकरूपः, तस्मै भुवनाकाराय द्रुमाय नम इति विश्वरूपत्वम् उक्तम् ॥१६॥

_*_

॥ ३.९.१७ ॥

लोको विकर्मनिरतः कुशले प्रमत्तः
कर्मण्य् अयं त्वदुदिते भवदर्चने स्वे ।
यस् तावद् अस्य बलवान् इह जीविताशां
सद्यश् छिनत्त्य् अनिमिषाय नमोऽस्तु तस्मै ॥

मध्वः  नित्यज्ञानदृशा नित्यं लवकालम् अपीश्वरः ।
पश्येत् तात्कालिकं चैव तस्माद् अनिमिषो हरिः ।
कालस्यानिमिषत्वं च लवादेर् नित्यवीक्षणात् ॥ इति तन्त्रसारे ॥१७॥

श्रीधरः  एवं गुणावतारकर्मविडम्बनम् उक्त्वा तस्यैव तत् कालाख्यं रूपं तत् कर्म च दर्शयन् प्रणमतिलोक इति द्वाभ्याम् । विकर्मनिरतो विरुद्धकर्मनिष्ठः कुशले हिते स्वे आत्मीये त्वदुदिते त्वयैव साक्षादुक्ते भवदर्चनरूपे कर्मणि । उक्तं हि गीतासु,

यत् करोषि यद् अश्नासि यज् जुहोषि ददासि यत् ।
यत् तपस्यसि कौन्तेय तत् कुरुष्व मदर्पणम् ॥ [गीता ९.२७] इति ।

तस्मिन् प्रमत्तोऽदत्तचित्तो यावद् वर्तते तावद् अस्य लोकस्य । अनिमिषाय कालाय ॥१७॥

क्रमसन्दर्भः  विकर्म भगवद्बहिर्मुखं कर्म । अर्चनं पञ्चरात्राद्युक्तं पञ्चरात्रस्य कृत्स्नस्य वक्ता तु भगवान् स्वयं [म.भा. १२.३३७.६२] इति मोक्षधर्मात् ॥१७॥

विश्वनाथः  विश्वरूपत्वम् उक्तम् अथ विश्वनिमिषं तु कालरूपत्वेन प्रणमति लोको मनुष्यादिः कुशले कर्मणि प्रमत्तः अकृतावधानः । कुशलं कर्मैव किं ? तत्राहभवदर्चने ।

ननु स्वधर्मेण तम् अभ्यर्च्येत्य् उक्तेः ज्ञानिनो ज्ञानयज्ञेन यजन्ति ज्ञानविग्रहम् इत्य् उक्तेश् च कर्मज्ञानयोगाभ्याम् अपि भगवदर्चनम् एव स्याद् इति केचिद् व्याचक्षते, तत्राहत्वदुदिते त्वयैव मदर्चनम् इदम् एवेति साक्षादुक्तेः । ये वै भगवता प्रोक्ता उपाया आत्मलब्धये [भा.पु. ११.२.३४] इत्य् एकादशात् । पञ्चरात्रस्य कृत्स्नस्य वक्ता तु भगवान् स्वयं [म.भा. १२.३३७.६२] इति मोक्षधर्माच् च स्वे स्वीये स्वकर्तव्य इत्य् अर्थः । तद् एवं त्वद्भक्तलोकेभ्योऽन्येष्व् एव कालस्याधिकार इति द्योतितम् । अस्य अभक्त्लोकस्य जीवितस्याप्य् आशां किम् उत भोगादिवाञ्छाम् इत्य् अर्थः । अनिमिषाय कालाय ॥१७॥

_*_

॥ ३.९.१८ ॥

यस्माद् बिभेम्य् अहम् अपि द्विपरार्धधिष्ण्यम्
अध्यासितः सकललोकनमस्कृतं यत् ।
तेपे तपो बहुसवोऽवरुरुत्समानस्
तस्मै नमो भगवतेऽधिमखाय तुभ्यम् ॥

श्रीधरः  आस्तां तावल् लोकस्य कथा, यस्मात् कालाख्यात् त्वत्तो यद् द्विपरार्धावस्थायि धिष्ण्यं स्थानं, तदारूढोऽपि बिभेमि, भीतश् च संस् त्वाम् एवावरुरुत्समानः प्राप्तुम् इच्छंस् तपस् तप्तवान् । कथम्भूतः ? बहुसवो बहवः सवा यागाः संवत्सरा वा यस्य । बहून् यागान् कृत्वापि बहून् संवत्सरान् वा तपस् तप्तवान् इत्य् अर्थः । अधिमखाय मखाधिष्ठात्रे ॥१८॥

क्रमसन्दर्भः  न व्याख्यातम्.

विश्वनाथः  उक्तस्य कालबलवत्त्वस्य सीमाम् आहयस्मात् कालात् अहं ब्रह्मा द्विपरार्धावस्थायि धिष्न्यं स्थानं सत्यलोकम् अध्यासितोऽपि बिभेमि तथा अवरुरुत्समानः अवरोद्धुं कालं वशीकर्तुम् इच्छन् बहुसवः बहवः सवा यज्ञा यस्य तथाभूतः सन् तपश् चाहं तेपे । तद् अपि बिभेमीत्य् अर्थः ।

ननु कालवशीकारार्थं बहुयज्ञप्रवृत्तौ तव कदा का युक्तिर् आसीत् ? तत्राहअधिमखाय मखानाम् अधिष्ठात्रे तुभ्यं नमः । मखानाम् अधिष्ठातुस् तव मखैर् एव यजनेन कालो मे वशीभवत्व् इति बुद्ध्येत्य् अर्थः । प्रत्युत कालेनैवाहं वशीकृतः सम्प्रत्य् अपि बिभेमि, अतस् तव शुद्धभक्तिं विना कालो न जेयो भवतीत्य् अद्य ज्ञाततत्त्वोऽतः परं शुद्धाम् एव भक्तिं करवानीति ध्वनिः ॥१८॥

_*_

॥ ३.९.१९ ॥

तिर्यङ्मनुष्यविबुधादिषु जीवयोनिष्व्
आत्मेच्छयात्मकृतसेतुपरीप्सया यः ।
रेमे निरस्तविषयोऽप्य् अवरुद्धदेहस्
तस्मै नमो भगवते पुरुषोत्तमाय ॥

मध्वः  अनिरस्तरतिर् नित्यरतिः ॥१९॥

श्रीधरः  इदानीं तत्तत्कालभाविलीलावतारकर्माणि दर्शयन्न् आहतिर्यगादिषु जीवयोनिषु स्वेच्छया स्वीकृतमूर्तिः सन्, स्वकृतधर्ममर्यादापालनेच्छया रेमे । वस्तुतः स्वानन्दानुभवेनैव निरस्तविषयसुखोऽपि योऽपि एव पुरुषोत्तमः तत्तदुपाधिधर्मासंस्पर्शात् । तद् उक्तं गीतासु

यस्मात् क्षरम् अतीतोऽहम् अक्षराद् अपि चोत्तमाह् ।
अतोऽस्मि लोके वेदे च प्रथितः पुरुषोत्तमः ॥ [गीता १५.१८] इति ॥१९॥

क्रमसन्दर्भः  निरस्ता विषया जीवगोचरा अर्थाः प्राकृता यस्मात् । आत्मेच्छया भक्तपिपालयिषया अवरुद्धदेहः प्रकटितमूर्तिः ॥१९॥

विश्वनाथः  तद् एवं जगद्रूपत्वेन तन्नियन्तृकालरूपत्वेन च प्रणम्येदानीं परमोपास्यसच्चिदानन्दस्वरूपत्वेन प्रणमति । तिर्यगादिषु स्वेच्छयैव अवतीर्ण इति शेषः । स्वकृतसेतुपरीप्सया रेमे आत्मारामत्वात् त्यक्तविषयसुखोऽपि

पत्रं पुष्पं फलं तोयं यो मे भक्त्या प्रयच्छति ।
तद् अहं भक्त्युपहृतम् अश्नामि प्रयतात्मनः ॥ [गीता ९.२६] इति ।

स्वकृतमर्यादापालनाय स्वभक्तोपनीतस्रक्चन्दनगन्धपुष्पशय्याद्युपभोग्येष्व् एव रेमे, नाहम् आत्मानम् आशासे मद्भक्तैः साधुभिर् विना [भा.पु. ९.४.६४] इत्य् आत्मारामत्वेऽप्य् अपूर्णकाम इवेति भावः । स्रगादीनां प्राकृतविषयत्वेऽपि भगवदर्थविनियुक्तत्वे सति तत्क्षण एवाप्राकृतत्वं स्याद् इत्य् एकादशे व्यक्तीभविष्यति [भा.पु. ११.२५.२७२९] । अवरुद्धदेहः भागुरिमते अवेत्य् अकारलोपे विभुत्वाद् अनावृतदेहः सच्चिदानन्दशरीर एवेत्य् अर्थः ।

यद् वा, आत्मकृतसेतोः स्वभक्तवश्यत्वरूपमर्यादायाः परि सर्वतोभावेनेप्सया प्राप्तीच्छया श्रीयशोदया दाम्नेवान्यैर् अपि भक्तैः प्रणयरसनया अवरुद्धदेहः । अतः सर्वोत्कर्षात् महत्स्रष्टाद्यर्यामिपुरुषेभ्योऽप्य् उत्तमायेति कृष्णावतार एव तात्पर्यम् । यद् उक्तं

यस्मात् क्षरम् अतीतोऽहम् अक्षराद् अपि चोत्तमाह् ।
अतोऽस्मि लोके वेदे च प्रथितः पुरुषोत्तमः ॥ [गीता १५.१८] इति ॥१९॥

_*_

॥ ३.९.२० ॥

योऽविद्ययानुपहतोऽपि दशार्धवृत्त्या
निद्राम् उवाह जठरीकृतलोकयात्रः ।
अन्तर्जलेऽहिकशिपुस्पर्शानुकूलां
भीमोर्मिमालिनि जनस्य सुखं विवृण्वन् ॥

श्रीधरः  इदानीं दृश्यमानाम् एक मूर्तिं प्रणमतियोऽविद्ययेति द्वाभ्याम् । दशार्धाः पञ्च वृत्तयो यस्यास् तयाविद्यया निद्राहेतुभूतयानभिभूतोऽपि योगनिद्राम् उवाह । तस्मै ते नम इत्य् उत्तरेणान्वयः । जठरीकृता उदरे प्रविलापिता लोकयात्रा लोकस्थितिर् येन । अहिर् एव कशिपुः शय्या । तस्याः स्पर्शोऽनुकूलो यस्यास् तां निद्राम् । भीमानां ऊर्मीणां माला विद्यन्ते यस्मिन्न् अन्तर्जले निद्राणस्याविवेकिनो जनस्य निद्रासुखम् ईदृग् इति विवृण्वन् प्रदर्शयन्, उपहसन्न् इत्य् अर्थः । अत एवान्तर्जलादिविशेषणानि । यद् वा, पूर्वकल्पे श्रान्तस्य जनस्य विश्रामसुखं विवृण्वन् स्फारयन् । तदा तु परोपकाराय स्वयं दुःसहम् अपि दुःखं सोढव्यम् इति द्योतनार्थं विशेषणानि ॥२०॥

क्रमसन्दर्भः  तस्यावतारिणः पुरुषोत्तमस्यैव दृष्टां लीलाम् अनुमोदतेय इति । जनस्य यन् निद्रासुखं, तद् एव लीलया स्वस्मिन् प्रकटयन् तत्रान्यदुर्गमास्पदत्वं सुखस्पर्शशय्यत्वं च तत्सौकर्यहेतुम् आहअन्तर्जल इत्य् आदिना ॥२०॥

विश्वनाथः  इदानीं दृश्यमानं निजोपास्यां मूर्तिं प्रणमति द्वाभ्याम् । दशार्धाः पञ्चवृत्तयो यस्यास् तया अविद्यया निद्राहेतुभूतया अनभिभूतोऽपि निद्राम् उवाह । तस्माद् इयं ते स्वरूपशक्तिमय्य् एव निद्रेति भावः । जठरीकृता उदरे प्रविलापिता लोकयात्रा लोकपरम्परा यस्य सः । अहिर् एव कशिपुः शय्या तस्य स्पर्शोऽनुकूलो यस्यास् ताम् । भीमोर्मिमालिनि प्रलयसमुद्रे जनस्य प्राकृतलोकस्यापि । जलमध्यस्थकोमलशय्याशायिनः सुखं भवतीति विवृण्वन् लोकवल् लील एव त्वं भवसीति भावः । यद् वा, प्रलयकालेऽपि जनमात्रभयदे समुद्रेऽपि सर्पशय्यायाम् अपि सुखेन त्व्ग् निद्रासीति सर्वकालसर्वदेशसर्वसङ्गनिर्भयस् त्वम् एव नान्य इति भावः । सुखं विवृण्वन्न् इति कालदेशसङ्गतो भययुक्तोऽपि निद्रालुर् हि जनः सुखम् एव निद्रातीति ॥२०॥

_*_

॥ ३.९.२१ ॥

यन्नाभिपद्मभवनाद् अहम् आसम् ईड्य
लोकत्रयोपकरणो यदनुग्रहेण ।
तस्मै नमस् त उदरस्थभवाय योग
निद्रावसानविकसन्नलिनेक्षणाय ॥

श्रीधरः  किं च, यस्य नाभिपद्मम् एव भवनं तस्मात् । लोकत्रयम् उपकरणं यस्य । यद् वा, लोकत्रयस्य सृष्ट्यादिद्वारेणोपकरोतीति तथा तादृशोऽहं यदनुग्रहेणासम्, उदरे स्थितो भवः संसारप्रपञ्चो यस्य । योगनिद्रावसाने किञ्चिद् विकसन्नलिनवद् ईक्षणं यस्य ॥२१॥

क्रमसन्दर्भः  न व्याख्यातम्.

विश्वनाथः  आसम् अभूवं लोकत्रयम् एव उपकरणम् आज्ञाकारि यस्य सः । यद् वा, सृष्ट्यादिद्वारा लोकत्रयस्योपकारी । उदरे स्थितो भवः संसार.प्रपञ्चो यस्य तस्मै । योगनिद्रावसाने सम्प्रति रात्र्यन्त इव विकसन्नलिनम् इव ईक्षणं यस्य तस्मै । तेन हे मत्प्रभो कृपापारावार जागृहि जागृहि किङ्करोऽहं मङ्गलारात्रिकं करवाणीति भावः ॥२१॥

_*_

॥ ३.९.२२ ॥

सोऽयं समस्तजगतां सुहृद् एक आत्मा
सत्त्वेन यन् मृडयते भगवान् भगेन ।
तेनैव मे दृशम् अनुस्पृशताद् यथाहं
स्रक्ष्यामि पूर्ववद् इदं प्रणतप्रियोऽसौ ॥

मध्वः  स्वसामर्थ्यां स्वकर्माणि रमया सह केशवः ।
कुरुते स्वयम् एवैषा कानिचित् पुरुषोत्तमः ॥ इति नारदीये ।
आत्मशब्दस्य मुखार्थो विष्णुर् एकः सनातनः ।
सन्देहदेहमनसो बुद्धिजीवाः स्वयं तथा ॥
ब्रह्माप्य् अमुख्याः क्रमश उत्कर्षो ह्य् आत्मता भवेत् ॥ इति प्रकाशसंहितायाम् ॥२२॥

श्रीधरः  एवं स्तुत्वा प्रार्थयतेसोऽयम् इति चतुर्भिः । यद्य् एन सत्त्वेन ज्ञानेन भगेनैश्वर्येण च मृडयते सुखयति विश्वम् । दृशं प्रज्ञाम् अनुस्पृशताद् योजयतु, यथाहं स्रष्टुं क्षमो भविष्यामि । यतः प्रणतप्रियोऽसाव् अहं च प्रणतो न चान्यः प्रार्थनीयोऽस्ति । यतो भगवान् । स एव समस्तजगतां सुहृद् यतोऽसाव् एकोऽनुस्यूत आत्मान्तर्यामी ॥२२॥

क्रमसन्दर्भः  न व्याख्यातम्.

विश्वनाथः  एवं स्तुत्वा प्रार्थयते सोऽयम् इति चतुर्भिः । समस्तजगतां प्राकृताप्राकृतानां सुहृत् पालकः आत्मा निरुपाधिप्रेमास्पदम् । एवम्भूतस्यान्यस्याभावाद् एकः । यद् यस्मात् सत्त्वेन गुणेन पालनलक्षणेन समस्तजगत्य् एव प्राकृतानि मृडयते सुखयति । भगेन स्वीयषडैश्वर्येण अप्राकृतान् भक्तजनान् अपि मृडयते । तस्मात् तेनैव सत्त्वेन किञ्चिन्मात्रेण भगेन च मे मम दृशं प्रज्ञां प्राकृतीं भक्तिमत्त्वाद् अंशेनाप्राकृतीं च अनुस्पृशतु पालयतु, यथाहं स्रक्ष्यामि प्राकृतान् मरीच्यादीन् स्रष्टुम् अप्राकृतान् नारदादींश् चाविर्भावयितुं ज्ञास्यामि यतोऽसौ प्रभुः प्रणतिमात्रे कृतेऽपि प्रियः ॥२२॥

_*_

॥ ३.९.२३ ॥

एष प्रपन्नवरदो रमयात्मशक्त्या
यद् यत् करिष्यति गृहीतगुणावतारः ।
तस्मिन् स्वविक्रमम् इदं सृजतोऽपि चेतो
युञ्जीत कर्मशमलं च यथा विजह्याम् ॥

श्रीधरः  आत्मशक्त्या रमया सह यद् यत् कर्म करिष्यति । स्वविक्रमं स्वस्य विष्णोर् एव विक्रमः प्रभावो यस्मिन्, तद् इदं विश्वं तदाज्ञया सृजतोऽपि मे चेतः स एव युञ्जीत प्रवर्तयतु । कर्मासक्तिं तत्कृतं शमलं च वैषम्यादिपापं यथा विजह्यां त्यक्ष्यामि ॥२३॥

चैतन्यमतमञ्जुषा  यथापूर्वं स्रक्ष्यामि, तथापि कर्मणो विक्षेपकत्वात्, खेदभीत्या मया तव लीलायोग्यं यथा कथञ्चित् स्रष्टुं शक्यते, तथा वरं प्रयच्छेत्य् आशयेनाहएष इत्यादि । हे श्रीकृष्ण ! एष नारायण इदं विश्वं सृजतो मम चेतो युञ्जीत चेतः प्रयोजयतु । तत्र प्रकारं वदतिप्रसन्नवरदो भवान् श्रीकृष्ण आत्मशक्त्या स्वस्वरूपया शक्त्या रमया, रमयति इति रमा आनन्दिनी शक्तिस् तया सह गृहीतो गुणमयो जगन्मङ्गलगुणात्मकोऽवतारो भूतलावरोहणं येन तथा सन् यद् यत् करिष्यति भवान्, मथुरावृन्दावनादौ यां यां लीलाम् आचरिष्यति, तस्मिन् स्वविक्रमं क्रियासामर्थ्यम् अपि युञ्जीत । अयं भावःयद्यप् तदाज्ञयैव स्रक्ष्यामि, तथापि रजोगुणात्मकत्वात् सृष्टिकर्मणो बिभेमि । तल्लीला तत्र भविष्यतीति मे सार्थकः श्रमो भविता । अतो यथा तत्र मम शिल्पकौशलं भवति, तथा युञ्जीत, तथा सामर्थ्यं ददतु, कर्मशमलं च यथा जह्यात्, तथा युञ्जीत ॥२३॥

क्रमसन्दर्भः  एष इति । रमयेति रमाख्यया स्वरूपशक्त्या, न तु मायाशक्त्या हेतुना गृहीतगुणावतारः, गृहीता गुणा भक्तवात्सल्यादयो येषु, तादृशा अवतारा यस्य सः । स्वविक्रमम् इति । त्वद्विक्रममयत्वम् एव विश्वं स्यात् ततस् त्वच्छक्त्यैव मया तत् कर्तुं शक्यम् । ततस् तथा तत्प्रार्थनं च मम युक्तम् एवेति भावः ॥२३॥

विश्वनाथः  पुनश् च रजोगुणमय्या सृष्टेर् बिभ्यत् स्वीयभक्तेर् अभ्युदयं प्रार्थ्र्थयते । एष भवान् प्रपन्नाय मह्यम् एतद्वरदोऽस्त्व् इत्य् अर्थः । रमया स्वरूपभूतया, न तु माययेत्य् अर्थः । अतो गृहीतगुणा अवतारा यस्य सः । तस्मिन् धरोद्धरणादौ कर्मणि मम चेतो युञ्जीत प्रवर्तयतु । मम कथम्भूतस्य स्वविक्रमं स्वस्य स्वप्रभोर् विक्रमः प्रभावो यस्मिन् तद् इदं विश्वं सृजतोऽपि तेन सृष्टौ मम चेतो नासज्जतु, किन्तु तल्लीलाकथायाम् एवेत्य् अर्थः । कर्मशमलं सृष्ट्युत्थं वैषम्यादिपापं त्यक्ष्यामि ॥२३॥

_*_

॥ ३.९.२४ ॥

नाभिह्रदाद् इह सतोऽम्भसि यस्य पुंसो
विज्ञानशक्तिर् अहम् आसम् अनन्तशक्तेः ।
रूपं विचित्रम् इदम् अस्य विवृण्वतो मे
मा रीरिषीष्ट निगमस्य गिरां विसर्गः ॥

श्रीधरः  अम्भसि सतो यस्य नाभिह्रदाद् इहासम् । विज्ञाने शक्तिर् यस्य महत्तत्त्वात्मकस्य चित्तस्य तदभिमानी, अस्य रूपम् इदं विस्तारयतो मे निगमस्यावयवभूतानां गिरां विसर्ग उच्चारणं मा रीरिषीष्ट । हलान्तं ब्रह्मवर्चसम् इति न्यायेन मा लुप्यताम् इत्य् अर्थः ॥२४॥

क्रमसन्दर्भः  इदं महापातकात्मकपर्यन्तं सृजतो मम वेदोच्चारणरूपं ब्रह्मतेजो मा लुप्यताम् । यथा साधारणब्राह्मणानां हेलया ब्रह्मतेज इत्य् अर्थः । मा रीरिषीष्टेति रिष् हिंसायाम् इत्य् अस्य यड्लुगन्तलिडि कर्मकर्तरि रूपं छण्दसम् ॥२४॥

विश्वनाथः  किं च, भगवंस् तवैश्वर्यसिन्धोः कणमात्रेऽप्य् अस्मिन् मम यत् प्रवेशस् तं खलुइ वेदाभ्यासप्रसादाद् एव । यद् उक्तं वेदश् चक्षुस् तवेश्वरेति सम्प्रति तु सृष्ट्यर्थकविविधव्यापारवत्तेनानध्यवसायात् तस्य वेदस्य विस्मृतिर् मे सम्भविष्यति सा मा भूद् इति प्रार्थयते नाभीति यस्याम्भसि सतः पुंसस् तव नाभिह्रदाद् अहम् आसं विज्ञानशक्तिः विज्ञानमयपुरुषः समष्टिजीवरूपः बुद्धितत्त्वाधिष्ठाता वा अस्य परमेश्वरस्य रूपम् इदं विश्वं विस्तारयतो मम निगमस्य अवयवभूतानां गिरां विसर्गः ऋगादिभेदप्रपञ्चः मा रीरिषीष्ट मातिशयेन लुप्यतां मायया विस्मृतो भवत्व् इत्य् अर्थः । किष् हिंसायाम् इत्य् अस्य यङ्लुगन्तलिङि कर्मकर्तरि रूपं छान्दसम् ॥२४॥

_*_

॥ ३.९.२५ ॥

सोऽसाव् अदभ्रकरुणो भगवान् विवृद्ध
प्रेमस्मितेन नयनाम्बुरुहं विजृम्भन् ।
उत्थाय विश्वविजयाय च नो विषादं
माध्व्या गिरापनयतात् पुरुषः पुराणः ॥

श्रीधरः  विवृद्धप्रेम्णा स्मितेन विजृम्भयन् । विश्वस्य विजयायोद्भवाय । चकाराद् अस्मद् अनुग्रहाय चोत्थाय ॥२५॥

सनातनः  अदभ्रकरुणः महादयालुः । अतः विवृद्धप्रेम्णा यत् स्मितं तेन, विजृम्भन् विजृम्भयन् उन्मीलयन्, विश्वस्य विजयाय उद्भवाय । यद् वा, निजभक्तिप्रचारणेन विश्ववशीकरणाय । यद् वा, जगन्महोत्सवाय । चशब्दाद् विशेषतोऽनुग्रहाय चेति । नोऽस्माकं भक्तानां विषादं प्रलयात् चिरवागमृतपानाभावतो वा शोकदुःखं माध्व्या मधुरया गिरा अपनयतात् । श्लोकश् चायं शिष्टाचारानुसारेणात्र लिखितः । किन्त्व् अन्येऽपि यथेष्टं पठनीयाः ॥ [हरिभक्तिविलास १६.३२८]

क्रमसन्दर्भः  न व्याख्यातम्.

विश्वनाथः  किं च, प्रभोः कृपाकटाक्षकृपानिदेशाभ्याम् एव दासस्य निःसंशय आनन्दो भवेद् इति ताव् एव प्रार्थयते सोऽसाव् इति । विजृम्भन् विजृम्भयन् नोऽस्माकं विश्वस्मिन् सर्वत्रैव विजयाय सृष्ट्यादिषु पराभवाभावाय चकारात् पूर्वोक्तवाञ्छितसिद्धये च । माद्व्ह्या माधुर्यमय्या विश्वं सृजेति निदेशमय्या गिरा ॥२५॥

_*_

॥ ३.९.२६ ॥

मैत्रेय उवाच
स्वसम्भवं निशाम्यैवं तपोविद्यासमाधिभिः ।
यावन् मनोवचः स्तुत्वा विरराम स खिन्नवत् ॥

श्रीधरः  स्वस्य सम्भवो यस्मात् तम् । तपः शारीरम्, विद्या उपासना, समाधिर् ऐकाग्र्यम्, तैर् निशाम्य दृष्ट्वा यथाशक्ति स्तुत्वा श्रान्तवद् विरराम ॥२६॥

क्रमसन्दर्भः  न व्याख्यातम्.

विश्वनाथः  स्वस्य सम्भवो यस्मात् तं तपः शारीरं विद्या, आचार्यचैत्त्यवपुषा स्वगतिं व्यनक्ति [भा.पु. ११.२९.६] इति रीत्या आकस्मिकस्फूर्तिप्राप्ततन्मन्त्रोपासना । समाधिश् चित्तैकाग्र्येण ध्यानं तैर् निशाम्य दृष्ट्वा यथाशक्ति स्तुत्वा कृपाकटाक्षस्यानुपलम्भात् खिन्न इव विरराम ॥२६॥

_*_

॥ ३.९.२७२८ ॥

अथाभिप्रेतम् अन्वीक्ष्य ब्रह्मणो मधुसूदनः ।
विषण्णचेतसं तेन कल्पव्यतिकराम्भसा ॥
लोकसंस्थानविज्ञान आत्मनः परिखिद्यतः ।
तम् आहागाधया वाचा कश्मलं शमयन्न् इव ॥

श्रीधरः  आत्मनो लोकसंस्थानविज्ञाने परिखिद्यतो ब्रह्मणोऽभिप्रेतम् आलक्ष्य तम् आहेति द्वयोर् अन्वयः । तेन प्रलयोदकेन विषण्णचेतसम् ॥२७॥ कश्मलं मोहम् । इवेति समस्तमोहाशमनं दर्शयति ॥२८॥

क्रमसन्दर्भः  न व्याख्यातम्.

विश्वनाथः  कल्पव्यतिकराम्भसा प्रलयकालमिलितागन्तुकजलेन हेतुना विषण्णचेतसः, तथा आत्मनः स्वस्य लोकानां देवतिर्यगादीनां संस्थानं समुचितस्वभावतया निर्माणस्थापनादिपरिपाटी तद्विज्ञाने खिद्यतो ब्रह्मणोऽभिप्रेतम् अन्वीक्ष्य ज्ञात्वा तम् आहेत्य् अन्वयः । कश्मलं मोहं शमयन्न् इवेति ॥२८॥

_*_

॥ ३.९.२९ ॥

श्रीभगवान् उवाच
मा वेदगर्भ गास् तन्द्रीं सर्ग उद्यमम् आवह ।
तन् मयापादितं ह्य् अग्रे यन् मां प्रार्थयते भवान् ॥

मध्वः  प्रार्थनम् अपि मत्प्रेरणम् एव ॥२९॥

श्रीधरः  हे वेदगर्भ ! तन्द्रीं विषादकृतम् आलस्यं मा गाः । तेनैव मे दृशम् अनुस्पृशताद् इत्य् आदि यत् प्रार्थयते, तदग्रे पूर्वम् एव सम्पादितम् ॥२९॥

क्रमसन्दर्भः  न व्याख्यातम्.

विश्वनाथः  समस्तमोहोपशमनं दर्शयति । तन्द्रीम् अज्ञानं मा गाः । वेदगर्भेति न हि सर्ववेदविज्ञस्याज्ञानम् उचितम् इति भावः । ननु स्वस्य सृष्टिसामर्थ्ये संशयानोऽस्मि । तत्राहसर्ग इति । उद्यमो निष्फलो भावीत्य् अपि मा शङ्किष्ठा इत्य् आहतन्मयेति तेनैव मे दृशम् अनुस्पृशताद् इति यन् मां प्रार्थयते ॥२९॥

_*_

॥ ३.९.३० ॥

भूयस् त्वं तप आतिष्ठ विद्यां चैव मदाश्रयाम् ।
ताभ्याम् अन्तर्हृदि ब्रह्मन् लोकान् द्रक्ष्यस्य् अपावृतान् ॥

मध्वः  तप आलोचनं प्रोक्तं विद्या निष्ठा प्रकीर्तिता इति च ॥३०॥

श्रीधरः  तर्हि कथम् अहं न जानामीत्य् अत आह, भूय इति ॥३०॥

क्रमसन्दर्भः  भूय इति । तपः प्राणायामादि ॥३०॥

विश्वनाथः  नन्व् इदानीम् उद्यमेन किं भविष्यति मे मया सृज्यास् ते भूरादयो लोका एव न दृश्यन्ते इत्य् अत आहभूय इति तपश् चित्तैकाग्र्यं विद्यां मन्त्रोपासनाम् अन्तर्हृदि हृदय एव बहिःस्थिताम् अपि लोकान् भूरादीन् तत्रस्थान् मनुष्यादींश् च अपावृतान् जलावरणशून्यान् द्रक्षसि । ततश् च मयैव यथास्थिततया दर्शयिष्यमाणांस् तान् स्वहृदय एव दृष्ट्वा आदर्शदर्शी लेखक इव सुखेनैव बहिः स्रक्ष्यसीति ॥३०॥

_*_

॥ ३.९.३१ ॥

तत आत्मनि लोके च भक्तियुक्तः समाहितः ।
द्रष्टासि मां ततं ब्रह्मन् मयि लोकांस् त्वम् आत्मनः ॥

मध्वः  देहे देहे हरिस् तस्मिन् लोकाः सर्वे प्रतिष्ठिताः ।
अङ्गुष्ठमात्रेऽपि परे परशक्तिर् यतो विभुः ॥ इति च ।

आत्मनि स्थिते मयि ॥३१॥

श्रीधरः  भक्तियुक्तः समाहितश् च सन्न् आत्मनि स्वस्मिन् लोके च मां ततं व्याप्य स्थितं द्रष्टासि द्रक्ष्यसि । आत्मनो जीवांश् च ॥३१॥

क्रमसन्दर्भः  न व्याख्यातम्.

विश्वनाथः  सृष्ट्यावेशवशत्वेऽपि त्वाम् अहं न विस्मरेयम् इति यत् प्रार्थितं, तत्राहततः सृष्टिसमयेऽपि भक्तियुक्तः समाहितश् च सन् आत्मनि स्वमनसि बहिर् लोके च मां द्रष्टासि । तथा मयि लोकान् भूरादीन् आत्मनो जीवांश् च मृद्भक्षणलीलायां यशोदेव द्रष्टासि । यद् वा, ततः कृष्णावतारे वत्सवत्सपालाद्यारैर् व्यापकं मां मयि लोकान् ब्रह्माण्डानि आत्मनश् चतुर्भुजमूर्तीः । यद् वा, आत्मनः स्वानि बहून् परमेष्ठिनः द्रक्ष्यसि ॥३१॥

_*_

॥ ३.९.३२ ॥

यदा तु सर्वभूतेषु दारुष्व् अग्निम् इव स्थितम् ।
प्रतिचक्षीत मां लोको जह्यात् तर्ह्य् एव कश्मलम् ॥

श्रीधरः  सर्वत्र मद्दर्शने मोहो निवर्तत इत्य् आह, यदा त्व् इति । प्रतिचक्षीत पश्येत् ॥३२॥

क्रमसन्दर्भः  न व्याख्यातम्.

विश्वनाथः  कर्मशमलं च यथा विजयाम् इति यत् प्रार्थितं तत् खल्व् एतादृश्यां दशायां सम्भवेद् इत्य् आहयदा त्व् इति प्रतिचक्षीति पश्येत् । कश्मलं मोहम् ॥३२॥

_*_

॥ ३.९.३३ ॥

यदा रहितम् आत्मानं भूतेन्द्रियगुणाशयैः ।
स्वरूपेण मयोपेतं पश्यन् स्वाराज्यम् ऋच्छति ॥

मध्वः  स्वरूपेण मयोपेतं हृदिस्थं जीवरूपं हि परमेश्वरसहितं भवति ।

त्यक्त्वा देहाद्यात्मभावं जीवरूपे हृदि स्थिते ।
दृष्ट्वात्मभावं तं चापि हरिपादाब्जसंस्थितम् ॥
यद् आपश्य्त्य् आपरोक्ष्यात् तदा मुक्तिं व्रजत्य् असौ ॥ इति दत्तात्रेययोगे ॥३३॥

श्रीधरः  तदा च मिथ्याज्ञाननिवृत्तौ मुच्यत इत्य् आह, यदेति । भूतादिभिर् विरहितम् आत्मानं जीवं शुद्धत्वं पदार्थं स्वरूपेण स्वस्यात्मभूतेन मया तत् पदार्थेनोपेतम् एकीभूतं पश्यन् भवति तदा स्वाराज्यं मोक्षं प्राप्नोति ॥३३॥

क्रमसन्दर्भः  यदेति । भूतादिभिर् विरहितम् आत्मानं जीवं स्वरूपेण तस्य जीवशक्तेर् आश्रयभूतेन शक्तिमता मया उपेतं युक्तं स्वराज्यं सार्ष्ट्यादिकम् ॥३३॥

विश्वनाथः  कस्यां दशायां त्वां प्राप्नुयाद् इत्य् अपेक्षायाम् आहयदा आत्मानं स्वं भूतादिभी रहितं स्वरूपेणैव, न तु स्वीयजीवात्मत्वं परित्यज्येत्य् अर्थः । मया सेव्येन परमेश्वरेण सह उप समीप एव इतं सेवार्थं प्राप्तं पश्यन् भवति, तदा स्वेन स्वीयेन प्रभुना सह राजत इति स्वराट् दासस् तस्य भावः कर्म वा दास्यम् ऋच्छति प्राप्नोति । केचित् पुनर् निर्विशेषसविशेषस्वरूपयोर् द्वयोर् एव स्तुतौ प्रक्रान्तत्वात् तदुपासकानां ज्ञानिनां भक्तानां च तन्त्रेणैव चरमदशाव्यञ्जकतया पद्यम् इदं व्याचक्षते । तथा हि, ज्ञानी आत्मानं शुद्धत्वं पदार्थस्वरूपेण मया तत्पदार्थेन उपेतम् एकीभूतं पश्यन् यदा भवति, तदा स्वाराज्यं मोक्षं प्राप्नोति । तथा भक्तः शान्तादिपञ्चविधोऽपि स्वरूपेण शान्तश् चिद्रूपत्वेन दासो दास्यरूपत्वेन सखा सख्येनैव पित्रादिर् वात्सल्येन प्रिया प्रेम्णैव उपेतं युक्तम् आत्मानं स्वं तथा मयापि पञ्चविधभावविषयेण सह साक्षात्परब्रह्मणा प्रभुना सख्या पुत्रादिना कान्तेन च उपेतम् इति यथायथम् एवार्थः । स्वाराज्यं स्वेन चित्घनाकारेण स्वीयेन प्रभुना सख्या पुत्रादिना कान्तेन च सह राजत इति तस्य भावस् तत्त्वम् ऋच्छति प्राप्नोति ॥३३॥

_*_

॥ ३.९.३४ ॥

नानाकर्मवितानेन प्रजा बह्वीः सिसृक्षतः ।
नात्मावसीदत्य् अस्मिंस् ते वर्षीयान् मदनुग्रहः ॥

श्रीधरः  यतो वर्षीयान् वृद्धतरः । अत्यधिकोऽस्तीत्य् अर्थः ॥३४॥

क्रमसन्दर्भः  न व्याख्यातम्.

विश्वनाथः  तद् एवं ज्ञानभक्तिरसतत्त्वम् उपदिश्य त्वयि ममानुग्रहो न केवलम् अद्यतन एव, अपि तु सार्वकालिक एवेत्य् आहनानेति, वर्षीयान् ज्यायान् ॥३४॥

_*_

॥ ३.९.३५ ॥

ऋषिम् आद्यं न बध्नाति पापीयांस् त्वां रजोगुणः ।
यन् मनो मयि निर्बद्धं प्रजाः संसृजतोऽपि ते ॥

श्रीधरः  अनुग्रहम् एवाह, ऋषिम् इति चतुर्भिः । यत् यतस् ते मनो मयि निर्बद्धम् ॥३५॥

क्रमसन्दर्भः  ऋषिम् इति । द्वितीयस्कन्धे पूर्वम् एवम् उक्तम्

एतन् मतं समातिष्ठ परमेण समाधिना ।
भवान् कल्पविकल्पेषु न विमुह्यति कर्हिचित् ॥ [भा.पु. २.९.३६] इति ।

अतो न भारती मेऽङ्ग मृषोपलक्ष्यते [भा.पु. २.६.३४] इत्यादिकम् अपि स्वयम् उक्तम् । यस् तु तस्यान्यावेशः क्वचित् श्रूयते, स खलु न स्थिरः स्याद् इति तदाभास एव ज्ञेयः । अस्तु दशमस्कन्धेऽस्य मोहः श्रूयते, स तु न रजसा, किन्तु भगवदैश्वर्यविशेषदर्शनेन तद्विशेषदर्शनेच्छया च । अम्भोजन्मजनिर् [भा.पु. १०.१३.१५] इत्यादेस् तत्रैव श्रवणात् । एवम् एकादशे च हंसरूपेण सनकादिषु ज्ञानकथनात् स्वमहिमप्रकाशनाय ब्रह्मज्ञानवरणं ज्ञेयम् ॥३५॥

विश्वनाथः  त्वं रजोगुणान् मा भैषीर् इत्य् आहऋषिम् इति । दशमस्कन्धेऽस्य विक्षेपो न रजसा, किन्तु मञ्जुमहिमदर्शनसौभाग्यादृष्टवशाद् एवेति तत्रैव व्याख्यास्ते ॥३५॥

_*_

॥ ३.९.३६ ॥

ज्ञातोऽहं भवता त्व् अद्य दुर्विज्ञेयोऽपि देहिनाम् ।
यन् मां त्वं मन्यसेऽयुक्तं भूतेन्द्रियगुणात्मभिः ॥

मध्वः  भूतेन्द्रियमनोबुद्धित्रिगुणादिषु सर्वशः ।
युक्तं नियामकतया पश्यन् जानाति केशवम् ॥ इति च ॥३६॥

श्रीधरः  यद् यस्माद् भूतैर् इन्द्रियैर् गुणैः सत्त्वादिभिर् आत्मनाऽहङ्कारेण चायुक्तं मन्यसे ॥३६॥

क्रमसन्दर्भः  ज्ञातोऽहम् इति यद् उक्तं, तत् तु ज्ञातोऽसि [भा.पु. ३.९.१] इत्यादिब्रह्मोक्तपद्यपञ्चकानुसारेण ज्ञेयम् ॥३७॥

विश्वनाथः  यद् यस्मात् मां साकारम् अपि भूतादिभिर् अयुक्तं रूपं यद् एतद् अवबोधरसोदयेनेत्य् आदि ब्रुवाणस् त्वं मन्यसे तस्मान् मयायम् आकारो न भूतानि पृथिव्यादीनि नापीन्द्रियाणि तैजसानि नापि गुणमाया नाप्य् आत्मा जीवः, किन्तु साक्षाद् ब्रह्मैव त्वं जानासीत्य् अर्थः । तेन मद्रूपस्य सच्चिदानन्दत्वमायात्वयोर् मननम् एव मज्ज्ञानाज्ञानयोर् लिङ्गम् इति भगवदभिप्रायोऽवग्राह्यः ॥३६॥

_*_

॥ ३.९.३७ ॥

तुभ्यं मद्विचिकित्सायाम् आत्मा मे दर्शितोऽबहिः ।
नालेन सलिले मूलं पुष्करस्य विचिन्वतः ॥

श्रीधरः  तुभ्यं तव नालेन मार्गेण पुष्करस्य मूलम् अधिष्ठानं सलिले विचिन्वतो मयि विचिकित्सायां भवितव्यम् अस्याश्रयेण, न च दृश्यते ततोऽस्ति नास्तीति सन्देहे सत्य् आत्मा स्वरूपं मे मया अबहिर् अन्तर्हृदि दर्शितः ॥३७॥

क्रमसन्दर्भः  न व्याख्यातम्.

विश्वनाथः  यतो मद्रूपस्य मदिच्छयैवातर्क्यया दृश्यत्वं, न तु वस्तुतो नेत्रादीन्द्रियग्राह्यत्वम् इत्य् अत्र त्वम् एव प्रमाणम् इत्य् आहतुभ्यं त्वां कृतार्थीकर्तुम् आत्मा श्रीविग्रहो मे मया अबहिरन्तर्हृदि । यद् वा, बहिर् अपि दर्शितःगोपवेशो मे पुरस्ताद् आविर्बभूव इति श्रुतेः । आत्मदर्शनस्य देयत्वात् क्रियाग्रहणम् अपि कर्तव्यम् इति सम्प्रदाने चतुर्थी वा । कदा ? पुष्करस्य मूलं विचिन्वतस् तव मयि विषये विचिकित्सायाम् अस्याधिष्ठानम् अस्ति नास्ति वेति सन्देहे सतीत्य् अर्थः । अत्र तपसः समाधेश् चानुल्लेखात् ताव् अपि मद्दर्शनस्य वस्तुतो न हेतुः, किन्तु मदिच्छैवेति रहस्यं सिद्धान्तम् अपि ब्रह्माणं ज्ञापयामासेति ज्ञेयम् ॥३७॥

_*_

॥ ३.९.३८ ॥

यच् चकर्थाङ्ग मत्स्तोत्रं मत्कथाभ्युदयाङ्कितम् ।
यद् वा तपसि ते निष्ठा स एष मदनुग्रहः ॥

श्रीधरः  अङ्ग हे ब्रह्मन् ! चकर्थ कृतवान् असि । मत्कथैवाभ्युदयस् तेनाङ्कितम् । स एष बन्धाभावो मयि मनोनिर्बन्धो मज्ज्ञानं मद्रूपस्य हृदि दर्शनं मत्स्तुतिस् तपोनिष्ठा चेति यद्य् एष सर्वोऽपि मदनुग्रहः ॥३८॥

क्रमसन्दर्भः  यच् चेति । तिर्यङ्मनुष्यत्वेऽप्य् एवंरूपं मत्कथामात्रम् अभ्युदयः, तत्रापि तदङ्कितं स्तोत्रम् इति वैशिष्ट्यम् । स एष इति । तद् एतत् सर्वं मदनुग्रहरूपम् इत्य् अर्थः ॥३८॥

विश्वनाथः  अतस् तव मत्स्तवादयोऽपि मत्कर्तृकानुग्रहेणैवाभुवन्न् इत्य् आहयच् चकर्थ अकरोः तत् सर्वं स प्रसिद्ध एष प्रत्यक्षो मदनुग्रह इति एतस्यैव कार्यं तत् तत् प्रतीहीत्य् अर्थः ॥३८॥

_*_

॥ ३.९.३९ ॥

प्रीतोऽहम् अस्तु भद्रं ते लोकानां विजयेच्छया ।
यद् अस्तौषीर् गुणमयं निर्गुणं मानुवर्णयन् ॥

मध्वः  सार्वज्ञ्यादिगुणैर् युक्तं सत्त्वादिगुणवर्जितम् ।
यो जानाति हरिं तस्य प्रीतो भवति केशवः ॥ इति व्योमसंहितायाम् ॥३९॥

श्रीधरः  गुणमयत्वेन प्रतीयमानम् अपि निर्गुणम् एवानुवर्णयन् ॥३९॥

क्रमसन्दर्भः  प्रीतोऽहम् इति । केचित् प्राकृतगुणयुक्तत्वेन स्तुवन्ति । केचित् तु तद्रहितत्वेन । गुणमयम् अप्राकृतानन्तगुणविशिष्टं त्वं तु तद्रहितं प्राकृतगुणप्रचुरं च प्रतिपाद्य माम् अस्तौषीर् इत्य् अर्थः ॥३९॥

विश्वनाथः  किं च, मत्कृपोत्थयैव भक्त्या पुनर् हम् अतीव प्रीणामीत्य् अद्भुतां मत्परिपाटीं पश्येत्य् आहप्रीत इति । लोकानां विजयेच्छया मत्सृज्यमाना लोका जययुक्ता भवन्त्व् इतीच्छया गुणमयं कल्याणसमुद्रं साकारं मां निर्गुणं प्राकृतसत्त्वादिगुणरहितम् अनुवर्णयन् यद् अस्तौषीः । प्रीतोऽहम् अतस् तेषां भद्रम् अस्तु । ये तु गुणमयं मां श्रीनारायण्ग् सत्त्वादिगुणवत्त्वेनैव स्तुवन्ति, न तु निर्गुणत्वेन, तेषु न प्रीतोऽस्मीति न तेषां भद्रम् अस्त्व् इति भावः ॥३९॥

_*_

॥ ३.९.४० ॥

य एतेन पुमान् नित्यं स्तुत्वा स्तोत्रेण मां भजेत् ।
तस्याशु सम्प्रसीदेयं सर्वकामवरेश्वरः ॥

मध्वः  अधिकारिकदेवानां स्वाधिकाराधिकाम् इता ।
भवति प्रीतये विष्णोर् भक्त्याद्यैर् अपि यत् सदा ॥ इति च ॥४०॥

श्रीधरः  तव प्रीत इति किं वक्तव्यम् इत्य् आहय इति ॥४०॥

क्रमसन्दर्भः  न व्याख्यातम्.

विश्वनाथः  त्वयि प्रीत इति किं वक्तव्यम् इत्य् आहय इति ॥४०॥

_*_

॥ ३.९.४१ ॥

पूर्तेन तपसा यज्ञैर् दानैर् योगसमाधिना ।
राद्धं निःश्रेयसं पुंसां मत्प्रीतिस् तत्त्वविन्मतम् ॥

मध्वः  निःश्रेयसं राज्यम् । मोक्षेऽपि रञ्जनीया मत्प्रीतिर् एव । मुक्तस्यापि हरेः प्रीतिः सर्वतोऽप्य् अनुरज्यते इति वामने ॥४१॥

श्रीधरः  न च मत्प्रीतेर् अप्य् अधिकं किञ्चिद् अस्तीत्य् आह । पूर्तादिभिः राद्धं सिद्धं यन् निःश्रेयसं फलं तन् मत्प्रीतिर् एवेति तत्त्वविदां मतम् ॥४१॥

सनातनः (ह.भ.वि. ११.४७)  न च मत्प्रीतेर् अधिकं किञ्चिद् अस्तीत्य् आहपूर्तेनेति । पूर्तादिभी राद्धं सिद्धं यन् निःश्रेयसं फलम् । मत्प्रीतिर् एवेति तत्त्वविदां मतम् ॥४१॥

क्रमसन्दर्भः  तद् एवं भक्तविषयकस्वप्रीतिं स्तुत्वा स्वविषयिकाम् अपि भक्तप्रीतिं स्तौतिपूर्तेनेति । पूर्तादीना परम्परया साक्षाद् वा या मयि प्रीतिः सैव राद्धं सुविचारसिद्धं निःश्रेयसं फलम् । यतस् तद् एव तत्त्वविन्मतम् इति ॥४१॥

विश्वनाथः  न च मत्प्रीतेर् अभ्यधिकं किञ्चिद् अस्तीत्य् आहपूर्तादिभिः राद्धं साधितं यन् निःश्रेयसं फलं तत् तत्त्वविदां मतं मत्प्रीतिर् एव । मत्प्रीतिं विना राद्धं निःश्रेयसम् अनिःश्रेयसम् एवेत्य् अतस् तत्त्वविदो मत्प्रीत्यर्थम् एव पूर्तादिकं कुर्वन्तीति ते मां प्रीणन्तम् एव कर्तुम् इच्छन्ति, न तु मां स्वप्रीतेर् विषयं चिकीर्षन्त्य् अतस् तया सात्त्विक्या भक्त्या तान् प्रत्यहं प्रीतस् तेभ्यो मोक्षं ददामीति भावः ॥४१॥

_*_

॥ ३.९.४२ ॥

अहम् आत्मात्मनां धातः प्रेष्ठः सन् प्रेयसाम् अपि ।
अतो मयि रतिं कुर्याद् देहादिर् यत्कृते प्रियः ॥

मध्वः  सर्वतोऽपि प्रियो ह्य् आत्मा तस्यापि प्रियतां हरिः ।
आपादयति यत् तस्मात् स्वात्मनोऽपि प्रियो हरिः ॥ इति ब्रह्मवैवर्ते ॥४२॥

श्रीधरः  अत्र हेतुम् आहअहम् इति । आत्मनाम् अहङ्कारोपाधीनां जीवानाम् आत्मा । अतः प्रेयसाम् अतिप्रियाणाम् अपि मध्ये प्रेष्ठः प्रियतमः सन् निरवद्यः । यत्कृते यदर्थम् ॥४२॥

क्रमसन्दर्भः  तथैव साधयतिअहम् आत्मेति । आत्मनां शुद्धजीवानाम् अपि, अतो निरुपाधिनिरवधिप्रियतमस्य प्रसादरूपा प्रीतिर् एव प्रार्थनीयेति भावः ॥४२॥

विश्वनाथः  निर्गुणभक्तिमतां तु प्रीतेर् अहं विषय इति व्यञ्जयन् सर्वेषाम् अपि जीवानां वस्तुतः प्रीतेर् अहम् एव विषयीभवितुं योग्य इत्य् अतः स्वस्मिन् प्रीतिं विधत्तेअहम् इति । आत्मनां जीवानाम् अहम् आत्मा परमात्म यत्कृते देहादिः प्रिय इति कलत्रपुत्रादिषु प्रीतिर् देहसम्बन्धेन देहे प्रीतिर् जीवात्मसम्बन्धेन जीवात्मनि प्रीतिः परमात्मसम्बन्धेनेति परमात्मय् एव प्रीतिः स्वाभाविकी जीवात्मादिष्व् औपचारिकीति तेषु क्रमेण प्रियत्वह्रासः ।

ननु तर्हि मयि रतिं कुर्याद् इत्य् अस्य वाक्यस्य कथं विधित्वं रतेः प्राप्तत्वाद् एव । यद् उक्तं विधिरत्यन्तम् अप्राप्तौ इति ? उच्यतेमायायां खल्व् अधिकारो जीवात्मपर्यन्त एव, न तु ततोऽपि परत्र परमात्मनीति मायाबन्धपतितानां मनुष्यादीनां मायिकेष्व् एव वस्तुष्व् अनुभवः प्रवर्तते, जीवस्याप्य् आरोपितं मायिकत्वं वर्तत इति । तथापि परमात्मनि तु स्वाभाविक्याः प्रीतेर् वर्तमानत्वेऽप्य् अनुभवाभावाद् अज्ञातस्वबहुवित्तस्य वणिजो दारिद्र्यम् इव तत्र प्रीत्यभाव इति प्रीतिं विधत्ते शास्त्रम् इति ।

किं च, वस्तुतः प्रेष्ठोऽपि परमात्म ज्ञानिभिः साक्षादनुभूतोऽपि रत्या विना प्रेमास्पदं न भवत्य् अतो भक्तानाम् एव सर्वदेशकालवर्ती सन् प्रेष्ठो भवति, न तु ज्ञानिनां, यथा शीताद्यार्तिहरे चक्षुःप्रकाशसुखप्रदेऽपि सूर्ये साक्षादनुभूतेऽपि केऽपि यत् नानुरज्यन्ति तत्र ममत्वाभाव एव हेतुः । सूर्यश् च तत्सुखप्रदोऽपि तेषूदास्त एव । एवं ज्ञानिजनाः खल्व् अज्ञानतमोऽन्तरि स्वानुभवसुखप्रदेऽपि ब्रह्मणि ममत्वाभावान् नानुरज्यन्ति । ब्रह्मापि स्व्ग् निर्विशेषम् एवानुभावयंस् तेषूदास्त एव । यदा च सूर्यभक्तो जनश् चक्सुष्मान् अन्धो वा भक्त्या सन्तोषितं सूर्यम् इहैव करचरणादिमन्तं, सहाश्वरथसारथ्यादिकं पश्यति तं स्वप्रेमवशं च करोति, तथैव मुक्तो बद्धो वा जीवो भक्त्यैव परमात्मनं सविशेषम् अनुभवंस् तत्रानुरज्यति, तं च स्वप्रेमवशं करोतीत्य् अतः परमात्मनः सर्वतः प्रेष्ठत्वं भक्तानां केवलया प्रधानीभूतया वा भक्त्यैव । न तु ज्ञानिनां गुणीभूतया भक्त्येति । अत उक्तं स्वयं परमात्मैव, अतो मयि रतिं कुर्याद् इति विवेचनीयम् । यद् वा, रतेः उक्तयुक्तेर् एव हेतोर् मयि रतिं कुर्यात् । यस्या रतेः कृते देहादाव् अप्रीतिम् अतोऽपि विवेकिनो देहादिप्रियो भवति, देहेन्द्रियादिभिर् एव परिचर्याकीर्तनादिर् भक्तिसिद्धिर् इति नैव ते मोक्षाकाङ्क्षिणः स्युर् इति भावः ॥४२॥

_*_

॥ ३.९.४३ ॥

सर्ववेदमयेनेदम् आत्मनात्मात्मयोनिना ।
प्रजाः सृज यथापूर्वं याश् च मय्य् अनुशेरते ॥

श्रीधरः  अतस् त्वं कृतार्थ एव तथापि मत्प्रियार्थं सृष्टिं कुर्व् इत्य् आह, सर्वेति । आत्मा त्वम् इदं त्रैलोक्यं या मय्य् अनुशेरते ताः प्रजाश् च सृज । केन आत्मनैवान्यनिरपेक्षेण । तत्र ज्ञापकापेक्षाभवम् आह, सर्ववेदमयेनेति । आत्मा अहं योनिः कारणं यस्येति ज्ञानक्रियाशक्त्यतिशयं सूचयति । यथापूर्वम् इति तवात् राभ्यासोऽप्य् अस्तीत्य् उक्तम् । मय्य् अनुशेरत इति स्थितानाम् अभिव्यक्तिमात्रम् एव कर्तव्यम् इत्य् अनायासत्वम् उक्तम् ॥४३॥

क्रमसन्दर्भः  न व्याख्यातम्.

विश्वनाथः  मा रीरिषीष्ट निगमस्येतियत् प्रार्थितं, तत्राहसर्ववेदमयेनेति । वेद्स् त्वया न विस्मर्तव्य इति भावः । इदम् आत्मना अनेनैव देहेन प्रजाः सृज आत्मनाम् आत्मा अहम् एव योनिः कारणं यस्येति तेन । यथापूर्वदिनसृष्टिं स्मारयतिमय्य् अनुशेरत इति । स्थितानाम् अभिव्यक्तिमात्रं कर्तव्यम् इत्य् अनायासत्वम् उक्तं, चकाराद् भक्तिं च कुरु ॥४३॥

_*_

॥ ३.९.४४ ॥

मैत्रेय उवाच
तस्मा एवं जगत्स्रष्ट्रे प्रधानपुरुषेश्वरः ।
व्यज्येदं स्वेन रूपेण कञ्जनाभस् तिरोदधे ॥

श्रीधरः  इदं सृज्यं व्यज्य प्रकाश्य पद्मनाभः श्रीनारायणरूपेण तिरोदधेऽश्योऽभवत् ॥४४॥

क्रमसन्दर्भः  स्वेन कञ्जनाभाकारेणैव रूपेणेदं व्यज्य तिरोदधे ॥४४॥

विश्वनाथः  इदं सृज्यं जगत् व्यज्य प्रकाश्य स्वेन श्रीनारायणरूपेण । अत्र ब्राह्म्ये कल्पे अहम् एवासम् एवाग्रे इत्य् आदि चतुःश्लोकीभागवतम् इव पाद्मे कल्पे यदा तु सर्वलोकेष्व् इति यदा रहितम् इति पूर्तेनेति अहम् आत्मा आत्मनाम् इति चतुःश्लोकीभागवत् इदं भगवान् उपदिदेशेति केचिद् आहुः ॥४४॥

इति सारार्थदर्शिन्यां हर्षिण्यां भक्तचेतसाम् ।
तृतीये नवमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
पाद्मोद्भवे ब्रह्मस्तवो नाम
नवमोऽध्यायः ।
॥ ३.९ ॥

(३.१०)

दशमोऽध्यायः
तत्त्वाद्युत्पत्तिक्रमः

॥ ३.१०.१ ॥

विदुर उवाच
अन्तर्हिते भगवति ब्रह्मा लोकपितामहः ।
प्रजाः ससर्ज कतिधा दैहिकीर् मानसीर् विभुः ॥

श्रीधरः
दशमे कालसम्प्रश्न प्राप्तिं वक्तुं तद् उद्भवः ।
प्राकृतादिविभागेन सर्गस् तु दशधोच्यते ॥१॥

क्रमसन्दर्भः  न व्याख्यातम्.

विश्वनाथः
कालस्य लक्षणं सामान्यतो दशम उच्यते ।
सर्गो दशविधश् चातः प्राकृतादिविभेदवान् ॥१॥

 _*_

॥ ३.१०.२ ॥

ये च मे भगवन् पृष्टास् त्वय्य् अर्था बहुवित्तम ।
तान् वदस्वानुपूर्व्येण छिन्धि नः सर्वसंशयान् ॥

श्रीधरः  मे मया । वदस्व वद । भासयस्वेति वा ॥२॥

क्रमसन्दर्भः  न व्याख्यातम्.

विश्वनाथः  वदस्व त्वं सर्वथा जानासीत्य् अतो वदेत्य् अर्थः ॥२॥

 _*_

॥ ३.१०.३ ॥

सूत उवाच
एवं सञ्चोदितस् तेन क्षत्त्रा कौषारविर् मुनिः ।
प्रीतः प्रत्याह तान् प्रश्नान् हृदिस्थान् अथ भार्गव ॥

श्रीधरः  सञ्चोदितः प्रार्थितः । हृदिस्थान् एवाह, न तु ते प्रश्नास् तेन विस्मृता इत्य् अर्थः ॥३॥

क्रमसन्दर्भः  सूत उवाचेति एवम् इत्य् आदिका सङ्गतिः । स्वयम् एव सूतेन क्रियते, न श्रीशुककृतानूद्यत इति बोधयति । मैत्रेय उवाचेत्य् आदिकं तु श्रीशुकवाक्यानुकरणम् । शुक उवाचेति भऋअतेति च पाठौ न बहुसम्मतौ ॥३॥

विश्वनाथः  भार्गवेत्य् आदिना ज्ञाने सामर्थ्यं द्योतितम् । हृदिस्थान् इति न ते प्रशान् तेन विस्मृता इत्य् अर्थः ॥३॥

 _*_

॥ ३.१०.४ ॥

मैत्रेय उवाच
विरिञ्चोऽपि तथा चक्रे दिव्यं वर्षशतं तपः ।
आत्मन्य् आत्मानम् आवेश्य यथाह भगवान् अजः ॥

मध्वः  आत्मनि परमेश्वरे मन आवेश्य ॥४॥

श्रीधरः  आत्मनि श्रीनारायणे आत्मानं मन आवेश्य ॥४॥

क्रमसन्दर्भः  न व्याख्यातम्.

विश्वनाथः  आत्मनि श्रीनारायणे आत्मानं मनः ॥४॥

 _*_

॥ ३.१०.५६ ॥

तद् विलोक्याब्जसम्भूतो वायुना यदधिष्ठितः ।
पद्मम् अम्भश् च तत्काल कृतवीर्येण कम्पितम् ॥
तपसा ह्य् एधमानेन विद्यया चात्मसंस्थया ।
विवृद्धविज्ञानबलो न्यपाद् वायुं सहाम्भसा ॥

श्रीधरः  अब्जसम्भूतो ब्रह्मा यद् अधिष्ठाय स्थितः, कर्तरि क्तः । तत् पद्मम् अम्भश् च विलोक्य । कथम्भूतं पद्मम् अम्भश् च ? तेन प्रलयकालेन कृतं वीर्यं यस्य तेन वायुना कम्पितं, न्यपाद् इत्य् उत्तरेणान्वयः ॥५॥ विवृद्धं विज्ञानं बलं च यस्य । न्यपात् सर्वं पीतवान् ॥६॥

क्रमसन्दर्भः  तद् इति युग्मकम् ॥५॥ न्यपाद् इति यावत् प्रलये वर्धते स्म तावद् इति भावः ॥६॥

विश्वनाथः  अब्जसम्भूतो ब्रह्मा यत् पद्मम् अधिष्ठित इति कर्तरि क्तः । तद् एव पद्मम् अम्भश् च वायुना कम्पितं वीक्ष्य न्यपाद् इत्य् उत्तरेणान्वयः । वायुना कथम्भूतेन ? तत्कालेन प्रलयसमयेन कृतं वीर्यं यस्य तेन न्यपात् नाशयामासेत्य् अर्थः । प्रलयकाले यावत्प्रमाणम् अम्भो वायुश् चावर्धत तावत्प्रमाणम् एवेति ज्ञेयम् ॥५॥

 _*_

॥ ३.१०.७ ॥

तद् विलोक्य वियद्व्यापि पुष्करं यदधिष्ठितम् ।
अनेन लोकान् प्राग्लीनान् कल्पितास्मीत्य् अचिन्तयत् ॥

श्रीधरः  पुष्करं पद्मम् । प्राग्लीनान् त्रील् लोकान् कल्पितास्मि स्रक्ष्यामि ॥७॥

क्रमसन्दर्भः  न व्याख्यातम्.

विश्वनाथः  ततश् च पुष्करं पद्मं वियद्व्यापि सत्यलोकपर्यन्तम् उच्छ्रितं कल्पितास्मि स्रक्ष्यामि ॥७॥

 _*_

॥ ३.१०.८ ॥

पद्मकोशं तदाविश्य भगवत्कर्मचोदितः ।
एकं व्यभाङ्क्षीद् उरुधा त्रिधा भाव्यं द्विसप्तधा ॥

श्रीधरः  भगवता स्वयं करणीये कर्मणि चोदितो नियुक्तः संस् तदा पद्मकोशं प्रविश्य तम् एकम् एव त्रिधा लोकरूपेण व्यभाङ्क्षीद् विबभाज । एकेन कमलमुकुलेन कथं लोकत्रयसृष्टिर् इत्य् असम्भावनां वारयितुं तस्य विशालताम् आहद्विसप्तधा चतुर्दशलोकरूपेण । उरुधा ततोऽपि बहुप्रकारेण । भाव्यं भावयितुं योग्यम् । अतो न तेन त्रिलोकीकरणं चित्रम् इत्य् अर्थः ॥८॥

क्रमसन्दर्भः  न व्याख्यातम्.

विश्वनाथः  ततश् च आविश्य प्रविश्य भगवता कर्मणि जगत्सर्गे नियुक्तः । तम् एकम् एव त्रिधा लोकत्रयरूपेण व्यभाङ्क्षीत् विबभाज । एकेन कमलकोषेण कथं लोकत्रयसृष्टिर् इत्य् असम्भावनां वारयितुं तस्य विशालताम् आहद्विसप्तधा चतुर्दशलोकरूपेण, उरुधा ततोऽपि बहुप्रकारेण, भाव्यं भावयितुं योग्यम् । अतो न तेन त्रिलोकीकरणं चित्रम् इति स्वामिचरणाः । प्रथमं स नालेन कमलकोषेण त्रिधा, ततश् चतुर्दशधा, ततः सूर्यचन्द्रादिलोकभेदेन उरुधा व्यभाङ्क्षीत् । कीदृशं ? भाव्यं ध्येयं वैराजोपासकैर् इत्य् अन्ये ॥८॥

 _*_

॥ ३.१०.९ ॥

एतावाञ् जीवलोकस्य संस्थाभेदः समाहृतः ।
धर्मस्य ह्य् अनिमित्तस्य विपाकः परमेष्ठ्य् असौ ॥

मध्वः अनिमित्तस्य ब्रह्मार्पणबुद्ध्या कृतस्य । अ इति ब्रह्मेति श्रुतेः ॥९॥

श्रीधरः  त्रिलोकीरूपेणैव विभागे हेतुम् आहएतावांस् त्रिलोकीरूपो जीवलोकस्य जीवानां भोगस्थानस्य प्रत्य् अहं सृज्यस्य संस्थाभेदो रचनाविशेष उक्तः । ननु परमेष्ठिनोऽपि जीवत्वाविशेषाद् ब्रह्मलोकस्यापि किम् इति प्रत्य् अहं सृष्टिर् न भवति तत्राहहि यस्माद् निमित्तस्य निष्कामस्य धर्मस्य विपाकः फलरूपोऽसौ । उपलक्षणम् एतत् सत्यलोकस्य महः प्रभृतिलोकानां तद् वासिनां च । त्रैलोक्यस्य काम्यकर्मफलत्वात् प्रतिकल्पम् उत्पत्तिविनाशौ भवतः । महः प्रभृतीनाम् उपासनासमुचितनिष्कामधर्मफलत्वाद् द्विपरार्धपर्यन्तं न नाशः । तत्रस्थानां च ततः परं प्रायेण मुक्तिर् इति भावः ॥९॥

क्रमसन्दर्भः  एतावान् द्विसप्तधा पर्यन्तः श्रीब्रह्मा तु सर्वतो विशिष्टत्वात् तत्स्रष्टेत्य् आहधर्मस्येति । अनिमित्तस्य स्वभावेनैव क्रियमाणस्य, न तु गृहस्थवत् तत्तत्सङ्कल्पेनपीत्य् अर्थः । विपाकः पराकाष्ठाप्राप्तपरिणामः । असाव् इति । ब्रह्मान्तरं व्यवच्छिनत्ति, ब्रह्मणोऽपि भयं मत्त [भा.पु. ११.१०.३०] इत्याद्युक्तेः ॥९॥

विश्वनाथः  जीवलोकस्य व्यष्टिविराट्समूहस्य संस्थाभेदः प्रतिबिम्बोचितस्थानरचनाविशेष उक्तः । ननु कथम् एतावतां जीवानाम् एकेनैव ब्रह्मणा संस्थानिर्माणं ? इत्य् अत आहहि यस्माद् असौ अनिमित्तस्य निष्कामस्य धर्मस्य तपोविद्यादेः विपाकः परिपाकमूर्तिर् एव तपोबलेन किम् अशक्यम् इति भावः ॥९॥

 _*_

॥ ३.१०.१० ॥

विदुर उवाच
यथात्थ बहुरूपस्य हरेर् अद्भुतकर्मणः ।
कालाख्यं लक्षणं ब्रह्मन् यथा वर्णय नः प्रभो ॥

मध्वः  लक्षणं लक्ष्यम् आत्मा च स्वरूपम् इति कथ्यते इत्य् अभिधानम् ॥१०॥

श्रीधरः  कालभेदेन लोकसृष्टिभेदं श्रुत्वा तम् एव कालं जिज्ञासुः पृच्छति । यत् कालाख्यं लक्षणं स्वरूपम् आत्थ अब्रवीः । कथं कालः कल्पते ? किं वा तस्य सूक्ष्मं स्थूलं च रूपं ? इति यथावद् वर्णयेत्य् अर्थः ॥१०॥

क्रमसन्दर्भः  न व्याख्यातम्.

विश्वनाथः  कालाख्ययासदितकर्मतन्त्र इति गुणेन कालानुगतेनेति कालेन सोऽजः पुरुषायुषेति तत्कालकृतवीर्येणेत्य् आदिभिः प्रलयसृष्ट्यादिकं पुरुषप्रयत्नादिकं च कालेनैव सिद्ध्यतीति विस्मृतः कालं पृच्छति, यत् कालाख्यं लक्षणं स्वरूपम् आत्थ अब्रवीः, तद् यथावद् एव वर्णय ॥१०॥

 _*_


॥ ३.१०.११ ॥

मैत्रेय उवाच
गुणव्यतिकराकारो निर्विशेषोऽप्रतिष्ठितः ।
पुरुषस् तदुपादानम् आत्मानं लीलयासृजत् ॥

मध्वः  गुणव्यतिकरम् आकरोति तद् दृष्ट्वा अप्रतिष्ठितोऽन्यत्र । स भगवः कस्मिन् प्रतिष्ठित इति स्वमहिम्नि इति श्रुतिः । तद् उपादानं गुणव्यतिकरोपादानकर्तारं, सृष्ट्याद्यर्थत्वेन तस्य पुरुषस्य ब्रह्माविष्णुमहेश्वरा इति त्रीणि रूपाण्य् आत्मना सृष्टानि ॥११॥

श्रीधरः  तत्र सामान्यतः कालस्य स्वरूपम् अत्रोच्यते, उत्तराध्याये तु विशेषतः । गुणानां व्यतिकरो महदादिपरिणामस् तेनैवाक्रियते यः, स काल इति शेषः । वक्ष्यते चैकादशेगुणव्यतिकरः कालः स्वभावः सूत्रम् एव च [भा.पु. ११.२२.१३] इति । स्वतस् तु निर्विशेषः । अप्रतिष्ठितः क्वाप्य् अपर्यवसितः, आद्यन्तशून्य इत्य् अर्थः । एतद् एव दर्शयितुम् ईश्वरः सृष्ट्यादि तेन निमित्तभूतेन करोतीत्य् आहपुरुष इति । उपादीयते निमित्ततया स्वीक्रियते इत्य् उपादानम् । स काल उपादानं निमित्तं यस्मिन्, तम् आत्मानम् एव विश्वरूपेणासृजत् । स्वव्यतिरेकेण सृज्यस्याभावात् । एतच् च वस्तुकथनमात्रम् । कालेन निमित्तेन चासृजद् इत्य् एतावद् एव विवक्षितम् ॥११॥

क्रमसन्दर्भः  न व्याख्यातम्.

विश्वनाथः  गुणानां व्यतिकरात् महदादिपरिणामाद् एव आकारः स्वरूपज्ञानं यस्य सः । स्वतस् तु निर्विशेषः अप्रतिष्ठितः क्वाप्य् अपर्यवसितः आद्यन्तशून्य इत्य् अर्थः । येन निमित्तभूतेन सृष्ट्यादिकं भवति, स काल इत्य् आहपुरुष इति । उपादीयते निमित्ततया स्वीक्रियते इत्य् उपादानम् । स काल एव उपादानं निमित्तकारणं यस्मिन्, तम् आत्मानम् आत्मशक्तिकार्यत्वाद् आत्मशब्दवाच्यं विश्वम् असृजत् ॥११॥

 _*_

॥ ३.१०.१२ ॥

विश्वं वै ब्रह्मतन्मात्रं संस्थितं विष्णुमायया ।
ईश्वरेण परिच्छिन्नं कालेनाव्यक्तमूर्तिना ॥

मध्वः  ब्रह्म निर्मातृकम् । मायया सामर्थ्येन । तत्र यत् संहत्रीश्वराख्य्ग् रूप्ग् तत् कालाख्यम् । कल् छेदेन इति धातोः । अथ त्रयी वाव प्रकृतिः सत्त्वं रजस् तम इति तां नारायणं पर्यपश्यद् अनन्यप्रतिष्ठितः त्वं वा एतम् आहुः पुरुष इति पूर्णो ह्य् एष भवति सत्रे धाव भूवैषां गुणानाम् उपादानाय विष्णुर् वाव सत्त्वस्य रजसो ब्रह्मेशानो नाम तमसः स आविवेश । ब्रह्मा ब्रह्माणं नाम चतुर्मुखः । ईश ईशानं नाम पञ्चमुखं यो वा ईश ईशानम् आविवेश । तं वा एनं काल इत्य् आचक्षते काल इत्य् आचक्षते इति सौकरायणश्रुतिः ॥१२॥

श्रीधरः  स्वव्यतिरिक्तसृज्याभावं दर्शयन् कालस्य सृष्टिनिमित्ततां दर्शयतिविश्वम् इति । विष्णुमायया संस्थितं संहृतं ब्रह्मतन्मात्रं सद् विश्वम् । ईश्वरेण कर्त्रा कालेन निमित्तेन परिच्छिन्नं पृथक् प्रकाशितम् । अव्यक्ता मूर्तिः स्वरूपं यस्येति स्वतो निर्विशेषता दर्शिता ॥१२॥

क्रमसन्दर्भः  कालम् आचष्टेयत् तु लक्षणं ज्ञापकं गुणव्यतिकरेण क्रियारूपं तत्परिणामादि पौर्व्यापर्यानुसन्धानेनाक्रियते आकारभेदैर् लक्ष्यते यः, स काल इत्य् अर्थः । विष्णोर् ईश्वरस्य मायया सृष्ट्यादिशक्त्या सह लीनं ब्रह्मणि विष्णाव् एव तादात्म्योपपन्नं सत्, ईश्वरेण तत्प्रभावरूपेण कालेन परिच्छिन्नं पृथक् कृतम् इत्य् अर्थः ॥१२॥

विश्वनाथः  यो विश्वं परिच्छिनत्ति, स काल इत्य् आहविश्वम् इति । विष्णोर् मायया शक्त्या सम्यक् स्थितम् इदं विश्वं ब्रह्मतन्मात्रं कारणं यस्य तत् ईश्वरेण ईश्वरप्रभावरूपेण कालेन परिच्छिन्नम् एतावद् इति परिच्छेदविषयीकृतम् अव्यक्ता मूर्तिर् यस्य इति स्वतो निर्विशेषता दर्शिता ॥१२॥

 _*_

॥ ३.१०.१३ ॥

यथेदानीं तथाग्रे च पश्चाद् अप्य् एतद् ईदृशम् ।

मध्वः  सृष्टिश् च प्रलयश् चैव संसारो मुक्तिर् एव च ।
देवर्षिप्रभृतयो लोका लोका भूरादयस् तथा ॥
अनाद्यनन्तकालीनाः सर्वदैकप्रकारकाः ।
जगत्प्रवाहः सत्योऽयं नैव मिथ्या कथञ्चन ॥
ये त्व् एतद् अन्यथा ब्रूयुः सर्वहन्तार एव ते ।
देवैर् ब्रह्मादिभिः शप्ता ऋषीभिर् मानुषादिभिः ॥
सेतिहासैस् तथा वेदैः सर्वे यान्त्य् अवरं तमः ।
सर्वब्रह्मत्ववेत्तारो जीवब्रह्मतस्यवेदिनः ॥
अन्यसाम्यविदो विष्णोर् विष्णुद्वेष्टार एव च ।
सर्वे यान्ति तमो घोरं न चैषाम् उत्थितिः क्वचित् ॥ इति स्कान्दे ॥१३॥

श्रीधरः  अप्रतिष्ठितत्वं दर्शयितुं तत्कार्यविश्वप्रवाहस्याप्रतिष्ठाम् आहयथेदानीम् अस्ति तथाग्रे पूर्वम् अप्य् आसीत् पश्चाद् अपि भविष्यति ॥१३॥

क्रमसन्दर्भः  यथेत्य् अर्धकम् । ईदृशं पूर्वोक्तप्रकारेण प्रलयाद्यात्मकं सर्ग इति प्राकृतो वैकृतस् त्व् इति । तत्र केचित् प्राकृता ईश्वरसृष्टाः, केचिच् च वैकृता ब्रह्मसृष्टा इत्य् अर्थः । उभयात्मकस् तु वक्ष्यते ॥१३॥

विश्वनाथः  नन्व् आद्यन्तयोर् असत्त्वासद् एव विश्वम् इत्य् अतोऽसत्यस्य विश्वस्य किं परिच्छिनत्वाद् युक्तेति चेन्, मैवं वाच्यम् इत्य् आहयथेति । अग्रे पूर्वमहाप्रलयस्यादाव् अपि एतद् विश्वम् आसीद् एव, पश्चाद् उत्तरप्रलयान्तेऽपि भविष्यत्य् एवेत्य् अपेऽस्य न मिथ्याभूतत्वं, किन्तु नश्वरत्वम् एवेति भावः ॥१३॥

 _*_

॥ ३.१०.१४ ॥

सर्गो नवविधस् तस्य प्राकृतो वैकृतस् तु यः ।
कालद्रव्यगुणैर् अस्य त्रिविधः प्रतिसङ्क्रमः ॥

मध्वः तामसस्य पदार्थस्य सत्त्वं हि लयकारणम् ।
	सात्त्विकस्य तमश् चैव तयोर् अपि रजः क्वचित् ॥
गुणतोऽयं लयं प्रोक्तो द्रव्यतस् तु विरोधिना ।
कालतः कालसङ्ख्याको लयः सर्वस्य वस्तुनः ॥ इति ब्रह्मतर्के ॥१४॥

श्रीधरः  एवं सामान्यतः कालं निरूप्य विशेषतो निरूपयिष्यंस् तन् निमित्तस्य सर्गस्य पूर्वोक्तान् एव भेदान् अनुवदतिसर्ग इति । यस् तु प्राकृतो वैकृतश् च स दशमः । तन् निमित्तम् एव त्रिविधं प्रलयम् आहकालेनैव केवलेन नित्यः प्रलयः । द्रव्येण सङ्कर्षणाग्न्यादिना नैमित्तिकः । गुणैः स्वस्वकार्यं ग्रसद्भिः प्राकृतिकः ॥१४॥

क्रमसन्दर्भः  आद्यस् त्व् इत्य् अत्र यत्रेति पूर्वेणापि सम्बध्यते । यत्र महतः सर्गे आत्मनो जीवस्य गुणवैषम्यं भवतीति यद्यपि पद्मकल्पेऽस्मिन् पूर्वसिद्धत्वान् महदादीनां सर्गो नास्ति, तथापि तदुद्देशः सूक्ष्मसूक्ष्मक्रमबोधार्थ एव ॥१४॥

विश्वनाथः  एवं सामान्यतः कालं निरूप्योत्तराध्याये विशेषतो निरूपयिष्यन् तन्निमित्तं सर्गं विस्तरेणोक्तं वक्ष्यमाणं च सुखबोधार्थं सङ्क्षेपतो दशविधत्वेन सङ्कलयति सर्ग इति । यस् तु प्राकृतो वैकृतश् च स दशम इति शेषः । तन्निमित्तम् एव त्रिविधं प्रलयम् आहकालेनैव केवलेन नित्यः प्रलयः द्रव्येण सङ्कर्षणाग्न्यादिना नैमित्तिकः गुणैः स्वस्वकार्यं ग्रसद्भिः प्राकृतिकः ॥१४॥

 _*_

॥ ३.१०.१५ ॥

आद्यस् तु महतः सर्गो गुणवैषम्यम् आत्मनः ।
द्वितीयस् त्व् अहमो यत्र द्रव्यज्ञानक्रियोदयः ॥

मध्वः  तमसो रजस् तु द्विगुणं रजसः सत्त्वम् एव च ।
परिमाणतः एवं स्युस् त्रयः प्रकृतिजा गुणाः ॥
तत्र सत्त्वं केवलं स्यात् रजस्य् अपि शताधिकम् ।
सत्त्वं रजःशतांशं तु तमस् तत्र प्रकीर्तितम् ॥
तमस्य् अपि तथा सत्त्वं तमसस् तु दशोत्तरम् ।
तद्दशांशेन तु रजो मूलज्ग् यत् रजस् तु तत् ॥
विलये दशांशतः सत्त्व एकांशेन तमस्य् अपि ।
मिश्रितं भवति ह्य् एतां साम्यावस्थां विदुर् बुधाः ॥
यदा तु तत् रजः सर्वं तमसा सह सङ्गतम् ।
तदा त्व् आहुर् महत्तत्त्वं तच्चतुर्भागसम्भवम् ॥
तत्र त्रिभागो रजस एकोऽंशतमसस् तथा ।
तद् आहुर् ब्रह्मणो रूपं गुणवैषम्यनामकम् ॥
तद् एव केवलं सत्त्व इतरापेक्षया भवेत् ।
श्रीर् मूलसत्त्वं विज्ञेया भूर्मूलरज उच्यते ॥
मूलं तमस् तथा दुर्गा महालक्ष्मी स्त्रीमूलिका ।
गुणेभ्यो गुणमूलाच् च योऽतीतः स जनार्दनः ॥
यत् रजो मूलरजसि मूले तमसि यत् रजः ।
तमश् च मूले तमसि महत्तत्त्वं तदात्मकम् ॥
दशांशास् तत्र सत्त्वं स्याद् एकांशो रज एव तु ।
तद्दशांशं तमो ज्ञेयम् अहङ्कारस् तदात्मकः ॥
स रुद्रस् तामसो ज्ञेयो विरिञ्चापेक्षयैव तु ।
इतरापेक्षया सत्त्वं सत्त्वाद्यास् तद्वद् अस्य च ॥
तत् तमोऽंशात् सात्त्विकांशा मनआद्याः प्रकीर्तिताः ।
रजसोऽंशस् त्व् इन्द्रियाणि तमसोऽंशश् च खादयः ॥ इति तत्त्वविवेके ॥१५॥

श्रीधरः  तान् एव सर्गान् प्रपञ्चयतिआद्य इत्यादिना यावदध्यायसमाप्ति । महतो लक्षणम् आत्मनो हरेः सकाशाद् गुणानां वैषम्यम् इति । अहमोऽहङ्कारस्य । तस्य लक्षणम्यत्रेति । द्रव्यादयो वक्ष्यमाणास् त्रयः सर्गाः तन् मात्रो भूतसर्गः, भूतसूक्ष्मसर्ग इत्य् अर्थः । द्रव्यशक्तिमान् महाभूतोत्पादकः ॥१५॥

क्रमसन्दर्भः  न व्याख्यातम्.

विश्वनाथः  तान् एव सर्गान् विवृणोतिआद्य इत्य् आदिना यावदध्यायसमाप्ति । महतो लक्षणम् आत्मनः परमेश्वरात् सकाशाद् गुणानां वैषम्यं प्रथमः । अहमोऽहङ्कारस्य, तस्य लक्षणम्यत्रेति । द्रव्याणि भूतानि ज्ञानानि ज्ञानेन्द्रियाणि देवता मनश् च क्रियाः कर्मेन्द्रियाणि तेषाम् उदयः यतः सः ॥१५॥

 _*_

॥ ३.१०.१६ ॥

भूतसर्गस् तृतीयस् तु तन्मात्रो द्रव्यशक्तिमान् ।
चतुर्थ ऐन्द्रियः सर्गो यस् तु ज्ञानक्रियात्मकः ॥

मध्वः भूतानि द्रव्यशक्तीनि भूतेषु द्रवणं यतः ।
तथा तन्मात्रशक्तीनि शब्दाद्यात्मकता यतः ॥
क्रियशक्तीनि वागाद्यानीन्द्रियाणीत्य् आदि तु ।
ज्ञानशक्तीनि मनसा देवाश् च ज्ञानशक्तयः ॥
एतेषां मूलभूतत्वाद् अहङ्कारस् त्रिशक्तिमान् ।
मानुषापेक्षया देवा सात्त्विकाः परिकीर्तिताः ॥
तत्रापि सात्त्विकाः प्रोक्ता तात्त्विकायास् तु देवताः ।
तत्रापि सात्त्विको रुद्रस् तत्रापि तु चतुर्मुखः ॥
अविकारी ब्रह्मरुद्रौ देहभेदादिसम्भवौ ।
विकारवन्त इन्द्राद्यास् तस्माद् वैकारिका मताः ॥
त एवेन्द्रियरूपेण यतस् त्व् अतिविकारिणः ।
ज्ञानमात्रगुणोद्रिक्तास् तस्मात् तैजसनामकाः ॥
अविकारित्वयोग्यत्वं निवृत्तं हीन्द्रियेषु तु ।
वैकारित्वनामापि ततस् तेषां न विद्यते ॥
यथा विप्रकुले मूर्खो मूर्ख इत्य् अभिधीयते ।
विद्यायोग्यत्वतः शूद्रो न मूर्खो मूर्ख एव सन् ॥
तामसानि हि भूतानि किञ्चिद् व्यवहितत्वतः ।
ज्ञानस्य सुष्ठुज्ञत्वेऽपि पूर्णज्ञानो हरिः स्वयम् ॥ इति च ॥१६॥

श्रीधरः  ज्ञानकर्मेन्द्रियात्मकश् चतुर्थः । पञ्चमो वैकारिकः इन्द्रियाधिष्ठातारो देवा मनश् च ॥१६॥

क्रमसन्दर्भः  तन्मात्रः तेषां भूतानां मात्रा सूक्ष्मावस्था यस्मिन् सः । यस् त्व् इति । तुशब्दः पादपूरणे । तुहिचस्महेवैपादपूरणे इत्य् अमरः ॥१६॥

विश्वनाथः  भूतसर्गः तन्मात्रः तन्मात्रात्मको द्रव्येषु महाभूतेषु शक्तिमान् तत्प्रकाशनसामर्थ्यश् चेत्य् अर्थः । ज्ञानकर्मेन्द्रियाणाम् आत्मा स्वरूपं यतः ॥१६॥

 _*_

॥ ३.१०.१७ ॥

वैकारिको देवसर्गः पञ्चमो यन्मयं मनः ।
षष्ठस् तु तमसः सर्गो यस् त्व् अबुद्धिकृतः प्रभोः ॥

मध्वः  अबुद्धिपूर्वम् इव तु ब्रह्मणो हरिबुद्धितः ।
अविद्या पञ्चपर्वैषा प्रादुर्भूता महात्मनः ॥
तामसानां तु भूतानां सहस्रं सत्त्वभागिनाम् ।
शतांशरजसाम् एकतमसां सर्ववेदिनाम् ।
केवलस् तमसो योऽंशः साविद्या पञ्चपर्विका ॥
ज्ञातार्तिदुष्टास् तद्देहाद् दैत्यरक्षःपिशाचकाः ।
यत् रजोभौतिकं तेन मानुषाणां सदा जनिः ॥
तमोगूढेन रजसा त्व् इतरस्थास्नुचारिणाम् ।
भौतिकेन तु सत्त्वेन गूढं ब्रह्मण आण्डजम् ॥
रूपं तत्रापि तु तमः शतांशेन प्रकीर्तितम् ।
तज्जो रुद्रस् ततस् त्वेम् इन्द्रादीनां पुनर् जनिः ॥
गूहितं भूतरजसा तत् सत्त्वं मानुषा यदा ।
देवा एवं गुणास् त्व् एते सर्वं व्याप्य व्यवस्थिताः ॥ १७॥

श्रीधरः  षष्ठस् तु तमसः पञ्चपर्वाविद्यायाः । अबुद्धिर् जीवानाम् आवरणं विक्षेपश् च तां करोतीत्य् अबुद्धिकृत्तस्य । मे मत्तः शृणु ॥१७॥

क्रमसन्दर्भः  न व्याख्यातम्.

विश्वनाथः  वैकारिकाः सात्त्विकाहङ्कारसम्बन्धी । देवानाम् इन्द्रियाधिष्ठात्ṝणां सर्गः यन् मयं मनः मनसोऽपि सर्गः तृतीय इत्य् अर्थः । एते पञ्चसर्गाः प्राधानिका उक्ताः । आविद्यकं सर्गम् आहषष्ठस् त्व् इति । तु भिन्नोपक्रमे । तमसोऽज्ञानस्य सर्गः, षष्ठः प्रभोः परमेश्वरस्य शक्तिर् अबुद्धिर् जीवमोहिनी या अविद्यानाम्नी तया कृतः । अयम् अर्थःप्रधानम् अविद्या विद्येति मायायास् तिस्रो वृत्तयः । तत्र प्रधानेन महदादिपृथिव्यन्तानि तत्त्वानि सत्यान्य् एव सृष्टानि यैर् एव समष्टिव्यष्टिरूपाः जीवस्य स्थूळास् तया सूक्ष्माश् चोपाधयोऽभवन् द्वितीयया अविद्यया तु जीवं मोहयन्त्या जीवसम्बन्धम् अविद्यास्मितारागद्वेषाभिनिवेशात्मकं तमः पञ्चविधम् अज्ञानम् असत्यम् एव सृष्टम् । एवं सत्यमिथ्यात्मकं जगद् इदं प्रधानाविद्याभ्यां सृष्टम् । तृतीयया विद्यया तु पञ्चविधाज्ञाननिवर्तकं ज्ञानं सृष्टम् । तच् चाग्रे विवृत्य व्याख्यास्यते ॥१७॥

 _*_

॥ ३.१०.१८ ॥

षड् इमे प्राकृताः सर्गा वैकृतान् अपि मे शृणु ।
रजोभाजो भगवतो लीलेयं हरिमेधसः ॥

मध्वः  गुणातीतं च यद् रूपं ब्रह्मादीनां सुखात्मकम् ।
चिद्रूपं तच् च सत्त्वस्यैवोत्कर्षो यत्र विद्यते ॥
तच् चोत्कृष्टं तमो यत्र हीनं तत्र स्वभावतः ।
उपगूहने तु नैवास्ति विशेषो नित्यचिन्मये ॥
प्रकृतेर् गुणरूपाया मूलिकायाश् च न क्वचित् ।
विशेषः परमे तत्त्वे वासुदेवे कुतः पुनः ॥
अव्यक्ताद्याः पृथिव्यन्ताः सर्वाः प्रकृतयः स्मृताः ।
तदुपादानकः सर्गः प्राकृतः परिपठ्यते ॥
अण्डं तु विकृतं ज्ञेयं तज्जो वैकृत उच्यते ।
पञ्चपर्वात्वविद्या तु भूतेभ्यो हरिणा पुरा ॥
उद्धृत्य ब्रह्मणि क्षिप्ता सा पुनस् तेन निःसृता ।
तत्स्रष्टृत्वज्ञापनाय तस्मात् सा प्राकृता मता ॥
एते गुणा हरेः समयक् स्वातन्त्र्यविषयाः सदा ।
स्वतन्त्राः प्रकृतेश् चापि ब्रह्मणोऽन्येषु तु क्रमात् ।
देवेष्व् एव तद् अन्येषु परतन्त्रा हि ते मताः ॥ इति च ॥१८॥

श्रीधरः  अनुद्वेगेन श्रोतव्यताम् आहयद् विषया मेधा संसारं हरति, तस्य हरेर् लीला । यद् वा, इयम् इति तमआदिसर्गरूपा । रजोभाज इति ब्रह्मरूपस्येत्य् अर्थः । अस्मिन् पक्षे अबुद्धिकृत इति प्रथमान्तम् । अनवधानकृत इत्य् अर्थः । मुस्वम् इव प्रथमं कृतो मुख्यसर्गः । तस्थुषां स्थावराणाम् ॥१८॥

क्रमसन्दर्भः  रजोभाजः सन्निधौ न स्वयं तदुपकारकस्य ब्रह्मरूपेण तु तदुपाधिकस्येत्य् अर्थः । टीकायां तमआदीति । आदिपदेन मुख्यसर्गप्रभृतित्वं ग्राह्यम् । अनवधानकृत इति हरेर् एव ध्यानस्वातन्त्र्यात्, ब्रह्मणस् तु तद्व्यभिचाराद् इत्य् अर्थः ॥१८॥

विश्वनाथः  प्रकृतेर् मायाशक्तेः सकाशाज् जात्ता इति प्राकृता इमे षट् । विकृतिः समष्टिविराड् ब्रह्मा तस्माज् जातान् वक्ष्यमाणान् अपि मे मत्तः वैकृतान् इत्य् एतद् विवृणोतिरजोभाजो ब्रह्मरूपस्य हरिर् मेधायां यस्य तस्य ॥१८॥

 _*_

॥ ३.१०.१९ ॥

सप्तमो मुख्यसर्गस् तु षड्विधस् तस्थुषां च यः ।
वनस्पत्योषधिलतात्वक्सारा वीरुधो द्रुमाः ॥

श्रीधरः  षड्विधत्वम् एवाहये पूष्पं विना फलन्ति ते वनस्पतयः । ओषधयः फलपाकान्ताः । लता आरोहणापेक्षाः । त्वक्सारा वेण्वादयः । लता एव काठिन्येनारोहणानपेक्षा वीरुधः । ये पुष्पैः फलन्ति ते द्रुमाः ॥१९॥

क्रमसन्दर्भः  सप्तम इति सार्धकम् ॥१९॥

विश्वनाथः  स्थावरजङ्गमात्मकस्य जगतः स्थावराणां प्राथम्यात् मुखे प्रथमे भवो मुख्यः यस् तस्थूषां स्थावराणाम् । पुष्पं विना फलयन्तो वनस्पतयः । ओषधयः फलपाकान्ताः । लता आरोहणापेक्षाः । त्वक्सारा वेण्वादयः । लता एव काठिन्येनारोहणापेक्षा वीरुधः । पुष्पैर् एव फलन्तो द्रुमाः ॥१९॥

 _*_

॥ ३.१०.२० ॥

उत्स्रोतसस् तमःप्राया अन्तःस्पर्शा विशेषिणः ॥

मध्वः  स्थास्नुभिर् नियमान् मुख्यास्थितेर् गतिर् अवाप्यते ।
प्रायः परोपकर्तृत्वात् ते मुख्यस्रोतसः स्मृताः ॥
नाधो नोर्ध्वं तिरश्चां तु पुनस् तत्रैव यज् जनिः ।
यज्ञोपयोगं च सताम् उपकारं विनापि च ॥
तिर्यक्स्रोतस इत्य् एव प्रोच्यन्ते ज्ञानिभिस् ततः ।
प्रायोऽधोगमनं यस्मात् प्रयत्नेन विना भवेत् ॥
अर्वाक्स्रोतस इत्य् एव मानुषाः परिकीर्तिताः ।
नियमाद् ऊर्ध्वगन्तारो देवामोक्षैकभागिनः ॥
ऊर्ध्वस्रोतस इत्य् एव तस्मात् ते परिकीर्तिताः ॥ इति ब्राह्मे ।

तिरश्चां स्थावराणां च बुद्धिपूर्वप्रवर्तनाम् ।
असुराणां रक्षसां वा पिशाचानां तथैव च ॥
अर्वाक्स्रोतस् त्वम् उद्दिष्टं नियमाद् असुरादिनाम् ।
मुख्यस्रोतस इत्य् अस्य अर्थ उत्स्रोतस इति ।
ऊर्ध्व इत्य् एव यस् तूच्चतम एवाभिधीयते ॥
ऊर्ध्वस्रोतस एतस्माद् देवा एव न तत्परे ।
उच्छब्दौच्चमात्रेऽपि तस्मात् स्थास्नुषु भण्यते ॥ इति च ।

तिरश्चीना स्थावराश् च अन्तःस्पर्शा इतीरिताः ।
यत्प्रत्यक्षानुमानाभ्यां हृज्जज्ञानं हि शास्त्रतः ॥ इति पाद्मे ॥२०॥

श्रीधरः  तेषां साधारणं लक्षणम् आहऊर्ध्वं स्रोतः आहारसञ्चारो येषाम् । तमःप्राया अव्यक्तचैतन्याः । अन्तःस्पर्शाः स्पर्शम् एव जानन्ति नान्यत् । तद् अप्य् अन्तर् एव न बहिः । विशेषिणोऽव्यवस्थितपरिणामाद्यनेकभेदवन्तः ॥२०॥

क्रमसन्दर्भः  न व्याख्यातम्.

विश्वनाथः  तेषां साधारणं लक्षणम् आहऊर्ध्वं स्रोत आहारसञ्चारो येषां ते । तमःप्राया अव्यक्तचैतन्याः अन्तःस्पर्शा अन्तश् छेद एव व्यथानुभविनः । विशेषिणः अव्यवस्थितपरिणामाद्यनेकभेदवन्तः ॥२०॥

 _*_

॥ ३.१०.२१ ॥

तिरश्चाम् अष्टमः सर्गः सोऽष्टाविंशद्विधो मतः ।
अविदो भूरितमसो घ्राणज्ञा हृद्य् अवेदिनः ॥

मध्वः  यद् अप्रयत्नाद् धृदयङ्गमं तद् एव जानन्ति नो शास्त्रयुक्तिभ्याम् इत्य् अर्थः ।

अष्टाविंशद्विशेषेण यज्ञेषूपकृतो यतः ।
तिरश्चां तावद् एतस्माद् गण्यते चन्द्रवेदिभिः ॥२१॥

श्रीधरः  तिर्यक् स्रोतसां सर्गम् आहतिरश्चाम् इति । स चाष्टाविंशतिभेदः । तिरश्चां लक्षणम् । अविदः श्वस्तनादिज्ञानशून्याः । भूरितमसः आहारादिज्ञानमात्रनिष्ठाः । घ्राणेनैवेष्टम् अर्थं जानन्ति । हृदि अवेदिनो दीर्घानुसन्धान् अशून्याः । तथा च श्रुतिःअथेतरेषां पशूनाम् अशनापिपासे एवाभिविज्ञानं न विज्ञातं वदन्ति, न विज्ञातं पश्यन्ति, न विदुः श्वस्तनं न लोकालोकौ इति ॥२१॥

क्रमसन्दर्भः  गौर् अज इति चतुष्कम् । एकैकोऽयं बहूनाम् उपलक्षणरूपो ज्ञेयः ॥२१॥

विश्वनाथः  तिरशाः तिर्यक्स्रोतसाम् । अविदः स्वस्तनादिज्ञानशून्याः । भूरितमसः आहारादिमात्रनिष्ठाः । घ्रानज्ञाः घ्राणेनैवेष्टम् अर्थं जानन्ति । हृदि अवेदिनः दीर्घानुसन्धानशून्याः अल्पपरामर्शाः । तथा च श्रुतिःअथेतरेषां पशूनाम् अशनापिपासे एवाभिविज्ञानं न विज्ञातं वदन्ति, न विज्ञातं पश्यन्ति, न विदुः श्वस्तनं न लोकालोकौ इति । यद् वा, भूरितमसो बहुरुषः घ्राणेनैव जानन्ति हृद्यं प्रति स्वप्रियं वस्त्व् एव विन्दन्ति भोजनशयनाद्यर्थं गृह्णन्ति ॥२१॥

 _*_

॥ ३.१०.२२२५ ॥

गौर् अजो महिषः कृष्णः सूकरो गवयो रुरुः ।
द्विशफाः पशवश् चेमे अविर् उष्ट्रश् च सत्तम ॥
खरोऽश्वोऽश्वतरो गौरः शरभश् चमरी तथा ।
एते चैकशफाः क्षत्तः शृणु पञ्चनखान् पशून् ॥
श्वा सृगालो वृको व्याघ्रो मार्जारः शशशल्लकौ ।
सिंहः कपिर् गजः कूर्मो गोधा च मकरादयः ॥
कङ्कगृध्रबकश्येन भासभल्लूकबर्हिणः ।
हंससारसचक्राह्व काकोलूकादयः खगाः ॥

मध्वः  गौर् अजो महिषः कृष्णं शूकरो गवयो रुरुः ।
अव्युष्ट्रौ च खराश्वौ च तथैवाश्वतरोपरः ॥
गौरश् च शरभश् चैव चमरी श्वशृगालकौ ।
वृको व्याघ्रश् च मार्जारो हरिश् च शशशल्पकौ ॥
कपिर् गजश् च गोधाद्या जलजाः पक्षिणस् तथा ॥ इति ब्रह्माण्डे ।

कूर्मो जलजत्वेनाष्टाविंशस् त्व् अन्तर्भूतोऽपि पञ्चनखत्वप्रदर्शनार्थं पृथगुक्तः ।

तत्तदाकारसंयुक्तान् सृज्यान् स्रष्टारम् एव च ।
यः सदा संस्मरेद् योगी न स भूयोऽभिजायते ॥

इति स्कान्दवचनात् प्रसिद्धानाम् अपि द्विशफादीनां स्मरणविधानार्थमुक्तिः ॥

उच्यते सुप्रसिद्धं च स्मरणार्थं च कुत्रचित् ।
अप्रसिद्धज्ञापनार्थं द्विधा शास्त्रवचः स्मृतम् ॥ इति षाड्गुण्ये ।

वल्गुरो नृत्यपक्षी च सललुकश् च कथ्यते इत्य् अभिधाने ।

अष्टाविंशत् प्रधानास् तु तिरश्चां यास् तु जातयः ।
यो यस्य सदृशस् त्व् अन्यः तन्त्रान्तर्गतो भवेत् ॥
जलजान्तर्गताः सर्पाः कीटाद्या याश् च जातयः ।
तेषां जलप्रधानत्वाच् छरीरस्य तु सर्वशः ॥ इति सत्यसंहितायाम् ॥२२२५॥

श्रीधरः  अष्टाविंशतिभेदान् एवाहगवादय उष्ट्रान्ता द्विशफा द्विखुरा नव ॥२१॥
स्वरादय एकशफाः षत् । अष्टाविंशतिभेदान् एवाहगवादय उष्ट्रान्ता द्विशफा द्विखुरा नव । श्वादयो गोधान्ताः पञ्चनखा द्वादश । एवम् एते भूचराः सप्तविंशतिः । मकरादयो जलचराः । कङ्कादयश् च स्वगा अभूचरत्वेनैकीकृत्य गृहीताः । तद् एवम् अष्टाविंशतिभेदा भवन्ति । तेषु कृष्णरुरुगौरा मृगविशेषाः । अन्येषाम् अपि तिर्यक् प्राणिनां यथायथम् एतेष्व् एवान्तर् भावः ॥२२२५॥

क्रमसन्दर्भः  न व्याख्यातम्.

विश्वनाथः  गवादय उष्ट्रान्ता द्विशफा द्विखुरा नव । अविर् मेषः । खरादयश् चमर्यस् ताः, एकशफा षट् । श्वादयो गोधास् ताः पञ्चनखाः द्वादश । एवम् एते स्थलचराः सप्तविंशतिः । मकरादयो जलचराः । कङ्कादयः स्थलचराः । हंसादयः पुनर्जलचराः । काकादयः पुनः स्थलचरा इति । एते मकरादय एकविधत्वेनैव व्युपदिष्टाः । तद् एवम् अष्टाविंशतिभेदा गवादयस् तेषु रुरुकृष्णगौरा मृगविशेषाः । अन्येषाम् अपि तिर्यक्प्राणिनां यथायथम् एतेष्व् अन्तर्भावः ॥२२२५॥

 _*_

॥ ३.१०.२६ ॥

अर्वाक्स्रोतस् तु नवमः क्षत्तर् एकविधो नृणाम् ।
रजोऽधिकाः कर्मपरा दुःखे च सुखमानिनः ॥

मध्वः  रजोनिष्ठा तमोनिष्ठा द्वेधार्वाक्स्रोतसः स्मृताः ।
असुराद्यास् तमोनिष्ठा मानुषास् तु रजोऽधिकाः ॥ इति व्योमसंहितायाम् ॥२६॥

श्रीधरः  अध आहारसञ्चारो यस्य सोऽर्वाक्स्रोतः । ह्रस्वत्वम् आर्षम् । नृणां सर्गो नृणां लक्षणम् । रजोऽधिकं येषु ते ॥२६॥

क्रमसन्दर्भः  न व्याख्यातम्.

विश्वनाथः  अर्वाग् अध आहारसञ्चारो यस्य सोऽर्वाक्स्रोतः । ह्रस्वत्वम् आर्षम् । नृणां लक्षणम् । रज इत्य् आदि ॥२३२६॥

_*_

॥ ३.१०.२७ ॥

वैकृतास् त्रय एवैते देवसर्गश् च सत्तम ।
वैकारिकस् तु यः प्रोक्तः कौमारस् तूभयात्मकः ॥

मध्वः  दुःखे च सुखमानिनो सुराः, सर्वार्थान् विपरीतांश् च बुद्धिः सापार्थतामसीति वचनात् । सुखे सुखैकभावास् तु देवा नैवं तु दानवा इति षाड्गुण्ये ।

कुमारन्तीति कौमारो देवानाम् अन्तजोद्भवः ।
वैकारिकाणां जननात् प्राकृतो वैकृतश् च सः ।
वैकारिकेष्व् एवान्येषाम् ईषद्भोगित्वहेतुतः ।
उभयात्मकत्वेनैव प्रोच्यन्तेऽष्टगणा अपि ॥ इति च ।

देवसर्गश् चेति चकारार्थ उभयात्मकः । वैकारिकस् तु देवसर्गः प्राकृतत्वेनोक्तः ॥२७॥

श्रीधरः  एते त्रयो वैकृता एव न कौमारवद् उभयात्मकाः । देवस्र्गश् च वैकृत इत्य् अनुषङ्गः । वैकारिकस् तु देवसर्गः प्राकृतेषु पूर्वम् एव प्रोक्तः । अयं तु ततो न्यूनत्वाद् वैकृतो देवसर्गत्वात् तद् अन्तर्भूतश् च । सनत्कुमारादीनां सर्गस् तु प्राकृतो वैकृतश् च देवत्वेन मनुष्यत्वेन च सृज्य इत्य् अर्थः ॥२७॥

क्रमसन्दर्भः  यस् तु वैकारिकस् तत्त्वदेवतारूपः । स तु प्रोक्तः प्राकृतत्वान्, न तु वैकृतोऽत्र प्रोच्यते इत्य् अर्थः । कौमारस् तु उभयात्मक इति तेषां ब्रह्मणो मनस्य् आविर्भूतमात्रत्वात् तत् सृज्यान्तःपातविवक्षया ॥२७॥

विश्वनाथः  एते त्रयो वैकृता एव । देवसर्गश् च वैकृतः । प्राकृतश् च क इत्य् अपेक्षायाम् आहयस् तु वैकारिकः वैकारिकाहङ्कारभवानां देवानां सर्गः प्राकृतेषु प्रोक्तः । पुनस् तेषाम् एव ब्रह्मसृष्टत्वाद् वैकृतश् च तथा कौमारः सनत्कुमारः सनत्कुमारादीनां सर्गस् तु उभयात्मक इति तेषां भगवद्ध्यानजन्यत्वेन मनसान्यांस् ततोऽसृजद् इत्य् अग्रिमोक्तेर् भगवद्ध्यानजन्यत्वेन भगवज्जन्यत्वेन ब्रह्मजन्यत्वाच् च प्राकृतो वैकृतश् चेत्य् अर्थः ॥२७॥

 _*_

॥ ३.१०.२८२९ ॥

देवसर्गश् चाष्टविधो विबुधाः पितरोऽसुराः ।
गन्धर्वाप्सरसः सिद्धा यक्षरक्षांसि चारणाः ॥
भूतप्रेतपिशाचाश् च विद्याध्राः किन्नरादयः ।
दशैते विदुराख्याताः सर्गास् ते विश्वसृक्कृताः ॥

मध्वः  प्रोक्ता अष्टविधा देवा विबुधा सर्व एव तु ।
पित्ṝणां शतम् एवात्र असुरास् त्रिंशद् एव च ॥
गन्धर्वाप्सरसां चैव द्विशतं परिकीर्तितम् ।
सप्ततिर् यक्षरक्षःसु त्रिंशच्चारणजातिषु ॥
शतं सिद्धास् तथान्यासु सप्ततिः सर्वजातिषु ।
ऊर्ध्वस्रोतस एते वै अन्येऽर्वाक्स्रोतः स्मृताः ॥
वैकारिकेषु देवेषु एते वै मुख्यभोगिनः ।
अभोगिनस् तद् अन्ये तु देवा एते ततः स्मृताः ॥
सर्वज्ञास् ते सहाराध्या भक्तास् तेष्व् अन्तर् एव ।
नृत्यगानादिकर्तारो वाहनादि कृतस् तथा ॥
सिद्धासिद्धेतिवक्तारो चाराश् चैषां क्वचित् क्वचित् ।
सेवाकरा इति ह्य् एतैर् भेदैर् अष्टविधा मताः ॥
अन्ये च ये तु सर्वज्ञा विबुधास् ते प्रकीर्तिताः ।
तथान्ये कर्मभिस् तैस् तैर् अष्टभेदान्तरं गताः ॥ इति तत्त्वविवेके ।

यदि देवादयो दोषाज् जायेरन् मानुषादिषु ।
तथापि देवा विज्ञ्येआसुराद्यास् तु तथाध्रुवम् ॥ इति च ॥२८२९॥

श्रीधरः  वैकृतश् च देवसर्गोऽष्टविधः । तत्र विबुधादयस् त्रयो भेदाः । गन्धर्वाप्सरस एकः । यक्षरक्षांस्य् एकः । भूतप्रेतपिशाचा एकः । सिद्धचारणविद्याधरा एकः । किन्नरादय एकः । आदिशब्दात् किम्पुरुषाश्वमुखादयः । एतद् विंशेऽध्याये स्पष्टं भविष्यति ॥२८२९॥

क्रमसन्दर्भः  देवसर्ग इति सार्धकम् ।।२८॥

विश्वनाथः  वैकृतस् तु देवसर्गोऽष्टभेदः तत्र विबुधादयस् त्रयो भेदाः गन्धर्वाप्सरस् एकः यक्षरक्ष;म्स्य् एकः भूतप्रेतपिशाचा एकः सिद्धचारणविद्याधरा एकः किन्नरादयः एक इत्य् अष्टौ भेदाः । आदिशब्दात् किम्पुरुषादयः । विश्वसृक् परमेश्वरो ब्रह्मा च ॥२८२९॥

 _*_

॥ ३.१०.३० ॥

अतः परं प्रवक्ष्यामि वंशान् मन्वन्तराणि च ।
एवं रजःप्लुतः स्रष्टा कल्पादिष्व् आत्मभूर् हरिः ॥
सृजत्य् अमोघसङ्कल्प आत्मैवात्मानम् आत्मना ॥

मध्वः  गुणाप्लुतो हरिर् नित्यं गुणानां मध्यगो यतः ।
अनहंवेदनात् तस्य गुणासंस्पर्श एव च ॥ इति च ।
सृष्ट्वा देवादि देहान् स आत्मानं बहुधाकरोत् ।
तन्नियन्तृतयात्मानं प्रकृतिं देहभेदतः ॥ इति नारदीये ।
कर्ता च करणं चैव कर्म चैव स्वयं हरिः ।
आत्मानो बहुधा भावे प्रकृतेस् तु स्वतन्त्रता ॥ इत्य् आग्नेये ॥३०॥

श्रीधरः, क्रमसन्दर्भः  न व्याख्यातम्.

विश्वनाथः  हरिर् एवात्मभूः सन्न् इत्य् अन्वयः ॥३०॥

_*_

 ॥ ३.१०.३१३२ ॥

गुणव्यत्यय एतस्मिन् मायावित्वाद् अधीशितुः ।
न पौर्वापर्यम् इच्छन्ति सृष्टे नद्यां यथा भ्रमे ॥
देवासुरादयो नामरूपाभ्यां ये प्रकीर्तिताः ।
अस्मिन् कल्पे त एवासन् क्षत्तर् मन्वन्तरान्तरे ॥

श्रीधरः  ननु तर्हि प्रथमं सृष्टिः प्रलयो वा, तत्राहगुणेति । गुणव्यत्यये सर्गे भ्राम्यन् भ्रमणशीलो भ्रमिर् अविशेषाद् भ्राम्यद् भ्रमिस् तस्य नद्यां भ्रमतो यथा नादिर् नान्तस् तथा सृष्टिसंहारयोर् इत्य् अर्थः । संसारस्यानादित्वम् एकरूपत्वं चाहदेवासुरादय इति । त एवेति । तन्नामानस् तद्रूपाश् चेत्य् अर्थः ॥३१३२॥

क्रमसन्दर्भः  न व्याख्यातम्.

विश्वनाथः
इति सारार्थदर्शिन्यां हर्षिण्यां भक्तचेतसाम् ।
तृतीये दशमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
तत्त्वाद्युत्पत्तिक्रमो नाम
दशमोऽध्यायः ।
॥ ३.१० ॥


(३.११)
एकादशोऽध्यायः
कालस्वरूपकथनं

॥ ३.११.१ ॥

मैत्रेय उवाच
चरमः सद्विशेषाणाम् अनेकोऽसंयुतः सदा ।
परमाणुः स विज्ञेयो नृणाम् ऐक्यभ्रमो यतः ॥

मध्वः  कालपरिमाणं दर्शयितुं द्रव्यपरिमाणं दृष्टान्तत्वेन दर्शयति ।

मनुष्याद् एव लोकोऽपि विशेषेणैव दर्शने ।
अंशांशत्वविशेषं तु यस्य द्रष्टुं न शक्नुयुः ॥
चरमो विशेष इति मुनयो श्रूयुर् अञ्जसा ।
परमाणुः स विज्ञेयः कणादाद्या निरंशिनम् ॥
अनन्तांशयुतत्वेऽपि यं ब्रूयुर् भ्रान्तिदर्शनात् ।
ततोऽपि परमाणुत्वं तदंशानां तु यद्यपि ।
अनन्तत्वाद् विवेकार्थम् अस्योक्ता परमाणुता ॥ इति तत्त्वविवेकः ।

अनेकांशैर् आसमन्ताद् ॥१॥

श्रीधरः
तत एकादशे कालः परमाण्वादिलक्षैः ।
युगमन्वन्तरादिभ्यः कल्पम् आनादि वर्ण्यते ॥

तद् एवं सामान्यतः कालस्योपलक्षणभूतं गुणव्यतिकरं दशविधं निरूप्येदानीं तस्यैव विशेषं निरूपयितुं तत्परिच्छेद्यं वस्तु लक्षयति द्वाभ्याम् । सतः कार्यस्य विशेषाणाम् अंशानां यश् चरमोऽन्त्यो यस्यांशो नास्ति । अनेकः कार्यावस्थाम् अप्राप्तः । असंयुतः समुदायावस्थां चाप्राप्तः । अत एव सदा कार्यसमुदायावस्थयोर् अपगमेऽप्य् अस्ति स परमाणुर् विज्ञेयः । किं तत्र प्रमाणम् अत आहयतो येभ्यः समुदितेभ्यो नृणां व्यवहर्त्ṝणाम् ऐक्यभ्रमोऽवयविबुद्धिः । तथा च पञ्चमेऽवयविनिराकरणे वक्ष्यति, येषां समूहेन कृतो विशेष इति । कार्यानुपपत्त्या कल्प्यत इति भावः ॥१॥

क्रमसन्दर्भः  न व्याख्यातम्.

विश्वनाथः  
एकादशे पुनः कालो विशेषेणापि लक्ष्यते ।
मासवर्षयुगादीनां प्रमाणं ज्ञायते यतः ॥

प्रथमम् आत्यन्तिकं सूक्ष्मकालं स्वरूपतो लक्षयितुम् अशक्नुवंस् तत् परिच्छेद्यं वस्तु लक्षयति । सतः कार्यस्य पृथिव्यादेर् विशेषाणाम् अंशानां यश् चरमः, यस्यांशो न सम्भवति । ननु चरम इत्य् एकवचनात् स किम् एक एव न, किन्त्व् अनेकः । अत्र सूक्ष्मकालज्ञानार्थं तेषां बहुत्वेऽपि एकस्यैवोपयोगितेत्य् एकवचनप्रयोगः । ननु तर्हि स स्वैर् मिलितोऽमिलितो वा अत्रोपादीयत इत्य् अत आहअसंयुतः परमाणुर् विज्ञेय एव, न तु दृश्यत इत्य् अर्थः । ननु तर्हि तस्य सत्त्वे किं प्रमाणं तत्राहयतः येभ्यः समुदितेभ्यः न्ṝणाम् ऐक्यम् इति भ्रमो भवति । सूर्यरश्मियुक्ते गवाक्षरन्ध्रे ये भ्रमन्तोऽतिसूक्ष्म एव कण इति बुद्धिर् भवतीत्य् अर्थः । तस्य षष्ठोऽंश एव परमाणुः स त्व् अदृश्य एवेत्य् अर्थः । न्ṝणाम् इत्य् उक्त्या त्रसरेणुप्रमाणदेहानां कीटविशेषाणां केषाञ्चित् कोऽपि दृश्य एवेति व्यज्यते ॥१॥

_*_

॥ ३.११.२ ॥

सत एव पदार्थस्य स्वरूपावस्थितस्य यत् ।
कैवल्यं परममहान् अविशेषो निरन्तरः ॥

मध्वः  कालतो देशतो गुणतश् च परममहत्त्वम् । सतः परब्रह्मण एव । सच्छब्दोऽन्यत्राप्य् उपचारतो भवतीत्य् अतः पदार्थस्येति । सत्पदस्य यो मुख्याभिधेयस् तस्य ।

मुख्याभिधेयस् त्व् अर्थः स्याद् वाच्यम् अन्यच् च भण्यते ।
अमुख्येष्व् अर्थशब्दस् तु नीचो परिहितो भवेत् ॥ इति ब्रह्मतर्के ।

यद्य् एव समः प्लुषिणेत्य् आदिनान्यत्रस्थितस्य तत्परिमाणत्वम् अप्य् अस्तीत्य् अतः स्वरूपावस्थितस्येति । जगदावरकस्वरूपस्य ततः किञ्चिन् महत्त्वम् इत्वम् इत्य् अतः कैवल्यम् इति । तत्रापि बहुविधानि रूपाणि तस्य सन्तीति अविशेष इति । सर्वगते प्रादेशमात्रम् अपि विद्यत इत्य् अतो निरन्तर इति । परब्रह्मणो यः केवलभावः । अण्डाऽद्यन्तःप्रविष्टं तदावरकं तस्यैव परमपुरुषादिरूपान्तरं तद् एकदेशं प्रादेशः प्रादेशमात्रादिविशेषं च विना यत् सर्वगतं रूपं तद् एव परममहान् ।

कालकोटिविहीनत्वं कालानन्त्यं विदुर् वधाः ।
देशकोटिविहीनत्वं देशानन्त्यं तथैव च ॥
गुणानाम् अप्रमेयत्वं वस्त्वानन्त्यं विदो विदुः ।
आनन्त्यं त्रिविधं नित्यं हरेर् नान्यस्य कस्यचित् ॥
तस्य सर्वस्वरूपेष्व् अप्य् आनन्त्यं तु त्रिलक्षणम् ।
तथापि देशतस् तस्य परिच्छेदोऽपि विद्यते ॥
परिच्छेदस् तथा व्याप्तिर् एकरूपेऽपि युज्यते ।
तस्याचिन्त्याद्भुतैश्वर्याद् व्यवहारार्थम् एव च ।
गुणतः कालतश् चैव परिच्छेदो न कुत्रचित् ।
व्याप्तत्वं देशतोऽप्य् अस्ति सर्वरूपेषु यद्यपि ।
न च भेदः क्वचित् तेषाम् अणुमात्रोऽपि .विशेष् ।
तथापि .विशेषेऽणुत्वं तस्माद् ऐश्वर्ययोगतः ।
तस्माद् बुद्ध्यवतारार्थम् अव्याप्तत्वं च भण्यते ॥
यत् तस्य व्यापकं रूपं परं नारायणाभिधम् ।
शून्यं ब्रह्मेति तत् प्राहुर् द्वितीयं स्रष्टृ यत् ततः ॥
परमः पुरुषो नाम मितं तद्देशतो विभुः ।
तृतीयं वासुदेवाख्यं जगदावरकं मितम् ॥
देशतो जगद् आविष्टं तुरीयं विष्णुनामकम् ॥ इति ब्रह्मतर्के ।

सर्वगतस्यापि ब्रह्मरूपस्य कालादिरूपया प्रकृत्या समव्याप्ताव् अपि दार्ष्टान्तिकान्तर्भावात् तदन्यस्मिन्न् अवस्थानाच् च स्वरूपावस्थितस्येत्य् उक्तम् ।

देव्यां कालादिरूपिण्यां स्थितं ब्रह्मापि सर्वगम् ।
उत्तम्ऽनन्यगं यस्माद् आत्मवत् सा हरेर् विभोः ॥
महदादिगतं यत् तु तदन्यगतम् उत्तम् । इति ब्राह्मे ।

अन्जुमितः शास्त्रलोकानुसारेण ज्ञातः । अनुमेति द्वयं प्राहुर् यथा ज्ञानं च लिङ्गजम् इत्य् अभिधानम् ।

यावन्तं तद् एव लोकस्थो मानुषस् त्व् अवधारयेत् ।
महाप्राज्ञो देवजूकः स कालः परमाणुकः ॥
सर्गाद्यैर् अनवच्छिन्नस् तद् अनन्तर इत्य् अपि ।
तथैव परमाण्वादिविशेषात्मापि नो भवेत् ॥
पूर्वापरादिभेदो न स कालः परमो महान् ॥ इति ब्रह्मतर्के ।

स्वरूपावस्थितस्य कैवल्यम् अविशेषो निरन्तर इत्य् एतानि विशेषणानि क्रमेण परममहतः कालस्याप्य् अत्रोक्तानि ।

देशतः कालतश् चैव वस्तुतस् तु त्रिधा हरेः ।
यथानन्त्यं न चान्यस्य प्रकृतेर् देशकालतः ॥
तथा शब्दस्य कालस्य देशानन्त्यं न कालतः ।
कालशब्दात्मिक् सैव तथापि तु हरेः सदा ॥
नास्याः सामर्थ्यलेशोऽपि ज्ञानानन्दगुणेष्व् अपि ।
ज्ञेयस् तद् अवरो वायुः शेषवीन्द्रहरास् ततः ॥
अवरास् तत इन्द्राद्या गुणैः सर्वैर् न संशयः ॥ इति ब्रह्मवैवर्ते ॥

अण्वादि कालसंस्थानभोक्तृत्वात् परमेश्वरः ।
अण्वादिनामवाच्योऽसौ कालश् चेत्य् अभिधीयते ॥ इति च ।

सतो ब्रह्मणः अविशेषं स्वरूपं यः कालः कालान्तर्यामी, तद् एव ब्रह्म भुङ्क्ते । तद् अपि ब्रह्म परममहान्, तस्यापि त्रिधा परिच्छेदाभावात् ।

सर्वं सर्वत्र भोक्तापि विशेषाद् एकभोक्तृवत् ।
स्थितो हरिर् अचिन्त्यात्मा निजैश्वर्याद् अजो विभुः ॥ इति ब्रह्मतर्के ॥२४॥

श्रीधरः  सूक्ष्मम् उक्त्वा स्थूलम् आहसत एवेति । यस्य चरमोऽंशः परमाणुस् तस्यैव सतः कार्यमात्रस्य स्वरूपावस्थितस्य परिणामान्तरम् अप्राप्तस्य यत् कैवल्यम् ऐक्यं स परममहान् । पुंस्त्वं तु परमाणुप्रतियोगित्वात् । ननु नानाविशेषवान् परस्परं भिन्नश् च सर्वः पदार्थः, कथम् ऐक्यं तस्य ? तत्राहअविशेषो विशेषविवक्षारहितो निरन्तरो भेदविवक्षारहितश् च सर्वोऽपि प्रपञ्चः परममहान् इत्य् अर्थः ॥२॥

क्रमसन्दर्भः  न व्याख्यातम्.

विश्वनाथः  आत्यन्तिकं सूक्ष्मम् उक्त्वा आत्यन्तिकं सूक्ष्मम् अप्य् आहयस्य चरमोऽम्श्áः परमाणुस् तस्यैव सतः कार्यमात्रस्य स्वरूपावस्थितस्य प्रलयपरिणामप्राग्भूतस्य यत् कैवल्यम् ऐक्यं स परममहान् पुंस्त्वं तु परमाणुप्रतियोगित्वात् । ननु नानाविशेषवान् परस्परं भिन्नश् च सर्वः पदार्थः, कथम् ऐक्यं तस्य ? तत्राहअविशेषो विशेषविवक्षारहितो निरन्तरो भेदविवक्षारहितश् च सर्वोऽपि प्रपञ्चः परममहान् इत्य् अर्थः ॥२॥

_*_

॥ ३.११.३ ॥

एवं कालोऽप्य् अनुमितः सौक्ष्म्ये स्थौल्ये च सत्तम ।
संस्थानभुक्त्या भगवान् अव्यक्तो व्यक्तभुग् विभुः ॥

श्रीधरः  यथा सूक्ष्मः स्थूलश् चायं पदार्थःएवं कालोऽप्य् अनुमितः । चकारान् मध्यमावस्था गृह्यते । संस्थानं परमाण्वाद्यवस्थानस्य भुक्तिर् व्याप्तिस् तया भगवान् इति हरेः शक्तिः स्वतोऽव्यक्तो भुङ्क्ते व्याप्नोति परिच्छिनत्तीति तथा । विभुर् उत्पत्त्यादिषु दक्षः ॥३॥

क्रमसन्दर्भः  न व्याख्यातम्.

विश्वनाथः  यथा सूक्ष्मः स्थूलश् चायं पदार्थःएवं कालोऽप्य् अनुमितो ज्ञातः । केन प्रकारेण ? संस्थानं परमाणुपरममहतोः स्वरूपं तस्य भुक्त्या व्याप्त्या भगवच्छक्तित्वाद् भागवत् स्वतोऽव्यक्तो व्यक्तं सर्वप्रपञ्चं भुङ्क्ते व्याप्नोति परिच्छिनत्तीति तथा । विभुर् अत एव व्यापकः, उत्पत्त्यादिषु दक्षो वा ॥३॥

_*_

॥ ३.११.४ ॥

स कालः परमाणुर् वै यो भुङ्क्ते परमाणुताम् ।
सतोऽविशेषभुग् यस् तु स कालः परमो महान् ॥

श्रीधरः  एतद् एव प्रपञ्चयतिस इत्यादिना । सतः प्रपञ्चस्य परमाणुतां परमाण्ववस्थां यो भुङ्क्ते, स कालः परमाणुः । तस्यैवाविशेषं साकल्यं यो भुङ्क्ते, स परममहान् । अयम् अर्थःग्रहर्क्षताराचक्रस्थ [भा.पु. ३.११.१३] इत्य् आदिना यत् सूर्यपर्यटनं वक्ष्यते, तत्र सूर्यो यावता परमाणुदेशम् अतिक्रामति तावान् कालः परमाणुः । यावता च द्वादशराश्यात्मकं सर्वं भुवनकोशम् अतिक्रामति, स परममहान् संवत्सरात्मकः कालः । तस्यैवावृत्त्या युगमन्वन्तरादिक्रमेण द्विपरार्धान्तत्वम् इति । तथा च पञ्चमे सूर्यगत्यैव कालादिविभागं वक्ष्यति ॥४॥

क्रमसन्दर्भः  एवं [भा.पु. ३.१०.३] इति यद् उक्तं तद् एव विवृणोतिस काल इति । अत्र टीकायां परमाणुदेशम् अति	क्रामति इत्य् अत्र मध्यमवीथीमयज्योतिश्चक्रगत्येति ज्ञेयम् । सर्वं भुवनकोषम् अतिक्रामति इत्य् अत्र तु स्वगत्येति ज्ञेयम् । यो भुङ्क्ते परमाणुताम् इत्य् अत्र च सूर्यरूपेण परमाणुदेशातिक्रामिताम् इत्य् एवार्थः । वक्ष्यते च तस्य कालस्य सूर्येणाभेदःयः सृज्यशक्तिम् उरुधा [भा.पु. ३.११.१५] इत्य् अनेन । यद् वा, परमाणुतां तत्पदार्थवत् परमसूक्ष्मावस्थतां यो भुङ्क्ते व्याप्नोति स कालः परमाणुः । सतः प्रपञ्चस्याविशेषभुक् सृष्ट्यादिसंहारपर्यन्तं सर्वम् एव व्याप्नोति यः, स कालः परममहान् द्विपरार्धरूप इत्य् अर्थः । तथा च वक्ष्यते कालोऽयं परमाण्वादि द्विपरार्धान्तः [भा.पु. ३.११.३८] इति ॥४॥

विश्वनाथः  सम्भोक्तेत्य् अस्यार्थं विवृणोतिसतः कार्यस्य परमाणुतां परमाणुस्वरूपं यः कालो भुङ्क्ते, सूर्यरूपेण अतिक्राम्यति स परमाणुः । ग्रहर्क्ष [भा.पु. ३.११.१३] इति वक्ष्यमाणवाक्यदृष्ट्या यावता कालेन सूर्यः परमाणुदेशम् अतिक्रामति, तावान् कालः परमाणुर् इत्य् अर्थः । स च तस्यैव अविशेषं सर्वम् एव प्रपञ्चं भुङ्क्ते वत्सरयुगाद्यावृत्त्या सूर्यरूपी यः कालः स परममहान् सृष्टिम् आरभ्य प्रपञ्चस्य संहारपर्यन्तं यावान् कालः तावान् सर्व एव परममहान् इत्य् अर्थः । तत्र परमाण्वणुत्रसरेणूनां कार्यांशानां सञ्ज्ञप्रमाणे तुल्ये एव, तथा परममहतः कार्यस्य कालस्य च सञ्ज्ञेव तुल्या तन्मध्यस्थानां सञ्ज्ञाप्रमाणयोर् भिन्नत्वम् इति ज्ञेयम् ॥४॥

_*_

॥ ३.११.५ ॥

अणुर् द्वौ परमाणू स्यात् त्रसरेणुस् त्रयः स्मृतः ।
जालार्करश्म्यवगतः खम् एवानुपतन्न् अगात् ॥

मध्वः  अगात् दृष्टिविषयं प्राप्य ज्ञात इत्य् अर्थः, राशिभेदात् ॥५॥

श्रीधरः  इदानीं ह्व्यणुकादिलक्षणपूर्वकं मध्यमकालावस्थां कथयति । द्वौ परमाणू अणुः स्यात् । त्रयोऽणवस् त्रसरेणुः । स तु प्रत्यक्ष इत्य् आहजालार्केति । गवाक्षप्रविष्टेष्व् अर्करश्मिष्व् अवगतः । कोऽसौ ? योऽतिलघुत्वेन स्वम् एवानुपतन्न् अगाद् गतः । पाठान्तरे स्वम् एवानुपतन्न् अवगतः, न तु गां पृथ्वीम् ॥५॥

क्रमसन्दर्भः  अणुर् द्वाव् इति पद्यं पदार्थकालयोः सामान्यवचनं दृष्टान्तदार्ष्टान्तिकभावनैकनामत्वेन च ॥५॥

विश्वनाथः  द्वौ परमाणू अणुः स्यात् । त्रयोऽणवस् त्रसरेणुः, स तु प्रत्यक्ष इत्य् आहजालार्केति । गवाक्षप्रविष्टेष्व् अर्करश्मिषु खम् एवातिलाघवेन अनुपतन्न् अवगतश् चक्षुषा ज्ञातः, न तु गां पृथ्वीम् । अगाद् इति पाठे तथाभूतश् चलतीत्य् अर्थः । अत्राणुपरमाण्वोः सत्त्वे किं ज्ञापकम् इति चेत् त्रसरेणुर् एव । तथा हि अवयवानां स्थौल्यप्रचुरत्वे विना अवयवी कल्प्या, न तु परमाणवस् तेषां स्थौल्याभावात् स्थौल्यम् अनेकवस्तुघटितत्वम् इत्य् अणोः स्थौल्यं परमाणुं विना न सम्भवेद् इति परमाणुसिद्धिः । त्रसरेणोर् दृश्यत्वम् अवयवस्थौल्यं विना न सम्भवेद् इत्य् अणुसिद्धिः । तथा अणोः स्थौल्यार्थं परमाणोर् द्वित्वम् एव कल्प्यते, न तु त्रित्वचतुष्ट्वादिकं प्रथमोपस्थितेस् तन्त्रत्वाद् इति न्यायात् । यथा कपिञ्जलान् आलभते प्राचुर्यार्थम् अणोर् अपि त्रित्वम् एव कल्प्यते तथा युक्तेर् इति ॥५॥

_*_

॥ ३.११.६ ॥

त्रसरेणुत्रिकं भुङ्क्ते यः कालः स त्रुटिः स्मृतः ।
शतभागस् तु वेधः स्यात् तैस् त्रिभिस् तु लवः स्मृतः ॥

श्रीधरः  शतं भागाः त्रुटिरूपा यस्मिन् स वेधः ॥६॥

क्रमसन्दर्भः  न व्याख्यातम्.

विश्वनाथः  त्रसरेणुत्रिकम् इति । तिर्भिस् त्रसरेणुभिः त्रुटिः । सूच्या भिन्ने पद्मपात्रे त्रुटिर् इत्य् अभिधीयते इति सूर्यसिद्धान्तः । यावता कालेन पद्मपुष्पपत्रं भिद्यते तावान् कालः त्रुटिर् इत्य् अर्थः । शतं भागाः त्रुटिरूपा यस्मिन् स वेधः त्रुटिशतेन वेध इत्य् अर्थः । तैस् त्रिभिर् लवः ॥६॥

_*_

॥ ३.११.७ ॥

निमेषस् त्रिलवो ज्ञेय आम्नातस् ते त्रयः क्षणः ।
क्षणान् पञ्च विदुः काष्ठां लघु ता दश पञ्च च ॥

श्रीधरः  ते निमेषास् त्रयः क्षण इत्य् आम्नातः । काष्ठाः पञ्चदश एकं लघु ॥७॥

क्रमसन्दर्भः  न व्याख्यातम्.

विश्वनाथः  ते निमेषास् त्रयः क्षण इत्य् आम्नातः । कथिताः ताः काष्ठाः पञ्चदश एकं लघु भवति ॥७॥

_*_

॥ ३.११.८ ॥

लघूनि वै समाम्नाता दश पञ्च च नाडिका ।
ते द्वे मुहूर्तः प्रहरः षड् यामः सप्त वा नृणाम् ॥

मध्वः  ऊनातिरेकात् सप्त वेति ॥८॥

श्रीधरः  नाडिकाः षट् सप्त वा प्रहरः । स एव यामो दिनस्य रात्रेश् च चतुर्थो भागः । ह्रासे षट् वृद्धौ सप्त । सन्ध्यांशमुहूर्तद्वयं विनेति ज्ञातव्यम् । तत्राप्य् अनियमार्थो वाशब्दः । प्रत्यहं तद् भेदानां गणयितुम् अशक्यत्वात् ॥८॥

क्रमसन्दर्भः  षट् सप्त वेति । वाशब्दस् तत्र सर्वम् एवान्तरं समुच्चिनोति ।।८॥

विश्वनाथः  नाडिका दण्डः ते द्वे नाडिके । षट् सप्त वा नाडिकाः प्रहरः स एव यामोऽपि । दिनस्य रात्रेश् च चतुर्थभागः । ह्रासे षट् वृद्धिप्रवृत्तौ सप्त । सन्ध्याद्वयघटिकां विनेति ज्ञेयम् । तत्राप्य् अनियमे वाशब्दः । प्रत्यहं तद्भेदानां गणयितुम् अशक्यत्वात् ॥८॥

_*_

॥ ३.११.९ ॥

द्वादशार्धपलोन्मानं चतुर्भिश् चतुरङ्गुलैः ।
स्वर्णमाषैः कृतच्छिद्रं यावत् प्रस्थजलप्लुतम् ॥

मध्वः  काकणिकाचतुष्कं तु विंशांशेत्य् अभिधीयते ।
कृष्णलेत्य् अपि तं ब्रूयुस् तैश् चतुर्भिस् तु माषकम् ॥
चतुरङ्गुलदीर्घे तु कृते मासचतुष्टयम् ।
यावत् स्यात् परिणाहेन तावद् द्वारं विधीयते ॥
प्रस्थस्य नाडीपात्रस्य षट्दलस्य शुभे जले ।
भाराधिक्ये नोदकेन क्षिप्रं पूर्तिर् भविष्यति ॥
अतिशैत्ये कलङ्के च माघेनैव तु पूरणम् ।
तस्माद् वसन्तकाले तु प्रयागस्थोदकेन तु ॥
नाडीशुद्धिपरीक्षा स्याद् अन्यथा न सम्भवेत् ॥ इति पाद्मे ।

निर्मलेन समोष्णेन नित्यसूर्यांशुवारिणा ।
प्रवाहगेन कार्या स्यात् कलिशुद्धिः सदैव तु ॥ इति ब्रह्माण्डे ॥९॥

श्रीधरः  नाडिकाया उन्मानम् आहौन्मीयतेऽनेनेत्य् उन्मानं पात्रं षट्पलताम्रविरचितम् । पञ्चगुञ्जो माषस् तैश् चतुर्भिश् चतुरङ्गुलायामशलाकारूपेण रचितैः कृतमूलच्छिद्रं तेन छिद्रेण यावत् प्रस्थपरिमितं जलं प्रविशति तेन च प्लुतं निमग्नं भवति तावान् कालो नाडिका । अत्र पलच्छिद्रयोर् आधिक्ये शीघ्रं निमज्जेद् अल्पत्वे च विलम्बेनेति पलशलाकयोर् नियमः ॥९॥

क्रमसन्दर्भः  न व्याख्यातम्.

विश्वनाथः  नाडीकाया उन्मानम् आहौन्मीयतेऽनेनेत्य् उन्मानं षट्पलताम्ररचितं पात्रं चतुःषष्ट्या माषैः पलं भवति । पञ्चगुञ्जा माषः तैश् चतुर्भिश् चतुरङ्गुलायामशलाकारूपेण रचितैः कृतमूलच्छिद्रं तेन छिद्रेणयावत् प्रस्थपरिमितं जलं प्रविशति । तेन च प्लुतं निमग्नं भवति तावान् कालो नाडिका अत्र पलच्छिद्रयोर् आधिक्ये शीघ्रं निमज्जेत् । अल्पत्वे च विलम्बेनेति पलशलाकयोर् नियमस् तत्रापि रजतादिशलाकया छिद्रपुष्टिः स्याद् इति स्वर्णस्यापि नियमः ॥९॥

_*_

॥ ३.११.१० ॥

यामाश् चत्वारश् चत्वारो मर्त्यानाम् अहनी उभे ।
पक्षः पञ्चदशाहानि शुक्लः कृष्णश् च मानद ॥

मध्वः  यत्रोभयोः सशब्दः स्यात् तत्र द्विवचनेऽप्य् उभ इत्य् अभिधानम् ॥१०॥

श्रीधरः, विश्वनाथः  अहनी अहोरात्रम् ॥१०॥

क्रमसन्दर्भः  न व्याख्यातम्.

_*_

॥ ३.११.११ ॥

तयोः समुच्चयो मासः पित्ṝणां तद् अहर्निशम् ।
द्वौ ताव् ऋतुः षड् अयनं दक्षिणं चोत्तरं दिवि ॥

श्रीधरः  षण्मासा अयनम् । दिवीत्य् अस्योत्तरेणान्वयः ॥११॥

क्रमसन्दर्भः  न व्याख्यातम्.

विश्वनाथः  षण्मासा अयनम् । दिवीत्य् अस्योत्तरेणान्वयः ॥११॥

_*_

॥ ३.११.१२ ॥

अयने चाहनी प्राहुर् वत्सरो द्वादश स्मृतः ।
संवत्सरशतं न्ṝणां परमायुर् निरूपितम् ॥

श्रीधरः  दिवीति देवानाम् अहोरात्रे प्राहूः । द्वादश मासाः ॥१२॥

क्रमसन्दर्भः  ग्रहर्क्षेति सूर्यगतिमात्रकथनं, न तु कालावसानतात्पर्यकं संवत्सरस्य परममहत्त्वायोगात् ॥१२॥

विश्वनाथः  ते अयने दिवि देवानाम् अहनी अहोरात्रौ द्वादशमासा वत्सरः ॥१२॥

_*_

॥ ३.११.१३ ॥

ग्रहर्क्षताराचक्रस्थः परमाण्वादिना जगत् ।
संवत्सरावसानेन पर्येत्य् अनिमिषो विभुः ॥

श्रीधरः  अनेन क्रमेणासौ सूर्यो नित्यम् आयुः क्षपयतीत्य् आहग्रहाश् चन्द्रादयः, ऋक्षाण्य् अश्विन्य् आदीनि, तारा अन्यणि नक्षत्राणि, तद् उपलक्षितं यत् कालचक्रं, तत्र स्थितोऽनिमिषः कालात्मा विभुर् ईश्वरः सूर्यो जगद् द्वादशराश्यात्मकं भुवनकोशं पर्येति पर्यटति ॥१३॥

क्रमसन्दर्भः  न व्याख्यातम्.

विश्वनाथः  तच् च नृणाम् आयुर् उदयास्तमयाभ्यां सूर्यो हरतीत्य् आहग्रहाश् चन्द्रादयः ऋक्षाण्य् अश्विन्यादीनि तारा अन्यानि नक्षत्राणि तेषां चक्रे मण्डले तिष्ठतीति ज्योतिश्चक्रस्थ इत्य् अर्थः । अनिमिषः कालस्वरूपः विभुर् ईश्वरांशः पर्येति परिक्रामति ॥१३॥

_*_

॥ ३.११.१४ ॥

संवत्सरः परिवत्सर इडावत्सर एव च ।
अनुवत्सरो वत्सरश् च विदुरैवं प्रभाष्यते ॥

मध्वः  इडावत्सरनामासौ नक्षत्रद्वादशस्थितः ।
तिथीनां द्वादशावर्ते यो हरिः सोऽनुवत्सरः ॥
वत्सरो यः स्थितस् त्व् अह्नां षष्ट्युत्तरशतत्रये ।
गुर्वावर्ते द्वादशांशे यः स्थः स परिवत्सरः ॥
सौरद्वादशके मासे यः स्थः संवत्सरो हरिः ।
एवं स कालनामापि कालस्थः परमेश्वरः ॥ इति ब्रह्मतर्के ।

सर्वदा दर्शनात् तस्यानिमिषत्वं विदुर् बुधाः ।
सततं गमनाद् वापि कालस्थस्य महात्मनः ॥ इति च ॥१४॥

श्रीधरः  संवत्सरादिभेदश् च सौरबार्हस्पत्यसावनचान्द्रनाक्षत्रमासभेदेन द्रष्टव्यः । केचित् पुनर् एवम् आहुः । यदा शुक्लपक्षप्रतिपदि सङ्क्रान्तिर् भवति सौरचान्द्रमासयोर् युगपद् उपक्रमो भवति स संवत्सरः । ततः सौरमानेन वर्षे षट् दिनानि वर्धन्ते चान्द्रमानेन वर्षे षट् दिनानि ह्रसन्तीति द्वादशदिनव्यवधानाद् उभयोर् अग्रपश्चाद् भावो भवति । एवं व्यवधानतारतम्येन पञ्चवर्षाणि गच्छन्ति । तन्मध्ये द्वौ मलमासौ भवतः । पुनः षष्ठः संवत्सरो भवति ॥१४॥

क्रमसन्दर्भः  न व्याख्यातम्.

विश्वनाथः  ग्रहर्क्षताराचक्रस्थ इत्य् उक्तम्, अतः सूर्यगत्या ग्रहादीनां गत्या वर्यस्य नामभेदान् आहसंवत्सर इति सौरगत्या । परिवत्सर इति बार्हस्पत्यगत्या । अनुवत्सर इति चान्द्रगत्या । ऋक्षताराणां स्वतो गत्यभावात् चक्रगतिर् एव गतिर् इति । तत्रापि ऋक्षाणां सप्तविंशतिदिनमानैर् मासैर् द्वादशभिर् वत्सर इति । ताराणां सङ्ख्याभावात् त्रिंशद्दिनप्रमाणैः सावनैर् मासैर् इदावत्सर इति ज्ञेयम् ॥१४॥

_*_

॥ ३.११.१५ ॥

यः सृज्यशक्तिम् उरुधोच्छ्वसयन् स्वशक्त्या
पुंसोऽभ्रमाय दिवि धावति भूतभेदः ।
कालाख्यया गुणमयं क्रतुभिर् वितन्वंस्
तस्मै बलिं हरत वत्सरपञ्चकाय ॥

मध्वः  अभ्रमायाभूतभेदकः क्रतुभिः स्वप्रज्ञाभिः ।
भूतानां ज्यैष्ठकनिष्ठाज्ञप्त्यै यज्ञादिवृत्तये ।
बोधयन् सृज्यशक्तिं च कालस्थो वर्तते हरिः ॥ इति तन्त्रप्रकाशिकायाम् ॥१५॥

श्रीधरः  एवम्भूतः कालात्मा वित्यमप्रमत्तैः पूजनीय इत्य् आहय इति । सृज्यं कार्यम् अङ्कुरादि तद्विषयां बीजादीनां शक्तिं कालरूपया स्वशक्त्या बहुधोच्छ्वसयन् कार्याभिमुखीकुर्वन् दिव्य् अन्तरिक्षे धावति । कोऽसौ ? भूतभेदो महाभूतविशेषस् तेजोमण्डलरूपी सूर्यः । किम् अर्थं धावति । पुरुषस्याभ्रमाय भ्रमो मोहस् तन् निवृत्तये । आयुरादिव्ययेन विषयासक्तिं निवर्तयन्न् इत्य् अर्थः । सकामानां तु गुणमयं स्वर्गादिफलं क्रतुभिर् विस्तारयन् । तस्मै संवत्सरपञ्चकप्रवर्तकाय पूजां कुरुत ॥१५॥

क्रमसन्दर्भः  न व्याख्यातम्.

विश्वनाथः  किमर्थम् इदं वत्सरभेदकल्पनम् इति चेत् तत्तद्वर्षविहितधर्मादिसिद्ध्यर्थम् इत्य् आहय इति । सृज्यानाम् उद्भिज्जादीनां शक्तिम् अङ्कुरादौ सामर्थ्यं स्वशक्त्या कालरूपया उरुधा उच्छ्वसयन् प्रकाशयन् दिवि अन्तरीक्षे धावति कोऽसौ भूतभेदः महाभूतविशेषस् तेजोमण्डलरूपी सूर्यः किमर्थं धवति पुंसः पुरुषस्य अभ्रमाय दिङ्माहादिनिवृत्तये सकामानां गुणमयं स्वर्गादिफलं संवत्सरादिविहितकर्मकालज्ञापनया क्रतुभिर् अनुष्ठेयैः । तस्मात् तस्मै वत्सरपञ्चकप्रवर्तकाय कलिम् अर्ध्यादिपूजोपहारं दत्त । हे धार्मिकलोकाः ! ॥१५॥

_*_

॥ ३.११.१६ ॥

विदुर उवाच
पितृदेवमनुष्याणाम् आयुः परम् इदं स्मृतम् ।
परेषां गतिम् आचक्ष्व ये स्युः कल्पाद् बहिर् विदः ॥

श्रीधरः  इदं स्वस्वमानेन वर्षशतं गणितम् आयुर् मानम् । प्रत्यहं कल्प्यते सृज्यते इति कल्पस् त्रैलोक्यं तस्माद् बाह्यतः । विदो ज्ञानिनः ।

क्रमसन्दर्भः  पित्रादीनाम् आयुर् इदम् इति । तद् एतद् यथास्वं पूर्वोक्तकालगणनात्मकम् इत्य् अर्थः । शतं तु नृणाम् एव । पूर्वं नृणां पित्ṝणां देवानां च कालसङ्ख्यानम् उक्त्वा संवत्सरशतं न्ṝणां परमायुर् निरूपितम् इति निर्धारितत्वात् । इन्द्रादीनां मन्वन्तरस्थायिनाम् अधिकपरिमाणप्रप्तिश् च परेषां ब्रह्मसनकादीनां कल्पाद् ब्रह्मदिनाद् बहिर् ये स्युः जीवन्ति ॥१६॥

विश्वनाथः  इदं स्वस्वमानेन वर्षशतं ये विदो विद्वांसः कल्पाद् दैनन्दिनाद् बहिः परत्रापि तिष्ठन्ति, तेषां सनकादीनां भृग्वादीनां च गतिम् आयुः ॥१६॥

_*_

॥ ३.११.१७ ॥

भगवान् वेद कालस्य गतिं भगवतो ननु ।
विश्वं विचक्षते धीरा योगराद्धेन चक्षुषा ॥

श्रीधरः  योगराद्धेन योगसिद्धेन ॥१७॥

क्रमसन्दर्भः  न व्याख्यातम्.

विश्वनाथः  भगवान् भवान् योगराद्धेन योगसिद्धेन ॥१७॥

_*_

॥ ३.११.१८ ॥

मैत्रेय उवाच
कृतं त्रेता द्वापरं च कलिश् चेति चतुर्युगम् ।
दिव्यैर् द्वादशभिर् वर्षैः सावधानं निरूपितम् ॥

श्रीधरः  द्वादशभिर् वर्षसहस्रैर् इत्य् उत्तरश्लोकसामर्थ्याज् ज्ञातव्यम् । अवधीयते इत्य् अवधानं सन्ध्या चांशश् च तत्सहितम् ॥१८॥

क्रमसन्दर्भः  कृतम् इत्य् आदीनाम् अयम् अर्थःमनुष्याणां षष्ट्यधिकत्रिशतपरिमितैर् वर्षैः (३६०) देवानां वर्षं, तैर् द्वादशभिः सहस्रैस् तेषां चतुर्युगम् । तच् च मनुष्याणां विंशतिसहस्राधिकत्रिचत्वारिंशल्लक्षगणितं (४३२०००) वर्षसङ्ख्याकं भवति । तावद् एव सत्यादिचतुर्युगम् । यतः सत्यं (१७२८०००) त्रेता (१२९६०००) द्वापरः (८६४०००) कलिः (४३२०००) इति एवं देवानां युगसहस्रद्वयं ब्रह्मणोऽहोरात्रः । तच् च मनुष्याणां पद्माष्टकं चतुःषष्टिकोट्यधिकं (८०००००६४०००००००) इति ॥१८॥

विश्वनाथः  कल्पबहिरायुषो हि भृग्वादयो ब्रह्मतुल्यायुष एव भवन्तीति ब्रह्मण आयुर् वक्तुं युगादीनां मानम् आहकृतम् इति । वर्षैर् वर्षसहस्रैः । अवधीयत इत्य् अवधानं सन्ध्यासन्ध्यांशश् च तत्सहितम् ॥१८॥

_*_

॥ ३.११.१९ ॥

चत्वारि त्रीणि द्वे चैकं कृतादिषु यथाक्रमम् ।
सङ्ख्यातानि सहस्राणि द्विगुणानि शतानि च ॥

श्रीधरः  कृतयुगे चत्वारि सहस्राणि सन्ध्यासन्ध्यांशयोश् चत्वारिचत्वारीत्य् अष्टौ शतानि च । एवं त्रेतादिष्व् अपि योज्यम् ॥१९॥

क्रमसन्दर्भः  न व्याख्यातम्.

विश्वनाथः  यथाक्रमम् इति । कृतयुगे चत्वारि सहस्राणि । सन्ध्यासन्ध्यांशयोश् चत्वारिचत्वारीत्य् अष्टौ शतानि । एवं त्रेतादिष्व् अपि योज्यम् ॥१९॥

_*_

॥ ३.११.२० ॥

सन्ध्यासन्ध्यांशयोर् अन्तर् यः कालः शतसङ्ख्ययोः ।
तम् एवाहुर् युगं तज्ज्ञा यत्र धर्मो विधीयते ॥

श्रीधरः  युगस्यादौ सन्ध्या अन्तेऽंशः सन्ध्यांशः । उक्तानि शतानि सङ्ख्या ययोस् तयोर् अन्तरेण मध्ये युगम् । तस्य विशेषम् आहयत्रेति । गवालम्भादिधर्मविशेषो यत्र विधीयत् इत्य् अर्थः । साधारणधर्मस् तु सन्ध्यांशयोर् अप्य् अस्त्य् एव ॥२०॥

क्रमसन्दर्भः  सन्ध्यासन्ध्यांशयोर् अन्तर् इत्य् अत्र सन्ध्यासन्ध्यांशयोर् अन्त इति ॥२०॥

विश्वनाथः  युगस्यादौ सन्ध्या अन्तेऽंशः सन्ध्यांशः । तयोः कथम्भूतयोः ? उक्तानि शतानि सङ्ख्या ययोस् तयोर् अन्तर्मध्यवर्ती यः कालस् तं युगम् आहुः । यत्र धर्म इति ध्यानयज्ञपरिचर्याकीर्तनात्मको धर्मविशेषः । साधारणधर्मस् तु गुणभूतः । सन्ध्यांशयोर् अप्य् अस्त्य् एव । किं च, यस्य युगस्य यो धर्मः, स एव तत्सन्ध्यासन्ध्यांशयोर् अपि प्रधानीभूतः इति ज्ञेयम् । मनुष्याणां षष्ट्यधिकत्रिशतवर्षैर् देवानाम् एकवर्षम् । एवं मनुष्याणां विंशतिसहस्राधिकत्रिचत्वारिंशल्लक्षवर्षैश् चतुर्युगं शास्त्रेषु युगशब्देनोच्यते । तत्राष्टाविंशसहस्राधिकसप्तदशलक्षैर् वर्षैः सत्यं, षण्णवतिसहस्राधिकद्वादशलक्षैस् त्रेता । चतुःषष्ठिसहस्राधिकाष्टलक्षैर् द्वापरः । द्वात्रिंशत्सहस्राधिकचतुर्लक्षैः कलिः ॥२०॥

_*_

॥ ३.११.२१ ॥

धर्मश् चतुष्पान् मनुजान् कृते समनुवर्तते ।
स एवान्येष्व् अधर्मेण व्येति पादेन वर्धता ॥

श्रीधरः  चतुष्पात् सम्पूर्णः । त्रेतादिषु पादेन पादेन व्येति ह्रसति । पादेन पादेन वर्धमानेनाधर्मेण हेतुना । एतच् च स्वरूपकथनमात्रं वैराग्यार्थं न तु धर्मसङ्कोचनार्थम् ॥२१॥

क्रमसन्दर्भः  न व्याख्यातम्.

विश्वनाथः  चतुष्पात् पूर्णः । मनुजानुलक्षीकृत्य अन्येषु त्रेतादिषु अधर्मेण पादेन पादेन वर्धता वर्धमानेन हेतुना व्येति पादेन पादेन ह्रसति ॥२१॥

_*_

॥ ३.११.२२ ॥

त्रिलोक्या युगसाहस्रं बहिर् आब्रह्मणो दिनम् ।
तावत्य् एव निशा तात यन् निमीलति विश्वसृक् ॥

श्रीधरः  त्रिलोक्या बहिर् महर्लोकप्रभृतिब्रह्मलोकम् अभिव्याप्य चतुर्युगसहस्रम् एकं दिनम् । यद् यस्यां विश्वसृक् ब्रह्मा निमीलति स्वपिति ॥२२॥

क्रमसन्दर्भः  न व्याख्यातम्.

विश्वनाथः  त्रिलोक्या बहिर् महर्लोकप्रभृतिब्रह्मलोकम् अभिव्याप्य चतुर्युगसहस्रम् एकं दिनम् । यद् यस्यां विश्वसृग् ब्रह्मा निमीलति, तदैव स्वपन्तं गर्भोदशायिनम् अनुस्वपिति । एवं युगसहस्रद्वयं ब्रह्मणोऽहोरात्रः । तत्र मनुष्याणां चतुःषष्ठिकोट्यधिकाष्टपद्मवर्षाणि भवन्ति ॥२२॥

_*_

॥ ३.११.२३ ॥

निशावसान आरब्धो लोककल्पोऽनुवर्तते ।
यावद् दिनं भगवतो मनून् भुञ्जंश् चतुर्दश ॥

श्रीधरः  तत्र दिनस्थितिम् आहनिशावसान इत्यादिसार्धैश् चतुर्भिः । चतुर्दशमनून् भुञ्जन् पालयन् । व्याप्नुवन्न् इत्य् अर्थः ॥२३॥

क्रमसन्दर्भः  न व्याख्यातम्.

विश्वनाथः  तत्र दिनस्थितिम् आहनिशावसान इत्यादिसार्धैश् चतुर्भिः । चतुर्दशमनून् भुञ्जन् पालयन् । व्याप्नुवन्न् इत्य् अर्थः ॥२३॥

_*_

॥ ३.११.२४ ॥

स्वं स्वं कालं मनुर् भुङ्क्ते साधिकां ह्य् एकसप्ततिम् ।
मन्वन्तरेषु मनवस् तद्वंश्या ऋषयः सुराः ।
भवन्ति चैव युगपत् सुरेशाश् चानु ये च तान् ॥

मध्वः  दिनस्थो भगवान् भोक्ता ।

युगैकसप्ततेर् ऊर्ध्वं सार्धाष्टादशलक्षकम् ।
वत्सराणां मनोर् भुक्तिः सहस्रं चतुरुत्तरम् ।
शतानां प्रलयश् चैव पञ्चोत्तरम् अथापि च ।
आद्येषु षट्सु प्रथमे द्विसाहस्रां प्रकीर्तितम् ।
वत्सराणां मनोर् अन्तर् एवम् इन्द्रादीनां भवेत् ॥ इति महावाराहे ॥२४॥

श्रीधरः  किञ्चिद् अधिकां युगानाम् एकसप्ततिम् । मनुवंश्याः पृथ्वीपालकाः क्रमेण भवन्ति । सप्तर्षिप्रभृतयस् तु युगपत् समकालम् एव भवन्ति । सुरेशा इन्द्राः । तान् अनुवर्तन्ते ये गन्धर्वादयस् तेऽपि ॥२४॥

क्रमसन्दर्भः  स्वं स्वम् इत्य् अर्धकम् ॥२४॥

विश्वनाथः  मनुः स्वायम्भुवादिः किञ्चिद् अधिकां चतुर्युगानाम् एकसप्ततिं कालं व्याप्य तत्र देवमानेन द्विपञ्चाशत्सहस्राधिकान्य् अष्टलक्षाणि वर्षाणि भवन्ति, मनुष्यमानेन तु तिर्ंशत्कोट्यः सप्तषष्टलक्षाणि विंशतिः सहस्राणीति । तथोक्तं विष्णुपुराणे

त्रिंशत्कोट्यस् तु सम्पूर्णाः सङ्ख्याताः सङ्ख्यया द्विज ।
सप्तषष्टिस् तथान्यानि नियुतानि महामुने ।
विंशतिश् च सहस्राणि कालोऽयम् अधिकं विना ।
मन्वन्तरस्य सङ्ख्येयं मानुषैर् वत्सरैर् द्विज ॥ इति ।

मनुवंशः पृथ्वीपालकः क्रमेण भवति । सप्तर्षिप्रभृतयस् तु युगपत् समकालम् एव भवन्ति । सुरेशा इन्द्रास् तान् अनुवर्तन्ते ये गन्धर्वादयस् तेऽपि ॥२४॥

_*_

॥ ३.११.२५ ॥

एष दैनन्दिनः सर्गो ब्राह्मस् त्रैलोक्यवर्तनः ।
तिर्यङ्नृपितृदेवानां सम्भवो यत्र कर्मभिः ॥

श्रीधरः  त्रैलोक्यं वर्तयतीति तथा ॥२५॥

क्रमसन्दर्भः  युगपद् इति स्वस्वमन्वन्तर इत्य् अर्थः ॥२५॥

विश्वनाथः  त्रैलोक्ये वर्तते इति स त्रैलोक्यसृष्टिर् इत्य् अर्थः ॥२५॥

_*_

॥ ३.११.२६ ॥

मन्वन्तरेषु भगवान् बिभ्रत् सत्त्वं स्वमूर्तिभिः ।
मन्वादिभिर् इदं विश्वम् अवत्य् उदितपौरुषः ॥

श्रीधरः  स्वमूर्तिभिर् मन्वन्तरावतारैर् मन्वादिभिर् द्वारभूतैर् आविष्कृतपुरुषकारः सन् विश्वं रक्षति ॥२६॥

क्रमसन्दर्भः  न व्याख्यातम्.

विश्वनाथः  स्वमूर्तिभिर् अवतारैर् उदितपौरुष आविष्कृतपुरुषाकारः ॥२६॥


_*_

॥ ३.११.२७ ॥

तमोमात्राम् उपादाय प्रतिसंरुद्धविक्रमः ।
कालेनानुगताशेष आस्ते तूष्णीं दिनात्यये ॥

श्रीधरः  रात्रिगतां स्थितिम् आह पञ्चभिः । तमसो मात्रं लेशम् । प्रतिसंरुद्धः प्रत्याहृतो विक्रमो येन । अनुगतम् अनुप्रविष्टम् अशेषं यस्मिन् ॥२७॥

क्रमसन्दर्भः  न व्याख्यातम्.

विश्वनाथः  रात्रिगतां स्थितिम् आहतमसो मात्रां त्रैलोक्यमात्रसंहारार्थं लेशं कालाग्निरुद्ररूपेण स्वीकृत्य संहारं प्रतिसंरुद्धो वह्न्यादिभिर् आवृतो विक्रमो भूरादिलोकत्रयं येन सः । विक्रमो भूर्भुवःस्वर् इति पूर्वोक्तेः । ततश् चानुगतम् अनुप्रविष्टम् अशेषं यस्मिन् त्रैलोक्यस्थजीववृन्दं यत्र सः । तूष्णीं त्यक्तमायिकलीलाविनोद इत्य् अर्थः ॥२७॥

_*_

॥ ३.११.२८ ॥

तम् एवान्व् अपि धीयन्ते लोका भूरादयस् त्रयः ।
निशायाम् अनुवृत्तायां निर्मुक्तशशिभास्करम् ॥

श्रीधरः  तद् एव स्पष्टयतितम् एवेति । अन्व् अपि धीयन्त इति कर्मकर्तरिप्रयोगः । तिरोहिता भवन्तीत्य् अर्थः । कथं ? निर्मुक्तो रहितः शशी भष्करश् च यथा भवति तथा ॥२८॥

क्रमसन्दर्भः  न व्याख्यातम्.

विश्वनाथः  तद् एव स्पष्टयतितम् एवेति । अन्व् अपि धीयन्त इति कर्मकर्तरिप्रयोगः । तिरोहिता भवन्तीत्य् अर्थः । कथं ? निर्मुक्तो रहितः शशी भष्करश् च यथा भवति तथा ॥२८॥


_*_

॥ ३.११.२९ ॥

त्रिलोक्यां दह्यमानायां शक्त्या सङ्कर्षणाग्निना ।
यान्त्य् ऊष्मणा महर्लोकाज् जनं भृग्वादयोऽर्दिताः ॥

श्रीधरः  भगवच्छक्तिरूपो यः सङ्कर्षणमुखाग्निस् तेनोष्मणार्दिताः सन्तो जनलोकं यान्ति ॥२९॥

क्रमसन्दर्भः  न व्याख्यातम्.

विश्वनाथः  केन प्रकारेण इत्य् अपेक्षायाम् आहत्रिलोक्याम् इति ॥२९॥

_*_

॥ ३.११.३० ॥

तावत् त्रिभुवनं सद्यः कल्पान्तैधितसिन्धवः ।
प्लावयन्त्य् उत्कटाटोपचण्डवातेरितोर्मयः ॥

श्रीधरः  कल्पान्तेनैधिताः सिन्धवः समुद्राः । उत्कट आटोपः क्सोभो येषां ते च ते चण्डवातैर् ईरितोर् मयश् च ॥३०॥

क्रमसन्दर्भः  न व्याख्यातम्.

विश्वनाथः  सद्य इति त्रिलोक्यां दग्धायां सत्याम् अविलम्बेनेत्य् अर्थः । दाहस् तु शतवर्षपर्यन्तो ज्ञेयः । उत्कट आटोपः क्सोभो येषां ते च, ते चण्डवातेरिततरङ्गाश् चेति ते ॥३०॥

_*_

॥ ३.११.३१ ॥

अन्तः स तस्मिन् सलिल आस्तेऽनन्तासनो हरिः ।
योगनिद्रानिमीलाक्षः स्तूयमानो जनालयैः ॥

श्रीधरः  जनलोक आलयो येषां महर्लोकगतानाम् अन्येषां च तैः ॥३१॥

क्रमसन्दर्भः  उत्कटाटोपैश् चण्डवातैर् ईरिता ऊर्मयो येषां ते ॥३१॥

विश्वनाथः  योगाख्या विमलादीनां चिच्छक्तिवृत्तीनां पञ्चमी सैव तदानीं निद्रारूपा तया मुदितनेत्रः । जनालयैर् जनलोकनिवासिभिर् मुनिभिः ॥३१॥

_*_

॥ ३.११.३२ ॥

एवंविधैर् अहोरात्रैः कालगत्योपलक्षितैः ।
अपक्षितम् इवास्यापि परमायुर् वयःशतम् ॥

मध्वः  अस्य ब्रह्मणः, ब्रह्मणो दिनम् इत्य् उक्तत्वात् ।

नायुर् मानं भगवतः कस्मिन् रूपोऽपि विद्यते ।
अनादित्वाद् अमध्यत्वाद् अनन्तत्वाच् च सोऽव्ययः ॥ इति हरिवंशः ॥३२॥

श्रीधरः  वैराग्यार्थम् आहएवंविधैर् अहोरात्रैर् वर्षशतं सर्वेषां प्राणिनाम् आयुषः परम् अधिकम् अस्य ब्रह्मणो यद् आयुस् तद् अप्य् अपक्षितम् इव क्षीणम् इवेति लोकोक्तिः । गतप्रायम् इत्य् अर्थः ॥३२॥

क्रमसन्दर्भः  न व्याख्यातम्.

विश्वनाथः  अस्य ब्रह्मणोऽप्य् आयुर् उपलक्षितम् अपक्षीणं गतप्रायम् एवेति यस्माद् बिभेम्य् अहं [भा.पु. ३.९.१८] इत्य् उक्त्या कालाद् बिभ्यता ब्रह्मणापि विषयभोगेभ्यो विरज्य निरन्तरम् एव भागवत् उपास्यते मनुष्याः कियद् आयुषः केन साहसेन विषयम् उपभुञ्जानास् तं न भजन्तीति भक्तिवैराग्ययोः प्रयत्न आवश्यक इति कालनिरूपणप्रयोजनम् उक्तम् ॥३२॥

_*_

॥ ३.११.३३ ॥

यद् अर्धम् आयुषस् तस्य परार्धम् अभिधीयते ।
पूर्वः परार्धोऽपक्रान्तो ह्य् अपरोऽद्य प्रवर्तते ॥

श्रीधरः  पूर्वस्य परार्धस्यादाव् इति त्रिभिर् वस्तुकथनमात्रम् ॥३३॥

क्रमसन्दर्भः  यद् अर्धम् इति अद्य अस्मिन् ॥३३॥

विश्वनाथः  तदायुर् द्विधा विभक्तम् आहयद् इति ॥३३॥

_*_

॥ ३.११.३४ ॥

पूर्वस्यादौ परार्धस्य ब्राह्मो नाम महान् अभूत् ।
कल्पो यत्राभवद् ब्रह्मा शब्दब्रह्मेति यं विदुः ॥

श्रीधरः  पाद्मत्वे हेतुः, यद् इति ॥३४॥

क्रमसन्दर्भः  न व्याख्यातम्.

विश्वनाथः  पूर्वस्येति प्रभासखण्डोक्तः श्वेतवराहादिभिः पितृकल्पास् तैस् त्रिंशत्कल्पैर् एव शुक्लप्रतिपदाद्यमावस्यान्तानि त्रिंशद्दिनानि तेषाम् एव कल्पानां पुनः पुनर् आवृत्त्या मासाः मासैर् द्वादशभिर् वर्षं पञ्चाशता वर्षैर् एकं परार्धम् । तत्र पूर्वस्य प्रथमस्य आदौ ब्राह्म इति श्वेतवाराह एव ब्रह्मजन्मतिथित्वात् ब्राह्मशब्देनोच्यते । सा तिथिश् च चैत्रशुक्लप्रतिपद् एव ज्योतिःशास्त्रोक्त्या ज्ञेया ॥३४॥

_*_

॥ ३.११.३५ ॥

तस्यैव चान्ते कल्पोऽभूद् यं पाद्मम् अभिचक्षते ।
यद् धरेर् नाभिसरस आसील् लोकसरोरुहम् ॥

श्रीधरः  अयं तु द्वितीयस्यादौ कथितः ॥३५॥

क्रमसन्दर्भः  न व्याख्यातम्.

विश्वनाथः  कल्पः पितृकल्पः यं परार्धस्यैवान्तिमं पितृकल्पम् एव पाद्मं वदन्ति, पाद्मत्वे हेतुःयद् इति । तेन सर्वेष्व् एव कल्पेषु लोकात्मकं पद्मं न भवति, किन्तु क्वापि क्वाप्य् एवेत्य् अर्थः ॥३५॥

_*_

॥ ३.११.३६ ॥

अयं तु कथितः कल्पो द्वितीयस्यापि भारत ।
वाराह इति विख्यातो यत्रासीच् छूकरो हरिः ॥

श्रीधरः  तद् एवं कालेन निमित्तेन सृज्यानाम् आयुः परिमाणम् उक्त्वा कालपरिच्छेदरहितं तत्त्वम् आहकालोऽयम् इति पञ्चभिः । उपचर्यते केवलं न त्व् अनेनापि क्रमेणायुर् गणनं तस्येत्य् आहअव्याकृतस्य कार्योपाधिशून्यस्य अत एवानन्तस्यानादेश् च जगदात्मनो जगत्कारणस्य ॥३६॥

क्रमसन्दर्भः  तद् एवं ब्रह्मणो दिनकल्पनेन गर्भोदशायिनो दिनकल्पना ज्ञेया । तस्यापि तदन्ते योगनिद्रास्वीकारात् । कारणार्णवशायिनः कालकल्पनऽं त्व् एवम् इत्य् आहकालोऽयम् इति । यस्यैकनिश्वसितकालम् अथावलम्ब्य जीवन्ति लोमबिलजा जगदण्डनाथाः इति ब्रह्मसंहितातः ॥३६॥

विश्वनाथः  अयं तु सम्प्रति वर्तमानद्वितीयस्य परार्धस्य एकपञ्चाशत्तमवर्षस्य प्रथमदिवस इत्य् अर्थः । अत्र पाद्मं कल्पम् अथो शृण्व् इत्य् उपक्रान्तायाम् उदाप्लुतं विश्वम् इत्य् आदिपाद्मकल्पकथायाम् एकार्णवोदके एकस्य पद्मस्यैव श्रवणात् तत्रैकस्य ब्रह्मण एवोद्भवाद् विलोक्य तत्रान्यद् अपश्यमान इत्य् आद्युक्तेर् महाकल्पायुषां सनकादीनां च तत्रानुपलम्भात् केचित् प्रथमपरार्धान्ते महर्जनस्तपःसत्यानां द्विपरार्धान्तपर्यन्तस्थायिनाम् अनष्टानाम् अपि जलप्लावनं तथा तत्रत्यानां सर्वेषाम् एव कल्पायुषां ब्रह्मसाहितेनैव श्रीनारायणे प्रवेशम् आख्याय प्रथमपरार्धसमाप्तौ द्वितीयपरार्धस्यादिमं श्वेतवाराहम् एव पाद्मम् आहुः । द्वादशाध्याये च सनकादिमरीच्यादीनां ब्राह्मकल्प इव ब्रह्मत एवाविर्भावश् च वक्ष्यते, न च तत्र ब्राह्मकल्पकथैवेति वाच्यं, पाद्मकल्पकथायाः प्रक्रान्तत्वात् । तस्मात् तस्यैव चान्त इत्य् अत्र अन्ते अवसाने समाप्ताव् इत्य् अर्थ इति । अयं त्व् इति तुर् एवार्थे अयम् एव पाद्म एव वाराह इति ख्यातः । तत्र हेतुर् यत्रासीद् इति द्वितीयस्यापीत्य् अपिकारेण प्रथमपरार्धस्यादिमो ब्राह्मः कल्पोऽपि पाद्म उच्यत इति व्याचक्षते ॥३६॥

_*_

॥ ३.११.३७ ॥

कालोऽयं द्विपरार्धाख्यो निमेष उपचर्यते ।
अव्याकृतस्यानन्तस्य ह्य् अनादेर् जगदात्मनः ॥

श्रीधरः  तत् परिच्छेदे कालस्यासामर्थ्याद् इत्य् आहकालोऽयम् ईश्वरः समर्थोऽपि भूम्नः परिपूर्णस्येशितुं नैव प्रभुः समर्थः । यतो धाममानिनां देहगेहाभेमानिनाम् एवेश्वरः ॥३७॥

क्रमसन्दर्भः  धाममानिनां सत्यलोकाद्यधिकारमानिनाम् ॥३७॥

विश्वनाथः  तद् एवं सूक्ष्मं स्थूलं कालम् उक्त्वेदानीम् आत्यन्तिकं स्थूलं परममहान्तं कालम् आहद्विपरार्धसञ्ज्ञः कालस्य पर्यवसानासम्भवेऽप्य् आत्यन्तिकस्थूलत्वेन स एव शास्त्रे व्यवह्रीयते सोऽपि जगदात्मनः परमेश्वरस्य निमेषः । नन्व् एवं निमेषादिक्रमेण तस्यापि किम् आयुर् गण्यते, तत्र नहि नहीति सरसनाद् अंशम् आहौपचर्यते क्वचिन् निमेष इति । यस्यैकनिःश्वसितकालम् अथावलम्ब्य जीवन्ति लोमबिलजा जगदण्डनाथा इति ब्रह्मसंहितादौ क्वचिन् निश्वास इत्य् उपचारमात्रं न तु वस्तुतो निमेषोऽपीत्य् अर्थः । यतोऽव्याकृतस्य कालकृतविकाररहितस्य । तत्र हेतुर् अनन्तस्यानादेः कालपरिच्छेदातीतस्येत्य् अर्थः । यतो जगदात्मनः कालादिसर्वजगत्कारणस्य ॥३७॥

_*_

॥ ३.११.३८ ॥

कालोऽयं परमाण्वादिर् द्विपरार्धान्त ईश्वरः ।
नैवेशितुं प्रभुर् भूम्न ईश्वरो धाममानिनाम् ॥

श्रीधरः  “भूम्न” इत्य् उक्तं तत् प्रपञ्चयन्न् आहविकारैः षोडशभिर् युक्तैर् अष्टप्रकृतिसंयुतैः सहितस् तद् आरब्ध इत्य् अर्थः । अयम् आण्डकोशो यत्र प्रविष्टः परमाणुवल् लक्ष्यते इत्य् उत्तरेणान्वयः । कीदृशः । अन्तः पञ्चाशत्कोटियोजनविस्तृतः, बहिश् च विशेषादिभिः पृथिव्यादिभिः सप्तभिर् आवृतः ॥३८॥

क्रमसन्दर्भः  न व्याख्यातम्.

विश्वनाथः  व्यञ्जितम् एवार्थं पुनः स्पष्टयतिकालोऽयम् इति । भूम्नः परमेश्वरस्य धाममानिनां सत्यलोकाद्यधिकारिणाम् ॥३८॥

_*_

॥ ३.११.३९ ॥

विकारैः सहितो युक्तैर् विशेषादिभिर् आवृतः ।
आण्डकोशो बहिर् अयं पञ्चाशत्कोटिविस्तृतः ॥

मध्वः  दशेन्द्रियाणि च मनोभूतान्य् अण्डगतानि तु ।
	विकारा इति विज्ञेया भूताहं महतः परम् ॥
पृथिवीं विशेष इत्य् आहुः शब्दादीनां बहुत्वतः ।
सा सूक्ष्मत्वाद् वृणोत्य् अण्डं द्विगुणा तु दशोत्तराः ।
अवादयः प्रकृत्यन्ता अष्ट प्रकृतयः स्मृताः ॥ इति च ।

शरीराणां बहुत्वेन अतीतान् आगतैस् तथा ।
अस्येव देवकायेषु प्रति प्रति च दर्शनात् ।
विष्णुसामर्थ्यतोऽण्डानां बहुत्वं नान्यथा भवेत् ॥ इति ब्रह्मतर्के ।

एकम् अण्डं बहुत्वेन प्रत्येकं रोमकूपगम् ।
ब्रह्मापश्यत् तथात्मानं हरेस् तेषु पृथक् पृथक् ॥ इति ब्रह्माण्डे ।

बृहदण्डम् अभूद् एकम् इति च भारते ॥३९॥

श्रीधरः  कीदृशैः । आण्डकोशप्रमाणाद् दशगुणम् उत्तरोत्तरोऽधिको येषु तैः । न केवलम् अयम् एक एव अपि त्व् अन्येऽपि लक्ष्यन्ते ॥३९॥

क्रमसन्दर्भः  विकारैर् इति युग्मकम् । विकारा एकादशेन्द्रियपञ्चमहाभूतरूपाः प्रकृतयः प्रकृतिमहदहङ्कारपञ्चतन्मात्रारूपाः महदाद्याः, प्रकृतिविकृतयः सप्तेति न्यायेन खस्वकार्यं प्रति महदादीनाम् अपि प्रकृतित्वमननात् ।।३९॥

विश्वनाथः  जगदात्मन् इत्य् अनेन व्यञ्जितं सर्वजगत्परिच्छेदकत्वं तस्याहविकारैः षोडशभिर् युक्तैः अष्टप्रकृतियुक्तैः सहितस् तदारब्ध इत्य् अर्थः । अयम् अण्डकोषो यत्र प्रविष्टः परमाणुवल् लक्ष्यते इत्य् उत्तरेणान्वयः । कीदृशः बहिर् विशेषादिभिः पृथव्यादिभिः सप्तभिर् आवृतः ॥३९॥

_*_

॥ ३.११.४०४१ ॥

दशोत्तराधिकैर् यत्र प्रविष्टः परमाणुवत् ।
लक्ष्यतेऽन्तर्गताश् चान्ये कोटिशो ह्य् अण्डराशयः ॥
तद् आहुर् अक्षरं ब्रह्म सर्वकारणकारणम् ।
विष्णोर् धाम परं साक्षात् पुरुषस्य महात्मनः ॥

मध्वः  अन्तर्गता शरीराणि । धामगृहम् अण्डराशयः ।
	यमः कालो मानुषाणां तस्य कालः सुदर्शनः ।
तस्यापि रुद्रस् तत्कालो ब्रह्मा दुर्गापि तस्य तु ॥
सा ब्रह्मप्रलये देवी वर्तते चक्ररूपिणी ।
संहरति सदा लोकान् सैव ब्रह्मादिषु स्थिता ॥
तस्या नियामको विष्णुः परः कालः स उच्यते ।
कालाभिमानिनी सैव प्रभुर् न जगदीशितुः ।
तस्याः प्रभुः स एवेशो विष्णुः सर्वेश्वरेश्वरः ॥ इति च ॥४०॥

श्रीधरः  सर्वेषां कारणानां कारणम् । धाम स्वरूपम् ॥४०॥

क्रमसन्दर्भः  अन्ये च लक्ष्यन्ते इति जलाद्यावरणं तु पूर्वोक्तयुक्त्यैवम् एव सर्वेषाम् अवगन्तव्यम् ॥४०॥

यद्यपि पूर्वोक्तरीत्या महापुरुषोऽपि कालाधीनो न भवत्य् एव । तथाप्य् आविर्भावतिरोभावलीलत्वाद् अक्षरशब्दवाच्यो न भवति । किन्तु तस्य परमस्वरूपं स्वयं भगवान् एव नित्याविर्भावत्वात् तद्वाच्य इत्य् आहतद् आहुर् इति । महात्मनो विष्णोर् महाविष्ण्वाख्यस्य साक्षाद् यत् परं धाम स्वतः सिद्धं परमांशिरूपतत्त्वं तद् एवाक्षरं नित्याविर्भावं ब्रह्म परिपूर्णं भगवत्त्वम् आहुः । यतः सर्वकारणस्य पूरुषस्यापि कारणम् इति ॥४१॥

विश्वनाथः  कीदृशैः ? अण्डकोषप्रमाणाद् दशगुण उत्तरोत्तरोऽधिको येषु तैः । न केवलम् अयम् एक एव अपि त्व् अन्येऽपि लक्ष्यन्ते विष्णोः कारणार्णवशायिनो धाम देहः । गृहदेहत्विट्प्रभावा धामनीत्य् अमरः ॥४०४१॥

इति सारार्थदर्शिन्यां हर्षिण्यां भक्तचेतसाम् ।
तृतीये दशमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
कालस्वरूपकथनं नाम
एकादशोऽध्यायः ।
॥ ३.११ ॥
