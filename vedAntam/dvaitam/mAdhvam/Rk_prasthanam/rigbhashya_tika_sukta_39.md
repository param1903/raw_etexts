##३९ सूक्तम् ऋग्भाष्यटीका
एतायाम ।। पञ्चदशर्चमेतदैन्द्रं सूक्तम् ।। ये सखायः। इतेति मध्यमपुरुषप्रयोगाद्येऽस्माकं सखायो देवाःदेवादयः। सखायो देवाश्चेति वा ते यूयमेत आगच्छत । देवा इन्द्रियादिकं प्रेरयत अन्ये सङ्घट्टिनो भवत । आङोव्याख्यानं त्वरिता इति । किमर्थं वयमिन्द्रमुपायाम शरणमिति शेषः। कथम्भूताःगव्यन्तःउपमानादाचार इति गोशब्दादाचारे क्यच् । ततःशतृप्रत्ययः। गोवदाचरन्तः। ननु तत्र कर्मण इति वर्तते तथापि छान्दसेन व्यत्ययेन कर्तुरपि भवति । उपमानोपमेयत्वविवरणार्थमाह ।। पशुवदिति ।। यथा गवाद्याःपशवःस्वामिवशस्थास्तथेन्द्रवशस्था- वयमिति । ननु सुप आत्मनःक्यजितीच्छायां क्यचिकृते गा इच्छन्त इति भविष्यति । सत्यम् । अधिकमपि दर्शयितुमेतत् । नन्वयामेति कोयं शब्दःयातेर्लङि रूपमेतत् लङ् भूते वर्तते न चात्र तत्सम्भवतीत्यत आह ।। अतीति । अतिनिश्चितेऽभूतेपि धात्वर्थे भूतत्ववाची शब्दःप्रयोक्तव्य इत्यस्यार्थस्य प्रतिपादकं सूत्रमाहेत्यर्थः। अन्यत्र च । एष्यत्तु निश्चितं यत्तदतीतत्वेन भण्यत इति । अयतेर्लोटि रूपमेतदित्यङ्गीकारेपि न कश्चिद्दोष इति चशब्दः। किं प्रयोजनम् । स इन्द्रोस्माकं नःप्रमतिं प्रकृष्टज्ञानं बह्वर्थविषयं सु सुष्टु यथार्थं वा वृधाति वर्धयति । यङर्थ एवेति । कुतःयस्मात्स इन्द्रःकुवित्क्वाप्यनामृणोऽभेद्यःक्वापि भेद्यो न भवति यस्माच्च गवां वाचां सम्बन्धिवेदवाक्योत्थं परमुक्तविधयोत्तमं केतं ज्ञानम् एकवचनं बहुवचनार्थे । अस्य तस्येन्द्रस्यैव रायो वित्तानि । आत्तस्मादसौ नोस्मभ्यमावर्जते स्त्यागार्थत्वाद्ददाति । ज्ञानानामधिपतिःप्रतिहतिरहितश्च शरणं प्राप्तःकथं तानि न दद्यादिति ।। १ ।।
उपेत् । उपैव । अहं धनदां धनस्य दातारम् । अप्रतीतं वैरिभिरप्रतिगतम् । इन्द्रमित् ईशमेव । उपपतामि उपगच्छामि । क इव जुष्टां सेवितां पूर्वभुक्ताम् । वसतिं नीडम् । श्येनो न श्येनो यथा । कथं उपमेभिरर्कैःउपमशब्दःसदृशार्थः। अर्का ऋचःअनुकूलर्ग्भिःइन्द्रप्रतिपादकर्ग्भिरिन्द्र मेव नमस्यन् स्तुवन्निति यावत् । कथम्भूतम् । य इन्द्रो यामन् यामे । वीप्साभिप्रायमेतत् । सर्वस्मिन्काले कालवाचक एव वायम् । स्तोतृभ्यःस्तोतॄणां हव्य एवास्ति । जुहोतिरत्रादनार्थः। अदनं चोपजीवनम् । स्तोतॄणां सदा सेव्यो दत्तावसर एवेति ।। २ ।।
निसर्व । अशेष । सर्वा सम्पूर्णा सेना यस्यासौ सर्वसेनःअशेषसेनापतिरेष इन्द्रोऽशेषतःशत्रून्हन्तुमिति शेषः। इषुधींस्तूणान् । न्यषक्त षञ्जसङ्गे वष्टीति श्रवणाल्लकारव्यत्ययः। बध्नाति । यद्वा नीत्युपसर्ग श्रवणात्ससाधनक्रियाऽध्याहारेणोक्तं नि नितरामशेषतःशत्रून्हन्तुमिति । अथोवा यद्वा । परमेश्वरस्तमांसि भक्तानामज्ञानादीनि हन्तुमिषुधीनिवेषुधीन् मानबाणान् मानानि प्रमाणानि बाणा इव येषु तान्निजसज्जनांस्तानेवासक्त आत्मनि संयोजयति । स्वविषयचित्तादि वृत्तीन्करोति ततःशत्रून्हत्वा चासावर्यःऋगतौ गम्यःशरणं प्राप्य इन्द्रः। ननु च ऋहलोर्ण्यदिति विशेष विहिते ण्यति कृते आर्य इति स्यात् । सत्यम् । तथापि अर्यःस्वामिवैश्ययोरिति स्वामिन्यभिधेये सामान्यविहितयदन्तस्यार्य शब्दस्य निपातनाददोष इति भावेनोक्तमधीश्वर इति । गाःशत्रुभ्यो हृताः। द्वितीयेर्थे मतीर्वा । यस्य भक्तस्य । वष्टि वाञ्छति दातुमिति शेषः। तस्मै समजति अजगतिक्षेपणयोः। सम्यक् क्षिपति सङ्कालयत्येव । ददात्येवेति यावत् । परोक्षतःस्तुतमभिमुखीकृत्याह हे प्रवृद्ध नित्यप्रवृद्ध इन्द्र । एवं भूरिवामं भूरिभद्रं गवादिकम् । तत्वं तत्वज्ञानं वा । भक्तेभ्यश्चोष्कूयमाणःदानार्थे चायं यङन्तःअतिशयेन ददमानस्त्वमस्मदधि द्वितीयार्थे पञ्चमी । अस्मान्प्रति अस्मदर्थे । कदाचित्पणि र्हिंसकत्वेन सादृश्येनासुरो सुरविशेषो माभूः। महता प्रयत्नेन भक्तानां साध्वाचरन्नस्मान्प्रति निष्ठुरो माभूरिति ।। ३ ।।
वधीर्हि । वज्रेण । हे इन्द्र एक एव परापेक्षारहितः। उप समीपे । सर्वस्यान्तरे । च शब्दाद्बहिश्च । शाकेभिःशकशक्तौ घञ् । शाकैःशक्तिभिश्चरन्सर्वदेवनरादिलोकं यमयन्निति यावत् । त्वं दस्युं कम् । धनिनं धनाढ्यं तन्मात्रेण कथं दस्युत्वम् । अयज्वान इति वक्ष्यमाणत्वादयज्युं चापि । सत्यपि धने त्वामयजमानमिति यावत् । घनेन मूर्तेना तिदृढेन वज्रेणेति शेषः। वधीरवधीर्जघन्थ । यद्वा घनेन ज्ञानेन दस्युमज्ञानगणमवधीः। तस्य धनित्वं धनाकाङ्क्षाजनकत्वम् । अस्यैव विवरणं यस्मात्ते पुरुषा धनोःपुष्ट्यर्थस्य धिनोतेरूपमेतत् । षष्ठी च द्वितीयार्थे । धनुमत्यन्तपुष्टं त्वामधि अधिकृत्य अयज्वानःसदैवायजन्तो विषुणक् विष्वक् । व्यायन् जग्मुः। देवतान्तरादिकं पूजयन्ति स्म । तस्मात्ते प्रेतिमीयुर्मृतिं प्रापुः। सर्वसाधारणं मरणं कथमस्य फलमित्यत उक्तं दुसूक्तङ्खेति । कथम्भूताःसनकाःषणिर्लाभार्थः। ततोण्वुल् मोक्षादिलाभे योग्यस्वरूपा अपि स्म मुक्तियोग्या अपि परमेश्वरं त्यक्त्वाऽन्यान्पूजयन्तो न रकाद्यनर्थं प्राप्नुवन्ति । किं पुनरयोग्या इति ।। ४ ।।
पराचित् । अत्राप्ययज्वान इति श्रवणात्पूर्वोक्ता एवेति प्रतीतिं तावन्निराकरोति । अयज्वान इति । ये वक्ष्यमाणा अयज्वानस्ते तु पूर्वोक्तेभ्योन्ये तेषां सनकत्वात् एतेषां महादोषोक्तेःतर्हि के ते । ये आसुरा असुरस्वभावाःसन्ति । एवं तात्पर्यमभिधाय यज्वभिरित्यादिना व्याख्याति । यद्वोक्तं विवेकं प्रदर्शयन्नेवायज्वानोन्य इत्यादिनैव व्याख्याति । हे इन्द्र ये तु ते पूर्वोक्तेभ्योन्ये वक्षमाणा असुरा अयज्वानःसन्ति ते यज्वभिःस्पर्धमानाःसन्तःशीर्षा शीर्षाणि । चित् अपि । स्वानि शिरांस्यपि । पराववृजुःसन्तत्यजुः। स्पर्धानिमित्तं स्वशिरस्त्यागमपि न गणयन्ति । सद्भिःसह स्पर्धामात्रेण सम्पूरितार्थाःप्राप्तप्रयोजना इति भावः। ततःकिम् । हे हरिवःहरयोश्वा इन्द्रियाणि वास्यसन्तीति हरिवान् तस्येयं सम्बुद्धिः। स्थातःस्थिर उग्र । इन्द्रियेशःस्थैर्यवान् । दैत्यानामुग्रस्त्वमिति यावत् । यद्यस्मादेवं भूतास्ते तस्मादव्रतान्व्रतेन त्वत्पूजनेन हीनांस्तान् दिवःस्वर्गतः। रोदस्यो रोदसीभ्याम् । खादन्तरिक्षलोकात्पृथिव्याश्च निरधमःनिराकृतवानसीति ।। ५, १ ।।
