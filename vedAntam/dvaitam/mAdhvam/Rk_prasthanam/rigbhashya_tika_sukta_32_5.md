## २७सूक्तम् 2 अध्यायःऋग्भाष्यटीका
यच्चिद्धि । सप्तर्चमिदं सूक्तम् । आव इन्द्रमिति द्वाविंशत्यर्चम् । आद्येनोत्तरस्य च पञ्चदशभिरिन्द्रं तुष्टाव । यत्सत् । हे सत्य सद्गुण । सोमपाःतुविमघ महामख सर्वमखार्चनीयेन्द्र । यत् यस्माच्चित् एव । वयमिदानीम् । अनाशस्ता इवास्तुत्या इव । स्मसि स्मः। अत्यन्ता प्रशस्तानीश्वरोपि न प्रशस्तान्करोतीतीव शब्दः। ततःकारणात् । त्वन्तु त्वमेव । नोस्मान् शुभ्रिषु शुभ्रेषु । सहस्रेषु सहस्रसङ्ख्याकेषु । गोष्वश्वेषु च तद्विषये । आशंसय प्रशंसय लोकेनेति । बाह्ये स्फुटम् । अध्यात्मन्तु गौर्वाक् । अश्वा मन आदीनि ज्ञानेन्द्रियाणि । ततश्च शुभ्रवाङ्मन आदीनां विषयेऽस्मान्प्रशंसयेत्यर्थः। वागादीनां शुभ्रत्वं शुद्धत्वं भविष्यति । सहस्रत्वसम्पादनाय बहुवाच्येत्युक्तम् । ततश्च विषयद्वारकं वागादीनां सहस्रत्वमित्युक्तं भवति । बहवश्च परमात्मगुणादयः।। १ ।।
शिप्रिन् । सुखिन् । हे शिप्रिन् सुखिन् । वाजानां पतेऽन्नपते । शचीवःशचीति वाङ्नाम । तद्वत्त्वं च तत्प्रयोगादिज्ञत्वेन । वाग्ज्ञ । दंसना दंसनानि । सर्वशो लोकस्य कर्माणि । तव त्वत्प्रेरितानि त्वद्विषयाणि च । स एवंविधस्त्वमातूनः।। २ ।।
निष्वापय । दैत्य । हे इन्द्र ईश्वर । मिथुदृशा मिथु इति निपातो मिथ्यार्थे मिथ्यादृशौ । सामर्थ्याद्दैत्यरक्षसूक्तम्प्रजे । सस्तां षस स्वप्ने । अज्ञानितन्यौ भवताम् । मिथ्यादृशोस्तत्प्रार्थनं व्यर्थमित्यत उक्तं पुनर्बह्विति । कथम् । यथानित्यं चाबुध्यमाने भवतस्तथा त्वं तान्निष्वापय । किञ्च आतूनः।। ३ ।।
ससन्तु । स्वपन्तु । हे शूर । त्यास्ताः। व्यत्ययेन ते प्रसिद्धाः। अरातयस्ते तव शत्रवः। ससन्तु स्वपन्तु सर्वदाऽज्ञानमोहिता भवन्त्विति यावत् । किञ्च । रातयस्तव मित्राणि बोधन्त्वेव । जानन्त्वेव तव रूपमिति शेषः। शूरेति सम्बोधनस्य तात्पर्यं सुनिर्भयमिति । स्वार्थमेव वा त्या इति स्त्रीलिङ्गमिति ज्ञापनाय प्रजाशब्दःप्रागुक्तः। अन्यथा दैत्यरक्षसी इत्यवक्ष्यत् । किञ्च । आतूनः।। ४ ।।
समिन्द्र । पापया । हे इन्द्र प्रभो । गर्दभं दुर्वाक्त्वादि साम्यान्मायावाद्याख्यं गर्दभम् । सम्मृण हिंसार्थोयम् । तमस्येव क्षिप्त्वा तप्ताश्मभिःसदा सञ्चूर्णय । कथं भूतम् । नुवन्तं त्वां स्तुवन्तमपि । स्तुवतो हिंसानुपपन्नेति च न वाच्यम् । पापयामुया माययेति शेषः। मायया स्तुतिं विवृणोति । मिथ्येति । शाठ्येनेत्यर्थः। प्रकारान्तरेण मायया नुवन्तमित्येतद्व्याख्याति । मायामया इति ।। ततश्चमायामाश्रित्येत्यर्थः। अनेन दयाशील देव प्रसीदेत्यादिस्तुतेःशाठ्यमूलत्वं निराकारमोङ्कारगम्यमित्यादि रवणस्यास्तुतित्वमुक्तं भवति । किञ्च । आतूनः।। ५ ।।
पताति । दूरं च । किञ्च । वातो वायुदेवःएनान्प्रकृतांस्त्वन्निन्दकान् वनात् वने । कुण्डृणाच्या कुण्डृणाच्याम् । तस्मिन् प्रसिद्धे अन्धेतमसीति यावत् । दूरं दूरात् । अधिपताति अन्तर्णीतण्यर्थाल्लेट् । पातयतु च । किञ्च । आतूनः।। कथं तमो वनमित्यत आह ।। वनमिति । वनतिःसम्भजनार्थः। सम्भजनं च दृढग्रहः। वियोगाभावः। अतस्तत्तमो दृढग्रहेण वनमित्युच्यते । कुण्डृणाचीशब्दस्य सनिमित्तमभिधेयमाह ।। एवेति । तत्तम एवोल्बणावेदना कुण्डृणाचीति सम्प्रोक्ता । स्त्रीलिङ्गसम्पादनाय वेदनोल्बणेत्युक्तम् । कुतःकुण्डान्नीचत्वतः। कसूक्तङ्कुण्डःकुतश्च तमसस्ततो नीचत्वमित्यत आह ।। कुम्भ इति । कुम्भःकुम्भीपाकः। हीति रौरवोऽथमहानित्यादि वाक्यप्रसिद्धिं दर्शयति । तद्गतिस्तेषां निन्दकानां गतिस्तमः। एवं तर्हि कुण्डनीचेति भवितव्यं कुण्डृणाचीति कथमित्यत आह ।। रेफ इति । अत्र रेफशब्देन श्रुतिसाम्यादृकार उच्यते । कुण्डशब्देऽकारस्य ऋकारःनीचेत्यत्र रवरयोरीकाराकारयोर्व्यत्ययश्च तस्य कुम्भीपाकान्नीचत्वस्याधिक्य- ज्ञापनार्थं प्रयुक्तौ अत एव प्रागधिकमित्युक्तम् ।। ६ ।।
सर्वम् । सर्वम् । हे इन्द्र परिक्रोशं परिक्रोशकरं निन्दकम् । सर्वं पापिनं जनं जहि । जम्भय श्वादिभिर्नित्यं दंशय । कथम् । कृकदाश्वं कृकाःक्रकचाःतैर्दाश्वं दंशनम् । क्रकचैर्दारुणो दंशनं यथेति शेषः। किञ्च । आतूनः।। ७, २७ ।।
