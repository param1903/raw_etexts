## ३२सूक्तम् 2 अध्यायः ऋग्भाष्यटीका
शुनसूक्तम्शेपदृष्टा ऋचो व्याख्यायोत्तरासामृषिं देवताश्चाह ।। अग्नीति । यःसूर्यगं स्वर्णाभिधं हिरण्यनामानं विष्णुं संस्तुवन् स्वर्णस्तूप इति हिरण्यस्तूप इति प्रसिद्धिमगमत् । ष्टुञ् स्तुता वित्यस्मात् डूपप्रत्ययः। हिरण्यस्य स्तूपो हिरण्यस्तूप इति विष्णुःकुतो हिरण्यनामा । स्वर्णसमानचारुवपुषम् । तर्हि रूपवत्त्वादनित्यःशाश्वतम् । यश्च तं विष्णुं दृष्ट्वा परतःपरैर्महितःपूजितश्चाभवत् । सुज्ञानमप्याप्तवान् । स हिरण्यस्तूप आङ्गिरस उत्तराभिर्ऋग्भिरग्नीन्द्रादिगतं पृथक् स्थितमप्यग्न्यादि नामानमच्युतं भक्तितःस्तौति । अग्नीन्द्रादि देवतास्तत्र तत्र वक्ष्यामः। त्वमग्ने प्रथमो अङ्गिरा ऋषिः। अष्टादशर्चमिदमाग्नेयं सूक्तम् । ओरसः। हरिःओरसःशरीरे सार इत्यङ्गिरा उच्यते । ज्ञानतो ज्ञानवत्त्वादृष्टिश्चोच्यते । नत्वङ्गिरसर्षिणैक्यादित्येवशब्दः। दिवौकसां प्रियत्वेन देवानां सखा चोच्यते । योजना तु । हे अग्ने त्वं प्रथमःसर्वोत्तमोसि । तथाङ्गिरा ऋषिर्देवः। शिवःसुखात्मको देवानां सखाऽभवःसर्वदा भवसि । किञ्च भ्राजन्त्यःऋष्टय आयुधविशेषा येषान्ते भ्राजदृष्टयो मरुतोऽतीतवर्तमाना वायवस्तव व्रते व्रतेनैव त्वद्विषयव्रतवत्वेनैव । विद्मनाऽपसःविदेसूक्तङ्क्मन् । विद्मना विद्यया सहितमपःकर्म येषाम् । स विद्यकर्मिणःसन्तःकवयो महाविज्ञाना अजायन्त । बभूविरे बभूवुः। ईश्वरार्थेन ज्ञानसहितकर्मणा पुनःकथं ज्ञानावाप्तिरित्यतो महच्छब्देन वीति च ज्ञानं विशिनष्टि ।। १ ।।
त्वमग्ने प्रथमो अङ्गिरस्तमः। व्यापी च । हे अग्ने त्वं प्रथमःअङ्गिरस्तमोऽतिशयेनाङ्गानां रसःकविर्देवानां व्रतं त्वद्विषयं कर्म । परिभूषसि परिभूषयसि । सफलं करोषि । किञ्च । विश्वस्मै भुवनाय विश्वस्य भुवनस्य । विभुर्व्यापी च मेधिरः। इरो मतुबर्थे । भूमनिन्दाप्रशंसासु नित्य योगेऽतिशायने । संसर्गेस्ति विवक्षायां भवन्ति मतुबादयः। सुमेधया युतः। द्वे जडाजडे वेत्तीति द्विमाता । शयुःशेता पयोब्धिशायी । अग्नौ तु शेतिःस्थानार्थः। आमाशयो जलाशय इति यथा । स्थाता । स एवं भूतस्त्वमायवे मनुष्यनामैतत् । प्रजायै प्रजानाम् । कतिधाचित् कतिभिरपि प्रकारैर्युक्तः। कतिप्रकारोपि भवसि हि । कथमिति । स्वामी गुरुर्नित्यसखा पिता च ।। २ ।।
त्वम•ग्ने प्रथमो मा•तरिश्व•ने । त्वं विष्णो । हे अग्ने विष्णो त्वम् । विवस्वते मातरिश्वने । प्रथममाविर्भव । भूते लोट् । आविर्बभूव । आविर्बभूविथ । युष्मद्युपपदेपि त्वं देवशक्त्यामित्यादौ प्रथमपुरुषो दृष्टः। प्रथम इति सामर्थ्यादाविर्भाव विशेषणम् । अतिशयेनाविर्बभूविथेति । कुतः। सुक्रतूया शोभनःक्रतुर्ज्ञानमस्येति सुक्रतुः। दैर्ध्यं छान्दसम् । भावप्रधानात्ततस्तृतीयाया यादेशः। सुक्रतुत्वेन । अस्य मातरिश्वनःसुबोधवत्त्वात् । यद्वा शोभनःक्रतुःसुक्रतुःतदिच्छा सुक्रतूया । इच्छया प्राप्तिर्लक्ष्यते । ततस्तृतीयाया आकारादेशः। वायुःकुतो विवस्वानित्यत आह ।। वायुरिति । विविधेषु पदार्थेषु वसतेर्भावे विच् । ततो मतुप् । किञ्च । होतृवूर्ये रोदसी द्यावापृथिव्यौ श्रीश्च भूश्च त्वयैवारेजेताम् । रेजतिरत्र शोभार्थः। राजतेर्वैतद्रूपम् । अशोभेताम् । होतृवूर्ये कथमित्यत आह ।। सर्वेति ।। होतुःसर्वहोतुःपरमेश्वरान्निमित्ताद्वरत्वतःसर्वोत्कृष्टत्वात्ते होतृवूर्ये इति शेषः। अनेन होत्रावूर्ये वर्ये होतृवूर्ये इत्युक्तं भवति । यद्वा सर्वहोतुरीश्वरस्यैकस्य ताभ्यां वरत्वतस्ते होतृवूर्ये इत्यर्थः। होतैव वूर्यो वर्यो याभ्यामिति । प्रगृह्यत्वाभावःछान्दसः। यद्वा निमित्तसप्तम्येषा । होतुर्वूर्यं वरत्वं पतित्वं तस्मादरेजेतामिति । तदिदमुक्तं सर्वहोतुस्ते तव वरत्वतःपतित्वादशोभेतामिति । रोदसी कथमित्यत आह ।। रदनादिति ।। विदारणात् । रद विलेखन इत्यतःकर्मण्यसुन् । उपधायाश्चौकारः। तद्विवृणोति । सेति । सैका मूलप्रकृतिः। द्विविधा श्रीर्भूरिति । किञ्च । हे वसो । हि यस्मादमुं केचित्केपि प्रतिभटानैव सहन्तेऽतो वायुर्विरिञ्चोप्यसघ्नुः। षह मर्षण इत्यस्मात्कर्मणि नुः। कुत्वं च । ततो नञ्समासः। महांश्चासौ वायुर्विरिञ्चोपि तस्यासघ्नोर्महोमहतश्च । चतुर्थ्यर्थे षष्ठी । तस्मै त्वं भारं विश्वस्येति शेषः। अयजःप्रतिदिष्टवान्प्रत्येकं दत्तवानसीति वक्ष्यमाणेन सम्बन्धः। वसुःकस्मादित्यत आह ।। वासाच्चेति ।। वसत्यस्मिन्सर्वमिति चार्थः। भवानिति सम्बुद्धिव्याख्यानम् । असीत्यस्य पूर्वेणैव सम्बन्धान्न दोषः।। ३ ।।
त्वमग्ने मनवे । विशिष्ट । हे अग्ने सुकृत्तरःअतिशयेन सत्कर्मणां कर्ता त्वं मनवे वायवे । कथम् । विशिष्टबोधात् । मनु अवबोधन इत्यस्य हीदं रूपम् । अवबोधश्च सर्वप्राणिसाधारणस्तथापि वैशिष्ट्येन व्यपदेशा भवन्तीति । द्यान्दिवं स्वर्गम् उपलक्षणमेतत् । स्वर्गादि स्वाम्यमवाशयःप्रादाः। यद्वा ज्ञानरूपां ज्ञानाख्यां द्यां प्रादाः। अथवा द्यां द्युदेवतां भारतीं प्रियां भार्यां प्रादाः। अवाशय इत्येतत्कथं प्रादा इत्यस्य प्रतिपादकमित्यत आह ।। यथेति ।। वाशृ शब्द इति हि पठ्यते । तस्य णिजन्तस्येदं रूपम् । तत्र स्वतन्त्र कर्तुरपेक्षायां लोकेनेत्यध्याह्रियते । मनव इत्याद्या चतुर्थी षष्ठ्यर्थे । ततश्च द्यां मनोःसम्बन्धिनीं लोकेनावाशयोऽशब्दयः। हे देव द्यौःतदीया मनुसम्बन्धिनीति सर्वस्य लोकस्य वाशनं शब्दःयथा स्यात्तथैवाकार्षीरित्यर्थो भवति । तस्य प्राक् प्रादा इति तात्पर्यमुक्तम् । प्रदानाभावे तथावाशनासम्भवात् । अयथावाशनं तुशब्देन व्यवच्छिन्नत्ति । तत्रोपपत्तिःसर्वस्येति । पुरूरवस इत्येतत्प्रकृतस्य मनोरेव विशेषणतया व्याख्याति । पुरूरवा इति । रुशब्द इत्यस्मादसुन् । पुरुःरवो यस्येति पुरूरवाः। दीर्घसूक्तम्सांहितः। सुकृते सत्कर्मणां कर्त्र इति तस्यैव विशेषणमिति सिद्धमेव । मनवे पुरूरवस इत्येतत्प्रकारान्तरेण व्याख्याति । अन्यस्मै वा सुकृत इति । अन्यस्मै प्रसिद्धाय । सुकृते मनवे । द्यामवाशयः। तथा प्रसिद्धाय सुकृते पुरूरवसे च । द्यामवाशय इति योज्यम् । किञ्च । यद्यस्मात्त्वं श्वात्रेण श्वात्रत्वेन हेतुना । श्वा वायुः। कथम् । प्रसिद्धं हि तस्य श्वरूपमिति वैशब्दः। श्वसनादिति योगं चाह । श्वस प्राणने । अतो डन् । अस्य त्राणत इत्यनेन श्वात्र शब्दस्य तृतीयायाश्चार्थमाचष्टे । श्वानं त्रायत इति श्वात्रः। आतोनुपसर्गे कः। श्वाकर्णादिवद्दीर्घः। तद्भावेन । अस्य श्वशब्दार्थस्य वायोः। त्राणतस्त्राणकर्तृत्वात् । पित्रोर्जगतो मातापितृभ्याम् । प्रकृतेःपुरुषाच्च परिमुच्यसे नित्यमुक्तो वर्तसे । न हि वायो रक्षकस्य प्रकृत्यादिबन्धःसम्भवति । तेनैव कारणेन । त्वा त्वाम् । पूर्वं पूर्वे सन्तः। आसम्यक् सुभक्त्या । अनयन् उपदेशेन शिष्यान्प्रतिनीतवन्तः। पूर्वैर्नीतमुपदिष्टं पुनरप्यपरम् अपरे च स्वशिष्यान्प्रत्यानयन् । न हि बद्धं बन्धध्वंसायोपदिशन्तीति ।। ४ ।।
त्वमग्ने वृषभः। श्रोतव्यः। हे अग्ने त्वं वृषभो वर्षणस्य कर्ता भक्तानां पुष्टिवर्धनः। एकं मुख्यं आयुरस्येत्येकायुर्नित्यायुःहोमायोद्यतास्रुग्येनासावुद्यतस्रुक् । तस्मा उद्यतस्रुचे । तृतीयार्थे चतुर्थी । यजमानेन श्रवाय्यो नित्यं श्रोतव्यश्च भवसि । कथम्भूतेन । यो यजमानःआहूयत इत्याहुतिः। आहुतिं वषट्कृतिं त्वां परिवेद सम्यग्वेद । किञ्च । अग्रेऽनादित एव । विशःप्रजाः। आविवाससि समन्ताद्विशेषेण वससि । उपान्वध्याङ्वस इत्यधिकरणस्य कर्म सञ्ज्ञा । जनता प्रविष्टो वर्तसे । यद्यप्ययमर्चतिकर्मसु पठितःतथाप्यसम्भवादन्यथा व्याख्यातः। कथमीश्वरो वषट् कृतिरित्यत आह ।। ऐश्वर्याद्या इति । ऐश्वर्यवीर्ययशःश्रीज्ञानवैराग्याणि यत्र स इत्यध्याहार्यम् । वर्तन्ते षट् यस्मिन्नसौ वषट् । वषडित्याक्रियत इति वषट्कृतिः। स एव वषट्कारः। वषट्कारस्य वषट्कारशब्दस्य । इत्याह वेद इत्युक्तार्थे वेदवाक्यान्तरसम्मतिरुच्यते ।। ५, ३२ ।।
