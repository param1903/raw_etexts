## ३६ सूक्तम् ऋग्भाष्यटीका
इन्द्रस्य । पञ्चदशर्चमेतदैन्द्रं सूक्तम् । इन्द्रस्य वा । नु इति क्षिप्रनाम । इदानीमेवाह मिन्द्रस्य प्रसिद्धस्य वासुदेवस्य वा । वीर्याणि कर्माणि । प्रवोचं प्रावोचम् । लडर्थे लुङ् । आचक्षे । कथं भूतानि वज्री अयमिन्द्रो यानि प्रथमानि मुख्यानि । चकार चक्रे । अनन्तत्वेपि तच्चरित्राणां प्रधानानि ब्रवीमीति यावत् । तान्युच्यन्ते । इन्द्रो वज्रीत्युक्तत्वाद्वज्रेणाहिन्दैत्यं दैत्यविशेषम् अहन् जघान । वासुदेवस्त्वहिं हीति निश्चयवाची स्यादिति वचनान्निश्चयविरोधिनं भक्तानां संशयं ज्ञानेनाहन् जघान । विनाशितवानिति व्यवस्थितो विकल्पः। एवमुत्तरत्रापि । किञ्च । अन्वपःलक्षणेत्थम्भूताख्यानेति लक्षणे कर्मप्रवचनीयः। जलानुसारेण ततर्द । तर्द हिंसायाम् । हिंसितवान् । किं मार्गमिति शेषः। मार्गस्य हिंसानाम खननमेवेति चखान । अहिर्नामदैत्यो लोकोपद्रवाय पर्वतेषु नदीद्वाराणि रुध्वा मेघपतितं चोदकमन्तरिक्षे प्रतिबध्य स्थितः। तं हत्वेन्द्रो नदीद्वाराणि विवृत्य तत्प्रवाहायोदकमार्गं खनितवान् । वासुदेवस्त्वन्वपःअनुर्लक्षण इति हेतौ कर्मप्रवचनीयः। अप् शब्दःकर्मवाची । कर्मणामनुसारात् । भक्तैःकृतानि कर्माणि निमित्तानि कृत्वा ततर्द हिंसितवान् । तदीयान् ज्ञानस्य विघ्नानिति शेषः। अपि च । इन्द्रःपर्वतानां वक्षणाःप्राभिनत् । वक्षणाशब्दार्थमाह ।। वहनादिति । वह प्रापणे । अस्मात्करणे सनःस्त्रीलिङ्गता शब्दस्वाभाव्यात् । परमेश्वरे वाक्यं व्याख्याति । दुर्वचांसीति ।। जन्मपर्ववतां जीवानां विवक्षा चेत्तदा दुर्वचांसिवक्षणा उच्यते । ता वक्षणाःसुयुक्तिभिरेव बिभेदेश्वरः। एतदुक्तं भवति । जन्माख्यपर्ववत्त्वाज्जीवाःपर्वताः। तेषां पर्वतानां कुवादिनां वक्षणाःवच परिभाषण इत्यतःसनप्रत्ययः। प्रसङ्गात् दुष्टानि वचांसि प्राभिनत् । भक्तेभ्यःसुयुक्तीर्दत्वा ताभिर्निराकृतवानिति ।। १ ।।
अहन् । इन्द्रःपर्वते पर्वतेषु । शिश्रियाणं कानजन्तमेतत् । श्रितवन्तमहिन्दैत्यमहन् हतवान् । ईश्वरोपि पर्वते भक्तजीवजाते । शिश्रियाणम् अहिंसं शयमहन्निति प्रथमपादार्थःस्पष्ट एव । द्वितीयपादं विष्णौ व्याख्याति ।। त्वष्टेति । यद्यस्मात्त्विडात्मा । तस्मात् त्वष्टा विरिञ्चोस्मै परमेश्वरायैतद्विषय इति यावत् । वज्रं ज्ञानवज्रम् । ज्ञानाख्यं वज्रं भक्तानां ततक्ष निर्मितवान् । एतत्त्विति प्रकृतेन सम्बन्धार्थं येन वज्रेणाहिमहन्नेतत्विति । एतेन प्रसिद्धेन्द्रेपि योजना सूचिता । त्वष्टा देववर्धकिः। अस्मा इन्द्राय इन्द्रस्यार्थे वज्रं ततक्षेति । स्वर्यमिति वज्रविशेषणम् । तत्प्रसिद्धे ज्ञाने च व्याख्याति । स्वर्यमिति । स्वृशब्दोपतापयोरित्यस्येदं रूपम् । तत्प्रसिद्धं वज्रं स्वर्यमुपतप्तम् । शस्त्राणि तापपूर्वकं निशितानि भवन्तीति निशितत्वस्योपलक्षणमेतत् । निशितम् । ज्ञानाख्यन्तु स्वर्यं शब्दसम्बन्धि । शब्दजं वेदजम् । उत्तरार्धमिन्द्रे विष्णौ च क्रमेण व्याख्याति ।। शिशुवत्सा इति । अत्रैतदीरिता इत्यैन्द्रत्वसिद्धयेध्याहृतम् । अहौ दैत्ये हते सत्येतेनेन्द्रेणेरिता आपो नद्य इति यावत् । स्यन्दमाना वाश्राःशिशुवत्सा धेनवःगाव इव । शिशूनं जःआर्जवेन । समुद्रमवजग्मुःअवाजग्मुः। यद्वा । एतेनेश्वरेणेरिता आपःक्रियाःस्यन्दमानाःअप्रतिहतवृत्तयःसमुद्रं समुद्रिक्तम् एनं देवं प्रति व्रजन्ति । संशये नष्टे भक्ता भगवन्तमेव यजन्त इति ।। २ ।।
वृषा ।। वव्रे । इन्द्रो वृषायमाणो वृषेवाचरन् । तृषितो वृषा यद्वदुदकं तथैव सोममवृणीत वव्रे स्वीकृतवान् । स्वीकृत्य च त्रिकद्रुकेषु त्रिषु सवनेषु । सुतस्य सुतं सोममपिबत् । स्मेति कद्रुकशब्द स्त्रिकद्रुकेषु महिषोयवाशिरमित्यादौ सवनेषु प्रसिद्ध इति सूचयति । कद्रुकशब्दं सवनेषु निर्वक्ति ।। सवनानामिति ।। यद्यस्मादत्र सवनेषु कं सुखं द्रुतं प्राप्तं तस्मात्सवनानां कद्रुकत्वं कद्रुक शब्दवाच्यत्वम् । कं द्रुकं द्रुतमत्रेति । अध्यात्मं व्याख्यानं सूचयति ।। सोम इति । मनो वा सोमःव्यवस्थितविकल्पोयमिति स्वयमेवाह ।। ध्यानयोग इति ।। अध्यात्ममाधारत्रयं त्रिकद्रुकशब्दमिति ज्ञेयम् । एव शब्देन पुनरुक्तिभयेन व्यधिकरणं व्याख्येयमित्याचष्टे । साय इति । षोन्तकर्मणीत्यस्य रूपम् । सायमन्तं करोतीति डः। सायङ्करम् । प्रसिद्धव्रज्रं दैत्यादीनां लयकृत् । ज्ञानं त्वविद्यादीनाम् । आदत्तेत्यस्यार्थःसमादद इति । एनमित्यस्य विष्णुपक्षेऽर्थमाह ।। संशयमिति । इन्द्रपक्षे त्वहिमिति स्पष्टम् । वृषा यमाण इत्यस्यार्थान्तरमाह ।। ईशवद्वेति । वृषावर्षिता ईशःस इवाचरन् अवृणीत सोममिति । ततश्चायमर्थः। मघवा धनादिमानिन्द्रःसायकं सायङ्करं वज्रमादत्त समाददे । तेन चाहीनाम् अहिनामकानां दैत्यानां मध्ये प्रथमजां जनसनेति विट् । प्रथमजं मुख्यमेनमहिमहन् । तथा परमेश्वरःसायकं वज्रं ज्ञानमादत्त । भक्तानां मनस्युत्पादितवान् । तेन चाहीनाम् । हि गतौ । ततःकिः। नञ्समासः। अहयो ज्ञानविरोधिनःपापादयस्तेषां मध्ये प्रथमजां मुख्यमेनं संशयमहन्निति ।। ३ ।।
यदिन्द्र । अहन्नेनम् । अत्राद्यश्चशब्दो यस्मादित्यर्थे । हे इन्द्र त्वं यद्यस्मादहीनां प्रथमजां प्रथममेनमहिमहन् हतवानसि । आत् ततसूक्तङ्करणान्मायिनां मायाविनामन्येषां दैत्यानां माया उत व्याजरूपाःछद्मरूपा मायाश्च प्रामिणाःमीञ् हिंसायाम् । व्यनाशयः। किं च । आत् तत एव त्वं सूर्यं द्यामुषसं च जनयन् उत्पादकःसूर्यद्युदिनादेश्च कर्ता जातोसि । पुरा सूर्यादिव्यापारा अहिना दैत्येन निरुद्धाः। तद्वधेन पुनस्तद्व्यापाराणां कारयिताभूरित्यर्थः। तथापि तद्वधेनेतरमायानाशःकथम् । तस्य मुख्यत्वेनेतरदैत्याश्रयत्वात् । मुख्यत्वं कुतः। तादीत्ना तावता । बलेनेति शेषः। तावद्बलतस्तावद्बलेनोपेतमिति शेषः। अहिना समानबलमन्यं शत्रुं न विवित्से किल न लभसे खलु । विदलाभे । परमेश्वरेलेशेन व्याख्याति । मायेति । अथवेति सम्बन्धः। यतो ज्ञानविरोधिनां प्रथमं भक्तानां संशयं त्वं विनाशितवान् तस्मान्मायिनां मायावादिनां विरुद्धवादिनां मायाःकुटिलोक्तीःतैर्नष्टसंशयैःस्वजनैःतज्जयेन व्यनाशयः। ततश्च सूर्यं ज्ञानहेतुमाचार्यं तत्सङ्गतिम् । द्यां मोक्षमुषसं ज्ञानं च भक्तानां कृतवानसीति । शेषं समानम् ।। ४ ।।
अहन्वृत्रम् । इन्द्रो महता वधेन वधसाधनेन वज्रेण वृत्रं नाम दैत्यं वृत्रतरमतो वृत्रादधिकं वृत्रतरनामकं च दैत्यं व्यंसं विगतांससन्धिं शिरश्छित्वेति यावत् । अहन् वृत्रशब्दोवृणोतेरूपम् । तस्य यौगिकमर्थमादायातोधिकमिति वृत्रतरशब्दो निरुक्तः। अध्यात्ममाह ।। तम इति ।। व्यंसनाद्विसंवादनाद्व्यंसशब्दौ तमोमिथ्याप्रत्ययौ वा वृत्रवृत्रतरौ । तावीश्वरो ज्ञानेनाहन् । एवं वृत्रं वृत्रतरमहिं च त्रीनिन्द्रो हतवान् । अथो विवृक्णा विवृक्णानि स्कन्धांसीव विवृक्णविशेषेण छिन्नास्तरोःस्कन्धा यद्वत्तथा कुलिशेन वज्रेण छिन्ना अहिःउपलक्षणमेतत् । वृत्रवृत्रतरावहिश्च पृथिव्या उपपृक् पृची सम्पर्के पूर्ववदेकवचनम् । पृथिवीसम्पर्कवन्तःशयते अशेरत । पृथिव्यां पतिता इति यावत् । अध्यात्मं कुलिशःक इत्यत आह ।। कुलस्येति । यस्मिन्पुरुषे जाताविद्यातत्कुलस्यापि सुखकरणात् । कुलमस्यास्तीति कुली तस्य सन्ततेःशं यस्मात्स कुलिश इत्यर्थः। पृथिवीमाह ।। बुद्धिरेवेति ।। एव शब्देन निर्वचनं स्फुटमिति सूचयति । ओःसंशयस्य पृथिव्या उपपृक्त्वं कथमित्यत आह ।। तद्गत इति । यद्यस्मात्संशयो बुद्धिगतोऽतःपृथिव्या उपपृगच्यते । अज्ञानमिथ्याज्ञानयोरप्येवम् । अत्र पक्षे पृथिव्या उपपृगित्यनुवादः। शयत इत्येतदेव विधेयम् ।। ५, ३६ ।।
