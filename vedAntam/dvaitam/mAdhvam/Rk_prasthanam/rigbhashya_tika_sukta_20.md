## १  सूक्तम्  द्वितीयोऽध्यायः
अयं देवाय । अष्टर्चमिदमार्भवं सूक्तम् । यद्यपि त्रयाणामृभुनामैक एव । विभ्वा वाजश्चापरौ तथापि साहचर्यादेकस्य नाम्ना त्रयोप्युच्यन्ते । तत्राद्यामृचं विष्णौ व्याख्याति ।। सर्वजन्मेति ।। विप्रेभिःविप्रैःमेधाविभिः। कैःकाण्वाद्यैः। कण्वपुत्रो मेधातिथिस्तदाद्यैः। जन्मने जनेःकर्तरि मनिन् । सर्वजन्मकृते सर्वेषां कार्याणां जनयित्रे । देवाय देवशब्दो व्याख्यातः। तस्याभिधेयं विष्णुदेवाय । अस्यन्ते क्षिप्यन्ते वर्णा अनयेत्यासा तया मुखेन । न केवलं मनसा किं तु वचसापीति भावः। अयं स्तोमःइयं बुद्धिस्था स्तुतिरकारि कृता । देवाय जन्मन इति तादर्थ्ये चतुर्थी । षष्ठ्यर्थे वा । ते चैकस्यापि बहव इत्युक्तत्वाद्विप्रेभिरिति बहुवचनम् । अनादित्वादकारीति । कस्मात् । रत्नधातमः। यत् यस्मात्सा विष्णुस्तुतिरेव रतिधातमा अतिशयेन सुखदात्री । डुधाञ्दानधारणयोः। तस्मादकारि । ऋभुविषये तु देवाय जन्मन इति देवेभ्यो जातेभ्य इति योज्यम् । मानुषा एव हि ते देवा जाता इति निगमः।। १ ।।
य इन्द्राय । वाङ्मात्रेणैव । ये ऋभवःइन्द्रायेन्द्रस्यार्थे वचोयुजा वचसा युज्येते इति सारथेर्वाङ्मात्रेणैव रथे योज्यौ । हरी वाजिनौ । मनसा सङ्कल्पमात्रेण । ततक्षुःतक्षतिःकरोतिकर्मा चक्रुः। ये च शमीभिःविष्णुनिष्ठाभिः। शमोमन्निष्ठताबुद्धेरिति वचनात् । स्त्रीलिङ्गं ङीप् च छान्दसः। यज्ञं यज्ञभागम् । आशत अशूव्याप्तौ । आश्नुवत लेभिरे । तेभ्यःस्तोमोऽकारीति पूर्वेण सम्बन्धः। नन्विन्द्रस्य कर्मकरा ऋभव इति तेष्विन्द्रार्थं हरिनिर्माणमुपपद्यते । ओवाश्च देवत्वं प्राप्ता इति शमीभिर्यज्ञमाशतेत्यपि । विष्णौ तु कथमित्यत आह ।। भगवांश्चेति ।। एतद्धरिनिर्माणादिकम् । एतदित्यनेनैव सिद्धेऽऽखिलमिति वचनमागामिनोरथनिर्माणादेरपि सङ्ग्रहार्थम् । कथम् । ऋभुषु स्थितः। तास्ताःक्रियास्तत्तदन्तर्गतेन भगवतैव क्रियन्त इति हि शास्त्रम् । पक्षान्तरमाह ।। पृथग्वेति ।। ऋभुषु स्थितेन रूपेण विनापि पृथगीश्वर रूपेणैवैतदखिलं कृतवान् । कथम् । फलदातृत्वात् इन्द्रादिभ्य इति शेषः। अत्रैवं योजना । ये भगवद्रूपविशेषा इन्द्रानुष्ठिताभिःशमीभिःप्रसन्नाःसन्तस्तदीयं यज्ञमाशत ऋभुभिःकरणैरिन्द्राय हरीच ततक्षुरिति । एवमुत्तरत्रापि । अध्यात्मं तु । ये इन्द्राय परमेश्वराय तं विषयीकर्तुं भक्तानां हरी मनोबुद्ध्याख्यौ वचोयुजौ वेदानुसारिणौ ततक्षुःतदीयाभिःशमीभिस्तदीयं ज्ञानयज्ञं चाशतेति ।। २ ।।
तक्षन् । अत्र रथविशेषणं परिज्मानमित्येतद्व्याख्याति । परित इति । ज्मां भूमिं वृत्तौ क्रियाया अन्तर्भावाच्चरेदित्युक्तम् । सबर्दुघामित्यत्र सबरित्यस्यार्थमाह ।। काम्यमिति । कुत इति तत्राह । ब कामन इति । अस्माद्धातुव्याख्यानात् । स शब्दस्तु कर्मार्थ प्रत्ययसन्नियोगेन धातोरागम इति हृदयम् । ऋभवो नासत्याभ्याम् । अश्विनोरेकोनासत्यः। साहचर्यादुभावपि नासत्यावुच्येते । यथा दस्राविति । अत एवान्यत्र नासत्यदस्रावित्याचार्याः। अश्विनोरर्थे परिज्मानं सकलपृथिवीगामिनम् अप्रतिहतगतिं सुखं रथम् । तक्षन् अतक्षन् अकुर्वन् । सबर्दुघां काम्यस्य सर्वस्य दोग्ध्रीं धेनुं चातक्षन् ।। ३ ।। युवाना । इह ऋभवःस्वीयौ पितरौ पुनर्युवानावक्रतेत्युच्यते तत्र क एषां पितेत्याकाङ्क्षायामाह ।। सुधन्वेति ।। ऋभु र्विभ्वा वाज इति सुधन्वन आङ्गिरसस्य त्रयःपुत्रा रथकारा बभूवुरिति हि वक्ष्यते । पूर्वस्यामृचि सबर्दुघां धेनुमतक्षन्नित्युक्तम् । कस्यासौ कामधेनुरित्यपेक्षायामाह ।। बृहस्पतेरिति ।। बृहस्पतिर्विश्वरूपामुपाजतेति वक्ष्यमाणत्वात् । ऋजूयव इति व्याचष्टे ।। ऋजुभक्ता इति ।। ऋजून् ब्रह्मपदयोग्यान् देवान् कामयन्त इति ऋजूयवः। सुप आत्मनःक्यच् । तदन्तात्ताच्छीलिक उकारः। भक्ता हि स्वामिनं कामयन्ते । विष्ट्यक्रतेति व्याख्याति । अवेतनमिति । यद्य पि विष्टिरिति कर्मसामान्यनामसु पठितम् । तथापि रूढिवशात् वेतनेन विना स्वामिनो बलाद्यत्कर्म क्रियते तद्विष्टिरित्युच्यते । तत्तेऽक्रत । ऋभवःस्वीयौ पितरौ मातापितरौ जीर्णौ सन्तौ युवानावक्रत अकुर्वन् । कथम् । सत्यमन्त्राःअमोघमन्त्राः। तदपि कथम् । ऋजूयवः। किं च विष्टी सुपां सुलुक् पूर्वसवर्णेति विष्टिशब्दात्परस्याःद्वितीयायाःपूर्वसवर्णः। देवानां विष्टिम् एकं च समं चतुरःकृणोतनेत्यादि वक्ष्यमाणमक्रत । ऋभुशब्दं भगवति निर्वक्ति । ऋत भूमिरिति ।। ऋगतौ । ततःपरस्य क्तस्य लोपः। भूशब्दस्य च ह्रस्वः। निर्वचनत्वात् । भूमिराश्रयः। ऋतभूमिरित्यस्यैव व्याख्यानं ज्ञानभूमिरिति । यस्मात्तस्मादित्यध्याहारः। ऋभुशब्दं देवतान्तरे निर्वक्ति । येषामिति ।। येषां देवानाम् ऋतं कर्म भूतं सत्यं तेप्यृभव ईरिताः। पूर्ववदत्रापि लोपविकारौ द्रष्टव्यौ । यज्ञ भागाप्तितोऽपीति निर्वचनान्तरम् । ऋताभागम् ऋभवः। ऋतशब्दस्य ऋकारःभागशब्दस्य च भुशब्दःपृषोदरादित्वात् । यद्वा ऋतशब्दोयज्ञनामा तस्य ऋकारादेशः। भूतशब्दो भूप्राप्तावित्यस्य रूपम् । ऋतं यज्ञभागं भूताःप्राप्ता इत्यृभवः।। ४ ।।
संवः। सहेद्रेण । हे ऋभवो मदासो मदहेतवःइन्दवःसोमाःमरुत्वतेन्द्रेण सह राजभिःआदित्यैश्च सह वःयुष्माकम् । द्वितीयार्थे षष्ठी । समग्मत सम्प्राप्ताः।। ५, १ ।।
उतत्यम् । कथागर्भेयमृक् । अतःकथामाह ।। एकमिति ।। चतुरश्चमसान् तानृभून् । एवशब्द एकमित्यनेन सम्बध्यते । तद्दुष्करमपि तैर्ऋभुभिः। त्वष्टुरित्युपलक्षणं देवैःप्रेषितौ त्वष्टाग्निश्च ऋभूनाहतुः। इममेकं जीर्णं चमसं नवानेतत्प्रमाणान् चतुरश्चमसान् कुरुतेति । ते अब्रुवन् द्वौ वा त्रीन् वाकरिष्यामः। चत्वारो दुष्करा इति । पुनश्चाग्निना त्वष्ट्रा च निर्बन्धे कृते द्व्यादिस्वोक्तं परित्यज्य चतुर्निर्माणरूपं त्वष्ट्रादीनां शुश्रूषणं तैसूक्तङ्कृतमिति । ऋचं व्याख्याति ।। तमिति ।। उत अन्यच्च । ऋभवस्त्यं तम् । पूर्वकृतम् । जीर्णमेकमेव चमसं पुनःनवं नवान् चतुरश्चमसानकर्त अक्रत अकुर्वत । एवं त्वष्टुर्देवस्य निष्कृतं शुश्रूषणम् अक्रत ।। ६ ।।
तेनःसप्तसङ्ख्यानि । य एवम्भूता ऋभवस्ते नोऽस्माकं सुन्वते यजमानाय त्रिसूक्तम्त्रिकालेष्वपि साप्तानि सप्तसङ्ख्यानि । स्वार्थिकोत्र तद्धितः। सप्तैव साप्तानि । सप्तनोऽण् छन्दसीति वर्गे वाऽण् । छान्दसत्वादाद्युदात्तत्वम् । सप्तनोञ् छन्दसीति सूत्रपाठे न विरोधः। रत्नानि धत्तन दत्त । देवतान्तरपक्षे ‘‘चक्रं रथो मणिर्भार्या निधिरश्वो गजस्तथा । एतानि सप्तरत्नानि पूर्वेषां चक्रवर्तिना’’मिति पुराणोक्तानि सप्तरत्नानि । विष्णुपक्षेत्वाह ।। पुराणेति ।। वेदांश्चतुरः। हरिःचेद्विवक्षित स्तदेति शेषः। तथा शब्दो वक्ष्यमाणसमुच्चये । अथापि वेति निपातसमुच्चयःपक्षान्तरद्योतकः। सप्तछन्दांसि वा गायत्र्यादीनि । उत्तरार्धं व्याख्याति ।। एकैकमिति ।। एषां रत्नानां मध्ये एकमेकम् एकैकं रत्नं सुशस्तिभिःप्रशंसाहेतुभिःतत्तद्गुणैरखिलैःसहवर्तमानम् । तथाभूतानि ।। ७ ।।
अधारयन्त । सुकर्मणा । जगतो धारकत्वेन स्वयं स्थिरत्वेन च वह्नयःवह्निनामानः। अनेकार्थत्वाद्धातूनां वहतिरत्र धृतौ वर्तते । ऋभवःसुकृत्यया सुकर्मणा देवेषु देवानां मध्ये भूत्वा । यज्ञियं भागं यज्ञार्हं भागं यज्ञभागम् । अभजन्त अभजन् प्राप्ताः। अधारयन्त अधारयन्नपि । भजनातिरिक्तं धारणं नास्तीत्यतःपौनरुक्त्यं तत्राह ।। यथाऽगतिरिति ।। यथा येन प्रकारेण प्राप्तस्य भागस्यागतिरविच्छेदस्तथाऽधारयन् । ततश्चेदानीमभजन्त । अधारयन्त कालान्तरेपि स्थिरीकृतवन्त इत्यर्थः। यद्वा यथा विश्वस्यागतिःप्रवृत्तिर्भवति तथा धारकत्वेनेति योज्यम् । एवं च धातोरर्थद्वयमङ्गीकृतं भवति ।। ८, २, १ ।।
