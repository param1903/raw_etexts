---
title: ०११

---
11.1  
अग्ने जायस्वादितिर्नाथितेयं ब्रह्मौदनं पचति पुत्रकामा ।  
सप्तऋषयो भूतकृतस्ते त्वा मन्थन्तु प्रजया सहेह ॥१॥  
कृणुत धूमं वृषणः सखायोऽद्रोघाविता वाचमच्छ ।  
अयमग्निः पृतनाषाट्सुवीरो येन देवा असहन्त दस्यून् ॥२॥  
अग्नेऽजनिष्ठा महते वीर्याय ब्रह्मौदनाय पक्तवे जातवेदः ।  
सप्तऋषयो भूतकृतस्ते त्वाजीजनन्न् अस्यै रयिं सर्ववीरं नि यच्छ ॥३॥  
समिद्धो अग्ने समिधा समिध्यस्व विद्वान् देवान् यज्ञियामेह वक्षः ।  
तेभ्यो हविः श्रपयं जातवेद उत्तमं नाकमधि रोहयेमम् ॥४॥  
त्रेधा भागो निहितो यः पुरा वो देवानां पितॄणां मर्त्यानाम् ।  
अंशां जानीध्वं वि भजामि तान् वो यो देवानां स इमां पारयाति ॥५॥  
अग्ने सहस्वान् अभिभूरभीदसि नीचो न्युब्ज द्विषतः सपत्नान् ।  
इयं मात्रा मीयमाना मिता च सजातांस्ते बलिहृतः कृणोतु ॥६॥  
साकं सजातैः पयसा सहैध्युदुब्जैनां महते वीर्याय ।  
ऊर्ध्वो नाकस्याधि रोह विष्टपं स्वर्गो लोक इति यं वदन्ति ॥७॥  
इयं मही प्रति गृह्णातु चर्म पृथिवी देवी सुमनस्यमाना ।  
अथ गछेम सुकृतस्य लोकम् ॥८॥  
एतौ ग्रावाणौ सयुजा युङ्धि चर्मणि निर्बिन्ध्यंशून् यजमानाय साधु ।  
अवघ्नती नि जहि य इमां पृतन्यव ऊर्ध्वं प्रजामुद्भरन्त्युदूह ॥९॥  
गृहाण ग्रावाणौ सकृतौ वीर हस्त आ ते देवा यज्ञिया यज्ञमगुः ।  
त्रयो वरा यतमांस्त्वं वृणीषे तास्ते समृद्धीरिह राधयामि ॥१०॥ {१}  
इयं ते धीतिरिदमु ते जनित्रं गृह्णातु त्वामदितिः शूरपुत्रा ।  
परा पुनीहि य इमां पृतन्यवोऽस्यै रयिं सर्ववीरं नि यच्छ ॥११॥  
उपश्वसे द्रुवये सीदता यूयं वि विच्यध्वं यज्ञियासस्तुषैः ।  
श्रिया समानान् अति सर्वान्त्स्यामाधस्पदं द्विषतस्पादयामि ॥१२॥  
परेहि नारि पुनरेहि क्षिप्रमपां त्वा गोष्ठो अध्यरुक्षद्भराय ।  
तासां गृह्णीताद्यतमा यज्ञिया असन् विभाज्य धीरीतरा जहीतात्॥१३॥  
एमा अगुर्योषितः शुम्भमाना उत्तिष्ठ नारि तवसं रभस्व ।  
सुपत्नी पत्या प्रजया प्रजावत्या त्वागन् यज्ञः प्रति कुम्भं गृभाय ॥१४॥  
ऊर्जो भागो निहितो यः पुरा व ऋषिप्रशिष्टाप आ भरैताः ।  
अयं यज्ञो गातुविन् नाथवित्प्रजाविदुग्रः पशुविद्वीरविद्वो अस्तु ॥१५॥  
अग्ने चरुर्यज्ञियस्त्वाध्यरुक्षच्छुचिस्तपिष्ठस्तपसा तपैनम् ।  
आर्षेया दैवा अभिसङ्गत्य भागमिमं तपिष्ठा ऋतुभिस्तपन्तु ॥१६॥  
शुद्धाः पूता योषितो यज्ञिया इमा आपश्चरुमव सर्पन्तु शुभ्राः ।  
अदुः प्रजां बहुलां पशून् नः पक्तौदनस्य सुकृतामेतु लोकम् ॥१७॥  
ब्रह्मणा शुद्धा उत पूता घृतेन सोमस्यांशवस्तण्डुला यज्ञिया इमे ।  
अपः प्र विशत प्रति गृह्णातु वश्चरुरिमं पक्त्वा सुकृतामेत लोकम् ॥१८॥  
उरुः प्रथस्व महता महिम्ना सहस्रपृष्ठः सुकृतस्य लोके ।  
पितामहाः पितरः प्रजोपजाहं पक्ता पञ्चदशस्ते अस्मि ॥१९॥  
सहस्रपृष्ठः शतधारो अक्षितो ब्रह्मौदनो देवयानः स्वर्गः ।  
अमूंस्त आ दधामि प्रजया रेषयैनान् बलिहाराय मृडतान् मह्यमेव ॥२०॥ {२}  
उदेहि वेदिं प्रजया वर्धयैनां नुदस्व रक्षः प्रतरं धेह्येनाम् ।  
श्रिया समानान् अति सर्वान्त्स्यामाधस्पदं द्विषतस्पादयामि ॥२१॥  
अभ्यावर्तस्व पशुभिः सहैनां प्रत्यङ्ङेनां देवताभिः सहैधि ।  
मा त्वा प्रापच्छपथो माभिचारः स्वे क्षेत्रे अनमीवा वि राज ॥२२॥  
ऋतेन तष्टा मनसा हितैषा ब्रह्मौदनस्य विहिता वेदिरग्रे ।  
अंसध्रीं शुद्धामुप धेहि नारि तत्रौदनं सादय दैवानाम् ॥२३॥  
अदितेर्हस्तां स्रुचमेतां द्वितीयां सप्तऋषयो भूतकृतो यामकृण्वन् ।  
सा गात्राणि विदुष्योदनस्य दर्विर्वेद्यामध्येनं चिनोतु ॥२४॥  
शृतं त्वा हव्यमुप सीदन्तु दैवा निःसृप्याग्नेः पुनरेनान् प्र सीद ।  
सोमेन पूतो जठरे सीद ब्रह्मणामार्षेयास्ते मा रिषन् प्राशितारः ॥२५॥  
सोम राजन्त्सञ्ज्ञानमा वपैभ्यः सुब्राह्मणा यतमे त्वोपसीदान् ।  
ऋषीन् आर्षेयांस्तपसोऽधि जातान् ब्रह्मौदने सुहवा जोहवीमि ॥२६॥  
शुद्धाः पूता योषितो यज्ञिया इमा ब्रह्मणां हस्तेषु प्रपृथक्सादयामि ।  
यत्काम इदमभिषिञ्चामि वोऽहमिन्द्रो मरुत्वान्त्स ददादिदं मे ॥२७॥  
इदं मे ज्योतिरमृतं हिरण्यं पक्वं क्षेत्रात्कामदुघा म एषा ।  
इदं धनं नि दधे ब्राह्मणेषु कृण्वे पन्थां पितृषु यः स्वर्गः ॥२८॥  
अग्नौ तुषान् आ वप जातवेदसि परः कम्बूकामप मृड्ढि दूरम् ।  
एतं शुश्रुम गृहराजस्य भागमथो विद्म निर्ऋतेर्भागधेयम् ॥२९॥  
श्राम्यतः पचतो विद्धि सुन्वतः पन्थां स्वर्गमधि रोहयैनम् ।  
येन रोहात्परमापद्य यद्वय उत्तमं नाकं परमं व्योम ॥३०॥ {३}  
बभ्रेरध्वर्यो मुखमेतद्वि मृड्ढ्याज्याय लोकं कृणुहि प्रविद्वान् ।  
घृतेन गात्रानु सर्वा वि मृड्ढि कृण्वे पन्थां पितृषु यः स्वर्गः ॥३१॥  
बभ्रे रक्षः समदमा वपैभ्योऽब्राह्मणा यतमे त्वोपसीदान् ।  
पुरीषिणः प्रथमानाः पुरस्तादार्षेयास्ते मा रिषन् प्राशितारः ॥३२॥  
आर्षेयेषु नि दध ओदन त्वा नानार्षेयाणामप्यस्त्यत्र ।  
अग्निर्मे गोप्ता मरुतश्च सर्वे विश्वे देवा अभि रक्षन्तु पक्वम् ॥३३॥  
यज्ञं दुहानं सदमित्प्रपीनं पुमांसं धेनुं सदनं रयीणाम् ।  
प्रजामृतत्वमुत दीर्घमायू रायश्च पोषैरुप त्वा सदेम ॥३४॥  
वृषभोऽसि स्वर्ग ऋषीन् आर्षेयान् गच्छ ।  
सुकृतां लोके सीद तत्र नौ संस्कृतम् ॥३५॥  
समाचिनुष्वानुसम्प्रयाह्यग्ने पथः कल्पय देवयानान् ।  
एतैः सुकृतैरनु गछेम यज्ञं नाके तिष्ठन्तमधि सप्तरश्मौ ॥३६॥  
येन देवा ज्योतिषा द्यामुदायन् ब्रह्मौदनं पक्त्वा सुकृतस्य लोकम् ।  
तेन गेष्म सुकृतस्य लोकं स्वरारोहन्तो अभि नाकमुत्तमम् ॥३७॥ {४}  
  
11.2  
भवाशर्वौ मृडतं माभि यातं भूतपती पशुपती नमो वाम् ।  
प्रतिहितामायतां मा वि स्राष्टं मा नो हिंसिष्टं द्विपदो मा चतुष्पदः ॥१॥  
शुने क्रोष्ट्रे मा शरीराणि कर्तमलिक्लवेभ्यो गृध्रेभ्यो ये च कृष्णा अविष्यवः ।  
मक्षिकास्ते पशुपते वयांसि ते विघसे मा विदन्त ॥२॥  
क्रन्दाय ते प्राणाय याश्च ते भव रोपयः ।  
नमस्ते रुद्र कृण्मः सहस्राक्षायामर्त्य ॥३॥  
पुरस्तात्ते नमः कृण्म उत्तरादधरादुत ।  
अभीवर्गाद्दिवस्पर्यन्तरिक्षाय ते नमः ॥४॥  
मुखाय ते पशुपते यानि चक्षूंषि ते भव ।  
त्वचे रूपाय सन्दृशे प्रतीचीनाय ते नमः ॥५॥  
अङ्गेभ्यस्त उदराय जिह्वाया आस्याय ते ।  
दद्भ्यो गन्धाय ते नमः ॥६॥  
अस्त्रा नीलशिखण्डेन सहस्राक्षेण वाजिना ।  
रुद्रेणार्धकघातिना तेन मा समरामहि ॥७॥  
स नो भवः परि वृणक्तु विश्वत आप इवाग्निः परि वृणक्तु नो भवः ।  
मा नोऽभि मांस्त नमो अस्त्वस्मै ॥८॥  
चतुर्नमो अष्टकृत्वो भवाय दश कृत्वः पशुपते नमस्ते ।  
तवेमे पञ्च पशवो विभक्ता गावो अश्वाः पुरुषा अजावयः ॥९॥  
तव चतस्रः प्रदिशस्तव द्यौस्तव पृथिवी तवेदमुग्रोर्वन्तरिक्षम् ।  
तवेदं सर्वमात्मन्वद्यत्प्राणत्पृथिवीमनु ॥१०॥ {५}  
उरुः कोशो वसुधानस्तवायं यस्मिन्न् इमा विश्वा भुवनान्यन्तः ।  
स नो मृड पशुपते नमस्ते परः क्रोष्टारो अभिभाः श्वानः परो यन्त्वघरुदो विकेश्यः ॥११॥  
धनुर्बिभर्षि हरितं हिरण्ययं सहस्रघ्निं शतवधं शिखण्डिन् ।  
रुद्रस्येषुश्चरति देवहेतिस्तस्यै नमो यतमस्यां दिशीतः ॥१२॥  
योऽभियातो निलयते त्वां रुद्र निचिकीर्षति ।  
पश्चादनुप्रयुङ्क्षे तं विद्धस्य पदनीरिव ॥१३॥  
भवारुद्रौ सयुजा संविदानावुभावुग्रौ चरतो वीर्याय ।  
ताभ्यां नमो यतमस्यां दिशीतः ॥१४॥  
नमस्ते अस्त्वायते नमो अस्तु परायते ।  
नमस्ते रुद्र तिष्ठत आसीनायोत ते नमः ॥१५॥  
नमः सायं नमः प्रातर्नमो रात्र्या नमो दिवा ।  
भवाय च शर्वाय चोभाभ्यामकरं नमः ॥१६॥  
सहस्राक्षमतिपश्यं पुरस्ताद्रुद्रमस्यन्तं बहुधा विपश्चितम् ।  
मोपाराम जिह्वयेयमानम् ॥१७॥  
श्यावाश्वं कृष्णमसितं मृणन्तं भीमं रथं केशिनः पादयन्तम् ।  
पूर्वे प्रतीमो नमो अस्त्वस्मै ॥१८॥  
मा नोऽभि स्रा मत्यं देवहेतिं मा नः क्रुधः पशुपते नमस्ते ।  
अन्यत्रास्मद्दिव्यां शाखां वि धूनु ॥१९॥  
मा नो हिंसीरधि नो ब्रूहि परि णो वृङ्धि मा क्रुधः ।  
मा त्वया समरामहि ॥२०॥ {६}  
मा नो गोषु पुरुषेषु मा गृधो नो अजाविषु ।  
अन्यत्रोग्र वि वर्तय पियारूणां प्रजां जहि ॥२१॥  
यस्य तक्मा कासिका हेतिरेकमश्वस्येव वृषणः क्रन्द एति ।  
अभिपूर्वं निर्णयते नमो अस्त्वस्मै ॥२२॥  
योऽन्तरिक्षे तिष्ठति विष्टभितोऽयज्वनः प्रमृणन् देवपीयून् ।  
तस्मै नमो दशभिः शक्वरीभिः ॥२३॥  
तुभ्यमारण्याः पशवो मृगा वने हिता हंसाः सुपर्णाः शकुना वयांसि ।  
तव यक्षं पशुपते अप्स्वन्तस्तुभ्यं क्षरन्ति दिव्या आपो वृधे ॥२४॥  
शिंशुमारा अजगराः पुरीकया जषा मत्स्या रजसा येभ्यो अस्यसि ।  
न ते दूरं न परिष्ठास्ति ते भव सद्यः सर्वां परि पश्यसि भूमिं पूर्वस्माद्धंस्युत्तरस्मिन्त्समुद्रे ॥२५॥  
मा नो रुद्र तक्मना मा विषेण मा नः सं स्रा दिव्येनाग्निना ।  
अन्यत्रास्मद्विद्युतं पातयैताम् ॥२६॥  
भवो दिवो भव ईशे पृथिव्या भव आ पप्र उर्वन्तरिक्षम् ।  
तस्यै नमो यतमस्यां दिशीतः ॥२७॥  
भव राजन् यजमानाय मृड पशूनां हि पशुपतिर्बभूथ ।  
यः श्रद्दधाति सन्ति देवा इति चतुष्पदे द्विपदेऽस्य मृड ॥२८॥  
मा नो महान्तमुत मा नो अर्भकं मा नो वहन्तमुत मा नो वक्ष्यतः ।  
मा नो हिंसीः पितरं मातरं च स्वां तन्वं रुद्र मा रीरिषो नः ॥२९॥  
रुद्रस्यैलबकारेभ्योऽसंसूक्तगिलेभ्यः ।  
इदं महास्येभ्यः श्वभ्यो अकरं नमः ॥३०॥  
नमस्ते घोषिणीभ्यो नमस्ते केशिनीभ्यः ।  
नमो नमस्कृताभ्यो नमः सम्भुञ्जतीभ्यः ।  
नमस्ते देव सेनाभ्यः स्वस्ति नो अभयं च नः ॥३१॥ {७}  
  
11.3  
तस्यौदनस्य बृहस्पतिः शिरो ब्रह्म मुखम् ॥१॥  
द्यावापृथिवी श्रोत्रे सूर्याचन्द्रमसावक्षिणी सप्तऋषयः प्राणापानाः ॥२॥  
चक्षुर्मुसलं काम उलूखलम् ॥३॥  
दितिः शूर्पमदितिः शूर्पग्राही वातोऽपाविनक्॥४॥  
अश्वाः कणा गावस्तण्डुला मशकास्तुषाः ॥५॥  
कब्रु फलीकरणाः शरोऽभ्रम् ॥६॥  
श्याममयोऽस्य मांसानि लोहितमस्य लोहितम् ॥७॥  
त्रपु भस्म हरितं वर्णः पुष्करमस्य गन्धः ॥८॥  
खलः पात्रं स्फ्यावंसावीषे अनूक्ये ॥९॥  
आन्त्राणि जत्रवो गुदा वरत्राः ॥१०॥  
इयमेव पृथिवी कुम्भी भवति राध्यमानस्यौदनस्य द्यौरपिधानम् ॥११॥  
सीताः पर्शवः सिकता ऊबध्यम् ॥१२॥  
ऋतं हस्तावनेजनं कुल्योपसेचनम् ॥१३॥  
ऋचा कुम्भ्यधिहितार्त्विज्येन प्रेषिता ॥१४॥  
ब्रह्मणा परिगृहीता साम्ना पर्यूढा ॥१५॥  
बृहदायवनं रथन्तरं दर्विः ॥१६॥  
ऋतवः पक्तार आर्तवाः समिन्धते ॥१७॥  
चरुं पञ्चबिलमुखं घर्मोऽभीन्धे ॥१८॥  
ओदनेन यज्ञवतः सर्वे लोकाः समाप्याः ॥१९॥  
यस्मिन्त्समुद्रो द्यौर्भूमिस्त्रयोऽवरपरं श्रिताः ॥२०॥  
यस्य देवा अकल्पन्तोच्छिष्टे षडशीतयः ॥२१॥  
तं त्वौदनस्य पृछामि यो अस्य महिमा महान् ॥२२॥  
स य ओदनस्य महिमानं विद्यात्॥२३॥  
नाल्प इति ब्रूयान् नानुपसेचन इति नेदं च किं चेति ॥२४॥  
यावद्दाताभिमनस्येत तन् नाति वदेत्॥२५॥  
ब्रह्मवादिनो वदन्ति पराञ्चमोदनं प्राशी३ः प्रत्यञ्चा३ इति ॥२६॥  
त्वमोदनं प्राशी३ त्वामोदना३ इति ॥२७॥  
पराञ्चं चैनं प्राशीः प्राणास्त्वा हास्यन्तीत्येनमाह ॥२८॥  
प्रत्यञ्चं चैनं प्राशीरपानास्त्वा हास्यन्तीत्येनमाह ॥२९॥  
नैवाहमोदनं न मामोदनः ॥३०॥  
ओदन एवौदनं प्राशीत्॥३१॥ {८}  
ततश्चैनमन्येन शीर्ष्णा प्राशीर्येन चैतं पूर्व ऋषयः प्राश्नन् ।  
ज्येष्ठतस्ते प्रजा मरिष्यतीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
बृहस्पतिना शीर्ष्णा ।  
तेनैनं प्राशिषं तेनैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३२॥ [१]  
ततश्चैनमन्याभ्यां श्रोत्राभ्यां प्राशीर्याभ्यां चैतं पूर्व ऋषयः प्राश्नन् ।  
बधिरो भविष्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
द्यावापृथिवीभ्यां श्रोत्राभ्याम् ।  
ताभ्यामेनं प्राशिषं ताभ्यामेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३३॥ [२]  
ततश्चैनमन्याभ्यामक्षीभ्यां प्राशीर्याभ्यां चैतं पूर्व ऋषयः प्राश्नन् ।  
अन्धो भविष्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
सूर्याचन्द्रमसाभ्यामक्षीभ्याम् ।  
ताभ्यामेनं प्राशिषं ताभ्यामेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३४॥ [३]  
ततश्चैनमन्येन मुखेन प्राशीर्येन चैतं पूर्व ऋषयः प्राश्नन् ।  
मुखतस्ते प्रजा मरिष्यतीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
ब्रह्मणा मुखेन ।  
तेनैनं प्राशिषं तेनैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३५॥ [४]  
ततश्चैनमन्यया जिह्वया प्राशीर्यया चैतं पूर्व ऋषयः प्राश्नन् ।  
जिह्वा ते मरिष्यतीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
अग्नेर्जिह्वया ।  
तयैनं प्राशिषं तयैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३६॥ [५]  
ततश्चैनमन्यैर्दन्तैः प्राशीर्यैश्चैतं पूर्व ऋषयः प्राश्नन् ।  
दन्तास्ते शत्स्यन्तीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
ऋतुभिर्दन्तैः ।  
तैरेनं प्राशिषं तैरेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३७॥ [६]  
ततश्चैनमन्यैः प्राणापानैः प्राशीर्यैश्चैतं पूर्व ऋषयः प्राश्नन् ।  
प्राणापानास्त्वा हास्यन्तीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
सप्तऋषिभिः प्राणापानैः ।  
तैरेनं प्राशिषं तैरेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३८॥ [७]  
ततश्चैनमन्येन व्यचसा प्राशीर्येन चैतं पूर्व ऋषयः प्राश्नन् ।  
राजयक्ष्मस्त्वा हनिष्यतीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
अन्तरिक्षेण व्यचसा ।  
तेनैनं प्राशिषं तेनैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥३९॥ [८]  
ततश्चैनमन्येन पृष्ठेन प्राशीर्येन चैतं पूर्व ऋषयः प्राश्नन् ।  
विद्युत्त्वा हनिष्यतीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
दिवा पृष्ठेन ।  
तेनैनं प्राशिषं तेनैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४०॥ [९]  
ततश्चैनमन्येनोरसा प्राशीर्येन चैतं पूर्व ऋषयः प्राश्नन् ।  
कृष्या न रात्स्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
पृथिव्योरसा ।  
तेनैनं प्राशिषं तेनैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४१॥ [१०]  
ततश्चैनमन्येनोदरेण प्राशीर्येन चैतं पूर्व ऋषयः प्राश्नन् ।  
उदरदारस्त्वा हनिष्यतीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
सत्येनोदरेण ।  
तेनैनं प्राशिषं तेनैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४२॥ [११]  
ततश्चैनमन्येन वस्तिना प्राशीर्येन चैतं पूर्व ऋषयः प्राश्नन् ।  
अप्सु मरिष्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
समुद्रेण वस्तिना ।  
तेनैनं प्राशिषं तेनैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४३॥ [१२]  
ततश्चैनमन्याभ्यामूरुभ्यां प्राशीर्याभ्यां चैतं पूर्व ऋषयः प्राश्नन् ।  
ऊरू ते मरिष्यत इत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
मित्रावरुणयोरूरुभ्याम् ।  
ताभ्यामेनं प्राशिषं ताभ्यामेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४४॥ [१३]  
ततश्चैनमन्याभ्यामष्ठीवद्भ्यां प्राशीर्याभ्यां चैतं पूर्व ऋषयः प्राश्नन् ।  
स्रामो भविष्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
त्वष्टुरष्ठीवद्भ्याम् ।  
ताभ्यामेनं प्राशिषं ताभ्यामेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४५॥ [१४]  
ततश्चैनमन्याभ्यां पादाभ्यां प्राशीर्याभ्यां चैतं पूर्व ऋषयः प्राश्नन् ।  
बहुचारी भविष्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
अश्विनोः पादाभ्याम् ।  
ताभ्यामेनं प्राशिषं ताभ्यामेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४६॥ [१५]  
ततश्चैनमन्याभ्यां प्रपदाभ्यां प्राशीर्याभ्यां चैतं पूर्व ऋषयः प्राश्नन् ।  
सर्पस्त्वा हनिष्यतीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
सवितुः प्रपदाभ्याम् ।  
ताभ्यामेनं प्राशिषं ताभ्यामेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४७॥ [१६]  
ततश्चैनमन्याभ्यां हस्ताभ्यां प्राशीर्याभ्यां चैतं पूर्व ऋषयः प्राश्नन् ।  
ब्राह्मणं हनिष्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
ऋतस्य हस्ताभ्याम् ।  
ताभ्यामेनं प्राशिषं ताभ्यामेनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४८॥ [१७]  
ततश्चैनमन्यया प्रतिष्ठया प्राशीर्यया चैतं पूर्व ऋषयः प्राश्नन् ।  
अप्रतिष्ठानोऽनायतनो मरिष्यसीत्येनमाह ।  
तं वा अहं नार्वाञ्चं न पराञ्चं न प्रत्यञ्चम् ।  
सत्ये प्रतिष्ठाय ।  
तयैनं प्राशिषं तयैनमजीगमम् ।  
एष वा ओदनः सर्वाङ्गः सर्वपरुः सर्वतनूः ।  
सर्वाङ्ग एव सर्वपरुः सर्वतनूः सं भवति य एवं वेद ॥४९॥ [१८] {९}  
एतद्वै ब्रध्नस्य विष्टपं यदोदनः ॥५०॥ [१]  
ब्रध्नलोको भवति ब्रध्नस्य विष्टपि श्रयते य एवं वेद ॥५१॥ [२]  
एतस्माद्वा ओदनात्त्रयस्त्रिंशतं लोकान् निरमिमीत प्रजापतिः ॥५२॥ [३]  
तेषां प्रज्ञानाय यज्ञमसृजत ॥५३॥ [४]  
स य एवं विदुष उपद्रष्टा भवति प्राणं रुणद्धि ॥५४॥ [५]  
न च प्राणं रुणद्धि सर्वज्यानिं जीयते ॥५५॥ [६]  
न च सर्वज्यानिं जीयते पुरैनं जरसः प्राणो जहाति ॥५६॥ [७] {१०}  
  
11.4(११.६)  
प्राणाय नमो यस्य सर्वमिदं वशे ।  
यो भूतः सर्वस्येश्वरो यस्मिन्त्सर्वं प्रतिष्ठितम् ॥१॥  
नमस्ते प्राण क्रन्दाय नमस्ते स्तनयित्नवे ।  
नमस्ते प्राण विद्युते नमस्ते प्राण वर्षते ॥२॥  
यत्प्राण स्तनयित्नुनाभिक्रन्दत्योषधीः ।  
प्र वीयन्ते गर्भान् दधतेऽथो बह्वीर्वि जायन्ते ॥३॥  
यत्प्राण ऋतावागतेऽभिक्रन्दत्योषधीः ।  
सर्वं तदा प्र मोदते यत्किं च भूम्यामधि ॥४॥  
यदा प्राणो अभ्यवर्षीद्वर्षेण पृथिवीं महीम् ।  
पशवस्तत्प्र मोदन्ते महो वै नो भविष्यति ॥५॥  
अभिवृष्टा ओषधयः प्राणेन समवादिरन् ।  
आयुर्वै नः प्रातीतरः सर्वा नः सुरभीरकः ॥६॥  
नमस्ते अस्त्वायते नमो अस्तु परायते ।  
नमस्ते प्राण तिष्ठत आसीनायोत ते नमः ॥७॥  
नमस्ते प्राण प्राणते नमो अस्त्वपानते ।  
पराचीनाय ते नमः प्रतीचीनाय ते नमः सर्वस्मै त इदं नमः ॥८॥  
या ते प्राण प्रिया तनूर्यो ते प्राण प्रेयसी ।  
अथो यद्भेषजं तव तस्य नो धेहि जीवसे ॥९॥  
प्राणः प्रजा अनु वस्ते पिता पुत्रमिव प्रियम् ।  
प्राणो ह सर्वस्येश्वरो यच्च प्राणति यच्च न ॥१०॥ {११}  
प्राणो मृत्युः प्राणस्तक्मा प्राणं देवा उपासते ।  
प्राणो ह सत्यवादिनमुत्तमे लोक आ दधत्॥११॥  
प्राणो विराट्प्राणो देष्ट्री प्राणं सर्व उपासते ।  
प्राणो ह सूर्यश्चन्द्रमाः प्राणमाहुः प्रजापतिम् ॥१२॥  
प्राणापानौ व्रीहियवावनड्वान् प्राण उच्यते ।  
यवे ह प्राण आहितोऽपानो व्रीहिरुच्यते ॥१३॥  
अपानति प्राणति पुरुषो गर्भे अन्तरा ।  
यदा त्वं प्राण जिन्वस्यथ स जायते पुनः ॥१४॥  
प्राणमाहुर्मातरिश्वानं वातो ह प्राण उच्यते ।  
प्राणे ह भूतं भव्यं च प्राणे सर्वं प्रतिष्ठितम् ॥१५॥  
आथर्वणीराङ्गिरसीर्दैवीर्मनुष्यजा उत ।  
ओषधयः प्र जायन्ते यदा त्वं प्राण जिन्वसि ॥१६॥  
यदा प्राणो अभ्यवर्षीद्वर्षेण पृथिवीं महीम् ।  
ओषधयः प्र जायन्तेऽथो याः काश्च वीरुधः ॥१७॥  
यस्ते प्राणेदं वेद यस्मिंश्चासि प्रतिष्ठितः ।  
सर्वे तस्मै बलिं हरान् अमुष्मिंल्लोक उत्तमे ॥१८॥  
यथा प्राण बलिहृतस्तुभ्यं सर्वाः प्रजा इमाः ।  
एवा तस्मै बलिं हरान् यस्त्वा शृणवत्सुश्रवः ॥१९॥  
अन्तर्गर्भश्चरति देवतास्वाभूतो भूतः स उ जायते पुनः ।  
स भूतो भव्यं भविष्यत्पिता पुत्रं प्र विवेशा शचीभिः ॥२०॥ {१२}  
एकं पादं नोत्खिदति सलिलाद्धंस उच्चरन् ।  
यदङ्ग स तमुत्खिदेन् नैवाद्य न श्वः स्यात्।  
न रात्री नाहः स्यान् न व्युछेत्कदा चन ॥२१॥  
अष्टाचक्रं वर्तत एकनेमि सहस्राक्षरं प्र पुरो नि पश्चा ।  
अर्धेन विश्वं भुवनं जजान यदस्यार्धं कतमः स केतुः ॥२२॥  
यो अस्य विश्वजन्मन ईशे विश्वस्य चेष्टतः ।  
अन्येषु क्षिप्रधन्वने तस्मै प्राण नमोऽस्तु ते ॥२३॥  
यो अस्य सर्वजन्मन ईशे सर्वस्य चेष्टतः ।  
अतन्द्रो ब्रह्मणा धीरः प्राणो मानु तिष्ठतु ॥२४॥  
ऊर्ध्वः सुप्तेषु जागार ननु तिर्यङ्नि पद्यते ।  
न सुप्तमस्य सुप्तेष्वनु शुश्राव कश्चन ॥२५॥  
प्राण मा मत्पर्यावृतो न मदन्यो भविष्यसि ।  
अपां गर्भमिव जीवसे प्राण बध्नामि त्वा मयि ॥२६॥ {१३}  
  
11.5(११.७)  
ब्रह्मचारीष्णंश्चरति रोदसी उभे तस्मिन् देवाः सम्मनसो भवन्ति ।  
स दाधार पृथिवीं दिवं च स आचार्यं तपसा पिपर्ति ॥१॥  
ब्रह्मचारिणं पितरो देवजनाः पृथग्देवा अनुसंयन्ति सर्वे ।  
गन्धर्वा एनमन्वायन् त्रयस्त्रिंशत्त्रिशताः षट्सहस्राः सर्वान्त्स देवांस्तपसा पिपर्ति ॥२॥  
आचार्य उपनयमानो ब्रह्मचारिणं कृणुते गर्भमन्तः ।  
तं रात्रीस्तिस्र उदरे बिभर्ति तं जातं द्रष्टुमभिसंयन्ति देवाः ॥३॥  
इयं समित्पृथिवी द्यौर्द्वितीयोतान्तरिक्षं समिधा पृणाति ।  
ब्रह्मचारी समिधा मेखलया श्रमेण लोकांस्तपसा पिपर्ति ॥४॥  
पूर्वो जातो ब्रह्मणो ब्रह्मचारी घर्मं वसानस्तपसोदतिष्ठत्।  
तस्माज्जातं ब्राह्मणं ब्रह्म ज्येष्ठं देवाश्च सर्वे अमृतेन साकम् ॥५॥  
ब्रह्मचार्येति समिधा समिद्धः कार्ष्णं वसानो दीक्षितो दीर्घश्मश्रुः ।  
स सद्य एति पूर्वस्मादुत्तरं समुद्रं लोकान्त्सङ्गृभ्य मुहुराचरिक्रत्॥६॥  
ब्रह्मचारी जनयन् ब्रह्मापो लोकं प्रजापतिं परमेष्ठिनं विराजम् ।  
गर्भो भूत्वामृतस्य योनाविन्द्रो ह भूत्वासुरांस्ततर्ह ॥७॥  
आचार्यस्ततक्ष नभसी उभे इमे उर्वी गम्भीरे पृथिवीं दिवं च ।  
ते रक्षति तपसा ब्रह्मचारी तस्मिन् देवाः सम्मनसो भवन्ति ॥८॥  
इमां भूमिं पृथिवीं ब्रह्मचारी भिक्षामा जभार प्रथमो दिवं च ।  
ते कृत्वा समिधावुपास्ते तयोरार्पिता भुवनानि विश्वा ॥९॥  
अर्वागन्यः परो अन्यो दिवस्पृष्ठाद्गुहा निधी निहितौ ब्राह्मणस्य ।  
तौ रक्षति तपसा ब्रह्मचारी तत्केवलं कृणुते ब्रह्म विद्वान् ॥१०॥ {१४}  
अर्वागन्य इतो अन्यः पृथिव्या अग्नी समेतो नभसी अन्तरेमे ।  
तयोः श्रयन्ते रश्मयोऽधि दृढास्तान् आ तिष्ठति तपसा ब्रह्मचारी ॥११॥  
अभिक्रन्दन् स्तनयन्न् अरुणः शितिङ्गो बृहच्छेपोऽनु भूमौ जभार ।  
ब्रह्मचारी सिञ्चति सानौ रेतः पृथिव्यां तेन जीवन्ति प्रदिशश्चतस्रः ॥१२॥  
अग्नौ सूर्ये चन्द्रमसि मातरिश्वन् ब्रह्मचार्यप्सु समिधमा दधाति ।  
तासामर्चींषि पृथगभ्रे चरन्ति तासामाज्यं पुरुषो वर्षमापः ॥१३॥  
आचार्यो मृत्युर्वरुणः सोम ओषधयः पयः ।  
जीमूता आसन्त्सत्वानस्तैरिदं स्वराभृतम् ॥१४॥  
अमा घृतं कृणुते केवलमाचार्यो भूत्वा वरुणः ।  
यद्यदैच्छत्प्रजापतौ तद्ब्रह्मचारी प्रायच्छत्स्वान् मित्रो अध्यात्मनः ॥१५॥  
आचार्यो ब्रह्मचारी ब्रह्मचारी प्रजापतिः ।  
प्रजापतिर्वि राजति विराडिन्द्रोऽभवद्वशी ॥१६॥  
ब्रह्मचर्येण तपसा राजा राष्ट्रं वि रक्षति ।  
आचार्यो ब्रह्मचर्येण ब्रह्मचारिणमिच्छते ॥१७॥  
ब्रह्मचर्येण कन्या युवानं विन्दते पतिम् ।  
अनड्वान् ब्रह्मचर्येणाश्वो घासं जिगीषति ॥१८॥  
ब्रह्मचर्येण तपसा देवा मृत्युमपाघ्नत ।  
इन्द्रो ह ब्रह्मचर्येण देवेभ्यः स्वराभरत्॥१९॥  
ओषधयो भूतभव्यमहोरात्रे वनस्पतिः ।  
संवत्सरः सह ऋतुभिस्ते जाता ब्रह्मचारिणः ॥२०॥ {१५}  
पार्थिवा दिव्याः पशव आरण्या ग्राम्याश्च ये ।  
अपक्षाः पक्षिणश्च ये ते जाता ब्रह्मचारिणः ॥२१॥  
पृथक्सर्वे प्राजापत्याः प्राणान् आत्मसु बिभ्रति ।  
तान्त्सर्वान् ब्रह्म रक्षति ब्रह्मचारिण्याभृतम् ॥२२॥  
देवानामेतत्परिषूतमनभ्यारूढं चरति रोचमानम् ।  
तस्माज्जातं ब्राह्मणं ब्रह्म ज्येष्ठं देवाश्च सर्वे अमृतेन साकम् ॥२३॥  
ब्रह्मचारी ब्रह्म भ्राजद्बिभर्ति तस्मिन् देवा अधि विश्वे समोताः ।  
प्राणापानौ जनयन्न् आद्व्यानं वाचं मनो हृदयं ब्रह्म मेधाम् ॥२४॥  
चक्षुः श्रोत्रं यशो अस्मासु धेह्यन्नं रेतो लोहितमुदरम् ॥२५॥  
तानि कल्पन् ब्रह्मचारी सलिलस्य पृष्ठे तपोऽतिष्ठत्तप्यमानः समुद्रे ।  
स स्नातो बभ्रुः पिङ्गलः पृथिव्यां बहु रोचते ॥२६॥ {१६}  
  
11.6(११.८)  
अग्निं ब्रूमो वनस्पतीन् ओषधीरुत वीरुधः ।  
इन्द्रं बृहस्पतिं सूर्यं ते नो मुञ्चन्त्वंहसः ॥१॥  
ब्रूमो राजानं वरुणं मित्रं विष्णुमथो भगम् ।  
अंशं विवस्वन्तं ब्रूमस्ते नो मुञ्चन्त्वंहसः ॥२॥  
ब्रूमो देवं सवितारं धातारमुत पूषणम् ।  
त्वष्टारमग्रियं ब्रूमस्ते नो मुञ्चन्त्वंहसः ॥३॥  
गन्धर्वाप्सरसो ब्रूमो अश्विना ब्रह्मणस्पतिम् ।  
अर्यमा नाम यो देवस्ते नो मुञ्चन्त्वंहसः ॥४॥  
अहोरात्रे इदं ब्रूमः सूर्याचन्द्रमसावुभा ।  
विश्वान् आदित्यान् ब्रूमस्ते नो मुञ्चन्त्वंहसः ॥५॥  
वातं ब्रूमः पर्जन्यमन्तरिक्षमथो दिशः ।  
आशाश्च सर्वा ब्रूमस्ते नो मुञ्चन्त्वंहसः ॥६॥  
मुञ्चन्तु मा शपथ्यादहोरात्रे अथो उषाः ।  
सोमो मा देवो मुञ्चतु यमाहुश्चन्द्रमा इति ॥७॥  
पार्थिवा दिव्याः पशव आरण्या उत ये मृगाः ।  
शकुन्तान् पक्षिणो ब्रूमस्ते नो मुञ्चन्त्वंहसः ॥८॥  
भवाशर्वाविदं ब्रूमो रुद्रं पशुपतिश्च यः ।  
इषूर्या एषां संविद्म ता नः सन्तु सदा शिवाः ॥९॥  
दिवं ब्रूमो नक्षत्राणि भूमिं यक्षाणि पर्वतान् ।  
समुद्रा नद्यो वेशन्तास्ते नो मुञ्चन्त्वंहसः ॥१०॥ {१७}  
सप्तऋषीन् वा इदं ब्रूमोऽपो देवीः प्रजापतिम् ।  
पितॄन् यमश्रेष्ठान् ब्रूमस्ते नो मुञ्चन्त्वंहसः ।११॥  
ये देवा दिविषदो अन्तरिक्षसदश्च ये ।  
पृथिव्यां शक्रा ये श्रितास्ते नो मुञ्चन्त्वंहसः ॥१२॥  
आदित्या रुद्रा वसवो दिवि देवा अथर्वाणः ।  
अङ्गिरसो मनीषिणस्ते नो मुञ्चन्त्वंहसः ॥१३॥  
यज्ञं ब्रूमो यजमानमृचः सामानि भेषजा ।  
यजूंषि होत्रा ब्रूमस्ते नो मुञ्चन्त्वंहसः ॥१४॥  
पञ्च राज्यानि वीरुधां सोमश्रेष्ठानि ब्रूमः ।  
दर्भो भङ्गो यवः सहस्ते नो मुञ्चन्त्वंहसः ॥१५॥  
अरायान् ब्रूमो रक्षांसि सर्पान् पुण्यजनान् पितॄन् ।  
मृत्यून् एकशतं ब्रूमस्ते नो मुञ्चन्त्वंहसः ॥१६॥  
ऋतून् ब्रूम ऋतुपतीन् आर्तवान् उत हायनान् ।  
समाः संवत्सरान् मासांस्ते नो मुञ्चन्त्वंहसः ॥१७॥  
एत देवा दक्षिणतः पश्चात्प्राञ्च उदेत ।  
पुरस्तादुत्तराच्छक्रा विश्वे देवाः समेत्य ते नो मुञ्चन्त्वंहसः ॥१८॥  
विश्वान् देवान् इदं ब्रूमः सत्यसन्धान् ऋतावृधः ।  
विश्वाभिः पत्नीभिः सह ते नो मुञ्चन्त्वंहसः ॥१९॥  
सर्वान् देवान् इदं ब्रूमः सत्यसन्धान् ऋतावृधः ।  
सर्वाभिः पत्नीभिः सह ते नो मुञ्चन्त्वंहसः ॥२०॥  
भूतं ब्रूमो भूतपतिं भूतानामुत यो वशी ।  
भूतानि सर्वा सङ्गत्य ते नो मुञ्चन्त्वंहसः ॥२१॥  
या देवीः पञ्च प्रदिशो ये देवा द्वादश ऋतवः ।  
संवत्सरस्य ये दंष्ट्रास्ते नः सन्तु सदा शिवाः ॥२२॥  
यन् मातली रथक्रीतममृतं वेद भेषजम् ।  
तदिन्द्रो अप्सु प्रावेशयत्तदापो दत्त भेषजम् ॥२३॥ {१८}  
  
11.7(११.९)  
उच्छिष्टे नाम रूपं चोच्छिष्टे लोक आहितः ।  
उच्छिष्ट इन्द्रश्चाग्निश्च विश्वमन्तः समाहितम् ॥१॥  
उच्छिष्टे द्यावापृथिवी विश्वं भूतं समाहितम् ।  
आपः समुद्र उच्छिष्टे चन्द्रमा वात आहितः ॥२॥  
सन्न् उच्छिष्टे असंश्चोभौ मृत्युर्वाजः प्रजापतिः ।  
लौक्या उच्छिष्ट आयत्ता व्रश्च द्रश्चापि श्रीर्मयि ॥३॥  
दृढो दृंह स्थिरो न्यो ब्रह्म विश्वसृजो दश ।  
नाभिमिव सर्वतश्चक्रमुच्छिष्टे देवताः श्रिताः ॥४॥  
ऋक्साम यजुरुच्छिष्ट उद्गीथः प्रस्तुतं स्तुतम् ।  
हिङ्कार उच्छिष्टे स्वरः साम्नो मेडिश्च तन् मयि ॥५॥  
ऐन्द्राग्नं पावमानं महानाम्नीर्महाव्रतम् ।  
उच्छिष्टे यज्ञस्याङ्गान्यन्तर्गर्भ इव मातरि ॥६॥  
राजसूयं वाजपेयमग्निष्टोमष्तदध्वरः ।  
अर्काश्वमेधावुच्छिष्टे जीवबर्हिर्मदिन्तमः ॥७॥  
अग्न्याधेयमथो दीक्षा कामप्रश्छन्दसा सह ।  
उत्सन्ना यज्ञाः सत्राण्युच्छिष्टेऽधि समाहिताः ॥८॥  
अग्निहोत्रं च श्रद्धा च वषट्कारो व्रतं तपः ।  
दक्षिणेष्टं पूर्तं चोच्छिष्टेऽधि समाहिताः ॥९॥  
एकरात्रो द्विरात्रः सद्यःक्रीः प्रक्रीरुक्थ्यः ।  
ओतं निहितमुच्छिष्टे यज्ञस्याणूनि विद्यया ॥१०॥ {१९}  
चतूरात्रः पञ्चरात्रः षड्रात्रश्चोभयः सह ।  
षोडशी सप्तरात्रश्चोच्छिष्टाज्जज्ञिरे सर्वे ये यज्ञा अमृते हिताः ॥११॥  
प्रतीहारो निधनं विश्वजिच्चाभिजिच्च यः ।  
साह्नातिरात्रावुच्छिष्टे द्वादशाहोऽपि तन् मयि ॥१२॥  
सूनृता सन्नतिः क्षेमः स्वधोर्जामृतं सहः ।  
उच्छिष्टे सर्वे प्रत्यञ्चः कामाः कामेन तातृपुः ॥१३॥  
नव भूमीः समुद्रा उच्छिष्टेऽधि श्रिता दिवः ।  
आ सूर्यो भात्युच्छिष्टेऽहोरात्रे अपि तन् मयि ॥१४॥  
उपहव्यं विषूवन्तं ये च यज्ञा गुहा हिताः ।  
बिभर्ति भर्ता विश्वस्योच्छिष्टो जनितुः पिता ॥१५॥  
पिता जनितुरुच्छिष्टोऽसोः पौत्रः पितामहः ।  
स क्षियति विश्वस्येशानो वृषा भूम्यामतिघ्न्यः ॥१६॥  
ऋतं सत्यं तपो राष्ट्रं श्रमो धर्मश्च कर्म च ।  
भूतं भविष्यदुच्छिष्टे वीर्यं लक्ष्मीर्बलं बले ॥१७॥  
समृद्धिरोज आकूतिः क्षत्रं राष्ट्रं षडुर्व्यः ।  
संवत्सरोऽध्युच्छिष्ट इडा प्रैषा ग्रहा हविः ॥१८॥  
चतुर्होतार आप्रियश्चातुर्मास्यानि नीविदः ।  
उच्छिष्टे यज्ञा होत्राः पशुबन्धास्तदिष्टयः ॥१९॥  
अर्धमासाश्च मासाश्चार्तवा ऋतुभिः सह ।  
उच्छिष्टे घोषिणीराप स्तनयित्नुः श्रुतिर्मही ॥२०॥ {२०}  
शर्कराः सिकता अश्मान ओषधयो वीरुधस्तृणा ।  
अभ्राणि विद्युतो वर्षमुच्छिष्टे संश्रिता श्रिता ॥२१॥  
राद्धिः प्राप्तिः समाप्तिर्व्याप्तिर्मह एधतुः ।  
अत्याप्तिरुच्छिष्टे भूतिश्चाहिता निहिता हिता ॥२२॥  
यच्च प्राणति प्राणेन यच्च पश्यति चक्षुषा ।  
उच्छिष्टाज्जज्ञिरे सर्वे दिवि देवा दिविश्रितः ॥२३॥  
ऋचः सामानि छन्दांसि पुराणं यजुषा सह ।  
उच्छिष्टाज्जज्ञिरे सर्वे दिवि देवा दिविश्रितः ॥२४॥  
प्राणापानौ चक्षुः श्रोत्रमक्षितिश्च क्षितिश्च या ।  
उच्छिष्टाज्जज्ञिरे सर्वे दिवि देवा दिविश्रितः ॥२५॥  
आनन्दा मोदाः प्रमुदोऽभीमोदमुदश्च ये ।  
उच्छिष्टाज्जज्ञिरे सर्वे दिवि देवा दिविश्रितः ॥२६॥  
देवाः पितरो मनुष्या गन्धर्वाप्सरसश्च ये ।  
उच्छिष्टाज्जज्ञिरे सर्वे दिवि देवा दिविश्रितः ॥२७॥ {२१}  
  
11.8(११.१०)  
यन् मन्युर्जायामावहत्सङ्कल्पस्य गृहादधि ।  
क आसं जन्याः के वराः क उ ज्येष्ठवरोऽभवत्॥१॥  
तपश्चैवास्तां कर्म चान्तर्महत्यर्णवे ।  
त आसं जन्यास्ते वरा ब्रह्म ज्येष्ठवरोऽभवत्॥२॥  
दश साकमजायन्त देवा देवेभ्यः पुरा ।  
यो वै तान् विद्यात्प्रत्यक्षं स वा अद्य महद्वदेत्॥३॥  
प्राणापानौ चक्षुः श्रोत्रमक्षितिश्च क्षितिश्च या ।  
व्यानोदानौ वाङ्मनस्ते वा आकूतिमावहन् ॥४॥  
अजाता आसन्न् ऋतवोऽथो धाता बृहस्पतिः ।  
इन्द्राग्नी अश्विना तर्हि कं ते ज्येष्ठमुपासत ॥५॥  
तपश्चैवास्तां कर्म चान्तर्महत्यर्णवे ।  
तपो ह जज्ञे कर्मणस्तत्ते ज्येष्ठमुपासत ॥६॥  
येत आसीद्भूमिः पूर्वा यामद्धातय इद्विदुः ।  
यो वै तां विद्यान् नामथा स मन्येत पुराणवित्॥७॥  
कुत इन्द्रः कुतः सोमः कुतो अग्निरजायत ।  
कुतस्त्वष्टा समभवत्कुतो धाताजायत ॥८॥  
इन्द्रादिन्द्रः सोमात्सोमो अग्नेरग्निरजायत ।  
त्वष्टा ह जज्ञे त्वष्टुर्धातुर्धाताजायत ॥९॥  
ये त आसन् दश जाता देवा देवेभ्यः पुरा ।  
पुत्रेभ्यो लोकं दत्त्वा कस्मिंस्ते लोक आसते ॥१०॥ {२२}  
यदा केशान् अस्थि स्नाव मांसं मज्जानमाभरत्।  
शरीरं कृत्वा पादवत्कं लोकमनु प्राविशत्॥११॥  
कुतः केशान् कुतः स्नाव कुतो अस्थीन्याभरत्।  
अङ्गा पर्वाणि मज्जानं को मांसं कुत आभरत्॥१२॥  
संसिचो नाम ते देवा ये सम्भारान्त्समभरन् ।  
सर्वं संसिच्य मर्त्यं देवाः पुरुषमाविशन् ॥१३॥  
ऊरू पादावष्ठीवन्तौ शिरो हस्तावथो मुखम् ।  
पृष्टीर्बर्जह्ये पार्श्वे कस्तत्समदधादृषिः ॥१४॥  
शिरो हस्तावथो मुखं जिह्वां ग्रीवाश्च कीकसाः ।  
त्वचा प्रावृत्य सर्वं तत्सन्धा समदधान् मही ॥१५॥  
यत्तच्छरीरमशयत्सन्धया संहितं महत्।  
येनेदमद्य रोचते को अस्मिन् वर्णमाभरत्॥१६॥  
सर्वे देवा उपाशिक्षन् तदजानाद्वधूः सती ।  
ईशा वशस्य या जाया सास्मिन् वर्णमाभरत्॥१७॥  
यदा त्वष्टा व्यतृणत्पिता त्वष्टुर्य उत्तरः ।  
गृहं कृत्वा मर्त्यं देवाः पुरुषमाविशन् ॥१८॥  
स्वप्नो वै तन्द्रीर्निर्ऋतिः पाप्मानो नाम देवताः ।  
जरा खालत्यं पालित्यं शरीरमनु प्राविशन् ॥१९॥  
स्तेयं दुष्कृतं वृजिनं सत्यं यज्ञो यशो बृहत्।  
बलं च क्षत्रमोजश्च शरीरमनु प्राविशन् ॥२०॥ {२३}  
भूतिश्च वा अभूतिश्च रातयोऽरातयश्च याः ।  
क्षुधश्च सर्वास्तृष्णाश्च शरीरमनु प्राविशन् ॥२१॥  
निन्दाश्च वा अनिन्दाश्च यच्च हन्तेति नेति च ।  
शरीरं श्रद्धा दक्षिणाश्रद्धा चानु प्राविशन् ॥२२॥  
विद्याश्च वा अविद्याश्च यच्चान्यदुपदेश्यम् ।  
शरीरं ब्रह्म प्राविशदृचः सामाथो यजुः ॥२३॥  
आनन्दा मोदाः प्रमुदोऽभीमोदमुदश्च ये ।  
हसो नरिष्टा नृत्तानि शरीरमनु प्राविशन् ॥२४॥  
आलापाश्च प्रलापाश्चाभीलापलपश्च ये ।  
शरीरं सर्वे प्राविशन्न् आयुजः प्रयुजो युजः ॥२५॥  
प्राणापानौ चक्षुः श्रोत्रमक्षितिश्च क्षितिश्च या ।  
व्यानोदानौ वाङ्मनः शरीरेण त ईयन्ते ॥२६॥  
आशिषश्च प्रशिषश्च संशिषो विशिषश्च याः ।  
चित्तानि सर्वे सङ्कल्पाः शरीरमनु प्राविशन् ॥२७॥  
आस्तेयीश्च वास्तेयीश्च त्वरणाः कृपणाश्च याः ।  
गुह्याः शुक्रा स्थूला अपस्ता बीभत्सावसादयन् ॥२८॥  
अस्थि कृत्वा समिधं तदष्टापो असादयन् ।  
रेतः कृत्वाज्यं देवाः पुरुषमाविशन् ॥२९॥  
या आपो याश्च देवता या विराड्ब्रह्मणा सह ।  
शरीरं ब्रह्म प्राविशच्छरीरेऽधि प्रजापतिः ॥३०॥  
सूर्यश्चक्षुर्वातः प्राणं पुरुषस्य वि भेजिरे ।  
अथास्येतरमात्मानं देवाः प्रायच्छन्न् अग्नये ॥३१॥  
तस्माद्वै विद्वान् पुरुषमिदं ब्रह्मेति मन्यते ।  
सर्वा ह्यस्मिन् देवता गावो गोष्ठ इवासते ॥३२॥  
प्रथमेन प्रमारेण त्रेधा विष्वङ्वि गच्छति ।  
अद एकेन गच्छत्यद एकेन गच्छतीहैकेन नि षेवते ॥३३॥  
अप्सु स्तीमासु वृद्धासु शरीरमन्तरा हितम् ।  
तस्मिं छवोऽध्यन्तरा तस्माच्छवोऽध्युच्यते ॥३४॥ {२४}  
  
11.9(११.११)  
ये बाहवो या इषवो धन्वनां वीर्याणि च ।  
असीन् परशून् आयुधं चित्ताकूतं च यद्धृदि ।  
सर्वं तदर्बुदे त्वममित्रेभ्यो दृशे कुरूदारांश्च प्र दर्शय ॥१॥  
उत्तिष्ठत सं नह्यध्वं मित्रा देवजना यूयम् ।  
सन्दृष्टा गुप्ता वः सन्तु या नो मित्राण्यर्बुदे ॥२॥  
उत्तिष्ठतमा रभेतामादानसन्दानाभ्याम् ।  
अमित्राणां सेना अभि धत्तमर्बुदे ॥३॥  
अर्बुदिर्नाम यो देव ईशानश्च न्यर्बुदिः ।  
याभ्यामन्तरिक्षमावृतमियं च पृथिवी मही ।  
ताभ्यामिन्द्रमेदिभ्यामहं जितमन्वेमि सेनया ॥४॥  
उत्तिष्ठ त्वं देवजनार्बुदे सेनया सह ।  
भञ्जन्न् अमित्राणां सेनां भोगेभिः परि वारय ॥५॥  
सप्त जातान् न्यर्बुद उदाराणां समीक्षयन् ।  
तेभिष्ट्वमाज्ये हुते सर्वैरुत्तिष्ठ सेनया ॥६॥  
प्रतिघ्नानाश्रुमुखी कृधुकर्णी च क्रोशतु ।  
विकेशी पुरुषे हते रदिते अर्बुदे तव ॥७॥  
सङ्कर्षन्ती करूकरं मनसा पुत्रमिच्छन्ती ।  
पतिं भ्रातरमात्स्वान् रदिते अर्बुदे तव ॥८॥  
अलिक्लवा जाष्कमदा गृध्राः श्येनाः पतत्रिणः ।  
ध्वाङ्क्षाः शकुनयस्तृप्यन्त्वमित्रेषु समीक्षयन् रदिते अर्बुदे तव ॥९॥  
अथो सर्वं श्वापदं मक्षिका तृप्यतु क्रिमिः ।  
पौरुषेयेऽधि कुणपे रदिते अर्बुदे तव ॥१०॥ {२५}  
आ गृह्णीतं सं बृहतं प्राणापानान् न्यर्बुदे ।  
निवाशा घोषाः सं यन्त्वमित्रेषु समीक्षयन् रदिते अर्बुदे तव ॥११॥  
उद्वेपय सं विजन्तां भियामित्रान्त्सं सृज ।  
उरुग्राहैर्बाह्वङ्कैर्विध्यामित्रान् न्यर्बुदे ॥१२॥  
मुह्यन्त्वेषां बाहवश्चित्ताकूतं च यद्धृदि ।  
मैषामुच्छेषि किं चन रदिते अर्बुदे तव ॥१३॥  
प्रतिघ्नानाः सं धावन्तूरः पटौरावाघ्नानाः ।  
अघारिणीर्विकेश्यो रुदत्यः पुरुषे हते रदिते अर्बुदे तव ॥१४॥  
श्वन्वतीरप्सरसो रूपका उतार्बुदे ।  
अन्तःपात्रे रेरिहतीं रिशां दुर्णिहितैषिणीम् ।  
सर्वास्ता अर्बुदे त्वममित्रेभ्यो दृशे कुरूदारांश्च प्र दर्शय ॥१५॥  
खडूरेऽधिचङ्क्रमां खर्विकां खर्ववासिनीम् ।  
य उदारा अन्तर्हिता गन्धर्वाप्सरसश्च ये ।  
सर्पा इतरजना रक्षांसि ॥१६॥  
चतुर्दंष्ट्रां छ्यावदतः कुम्भमुष्कामसृङ्मुखान् ।  
स्वभ्यसा ये चोद्भ्यसाः ॥१७॥  
उद्वेपय त्वमर्बुदेऽमित्राणाममूः सिचः ।  
जयंश्च जिष्णुश्चामित्रां जयतामिन्द्रमेदिनौ ॥१८॥  
प्रब्लीनो मृदितः शयां हतोऽमित्रो न्यर्बुदे ।  
अग्निजिह्वा धूमशिखा जयन्तीर्यन्तु सेनया ॥१९॥  
तयार्बुदे प्रणुत्तानामिन्द्रो हन्तु वरंवरम् ।  
अमित्राणां शचीपतिर्मामीषां मोचि कश्चन ॥२०॥ {२६}  
उत्कसन्तु हृदयान्यूर्ध्वः प्राण उदीषतु ।  
शौष्कास्यमनु वर्तताममित्रान् मोत मित्रिणः ॥२१॥  
ये च धीरा ये चाधीराः पराञ्चो बधिराश्च ये ।  
तमसा ये च तूपरा अथो बस्ताभिवासिनः ।  
सर्वांस्तामर्बुदे त्वममित्रेभ्यो दृशे कुरूदारांश्च प्र दर्शय ॥२२॥  
अर्बुदिश्च त्रिषन्धिश्चामित्रान् नो वि विध्यताम् ।  
यथैषामिन्द्र वृत्रहन् हनाम शचीपतेऽमित्राणां सहस्रशः ॥२३॥  
वनस्पतीन् वानस्पत्यान् ओषधीरुत वीरुधः ।  
गन्धर्वाप्सरसः सर्पान् देवान् पुण्यजनान् पितॄन् ।  
सर्वांस्तामर्बुदे त्वममित्रेभ्यो दृशे कुरूदारांश्च प्र दर्शय ॥२४॥  
ईशां वो मरुतो देव आदित्यो ब्रह्मणस्पतिः ।  
ईशां व इन्द्रश्चाग्निश्च धाता मित्रः प्रजापतिः ।  
ईशां व ऋषयश्चक्रुरमित्रेषु समीक्षयन् रदिते अर्बुदे तव ॥२५॥  
तेषां सर्वेषामीशाना उत्तिष्ठत सं नह्यध्वम् ।  
मित्रा देवजना यूयमिमं सङ्ग्रामं सञ्जित्य यथालोकं वि तिष्ठध्वम् ॥२६॥ {२७}  
  
  
11.10(११.१२)  
उत्तिष्ठत सं नह्यध्वमुदाराः केतुभिः सह ।  
सर्पा इतरजना रक्षांस्यमित्रान् अनु धावत ॥१॥  
ईशां वो वेद राज्यं त्रिषन्धे अरुणैः केतुभिः सह ।  
ये अन्तरिक्षे ये दिवि पृथिव्यां ये च मानवाः ।  
त्रिषन्धेस्ते चेतसि दुर्णामान उपासताम् ॥२॥  
अयोमुखाः सूचीमुखा अथो विकङ्कतीमुखाः ।  
क्रव्यादो वातरंहस आ सजन्त्वमित्रान् वज्रेण त्रिषन्धिना ॥३॥  
अन्तर्धेहि जातवेद आदित्य कुणपं बहु ।  
त्रिषन्धेरियं सेना सुहितास्तु मे वशे ॥४॥  
उत्तिष्ठ त्वं देवजनार्बुदे सेनया सह ।  
अयं बलिर्व आहुतस्त्रिषन्धेराहुतिः प्रिया ॥५॥  
शितिपदी सं द्यतु शरव्येयं चतुष्पदी ।  
कृत्येऽमित्रेभ्यो भव त्रिषन्धेः सह सेनया ॥६॥  
धूमाक्षी सं पततु कृधुकर्णी च क्रोशतु ।  
त्रिषन्धेः सेनया जिते अरुणाः सन्तु केतवः ॥७॥  
अवायन्तां पक्षिणो ये वयांस्यन्तरिक्षे दिवि ये चरन्ति ।  
श्वापदो मक्षिकाः सं रभन्तामामादो गृध्राः कुणपे रदन्ताम् ॥८॥  
यामिन्द्रेण सन्धां समधत्था ब्रह्मणा च बृहस्पते ।  
तयाहमिन्द्रसन्धया सर्वान् देवान् इह हुव इतो जयत मामुतः ॥९॥  
बृहस्पतिराङ्गिरस ऋषयो ब्रह्मसंशिताः ।  
असुरक्षयणं वधं त्रिषन्धिं दिव्याश्रयन् ॥१०॥ {२८}  
येनासौ गुप्त आदित्य उभाविन्द्रश्च तिष्ठतः ।  
त्रिषन्धिं देवा अभजन्तौजसे च बलाय च ॥११॥  
सर्वांल्लोकान्त्समजयन् देवा आहुत्यानया ।  
बृहस्पतिराङ्गिरसो वज्रं यमसिञ्चतासुरक्षयणं वधम् ॥१२॥  
बृहस्पतिराङ्गिरसो वज्रं यमसिञ्चतासुरक्षयणं वधम् ।  
तेनाहममूं सेनां नि लिम्पामि बृहस्पतेऽमित्रान् हन्म्योजसा ॥१३॥  
सर्वे देवा अत्यायन्ति ये अश्नन्ति वषट्कृतम् ।  
इमां जुषध्वमाहुतिमितो जयत मामुतः ॥१४॥  
सर्वे देवा अत्यायन्तु त्रिषन्धेराहुतिः प्रिया ।  
सन्धां महतीं रक्षत ययाग्रे असुरा जिताः ॥१५॥  
वायुरमित्राणामिष्वग्राण्याञ्चतु ।  
इन्द्र एषां बाहून् प्रति भनक्तु मा शकन् प्रतिधामिषुम् ।  
आदित्य एषामस्त्रं वि नाशयतु चन्द्रमा युतामगतस्य पन्थाम् ॥१६॥  
यदि प्रेयुर्देवपुरा ब्रह्म वर्माणि चक्रिरे ।  
तनूपानं परिपाणं कृण्वाना यदुपोचिरे सर्वं तदरसं कृधि ॥१७॥  
क्रव्यादानुवर्तयन् मृत्युना च पुरोहितम् ।  
त्रिषन्धे प्रेहि सेनया जयामित्रान् प्र पद्यस्व ॥१८॥  
त्रिषन्धे तमसा त्वममित्रान् परि वारय ।  
पृषदाज्यप्रणुत्तानां मामीषां मोचि कश्चन ॥१९॥  
शितिपदी सं पतत्वमित्राणाममूः सिचः ।  
मुह्यन्त्वद्यामूः सेना अमित्राणां न्यर्बुदे ॥२०॥ {२९}  
मूढा अमित्रा न्यर्बुदे जह्येषां वरंवरम् ।  
अनया जहि सेनया ॥२१॥  
यश्च कवची यश्चाकवचोऽमित्रो यश्चाज्मनि ।  
ज्यापाशैः कवचपाशैरज्मनाभिहतः शयाम् ॥२२॥  
ये वर्मिणो येऽवर्माणो अमित्रा ये च वर्मिणः ।  
सर्वांस्तामर्बुदे हतां छ्वानोऽदन्तु भूम्याम् ॥२३॥  
ये रथिनो ये अरथा असादा ये च सादिनः ।  
सर्वान् अदन्तु तान् हतान् गृध्राः श्येनाः पतत्रिणः ॥२४॥  
सहस्रकुणपा शेतामामित्री सेना समरे वधानाम् ।  
विविद्धा ककजाकृता ॥२५॥  
मर्माविधं रोरुवतं सुपर्णैरदन्तु दुश्चितं मृदितं शयानम् ।  
य इमां प्रतीचीमाहुतिममित्रो नो युयुत्सति ॥२६॥  
यां देवा अनुतिष्ठन्ति यस्या नास्ति विराधनम् ।  
तयेन्द्रो हन्तु वृत्रहा वज्रेण त्रिषन्धिना ॥२७॥ {३०}