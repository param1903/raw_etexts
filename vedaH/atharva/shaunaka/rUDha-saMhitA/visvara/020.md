---
title: ०२०

---
20.1  
इन्द्र त्वा वृषभं वयं सुते सोमे हवामहे ।  
स पाहि मध्वो अन्धसः ॥१॥  
मरुतो यस्य हि क्षये पाथा दिवो विमहसः ।  
स सुगोपातमो जनः ॥२॥  
उक्षान्नाय वशान्नाय सोमपृष्ठाय वेधसे ।  
स्तोमैर्विधेमाग्नये ॥३॥  
  
20.2  
मरुतः पोत्रात्सुष्टुभः स्वर्कादृतुना सोमं पिबन्तु ॥१॥  
अग्निराग्नीध्रात्सुष्टुभः स्वर्कादृतुना सोमं पिबतु ॥२॥  
इन्द्रो ब्रह्मा ब्राह्मणात्सुष्टुभः स्वर्कादृतुना सोमं पिबतु ॥३॥  
देवो द्रविणोदाः पोत्रात्सुष्टुभः स्वर्कादृतुना सोमं पिबतु ॥४॥  
  
20.3  
आ याहि सुषुमा हि त इन्द्र सोमं पिबा इमम् ।  
एदं बर्हिः सदो मम ॥१॥  
आ त्वा ब्रह्मयुजा हरी वहतामिन्द्र केशिना ।  
उप ब्रह्माणि नः शृणु ॥२॥  
ब्रह्माणस्त्वा वयं युजा सोमपामिन्द्र सोमिनः ।  
सुतावन्तो हवामहे ॥३॥  
  
20.4  
आ नो याहि सुतावतोऽस्माकं सुष्टुतीरुप ।  
पिबा सु शिप्रिन्न् अन्धसः ॥१॥  
आ ते सिञ्चामि कुक्ष्योरनु गात्रा वि धावतु ।  
गृभाय जिह्वया मधु ॥२॥  
स्वादुष्टे अस्तु संसुदे मधुमान् तन्वे तव ।  
सोमः शमस्तु ते हृदे ॥३॥  
  
20.5  
अयमु त्वा विचर्षणे जनीरिवाभि संवृतः ।  
प्र सोम इन्द्र सर्पतु ॥१॥  
तुविग्रीवो वपोदरः सुबाहुरन्धसो सदे ।  
इन्द्रो वृत्राणि जिघ्नते ॥२॥  
इन्द्र प्रेहि पुरस्त्वं विश्वस्येशान ओजसा ।  
वृत्राणि वृत्रहं जहि ॥३॥  
दीर्घस्ते अस्त्वङ्कुशो येना वसु प्रयच्छसि ।  
यजमानाय सुन्वते ॥४॥  
अयं त इन्द्र सोमो निपूतो अधि बर्हिषि ।  
एहीमस्य द्रवा पिब ॥५॥  
शाचिगो शाचिपूजनायं रणाय ते सुतः ।  
आखण्डल प्र हूयसे ॥६॥  
यस्ते शृङ्गवृषो नपात्प्रणपात्कुण्डपाय्यः ।  
न्यस्मिन् दध्र आ मनः ॥७॥  
  
20.6  
इन्द्र त्वा वृषभं वयं सुते सोमे हवामहे ।  
स पाहि मध्वो अन्धसः ॥१॥  
इन्द्र क्रतुविदं सुतं सोमं हर्य पुरुष्टुत ।  
पिबा वृषस्व तातृपिम् ॥२॥  
इन्द्र प्र णो धितावानं यज्ञं विश्वेभिर्देवेभिर्।  
तिर स्तवान विश्पते ॥३॥  
इन्द्र सोमाः सुता इमे तव प्र यन्ति सत्पते ।  
क्षयं चन्द्रास इन्दवः ॥४॥  
दधिष्वा जठरे सुतं सोममिन्द्र वरेण्यम् ।  
तव द्युक्षास इन्दवः ॥५॥  
गिर्वणः पाहि नः सुतं मधोर्धाराभिरज्यसे ।  
इन्द्र त्वादातमिद्यशः ॥६॥  
अभि द्युम्नानि वनिन इन्द्रं सचन्ते अक्षिता ।  
पीत्वी सोमस्य वावृधे ॥७॥  
अर्वावतो न आ गहि परावतश्च वृत्रहन् ।  
इमा जुषस्व नो गिरः ॥८॥  
यदन्तरा परावतमर्वावतं च हूयसे ।  
इन्द्रेह तत आ गहि ॥९॥  
  
20.7  
उद्घेदभि श्रुतामघं वृषभं नर्यापसम् ।  
अस्तारमेषि सूर्य ॥१॥  
नव यो नवतिं पुरो बिभेद बाह्वोजसा ।  
अहिं च वृत्रहावधीत्॥२॥  
स न इन्द्रः शिवः सखाश्वावद्गोमद्यवमत्।  
उरुधारेव दोहते ॥३॥  
इन्द्र क्रतुविदं सुतं सोमं हर्य पुरुष्टुत ।  
पिबा वृषस्व तातृपिम् ॥४॥  
  
20.8  
एवा पाहि प्रत्नथा मन्दतु त्वा श्रुधि ब्रह्म वावृधस्वोत गीर्भिः ।  
आविः सूर्यं कृणुहि पीपिहीषो जहि शत्रूंरभि गा इन्द्र तृन्धि ॥१॥  
अर्वाङेहि सोमकामं त्वाहुरयं सुतस्तस्य पिबा मदाय ।  
उरुव्यचा जठर आ वृषस्व पितेव नः शृणुहि हूयमानः ॥२॥  
आपूर्णो अस्य कलशः स्वाहा सेक्तेव कोशं सिषिचे पिबध्यै ।  
समु प्रिया आववृत्रन् मदाय प्रदक्षिणिदभि सोमास इन्द्रम् ॥३॥  
  
20.9  
तं वो दस्ममृतीषहं वसोर्मन्दानमन्धसः ।  
अभि वत्सं न स्वसरेषु धेनव इन्द्रं गीर्भिर्नवामहे ॥१॥  
द्युक्षं सुदानुं तविषीभिरावृतं गिरिं न पुरुभोजसम् ।  
क्षुमन्तं वाजं शतिनं सहस्रिणं मक्षू गोमन्तमीमहे ॥२॥  
तत्त्वा यामि सुवीर्यं तद्ब्रह्म पूर्वचित्तये ।  
येना यतिभ्यो भृगवे धने हिते येन प्रस्कण्वमाविथ ॥३॥  
येना समुद्रमसृजो महीरपस्तदिन्द्र वृष्णि ते शवः ।  
सद्यः सो अस्य महिमा न सन्नशे यं क्षोणीरनुचक्रदे ॥४॥  
  
20.10  
उदु ते मधुमत्तमा गिर स्तोमास ईरते ।  
सत्राजितो धनसा अक्षितोतयो वाजयन्तो रथा इव ॥१॥  
कण्वा इव भृगवः सूर्या इव विश्वमिद्धीतमानशुः ।  
इन्द्रं स्तोमेभिर्महयन्त आयवः प्रियमेधासो अस्वरन् ॥२॥  
  
20.11  
इन्द्रः पूर्भिदातिरद्दासमर्कैर्विदद्वसुर्दयमानो वि शत्रून् ।  
ब्रह्मजूतस्तन्वा वावृधानो भूरिदात्र आपृणद्रोदसी उभे ॥१॥  
मखस्य ते तविषस्य प्र जूतिमियर्मि वाचममृताय भूषन् ।  
इन्द्र क्षितीनामसि मानुषीणां विशां दैवीनामुत पूर्वयावा ॥२॥  
इन्द्रो वृत्रमवृणोच्छर्धनीतिः प्र मायिनाममिनाद्वर्पणीतिः ।  
अहन् व्यंसमुशधग्वनेष्वाविर्धेना अकृणोद्राम्याणाम् ॥३॥  
इन्द्रः स्वर्षा जनयन्न् अहानि जिगायोशिग्भिः पृतना अभिष्टिः ।  
प्रारोचयन् मनवे केतुमह्नामविन्दज्ज्योतिर्बृहते रणाय ॥४॥  
इन्द्रस्तुजो बर्हणा आ विवेश नृवद्दधानो नर्या पुरूणि ।  
अचेतयद्धिय इमा जरित्रे प्रेमं वर्णमतिरच्छुक्रमासाम् ॥५॥  
महो महानि पनयन्त्यस्येन्द्रस्य कर्म सुकृता पुरूणि ।  
वृजनेन वृजिनान्त्सं पिपेष मायाभिर्दस्यूंरभिभूत्योजाः ॥६॥  
युधेन्द्रो मह्ना वरिवश्चकार देवेभ्यः सत्पतिश्चर्षणिप्राः ।  
विवस्वतः सदने अस्य तानि विप्रा उक्थेभिः कवयो गृणन्ति ॥७॥  
सत्रासाहं वरेण्यं सहोदां ससवांसं स्वरपश्च देवीः ।  
ससान यः पृथिवीं द्यामुतेमामिन्द्रं मदन्त्यनु धीरणासः ॥८॥  
ससानात्यामुत सूर्यं ससानेन्द्रः ससान पुरुभोजसं गाम् ।  
हिरण्ययमुत भोगं ससान हत्वी दस्यून् प्रार्यं वर्णमावत्॥९॥  
इन्द्र ओषधीरसनोदहानि वनस्पतींरसनोदन्तरिक्षम् ।  
बिभेद बलं नुनुदे विवाचोऽथाभवद्दमिताभिक्रतूनाम् ॥१०॥  
शुनं हुवेम मघवानमिन्द्रमस्मिन् भरे नृतमं वाजसातौ ।  
शृण्वन्तमुग्रमूतये समत्सु घ्नन्तं वृत्राणि सञ्जितं धनानाम् ॥११॥  
  
20.12  
उदु ब्रह्माण्यैरत श्रवस्येन्द्रं समर्ये महया वसिष्ठ ।  
आ यो विश्वानि शवसा ततानोपश्रोता म ईवतो वचांसि ॥१॥  
अयामि घोष इन्द्र देवजामिरिरज्यन्त यच्छुरुधो विवाचि ।  
नहि स्वमायुश्चिकिते जनेषु तानीदंहांस्यति पर्ष्यस्मान् ॥२॥  
युजे रथं गवेषणं हरिभ्यामुप ब्रह्माणि जुजुषाणमस्थुः ।  
वि बाधिष्ट स्य रोदसी महित्वेन्द्रो वृत्राण्यप्रती जघन्वान् ॥३॥  
आपश्चित्पिप्यु स्तर्यो न गावो नक्षन्न् ऋतं जरितारस्त इन्द्र ।  
याहि वायुर्न नियुतो नो अछा त्वं हि धीभिर्दयसे वि वाजान् ॥४॥  
ते त्वा मदा इन्द्र मादयन्तु शुष्मिणं तुविराधसं जरित्रे ।  
एको देवत्रा दयसे हि मर्तान् अस्मिन् छूर सवने मादयस्व ॥५॥  
एवेदिन्द्रं वृषणं वज्रबाहुं वसिष्ठासो अभ्यर्चन्त्यर्कैः ।  
स न स्तुतो वीरवद्धातु गोमद्यूयं पात स्वस्तिभिः सदा नः ॥६॥  
ऋजीषी वज्री वृषभस्तुराषाट्छुष्मी राजा वृत्रहा सोमपावा ।  
युक्त्वा हरिभ्यामुप यासदर्वाङ्माध्यन्दिने सवने मत्सदिन्द्रः ॥७॥  
  
20.13  
इन्द्रश्च सोमं पिबतं बृहस्पतेऽस्मिन् यज्ञे मन्दसाना वृषण्वसू ।  
आ वां विशन्त्विन्दवः स्वाभुवोऽस्मे रयिं सर्ववीरं नि यच्छतम् ॥१॥  
आ वो वहन्तु सप्तयो रघुष्यदो रघुपत्वानः प्र जिगात बाहुभिः ।  
सीदता बर्हिरुरु वः सदस्कृतं मादयध्वं मरुतो मध्वो अन्धसः ॥२॥  
इमं स्तोममर्हते जातवेदसे रथमिव सं महेमा मनीषया ।  
भद्रा हि नः प्रमतिरस्य संसद्यग्ने सख्ये मा रिषामा वयं तव ॥३॥  
ऐभिरग्ने सरथं याह्यर्वाङ्नानारथं वा विभवो ह्यश्वाः ।  
पत्नीवतस्त्रिंशतं त्रींश्च देवान् अनुष्वधमा वह मादयस्व ॥४॥  
  
20.14  
वयमु त्वामपूर्व्य स्थूरं न कच्चिद्भरन्तोऽवस्यवः ।  
वाजे चित्रं हवामहे ॥१॥  
उप त्वा कर्मन्न् ऊतये स नो युवोग्रश्चक्राम यो धृषत्।  
त्वामिद्ध्यवितारं ववृमहे सखाय इन्द्र सानसिम् ॥२॥  
यो न इदमिदं पुरा प्र वस्य आनिनाय तमु व स्तुषे ।  
सखाय इन्द्रमूतये ॥३॥  
हर्यश्वं सत्पतिं चर्षणीसहं स हि ष्मा यो अमन्दत ।  
आ तु नः स वयति गव्यमश्व्यं स्तोतृभ्यो मघवा शतम् ॥४॥  
  
20.15  
प्र मंहिष्ठाय बृहते बृहद्रये सत्यशुष्माय तवसे मतिं भरे ।  
अपामिव प्रवणे यस्य दुर्धरं राधो विश्वायु शवसे अपावृतम् ॥१॥  
अध ते विश्वमनु हासदिष्टय आपो निम्नेव सवना हविष्मतः ।  
यत्पर्वते न समशीत हर्यत इन्द्रस्य वज्रः श्नथिता हिरण्ययः ॥२॥  
अस्मै भीमाय नमसा समध्वर उषो न शुभ्र आ भरा पनीयसे ।  
यस्य धाम श्रवसे नामेन्द्रियं ज्योतिरकारि हरितो नायसे ॥३॥  
इमे त इन्द्र ते वयं पुरुष्टुत ये त्वारभ्य चरामसि प्रभूवसो ।  
नहि त्वदन्यो गिर्वणो गिरः सधत्क्षोणीरिव प्रति नो हर्य तद्वचः ॥४॥  
भूरि त इन्द्र वीर्यं तव स्मस्यस्य स्तोतुर्मघवन् काममा पृण ।  
अनु ते द्यौर्बृहती वीर्यं मम इयं च ते पृथिवी नेम ओजसे ॥५॥  
त्वं तमिन्द्र पर्वतं महामुरुं वज्रेण वज्रिन् पर्वशश्चकर्तिथ ।  
अवासृजो निवृताः सर्तवा अपः सत्रा विश्वं दधिषे केवलं सहः ॥६॥  
  
20.16  
उदप्रुतो न वयो रक्षमाणा वावदतो अभ्रियस्येव घोषाः ।  
गिरिभ्रजो नोर्मयो मदन्तो बृहस्पतिमभ्यर्का अनावन् ॥१॥  
सं गोभिरङ्गिरसो नक्षमाणो भग इवेदर्यमणं निनाय ।  
जने मित्रो न दम्पती अनक्ति बृहस्पते वाजयाशूंरिवाजौ ॥२॥  
साध्वर्या अतिथिनीरिषिरा स्पार्हाः सुवर्णा अनवद्यरूपाः ।  
बृहस्पतिः पर्वतेभ्यो वितूर्या निर्गा ऊपे यवमिव स्थिविभ्यः ॥३॥  
आप्रुषायन् मधुना ऋतस्य योनिमवक्षिपन्न् अर्क उल्कामिव द्योः ।  
बृहस्पतिरुद्धरन्न् अश्मनो गा भूम्या उद्नेव वि त्वचं बिभेद ॥४॥  
अप ज्योतिषा तमो अन्तरिक्षदुद्नः शीपालमिव वात आजत्।  
बृहस्पतिरनुमृश्या वलस्याभ्रमिव वात आ चक्र आ गाः ॥५॥  
यदा वलस्य पीयतो जसुं भेद्बृहस्पतिरग्नितपोभिरर्कैः ।  
दद्भिर्न जिह्वा परिविष्टमाददाविर्निधींरकृणोदुस्रियाणाम् ॥६॥  
बृहस्पतिरमत हि त्यदासां नाम स्वरीणां सदने गुहा यत्।  
आण्डेव भित्वा शकुनस्य गर्भमुदुस्रियाः पर्वतस्य त्मनाजत्॥७॥  
अश्नापिनद्धं मधु पर्यपश्यन् मत्स्यं न दीन उदनि क्षियन्तम् ।  
निष्टज्जभार चमसं न वृक्षाद्बृहस्पतिर्विरवेणा विकृत्य ॥८॥  
सोषामविन्दत्स स्वः सो अग्निं सो अर्केण वि बबाधे तमांसि ।  
बृहस्पतिर्गोवपुषो वलस्य निर्मज्जानं न पर्वणो जभार ॥९॥  
हिमेव पर्णा मुषिता वनानि बृहस्पतिनाकृपयद्वलो गाः ।  
अनानुकृत्यमपुनश्चकार यात्सूर्यामासा मिथ उच्चरातः ॥१०॥  
अभि श्यावं न कृशनेभिरश्वं नक्षत्रेभिः पितरो द्यामपिंशन् ।  
रात्र्यां तमो अदधुर्ज्योतिरहन् बृहस्पतिर्भिनदद्रिं विदद्गाः ॥११॥  
इदमकर्म नमो अभ्रियाय यः पूर्वीरन्वानोनवीति ।  
बृहस्पतिः स हि गोभिः सो अश्वैः स वीरेभिः स नृभिर्नो वयो धात्॥१२॥  
  
20.17  
अच्छा म इन्द्रं मतयः स्वर्विदः सध्रीचीर्विश्वा उशतीरनूषत ।  
परि ष्वजन्ते जनयो यथा पतिं मर्यं न शुन्ध्युं मघवानमूतये ॥१॥  
न घा त्वद्रिगप वेति मे मनस्त्वे इत्कामं पुरुहूत शिश्रय ।  
राजेव दस्म नि षदोऽधि बर्हिष्यस्मिन्त्सु सोमेऽवपानमस्तु ते ॥२॥  
विषूवृदिन्द्रो अमुतेरुत क्षुधः स इद्रायो मघवा वस्व ईशते ।  
तस्येदिमे प्रवणे सप्त सिन्धवो वयो वर्धन्ति वृषभस्य शुष्मिणः ॥३॥  
वयो न वृक्षं सुपलाशमासदन्त्सोमास इन्द्रं मन्दिनश्चमूषदः ।  
प्रैषामनीकं शवसा दविद्युतद्विदत्स्वर्मनवे ज्योतिरार्यम् ॥४॥  
कृतं न श्वघ्नी वि चिनोति देवने संवर्गं यन् मघवा सूर्यं जयत्।  
न तत्ते अन्यो अनु वीर्यं शकन् न पुराणो मघवन् नोत नूतनः ॥५॥  
विशंविशं मघवा पर्यशायत जनानां धेना अवचाकशद्वृषा ।  
यस्याह शक्रः सवनेषु रण्यति स तीव्रैः सोमैः सहते पृतन्यतः ॥६॥  
आपो न सिन्धुमभि यत्समक्षरन्त्सोमास इन्द्रं कुल्या इव ह्रदम् ।  
वर्धन्ति विप्रा महो अस्य सादने यवं न वृष्टिर्दिव्येन दानुना ॥७॥  
वृषा न क्रुद्धः पतयद्रजःस्वा यो अर्यपत्नीरकृणोदिमा अपः ।  
स सुन्वते मघवा जीरदानवेऽविन्दज्ज्योतिर्मनवे हविष्मते ॥८॥  
उज्जायतां परशु ज्योतिषा सह भूया ऋतस्य सुदुघा पुराणवत्।  
वि रोचतामरुषो भानुना शुचिः स्वर्न शुक्रं शुशुचीत सत्पतिः ॥९॥  
गोभिष्टरेमामतिं दुरेवां यवेन क्षुधं पुरुहूत विश्वाम् ।  
वयं राजभिः प्रथमा धनान्यस्माकेन वृजनेना जयेम ॥१०॥  
बृहस्पतिर्नः परि पातु पश्चादुतोत्तरस्मादधरादघायोः ।  
इन्द्रः पुरस्तादुत मध्यतो नः सखा सखिभ्यः वरिवः कृणोतु ॥११॥  
बृहस्पते युवमिन्द्रश्च वस्वो दिव्यस्येशाथे उत पार्थिवस्य ।  
धत्तं रयिं स्तुवते कीरये चिद्यूयं पात स्वस्तिभिः सदा नः ॥१२॥  
  
20.18  
वयमु त्वा तदितर्था इन्द्र त्वायन्तः सखायः ।  
कण्वा उक्थेभिर्जरन्ते ॥१॥  
न घेमन्यदा पपन वज्रिन्न् अपसो नविष्टौ ।  
तवेदु स्तोमं चिकेत ॥२॥  
इच्छन्ति देवाः सुन्वन्तं न स्वप्नाय स्पृहयन्ति ।  
यन्ति प्रमादमतन्द्राः ॥३॥  
वयमिन्द्र त्वायवोऽभि प्र णोनुमो वृषन् ।  
विद्धि त्वस्य नो वसो ॥४॥  
मा नो निदे च वक्तवेऽर्यो रन्धीरराव्ने ।  
त्वे अपि क्रतुर्मम ॥५॥  
त्वं वर्मासि सप्रथः पुरोयोधश्च वृत्रहन् ।  
त्वया प्रति ब्रुवे युजा ॥६॥  
  
20.19  
वार्त्रहत्याय शवसे पृतनाषाह्याय च ।  
इन्द्र त्वा वर्तयामसि ॥१॥  
अर्वाचीनं सु ते मन उत चक्षुः शतक्रतो ।  
इन्द्र कृण्वन्तु वाघतः ॥२॥  
नामानि ते शतक्रतो विश्वाभिर्गीर्भिरीमहे ।  
इन्द्राभिमातिषाह्ये ॥३॥  
पुरुष्टुतस्य धामभिः शतेन महयामसि ।  
इन्द्रस्य चर्षणीधृतः ॥४॥  
इन्द्रं वृत्राय हन्तवे पुरुहूतमुप ब्रुवे ।  
भरेषु वाजसातये ॥५॥  
वाजेषु सासहिर्भव त्वामीमहे शतक्रतो ।  
इन्द्र वृत्राय हन्तवे ॥६॥  
द्युम्नेषु पृतनाज्ये पृत्सुतूर्षु श्रवःसु च ।  
इन्द्र साक्ष्वाभिमातिषु ॥७॥  
  
20.20  
शुष्मिन्तमं न ऊतये द्युम्निनं पाहि जागृविम् ।  
इन्द्र सोमं शतक्रतो ॥१॥  
इन्द्रियाणि शतक्रतो या ते जनेषु पञ्चसु ।  
इन्द्र तानि त आ वृणे ॥२॥  
अगन्न् इन्द्र श्रवो बृहद्द्युम्नं दधिष्व दुष्टरम् ।  
उत्ते शुष्मं तिरामसि ॥३॥  
अर्वावतो न आ गह्यथो शक्र परावतः ।  
उ लोको यस्ते अद्रिव इन्द्रेह तत आ गहि ॥४॥  
इन्द्रो अङ्गं महद्भयमभि षदप चुच्यवत्।  
स हि स्थिरो विचर्षणिः ॥५॥  
इन्द्रश्च मृलयाति नो न नः पश्चादघं नशत्।  
भद्रं भवाति नः पुरः ॥६॥  
इन्द्र आशाभ्यस्परि सर्वाभ्यो अभयं करत्।  
जेता शत्रून् विचर्षणिः ॥७॥  
  
20.21  
न्यू षु वाचं प्र महे भरामहे गिर इन्द्राय सदने विवस्वतः ।  
नू चिद्धि रत्नं ससतामिवाविदन् न दुष्टुतिर्द्रविणोदेषु शस्यते ॥१॥  
दुरो अश्वस्य दुर इन्द्र गोरसि दुरो यवस्य वसुन इनस्पतिः ।  
शिक्षानरः प्रदिवो अकामकर्शनः सखा सखिभ्यस्तमिदं गृणीमसि ॥२॥  
शचीव इन्द्र पुरुकृद्द्युमत्तम तवेदिदमभितश्चेकिते वसु ।  
अतः सङ्गृभ्याभिभूत आ भर मा त्वायतो जरितुः काममूनयीः ॥३॥  
एभिर्द्युभिर्सुमना एभिरिन्दुभिर्निरुन्धानो अमतिं गोभिरश्विना ।  
इन्द्रेण दस्युं दरयन्त इन्दुभिर्युतद्वेषसः समिषा रभेमहि ॥४॥  
समिन्द्र राया समिषा रभेमहि सं वाजेभिः पुरुश्चन्द्रैरभिद्युभिः ।  
सं देव्या प्रमत्या वीरशुष्मया गोअग्रयाश्वावत्या रभेमहि ॥५॥  
ते त्वा मदा अमदन् तानि वृष्ण्या ते सोमासो वृत्रहत्येषु सत्पते ।  
यत्कारवे दश वृत्राण्यप्रति बर्हिष्मते नि सहस्राणि बर्हयः ॥६॥  
युधा युधमुप घेदेषि धृष्णुया पुरा पुरं समिदं हंस्योजसा ।  
नम्या यदिन्द्र सख्या परावति निबर्हयो नमुचिं नाम मायिनम् ॥७॥  
त्वं करञ्जमुत पर्णयं वधीस्तेजिष्ठयातिथिग्वस्य वर्तनी ।  
त्वं शता वङ्गृदस्याभिनत्पुरोऽनानुदः परिषूता ऋजिश्वना ॥८॥  
त्वमेतां जनराज्ञो द्विर्दशाबन्धुना सुश्रवसोपजग्मुषः ।  
षष्टिं सहस्रा नवतिं नव श्रुतो नि चक्रेण रथ्या दुष्पदावृणक्॥९॥  
त्वमाविथ सुश्रवसं तवोतिभिस्तव त्रामभिरिन्द्र तूर्वयाणम् ।  
त्वमस्मै कुत्समतिथिग्वमायुं महे राज्ञे यूने अरन्धनायः ॥१०॥  
य उदृचीन्द्र देवगोपाः सखायस्ते शिवतमा असाम ।  
त्वां स्तोषाम त्वया सुवीरा द्राघीय आयुः प्रतरं दधानाः ॥११॥  
  
20.22  
अभि त्वा वृषभा सुते सुतं सृजामि पीतये ।  
तृम्पा व्यश्नुही मदम् ॥१॥  
मा त्वा मूरा अविष्यवो मोपहस्वान आ दभन् ।  
माकीं ब्रह्मद्विषो वनः ॥२॥  
इह त्वा गोपरीणसा महे मन्दन्तु राधसे ।  
सरो गौरो यथा पिब ॥३॥  
अभि प्र गोपतिं गिरेन्द्रमर्च यथा विदे ।  
सूनुं सत्यस्य सत्पतिम् ॥४॥  
आ हरयः ससृज्रिरेऽरुषीरधि बर्हिषि ।  
यत्राभि सन्नवामहे ॥५॥  
इन्द्राय गाव आशिरं दुदुह्रे वज्रिणे मधु ।  
यत्सीमुपह्वरे विदत्॥६॥  
  
20.23  
आ तू न इन्द्र मद्र्यग्घुवानः सोमपीतये ।  
हरिभ्यां याह्यद्रिवः ॥१॥  
सत्तो होता न ऋत्वियस्तिस्तिरे बर्हिरानुषक्।  
अयुज्रन् प्रातरद्रयः ॥२॥  
इमा ब्रह्म ब्रह्मवाहः क्रियन्त आ बर्हिः सीद ।  
वीहि शूर पुरोलाशम् ॥३॥  
रारन्धि सवनेषु ण एषु स्तोमेषु वृत्रहन् ।  
उक्थेष्विन्द्र गिर्वणः ॥४॥  
मतयः सोमपामुरुं रिहन्ति शवसस्पतिम् ।  
इन्द्रं वत्सं न मातरः ॥५॥  
स मन्दस्वा ह्यन्धसो राधसे तन्वा महे ।  
न स्तोतारं निदे करः ॥६॥  
वयमिन्द्र त्वायवो हविष्मन्तो जरामहे ।  
उत त्वमस्मयुर्वसो ॥७॥  
मारे अस्मद्वि मुमुचो हरिप्रियार्वाङ्याहि ।  
इन्द्र स्वधावो मत्स्वेह ॥८॥  
अर्वाञ्चं त्वा सुखे रथे वहतामिन्द्र केशिना ।  
घृतस्नू बर्हिरासदे ॥९॥  
  
20.24  
उप नः सुतमा गहि सोममिन्द्र गवाशिरम् ।  
हरिभ्यां यस्ते अस्मयुः ॥१॥  
तमिन्द्र मदमा गहि बर्हिष्ठां ग्रावभिः सुतम् ।  
कुविन् न्वस्य तृप्णवः ॥२॥  
इन्द्रमित्था गिरो ममाछागुरिषिता इतः ।  
आवृते सोमपीतये ॥३॥  
इन्द्रं सोमस्य पीतये स्तोमैरिह हवामहे ।  
उक्थेभिः कुविदागमत्॥४॥  
इन्द्र सोमाः सुता इमे तान् दधिष्व शतक्रतो ।  
जठरे वाजिनीवसो ॥५॥  
विद्मा हि त्वा धनञ्जयं वाजेषु दधृषं कवे ।  
अधा ते सुम्नमीमहे ॥६॥  
इममिन्द्र गवाशिरं यवाशिरं च नः पिब ।  
आगत्या वृषभिः सुतम् ॥७॥  
तुभ्येदिन्द्र स्व ओक्ये सोमं चोदामि पीतये ।  
एष रारन्तु ते हृदि ॥८॥  
त्वां सुतस्य पीतये प्रत्नमिन्द्र हवामहे ।  
कुशिकासो अवस्यवः ॥९॥  
  
20.25  
अश्वावति प्रथमो गोषु गच्छति सुप्रावीरिन्द्र मर्त्यस्तवोतिभिः ।  
तमित्पृणक्षि वसुना भवीयसा सिन्धुमापो यथाभितो विचेतसः ॥१॥  
आपो न देवीरुप यन्ति होत्रियमवः पश्यन्ति विततं यथा रजः ।  
प्राचैर्देवासः प्र णयन्ति देवयुं ब्रह्मप्रियं जोषयन्ते वरा इव ॥२॥  
अधि द्वयोरदधा उक्थ्यं वचो यतस्रुचा मिथुना या सपर्यतः ।  
असंयत्तो व्रते ते क्षेति पुष्यति भद्रा शक्तिर्यजमानाय सुन्वते ॥३॥  
आदङ्गिराः प्रथमं दधिरे वय इद्धाग्नयः शम्या ये सुकृत्यया ।  
सर्वं पणेः समविन्दन्त भोजनमश्वावन्तं गोमन्तमा पशुं नरः ॥४॥  
यज्ञैरथर्वा प्रथमः पथस्तते ततः सूर्यो व्रतपा वेन आजनि ।  
आ गा आजदुशना काव्यः सचा यमस्य जातममृतं यजामहे ॥५॥  
बर्हिर्वा यत्स्वपत्याय वृज्यतेऽर्को वा श्लोकमाघोषते दिवि ।  
ग्रावा यत्र वदति करुरुक्थ्यस्तस्येदिन्द्रो अभिपित्वेषु रण्यति ॥६॥  
प्रोग्रां पीतिं वृष्ण इयर्मि सत्यां प्रयै सुतस्य हर्यश्व तुभ्यम् ।  
इन्द्र धेनाभिरिह मादयस्व धीभिर्विश्वाभिः शच्या गृणानः ॥७॥  
  
20.26  
योगेयोगे तवस्तरं वाजेवाजे हवामहे ।  
सखाय इन्द्रमूतये ॥१॥  
आ घा गमद्यदि श्रवत्सहस्रिणीभिरूतिभिः ।  
वाजेभिरुप नो हवम् ॥२॥  
अनु प्रत्नस्यौकसो हुवे तुविप्रतिं नरम् ।  
यं ते पूर्वं पिता हुवे ॥३॥  
युञ्जन्ति ब्रध्नमरुषं चरन्तं परि तस्थुषः ।  
रोचन्ते रोचना दिवि ॥४॥  
युञ्जन्ति अस्य काम्या हरी विपक्षसा रथे ।  
शोणा धृष्णू नृवाहसा ॥५॥  
केतुं कृण्वन्न् अकेतवे पेशो मर्या अपेशसे ।  
समुषद्भिरजायथाः ॥६॥  
  
20.27  
यदिन्द्राहं यथा त्वमीशीय वस्व एक इत्।  
स्तोता मे गोषखा स्यात्॥१॥  
शिक्षेयमस्मै दित्सेयं शचीपते मनीषिणे ।  
यदहं गोपतिः स्याम् ॥२॥  
धेनुष्ट इन्द्र सूनृता यजमानाय सुन्वते ।  
गामश्वं पिप्युषी दुहे ॥३॥  
न ते वर्तास्ति राधस इन्द्र देवो न मर्त्यः ।  
यद्दित्ससि स्तुतो मघम् ॥४॥  
यज्ञ इन्द्रमवर्धयद्यद्भूमिं व्यवर्तयत्।  
चक्राण ओपशं दिवि ॥५॥  
वावृधानस्य ते वयं विश्वा धनानि जिग्युषः ।  
ऊतिमिन्द्रा वृणीमहे ॥६॥  
  
20.28  
व्यन्तरिक्षमतिरन् मदे सोमस्य रोचना ।  
इन्द्रो यदभिनद्वलम् ॥१॥  
उद्गा आजदङ्गिरोभ्य आविष्क्र्ण्वन् गुहा सतीः ।  
अर्वाञ्चं नुनुदे वलम् ॥२॥  
इन्द्रेण रोचना दिवो दृल्हानि दृंहितानि च ।  
स्थिराणि न पराणुदे ॥३॥  
अपामूर्मिर्मदन्न् इव स्तोम इन्द्राजिरायते ।  
वि ते मदा अराजिषुः ॥४॥  
  
20.29  
त्वं हि स्तोमवर्धन इन्द्रास्युक्थवर्धनः ।  
स्तोतॄणामुत भद्रकृत्॥१॥  
इन्द्रमित्केशिना हरी सोमपेयाय वक्षतः ।  
उप यज्ञं सुराधसम् ॥२॥  
अपां फेनेन नमुचेः शिर इन्द्रोदवर्तयः ।  
विश्वा यदजय स्पृधः ॥३॥  
मायाभिरुत्सिसृप्सत इन्द्र द्यामारुरुक्षतः ।  
अव दस्यूंरधूनुथाः ॥४॥  
असुन्वामिन्द्र संसदं विषूचीं व्यनाशयः ।  
सोमपा उत्तरो भवन् ॥५॥  
  
20.30  
प्र ते महे विदथे शंसिषं हरी प्र ते वन्वे वनुषो हर्यतं मदम् ।  
घृतं न यो हरिभिश्चारु सेचत आ त्वा विशन्तु हरिवर्पसं गिरः ॥१॥  
हरिं हि योनिमभि ये समस्वरन् हिन्वन्तो हरी दिव्यं यथा सदः ।  
आ यं पृणन्ति हरिभिर्न धेनव इन्द्राय शूशं हरिवन्तमर्चत ॥२॥  
सो अस्य वज्रो हरितो य आयसो हरिर्निकामो हरिरा गभस्त्योः ।  
द्युम्नी सुशिप्रो हरिमन्युसायक इन्द्रे नि रूपा हरिता मिमिक्षिरे ॥३॥  
दिवि न केतुरधि धायि हर्यतो विव्यचद्वज्रो हरितो न रंह्या ।  
तुददहिं हरिशिप्रो य आयसः सहस्रशोका अभवद्धरिम्भरः ॥४॥  
त्वन्त्वमहर्यथा उपस्तुतः पूर्वेभिरिन्द्र हरिकेश यज्वभिः ।  
त्वं हर्यसि तव विश्वमुक्थ्यमसामि राधो हरिजात हर्यतम् ॥५॥  
  
20.31  
ता वज्रिणं मन्दिनं स्तोम्यं मद इन्द्रं रथे वहतो हर्यता हरी ।  
पुरूण्यस्मै सवनानि हर्यत इन्द्राय सोमा हरयो दधन्विरे ॥१॥  
अरं कामाय हरयो दधन्विरे स्थिराय हिन्वन् हरयो हरी तुरा ।  
अर्वद्भिर्यो हरिभिर्जोषमीयते सो अस्य कामं हरिवन्तमानशे ॥२॥  
हरिश्मशारुर्हरिकेश आयसस्तुरस्पेये यो हरिपा अवर्धत ।  
अर्वद्भिर्यो हरिभिर्वाजिनीवसुरति विश्वा दुरिता पारिषद्धरी ॥३॥  
श्रुवेव यस्य हरिणी विपेततुः शिप्रे वाजाय हरिणी दविध्वतः ।  
प्र यत्कृते चमसे मर्मृजद्धरी पीत्वा मदस्य हर्यतस्यान्धसः ॥४॥  
उत स्म सद्न हर्यतस्य पस्त्योरत्यो न वाजं हरिवामचिक्रदत्।  
मही चिद्धि धिषणाहर्यदोजसा बृहद्वयो दधिषे हर्यतस्चिदा ॥५॥  
  
20.32  
आ रोदसी हर्यमाणो महित्वा नव्यन्नव्यं हर्यसि मन्म नु प्रियम् ।  
प्र पस्त्यमसुर हर्यतं गोराविष्कृधि हरये सूर्याय ॥१॥  
आ त्वा हर्यन्तं प्रयुजो जनानां रथे वहन्तु हरिशिप्रमिन्द्र ।  
पिबा यथा प्रतिभृतस्य मध्वो हर्यन् यज्ञं सधमादे दशोणिम् ॥२॥  
अपाः पूर्वेषां हरिवः सुतानामथो इदं सवनं केवलं ते ।  
ममद्धि सोमं मधुमन्तमिन्द्र सत्रा वृषं जथर आ वृषस्व ॥३॥  
  
20.33  
अप्सु धूतस्य हरिवः पिबेह नृभिः सुतस्य जठरं पृणस्व ।  
मिमिक्षुर्यमद्रय इन्द्र तुभ्यं तेभिर्वर्धस्व मदमुक्थवाहः ॥१॥  
प्रोग्रां पीतिं वृष्ण इयर्मि सत्यां प्रयै सुतस्य हर्यश्व तुभ्यम् ।  
इन्द्र धेनाभिरिह मादयस्व धीभिर्विश्वाभिः शच्या गृणानः ॥२॥  
ऊती शचीवस्तव वीर्येण वयो दधाना उशिज ऋतज्ञाः ।  
प्रजावदिन्द्र मंसो दुरोणे तस्थुर्गृणन्तः सधमाद्यासः ॥३॥  
  
20.34  
यो जात एव प्रथमो मनस्वान् देवो देवान् क्रतुना पर्यमूषत्।  
यस्य शुष्माद्रोदसी अभ्यसेतां नृम्णस्य मह्ना स जनास इन्द्रः ॥१॥  
यः पृथिवीं व्यथमानामदृंहद्यः पर्वतान् प्रकुपितामरम्णात्।  
यो अन्तरिक्षं विममे वरीयो यो द्यामस्तभ्नात्स जनास इन्द्रः ॥२॥  
यो हत्वाहिमरिणात्सप्त सिन्धून् यो गा उदाजदपधा वलस्य ।  
यो अश्मनोरन्तरग्निं जजान संवृक्समत्सु स जनास इन्द्रः ॥३॥  
येनेमा विश्वा च्यवना कृतानि यो दासं वर्णमधरं गुहाकः ।  
श्वघ्नीव यो जिगीवां लक्षमाददर्यः पुष्टानि स जनास इन्द्रः ॥४॥  
यं स्मा पृच्छन्ति कुह सेति घोरमुतेमाहुर्नैषो अस्तीत्येनम् ।  
सो अर्यः पुष्टीर्विज इवा मिनाति श्रदस्मै धत्त स जनास इन्द्रः ॥५॥  
यो रध्रस्य चोदिता यः कृशस्य यो ब्रह्मणो नाधमानस्य कीरेः ।  
युक्तग्राव्णो योऽविता सुशिप्रः सुतसोमस्य स जनास इन्द्रः ॥६॥  
यस्याश्वासः प्रदिशि यस्य गावो यस्य ग्रामा यस्य विश्वे रथासः ।  
यः सूर्यं य उषसं जजान यो अपां नेता स जनास इन्द्रः ॥७॥  
यं क्रन्दसी संयती विह्वयेते परेऽवरे उभया अमित्राः ।  
समानं चिद्रथमातस्थिवांसा नाना हवेते स जनास इन्द्रः ॥८॥  
यस्मान् न ऋते विजयन्ते जनासो यं युध्यमाना अवसे हवन्ते ।  
यो विश्वस्य प्रतिमानं बभूव यो अच्युतच्युत्स जनास इन्द्रः ॥९॥  
यः शस्वतो मह्येनो दधानान् अमन्यमानां छर्वा जघान ।  
यः शर्धते नानुददाति शृध्यां यो दस्योर्हन्ता स जनास इन्द्रः ॥१०॥  
यः शम्भरं पर्वतेषु क्षियन्तं चत्वारिंश्यां शरद्यन्वविन्दत्।  
ओजायमानं यो अहिं जघान दानुं शयानं स जनास इन्द्रः ॥११॥  
यः शम्भरं पर्यतरत्कसीभिर्योऽचारुकास्नापिबत्सुतस्य ।  
अन्तर्गिरौ यजमानं बहुं जनं यस्मिन्न् आमूर्छत्स जनास इन्द्रः ॥१२॥  
यः सप्तरश्मिर्वृषभस्तुविष्मान् अवासृजत्सर्तवे सप्त सिन्धून् ।  
यो रौहिणमस्फुरद्वज्रबाहुर्द्यामारोहन्तं स जनास इन्द्रः ॥१३॥  
द्यावा चिदस्मै पृथिवी ममेते शुष्माच्चिदस्य पर्वता भयन्ते ।  
यः सोमपा निचितो वज्रबाहुर्यो वज्रहस्तः स जनास इन्द्रः ॥१४॥  
यः सुन्वन्तमवति यः पचन्तं यः शंसन्तं यः शशमानमूती ।  
यस्य ब्रह्म वर्धनं यस्य सोमो यस्येदं राधः स जनास इन्द्रः ॥१५॥  
जातो व्यख्यत्पित्रोरुपस्थे भुवो न वेद जनितुः परस्य ।  
स्तविष्यमाणो नो यो अस्मद्व्रता देवानां स जनास इन्द्रः ॥१६॥  
यः सोमकामो हर्यश्वः सूरिर्यस्माद्रेजन्ते भुवनानि विश्वा ।  
यो जघान शम्बरं यश्च शुष्णं य एकवीरः स जनास इन्द्रः ॥१७॥  
यः सुन्वते पचते दुध्र आ चिद्वाजं दर्दर्षि स किलासि सत्यः ।  
वयं त इन्द्र विश्वह प्रियासः सुवीरासो विदथमा वदेम ॥१८॥  
  
20.35  
अस्मा इदु प्र तवसे तुराय प्रयो न हर्मि स्तोमं माहिनाय ।  
ऋचीषमायाध्रिगव ओहमिन्द्राय ब्रह्माणि राततमा ॥१॥  
अस्मा इदु प्रय इव प्र यंसि भराम्यान्गूषं बाधे सुवृक्ति ।  
इन्द्राय हृदा मनसा मनीषा प्रत्नाय पत्ये धियो मर्जयन्त ॥२॥  
अस्मा इदु त्यमुपमं स्वर्षां भराम्याङ्गूषमास्येन ।  
मंहिष्ठमछोक्तिभिर्मतीनां सुवृक्तिभिः सूरिं वावृधध्यै ॥३॥  
अस्मा इदु स्तोमं सं हिनोमि रथं न तष्टेव तत्सिनाय ।  
गिरश्च गिर्वाहसे सुवृक्तीन्द्राय विश्वमिन्वं मेधिराय ॥४॥  
अस्मा इदु सप्तिमिव श्रवस्येन्द्रायार्कं जुह्वा समञ्जे ।  
वीरं दानौकसं वन्दध्यै पुरां गूर्तश्रवसं दर्माणम् ॥५॥  
अस्मा इदु त्वष्टा तक्षद्वज्रं स्वपस्तमं स्वर्यं रणाय ।  
वृत्रस्य चिद्विदद्येन मर्म तुजन्न् ईशानस्तुजता कियेधाः ॥६॥  
अस्येदु मातुः सवनेषु सद्यो महः पितुं पपिवां चार्वन्ना ।  
मुषायद्विष्णुः पचतं सहीयान् विध्यद्वराहं तिरो अद्रिमस्ता ॥७॥  
अस्मा इदु ग्नाश्चिद्देवपत्नीरिन्द्रायार्कमहिहत्य ऊवुः ।  
परि द्यावापृथिवी जभ्र उर्वी नास्य ते महिमानं परि ष्टः ॥८॥  
अस्येदेव प्र रिरिचे महित्वं दिवस्पृथिव्याः पर्यन्तरिक्षात्।  
स्वरालिन्द्रो दम आ विश्वगूर्तः स्वरिरमत्रो ववक्षे रणाय ॥९॥  
अस्येदेव शवसा शुशन्तं वि वृश्चद्वज्रेण वृत्रमिन्द्रः ।  
गा न व्राणा अवनीरमुञ्चदभि श्रवो दावने सचेताः ॥१०॥  
अस्येदु त्वेषसा रन्त सिन्धवः परि यद्वज्रेण सीमयच्छत्।  
ईशानकृद्दाशुषे दशस्यन् तुर्वीतये गाधं तुर्वणिः कः ॥११॥  
अस्मा इदु प्र भरा तूतुजानो वृत्राय वज्रमीशानः कियेधाः ।  
गोर्न पर्व वि रदा तिरश्चेष्यन्न् अर्णांस्यपां चरध्यै ॥१२॥  
अस्येदु प्र ब्रूहि पूर्व्याणि तुरस्य कर्माणि नव्य उक्थैः ।  
युधे यदिष्णान आयुधान्यृघायमाणो निरिणाति शत्रून् ॥१३॥  
अस्येदु भिया गिरयश्च दृल्हा द्यावा च भूमा जनुषस्तुजेते ।  
उपो वेनस्य जोगुवान ओणिं सद्यो भुवद्वीर्याय नोधाः ॥१४॥  
अस्मा इदु त्यदनु दाय्येषामेको यद्वव्ने भूरेरीशानः ।  
प्रैतशं सूर्ये पस्पृधानं सौवश्व्ये सुष्विमावदिन्द्रः ॥१५॥  
एवा ते हारियोजना सुवृक्तीन्द्र ब्रह्माणि गोतमासो अक्रन् ।  
ऐषु विश्वपेशसं धियं धाः प्रातर्मक्षू धियावसुर्जगम्यात्॥१६॥  
  
20.36  
य एक इद्धव्यश्चर्षणीनामिन्द्रं तं गीर्भिरभ्यर्च आभिः ।  
यः पत्यते वृषभो वृष्ण्यावान्त्सत्यः सत्वा पुरुमायः सहस्वान् ॥१॥  
तमु नः पूर्वे पितरो नवग्वाः सप्त विप्रासो अभि वाजयन्तः ।  
नक्षद्दाभं ततुरिं पर्वतेष्ठामद्रोघवाचं मतिभिः शविष्ठम् ॥२॥  
तमीमहे इन्द्रमस्य रायः पुरुवीरस्य नृवतः पुरुक्षोः ।  
यो अष्कृधोयुरजरः स्वर्वान् तमा भर हरिवो मादयध्यै ॥३॥  
तन् नो वि वोचो यदि ते पुरा चिज्जरितार आनशुः सुम्नमिन्द्र ।  
कस्ते भागः किं वयो दुध्र खिदुः पुरुहूत पुरूवसोऽसुरघ्नः ॥४॥  
तं पृच्छन्ती वज्रहस्तं रथेष्ठामिन्द्रं वेपी वक्वरी यस्य नू गीः ।  
तुविग्राभं तुविकूर्मिं रभोदां गातुमिषे नक्षते तुम्रमच्छ ॥५॥  
अया ह त्यं मायया वावृधानं मनोजुवा स्वतवः पर्वतेन ।  
अच्युता चिद्वीलिता स्वोजो रुजो वि दृल्हा धृषता विरप्शिन् ॥६॥  
तं वो धिया नव्यस्या शविष्ठं प्रत्नं प्रत्नवत्परितंसयध्यै ।  
स नो वक्षदनिमानः सुवह्नेन्द्रो विश्वान्यति दुर्गहाणि ॥७॥  
आ जनाय द्रुह्वणे पार्थिवानि दिव्यानि दीपयोऽन्तरिक्षा ।  
तपा वृषन् विश्वतः शोचिषा तान् ब्रह्मद्विषे शोचय क्षामपश्च ॥८॥  
भुवो जनस्य दिव्यस्य राजा पार्थिवस्य जगतस्त्वेषसन्दृक्।  
धिष्व वज्रं दक्षिण इन्द्र हस्ते विश्वा अजुर्य दयसे वि मायाः ॥९॥  
आ संयतमिन्द्र णः स्वस्तिं शत्रुतूर्याय बृहतीममृध्राम् ।  
यया दासान्यार्याणि वृत्रा करो वज्रिन्त्सुतुका नाहुषाणि ॥१०॥  
स नो नियुद्भिः पुरुहूत वेधो विश्ववाराभिरा गहि प्रयज्यो ।  
न या अदेवो वरते न देव आभिर्याहि तूयमा मद्र्यद्रिक्॥११॥  
  
20.37  
यस्तिग्मशृङ्गो वृषभो न भीमः एकः कृष्टीश्च्यवयति प्र विश्वाः ।  
यः शश्वतो अदाशुषो गयस्य प्रयन्तासि सुष्वितराय वेदः ॥१॥  
त्वं ह त्यदिन्द्र कुत्समावः शुश्रूषमाणस्तन्वा समर्ये ।  
दासं यच्शुष्णं कुयवं न्यस्मा अरन्धय आर्जुनेयाय शिक्षन् ॥२॥  
त्वं धृष्णो धृषता वीतहव्यं प्रावो विश्वाभिरूतिभिः सुदासम् ।  
प्र पौरुकुत्सिं त्रसदस्युमावः क्षेत्रसाता वृत्रहत्येषु पूरुम् ॥३॥  
त्वं नृभिर्नृमणो देववीतौ भूरीणि वृत्रा हर्यश्व हंसि ।  
त्वं नि दस्युं चुमुरिं धुनिं चास्वापयो दभीतये सुहन्तु ॥४॥  
तव च्यौत्नानि वज्रहस्त तानि नव यत्पुरो नवतिं च सद्यः ।  
निवेशने शततमाविवेषीरहं च वृत्रं नमुचिमुताहन् ॥५॥  
सना ता त इन्द्र भोजनानि रातहव्याय दाशुषे सुदासे ।  
वृष्णे ते हरी वृषणा युनज्मि व्यन्तु ब्रह्माणि पुरुशाक वाजम् ॥६॥  
मा ते अस्यां सहसावन् परिष्टावघाय भूम हरिवः परादौ ।  
त्रायस्व नोऽवृकेभिर्वरूथैस्तव प्रियासः सूरिषु स्याम ॥७॥  
प्रियास इत्ते मघवन्न् अभिष्टौ नरो मदेम शरणे सखायः ।  
नि तुर्वशं नि याद्वं शिशीह्यतिथिग्वाय शंस्यं करिष्यन् ॥८॥  
सद्यश्चिन् नु ते मघवन्न् अभिष्टौ नरः शंसन्त्युक्थशास उक्था ।  
ये ते हवेभिर्वि पणींरदाशन्न् अस्मान् वृणीष्व युज्याय तस्मै ॥९॥  
एते स्तोमा नरां नृतम तुभ्यमस्मद्र्यञ्चो ददतो मघानि ।  
तेषामिन्द्र वृत्रहत्ये शिवो भूः सखा च शूरोऽविता च नृणाम् ॥१०॥  
नू इन्द्र शूर स्तवमान ऊती ब्रह्मजूतस्तन्वा वावृधस्व ।  
उप नो वाजान् मिमीह्युप स्तीन् युयं पात स्वस्तिभिः सदा नः ॥११॥  
  
20.38  
आ याहि सुषुमा हि त इन्द्र सोमं पिबा इमम् ।  
एदं बर्हिः सदो मम ॥१॥  
आ त्वा ब्रह्मयुजा हरी वहतामिन्द्र केशिना ।  
उप ब्रह्माणि नः शृणु ॥२॥  
ब्रह्माणस्त्वा वयं युजा सोमपामिन्द्र सोमिनः ।  
सुतावन्तो हवामहे ॥३॥  
इन्द्रमिद्गाथिनो बृहदिन्द्रमर्केभिरर्किणः ।  
इन्द्रं वाणीरनूषत ॥४॥  
इन्द्र इद्धर्योः सचा सम्मिश्ल आ वचोयुजा ।  
इन्द्रो वज्री हिरण्ययः ॥५॥  
इन्द्रो दीर्घाय चक्षस आ सूर्यं रोहयद्दिवि ।  
वि गोभिरद्रिमैरयत्॥६॥  
  
20.39  
इन्द्रं वो विश्वतस्परि हवामहे जनेभ्यः ।  
अस्माकमस्तु केवलः ॥१॥  
व्यन्तरिक्षमतिरन् मदे सोमस्य रोचना ।  
इन्द्रो यदभिनद्वलम् ॥२॥  
उद्गा आजदङ्गिरोभ्य आविष्कृण्वन् गुहा सतीः ।  
अर्वाञ्चं नुनुदे वलम् ॥३॥  
इन्द्रेण रोचना दिवो दृल्हानि दृंहितानि च ।  
स्थिराणि न पराणुदे ॥४॥  
अपामूर्मिर्मदन्न् इव स्तोम इन्द्राजिरायते ।  
वि ते मदा अराजिषुः ॥५॥  
  
20.40  
इन्द्रेण सं हि दृक्षसे सञ्जग्मानो अबिभ्युषा ।  
मन्दू समानवर्चसा ॥१॥  
अनवद्यैरभिद्युभिर्मखः सहस्वदर्चति ।  
गणैरिन्द्रस्य काम्यैः ॥२॥  
आदह स्वधामनु पुनर्गर्भत्वमेरिरे ।  
दधाना नाम यज्ञियम् ॥३॥  
  
20.41  
इन्द्रो दधीचो अस्थभिर्वृत्राण्यप्रतिष्कुतः ।  
जघान नवतीर्नव ॥१॥  
इच्छन् अश्वस्य यच्छिरः पर्वतेष्वपश्रितम् ।  
तद्विदच्छर्यणावति ॥२॥  
अत्राह गोरमन्वत नाम त्वष्टुरपीच्यम् ।  
इत्था चन्द्रमसो गृहे ॥३॥  
  
20.42  
वाचमष्टापदीमहं नवस्रक्तिमृतस्पृशम् ।  
इन्द्रात्परि तन्वं ममे ॥१॥  
अनु त्वा रोदसी उभे क्रक्षमाणमकृपेताम् ।  
इन्द्र यद्दस्युहाभवः ॥२॥  
उत्तिष्ठन्न् ओजसा सह पीत्वी शिप्रे अवेपयः ।  
सोममिन्द्र चमू सुतम् ॥३॥  
  
20.43  
भिन्धि विश्वा अप द्विषः बाधो जही मृधः ।  
वसु स्पार्हं तदा भर ॥१॥  
यद्वीलाविन्द्र यत्स्थिरे यत्पर्शाने पराभृतम् ।  
वसु स्पार्हं तदा भर ॥२॥  
यस्य ते विश्वमानुषो भूरेर्दत्तस्य वेदति ।  
वसु स्पार्हं तदा भर ॥३॥  
  
20.44  
प्र सम्राजं चर्षणीनामिन्द्रं स्तोता नव्यं गीर्भिः ।  
नरं नृषाहं मंहिष्ठम् ॥१॥  
यस्मिन्न् उक्थानि रण्यन्ति विश्वानि च श्रवस्य ।  
अपामवो न समुद्रे ॥२॥  
तं सुष्टुत्या विवासे ज्येष्ठराजं भरे कृत्नुम् ।  
महो वाजिनं सनिभ्यः ॥३॥  
  
20.45  
अयमु ते समतसि कपोत इव गर्भधिम् ।  
वचस्तच्चिन् न ओहसे ॥१॥  
स्तोत्रं राधानां पते गिर्वाहो वीर यस्य ते ।  
विभूतिरस्तु सूनृता ॥२॥  
ऊर्ध्वस्तिष्ठा न ऊतयेऽस्मिन् वाजे शतक्रतो ।  
समन्येषु ब्रवावहै ॥३॥  
  
20.46  
प्रणेतारं वस्यो अछा कर्तारं ज्योतिः समत्सु ।  
सासह्वांसं युधामित्रान् ॥१॥  
स नः पप्रिः पारयाति स्वस्ति नावा पुरुहूतः ।  
इन्द्रो विश्वा अति द्विषः ॥२॥  
स त्वं न इन्द्र वाजोभिर्दशस्या च गातुया च ।  
अछा च नः सुम्नं नेषि ॥३॥  
  
20.47  
तमिन्द्रं वाजयामसि महे वृत्राय हन्तवे ।  
स वृषा वृषभो भुवत्॥१॥  
इन्द्रः स दामने कृत ओजिष्ठः स मदे हितः ।  
द्युम्नी श्लोकी स सोम्यः ॥२॥  
गिरा वज्रो न सम्भृतः सबलो अनपच्युतः ।  
ववक्ष ऋष्वो अस्तृतः ॥३॥  
इन्द्रमिद्गाथिनो बृहदिन्द्रमर्केभिरर्किणः ।  
इन्द्रं वाणीरनूषत ॥४॥  
इन्द्र इद्धर्योः सचा सम्मिश्ल आ वचोयुजा ।  
इन्द्रो वज्री हिरण्ययः ॥५॥  
इन्द्रो दीर्घाय चक्षस आ सूर्यं रोहयद्दिवि ।  
वि गोभिरद्रिमैरयत्॥६॥  
आ याहि सुषुमा हि त इन्द्र सोमं पिबा इमम् ।  
एदं बर्हिः सदो मम ॥७॥  
आ त्वा ब्रह्मयुजा हरी वहतामिन्द्र केशिना ।  
उप ब्रह्माणि नः शृणु ॥८॥  
ब्रह्माणस्त्वा वयं युजा सोमपामिन्द्र सोमिनः ।  
सुतावन्तो हवामहे ॥९॥  
युञ्जन्ति ब्रध्नमरुषं चरन्तं परि तस्थुषः ।  
रोचन्ते रोचना दिवि ॥१०॥  
युञ्जन्त्यस्य काम्या हरी विपक्षसा रथे ।  
शोणा धृष्णू नृवाहसा ॥११॥  
केतुं कृण्वन्न् अकेतवे पेशो मर्या अपेशसे ।  
समुषद्भिरजायथाः ॥१२॥  
उदु त्यं जातवेदसं देवं वहन्ति केतवः ।  
दृशे विश्वाय सूर्यम् ॥१३॥  
अप त्ये तायवो यथा नक्षत्रा यन्त्यक्तुभिः ।  
सूराय विश्वचक्षसे ॥१४॥  
अदृश्रन्न् अस्य केतवो वि रश्मयो जनामनु ।  
भ्राजन्तो अग्नयो यथा ॥१५॥  
तरणिर्विश्वदर्शतो ज्योतिष्कृदसि सूर्य ।  
विश्वमा भासि रोचन ॥१६॥  
प्रत्यङ्देवानां विशः प्रत्यङ्ङुदेषि मानुषीः ।  
प्रत्यङ्विश्वं स्वर्दृशे ॥१७॥  
येना पावक चक्षसा भुरण्यन्तं जनामनु ।  
त्वं वरुण पश्यसि ॥१८॥  
वि द्यामेषि रजस्पृथ्वहर्मिमानो अक्तुभिः ।  
पश्यं जन्मानि सूर्य ॥१९॥  
सप्त त्वा हरितो रथे वहन्ति देव सूर्य ।  
शोचिष्केशं विचक्षणम् ॥२०॥  
अयुक्त सप्त शुन्ध्युवः सूरो रथस्य नप्त्यः ।  
ताभिर्याति स्वयुक्तिभिः ॥२१॥  
  
20.48  
अभि त्वा वर्चसा गिरः सिञ्चन्त्या चरण्युवः ।  
अभि वत्सं न धेनवः ॥१॥  
ता अर्षन्ति शुभ्रियः पृञ्चतीर्वर्चसा पयः ।  
जातं जनिर्यथा हृदा ॥२॥  
वज्रापवसाध्यः कीर्तिर्म्रियमाणमावहन् ।  
मह्यमायुर्घृतं पयः ॥३॥  
आयं गौः पृश्निरक्रमीदसदन् मातरं पुरः ।  
पितरं च प्रयन्त्स्वः ॥४॥  
अन्तश्चरति रोचना अस्य प्राणादपानतः ।  
व्यख्यन् महिषः स्वः ॥५॥  
त्रिंशद्धामा वि राजति वाक्पतङ्गो अशिश्रियत्।  
प्रति वस्तोरहर्द्युभिः ॥६॥  
  
20.49  
यच्छक्रा वाचमारुहन्न् अन्तरिक्षं सिषासथः ।  
सं देवा अमदन् वृषा ॥१॥  
शक्रो वाचमधृष्टायोरुवाचो अधृष्णुहि ।  
मंहिष्ठ आ मदर्दिवि ॥२॥  
शक्रो वाचमधृष्णुहि धामधर्मन् वि राजति ।  
विमदन् बर्हिरासरन् ॥३॥  
तं वो दस्ममृतीषहं वसोर्मन्दानमन्धसः ।  
अभि वत्सं न स्वसरेषु धेनव इन्द्रं गीर्भिर्नवामहे ॥४॥  
द्युक्षं सुदानुं तविषीभिरावृतं गिरिं न पुरुभोजसम् ।  
क्षुमन्तं वाजं शतिनं सहस्रिणं मक्षू गोमन्तमीमहे ॥५॥  
तत्त्वा यामि सुवीर्यं तद्ब्रह्म पूर्वचित्तये ।  
येना यतिभ्यो भृगवे धने हिते येन प्रस्कण्वमाविथ ॥६॥  
येना समुद्रमसृजो महीरपस्तदिन्द्र वृष्णि ते शवः ।  
सद्यः सो अस्य महिमा न सन्नशे यं क्षोणीरनुचक्रदे ॥७॥  
  
20.50  
कन् नव्यो अतसीनां तुरो गृणीत मर्त्यः ।  
नही न्वस्य महिमानमिन्द्रियं स्वर्गृणन्त आनशुः ॥१॥  
कदु स्तुवन्त ऋतयन्त देवत ऋषिः को विप्र ओहते ।  
कदा हवं मघवन्न् इन्द्र सुन्वतः कदु स्तुवत आ गमः ॥२॥  
  
20.51  
अभि प्र वः सुराधसमिन्द्रमर्च यथा विदे ।  
यो जरितृभ्यो मघवा पुरूवसुः सहस्रेणेव शिक्षति ॥१॥  
शतानीकेव प्र जिगाति धृष्णुया हन्ति वृत्राणि दाशुषे ।  
गिरेरिव प्र रसा अस्य पिन्विरे दत्राणि पुरुभोजसः ॥२॥  
प्र सु श्रुतं सुराधसमर्चा शक्रमभिष्टये ।  
यः सुन्वते स्तुवते काम्यं वसु सहस्रेणेव मंहते ॥३॥  
शतानीका हेतयो अस्य दुष्टरा इन्द्रस्य समिषो महीः ।  
गिरिर्न भुज्मा मघत्सु पिन्वते यदीं सुता अमन्दिषुः ॥४॥  
  
20.52  
वयं घ त्वा सुतावन्त आपो न वृक्तबर्हिषः ।  
पवित्रस्य प्रस्रवणेषु वृत्रहन् परि स्तोतार आसते ॥१॥  
स्वरन्ति त्वा सुते नरो वसो निरेक उक्थिनः ।  
कदा सुतं तृषाण ओक आ गम इन्द्र स्वब्दीव वंसगः ॥२॥  
कण्वेभिर्धृष्णवा धृसद्वाजं दर्षि सहस्रिणम् ।  
पिशङ्गरूपं मघवन् विचर्षणे मक्षू गोमन्तमीमहे ॥३॥  
  
20.53  
क ईं वेद सुते सचा पिबन्तं कद्वयो दधे ।  
अयं यः पुरो विभिनत्त्योजसा मन्दानः शिप्र्यन्धसः ॥१॥  
दाना मृगो न वारणः पुरुत्रा चरथं दधे ।  
नकिष्ट्वा नि यमदा सुते गमो महाश्चरस्योजसा ॥२॥  
य उग्रः सन्न् अनिष्टृत स्थिरो रणाय संस्कृतः ।  
यदि स्तोतुर्मघवा शृणवद्धवं नेन्द्रो योषत्या गमत्॥३॥  
  
20.54  
विश्वाः पृतना अभिभूतरं नरं सजूस्ततक्षुरिन्द्रं जजनुश्च राजसे ।  
क्रत्वा वरिष्ठं वर आमुरिमुतोग्रमोजिष्ठं तवसं तरस्विनम् ॥१॥  
समीं रेभासो अस्वरन्न् इन्द्रं सोमस्य पीतये ।  
स्वर्पतिं यदीं वृधे धृतव्रतो ह्योजसा समूतिभिः ॥२॥  
नेमिं नमन्ति चक्षसा मेषं विप्रा अभिस्वरा ।  
सुदीतयो वो अद्रुहोऽपि कर्णे तरस्विनः समृक्वभिः ॥३॥  
  
20.55  
तमिन्द्रं जोहवीमि मघवानमुग्रं सत्रा दधानमप्रतिष्कुतं शवांसि ।  
मंहिष्ठो गीर्भिरा च यज्ञियो ववर्तद्राये नो विश्वा सुपथा कृणोतु वज्री ॥१॥  
या इन्द्र भुज आभरः स्वर्वामसुरेभ्यः ।  
स्तोतारमिन् मघवन्न् अस्य वर्धय ये च त्वे वृक्तबर्हिषः ॥२॥  
यमिन्द्र दधिषे त्वमश्वं गां भागमव्ययम् ।  
यजमाने सुन्वति दक्षिणावति तस्मिन् तं धेहि मा पणौ ॥३॥  
  
20.56  
इन्द्रो मदाय वावृधे शवसे वृत्रहा नृभिः ।  
तमिन् महत्स्वाजिषूतेमर्भे हवामहे स वाजेषु प्र नोऽविषत्॥१॥  
असि हि वीर सेन्योऽसि भूरि पराददिः ।  
असि दभ्रस्य चिद्वृधो यजमानाय शिक्षसि सुन्वते भूरि ते वसु ॥२॥  
यदुदीरत आजयो धृष्णवे धीयते धना ।  
युक्ष्वा मदच्युता हरी कं हनः कं वसौ दधोऽस्मामिन्द्र वसौ दधः ॥३॥  
मदेमदे हि नो ददिर्यूथा गवामृजुक्रतुः ।  
सं गृभाय पुरु शतोभयाहस्त्या वसु शिशीहि राय आ भर ॥४॥  
मादयस्व सुते सचा शवसे शूर राधसे ।  
विद्मा हि त्वा पुरूवसुमुप कामान्त्ससृज्महेऽथा नोऽविता भव ॥५॥  
एते त इन्द्र जन्तवो विश्वं पुष्यन्ति वार्यम् ।  
अन्तर्हि ख्यो जनानामर्यो वेदो अदाशुषां तेषां नो वेद आ भर ॥६॥  
  
20.57  
सुरूपकृत्नुमूतये सुदुघामिव गोदुहे ।  
जुहूमसि द्यविद्यवि ॥१॥  
उप नः सवना गहि सोमस्य सोमपाः पिब ।  
गोदा इद्रेवतो मदः ॥२॥  
अथा ते अन्तमानां विद्याम सुमतीनाम् ।  
मा नो अति ख्य आ गहि ॥३॥  
शुष्मिन्तमं न ऊतये द्युम्निनं पाहि जागृविम् ।  
इन्द्र सोमं शतक्रतो ॥४॥  
इन्द्रियाणि शतक्रतो या ते जनेषु पञ्चसु ।  
इन्द्र तानि त आ वृणे ॥५॥  
अगन्न् इन्द्र श्रवो बृहद्द्युम्नं दधिष्व दुष्टरम् ।  
उत्ते शुष्मं तिरामसि ॥६॥  
अर्वावतो न आ गह्यथो शक्र परावतः ।  
उ लोको यस्ते अद्रिव इन्द्रेह तत आ गहि ॥७॥  
इन्द्रो अङ्ग महद्भयमभी षदप चुच्यवत्।  
स हि स्थिरो विचर्षनिः ॥८॥  
इन्द्रश्च मृलयाति नो न नः पश्चादघं नशत्।  
भद्रं भवाति नः पुरः ॥९॥  
इन्द्र आशाभ्यस्परि सर्वाभ्यो अभयं करत्।  
जेता शत्रून् विचर्षणिः ॥१०॥  
क ईं वेद सुते सचा पिबन्तं कद्वयो दधे ।  
अयं यः पुरो विभिनत्त्योजसा मन्दानः शिप्र्यन्धसः ॥११॥  
दाना मृगो न वारणः पुरुत्रा चरथं दधे ।  
नकिष्ट्वा नि यमदा सुते गमो महांश्चरस्योजसा ॥१२॥  
य उग्रः सन्न् अनिष्टृत स्थिरो रणाय संस्कृतः ।  
यदि स्तोतुर्मघवा शृणवद्धवं नेन्द्रो योषत्या गमत्॥१३॥  
वयं घ त्वा सुतावन्त आपो न वृक्तबर्हिषः ।  
पवित्रस्य प्रस्रवणेषु वृत्रहन् परि स्तोतार आसते ॥१४॥  
स्वरन्ति त्वा सुते नरो वसो निरेक उक्थिनः ।  
कदा सुतं तृषाण ओक आ गम इन्द्र स्वब्दीव वंसगः ॥१५॥  
कण्वेभिर्धृष्णवा धृषद्वाजं दर्षि सहस्रिणम् ।  
पिशङ्गरूपं मघवन् विचर्षणे मक्षू गोमन्तमीमहे ॥१६॥  
  
20.58  
श्रायन्त इव सूर्यं विश्वेदिन्द्रस्य भक्षत ।  
वसूनि जाते जनमान ओजसा प्रति भागं न दीधिम ॥१॥  
अनर्शरातिं वसुदामुप स्तुहि भद्रा इन्द्रस्य रातयः ।  
सो अस्य कामं विधतो न रोषति मनो दानाय चोदयन् ॥२॥  
बण्महामसि सूर्य बडादित्य महामसि ।  
महस्ते सतो महिमा पनस्यतेऽद्धा देव महामसि ॥३॥  
बट्सूर्य श्रवसा महामसि सत्रा देव महामसि ।  
मह्ना देवानामसुर्यः पुरोहितो विभु ज्योतिरदाभ्यम् ॥४॥  
  
20.59  
उदु त्ये मधु मत्तमा गिर स्तोमास ईरते ।  
सत्राजितो धनसा अक्षितोतयो वाजयन्तो रथा इव ॥१॥  
कण्वा इव भृगवः सूर्य इव विश्वमिद्धीतमानशुः ।  
इन्द्रं स्तोमेभिर्महयन्त आयवः प्रियमेधासो अस्वरन् ॥२॥  
उदिन् न्वस्य रिच्यतेऽंशो धनं न जिग्युसः ।  
य इन्द्रो हरिवान् न दभन्ति तं रिपो दक्षं दधाति सोमिनि ॥३॥  
मन्त्रमखर्वं सुधितं सुपेशसं दधात यज्ञियेष्वा ।  
पूर्वीश्चन प्रसितयस्तरन्ति तं य इन्द्रे कर्मणा भुवत्॥४॥  
  
20.60  
एवा ह्यसि वीरयुरेवा शूर उत स्थिरः ।  
एवा ते राध्यं मनः ॥१॥  
एवा रातिस्तुवीमघ विश्वेभिर्धायि धातृभिः ।  
अघा चिदिन्द्र मे सचा ॥२॥  
मो षु ब्रह्मेव तन्द्रयुर्भुवो वाजानां पते ।  
मत्स्वा सुतस्य गोमतः ॥३॥  
एवा ह्यस्य सूनृता विरप्शी गोमती मही ।  
पक्वा शाखा न दाशुषे ॥४॥  
एवा हि ते विभूतय ऊतय इन्द्र मावते ।  
सद्यश्चित्सन्ति दाशुषे ॥५॥  
एवा ह्यस्य काम्या स्तोम उक्थं च शंस्या ।  
इन्द्राय सोमपीतये ॥६॥  
  
20.61  
तं ते मदं गृणीमसि वृषणं पृत्सु सासहिम् ।  
उ लोककृत्नुमद्रिवो हरिश्रियम् ॥१॥  
येन ज्योतीम्ष्यायवे मनवे च विवेदिथ ।  
मन्दानो अस्य बर्हिषो वि राजसि ॥२॥  
तदद्या चित्त उक्थिनोऽनु ष्टुवन्ति पूर्वथा ।  
वृषपत्नीरपो जया दिवेदिवे ॥३॥  
तं वभि प्र गायत पुरुहूतं पुरुष्टुतम् ।  
इन्द्रं गीर्भिस्तविषमा विवासत ॥४॥  
यस्य द्विबर्हसो बृहत्सहो दाधार रोदसी ।  
गिरींरज्रामपः स्वर्वृषत्वना ॥५॥  
स राजसि पुरुष्टुतमेको वृत्राणि जिघ्नसे ।  
इन्द्र जैत्रा श्रवस्य च यन्तवे ॥६॥  
  
20.62  
वयमु त्वामपूर्व्य स्थूरं न कच्चिद्भरन्तोऽवस्यवः ।  
वाजे चित्रं हवामहे ॥१॥  
उप त्वा कर्मन्न् ऊतये स नो युवोग्रश्चक्राम यो धृषत्।  
त्वामिद्ध्यवितारं ववृमहे सखाय इन्द्र सानसिम् ॥२॥  
यो न इदमिदं पुरा प्र वस्य आनिनाय तमु व स्तुषे ।  
सखाय इन्द्रमूतये ॥३॥  
हर्यश्वं सत्पतिं चर्षणीसहं स हि ष्मा यो अमन्दत ।  
आ तु नः स वयति गव्यमश्व्यं स्तोतृभ्यो मघवा शतम् ॥४॥  
इन्द्राय साम गायत विप्राय बृहते बृहत्।  
धर्मकृते विपश्चिते पनस्यवे ॥५॥  
त्वमिन्द्राभिभूरसि त्वं सूर्यमरोचयः ।  
विश्वकर्मा विश्वदेवो महामसि ॥६॥  
विभ्राजं ज्योतिषा स्वरगछो रोचनं दिवः ।  
देवास्त इन्द्र सख्याय येमिरे ॥७॥  
तं वभि प्र गायत पुरुहूतं पुरुष्टुतम् ।  
इन्द्रं गीर्भिस्तविषमा विवासत ॥८॥  
यस्य द्विबर्हसो बृहत्सहो दाधार रोदसी ।  
गिरींरज्रामपः स्वर्वृषत्वना ॥९॥  
स राजसि पुरुष्टुतमेको वृत्राणि जिघ्नसे ।  
इन्द्र जैत्र श्रवस्य च यन्तवे ॥१०॥  
  
20.63  
इमा नु कं भुवना सीषधामेन्द्रश्च विश्वे च देवाः ।  
यज्ञं च नस्तन्वं च प्रजां चादित्यैरिन्द्रः सह चीकॢपाति ॥१॥  
आदित्यैरिन्द्रः सगणो मरुद्भिरस्माकं भूत्वविता तनूनाम् ।  
हत्वाय देवा असुरान् यदायन् देवा देवत्वमभिरक्षमाणाः ॥२॥  
प्रत्यञ्चमर्कमनयं छचीभिरादित्स्वधामिषिरां पर्यपश्यन् ।  
अया वाजं देवहितं सनेम मदेम शतहिमाः सुवीराः ॥३॥  
य एक इद्विदयते वसु मर्ताय दाशुषे ।  
ईशानो अप्रतिष्कुत इन्द्रो अङ्ग ॥४॥  
कदा मर्तमराधसं पदा क्षुम्पमिव स्फुरत्।  
कदा नः शुश्रवद्गिर इन्द्रो अङ्ग ॥५॥  
यश्चिद्धि त्वा बहुभ्य आ सुतावामाविवासति ।  
उग्रं तत्पत्यते शव इन्द्रो अङ्ग ॥६॥  
य इन्द्र सोमपातमो मदः शविष्ठ चेतति ।  
येना हंसि न्यत्त्रिणं तमीमहे ॥७॥  
येना दशग्वमध्रिगुं वेपयन्तं स्वर्णरम् ।  
येना समुद्रमाविथा तमीमहे ॥८॥  
येन सिन्धुं महीरपो रथामिव प्रचोदयः ।  
पन्थामृतस्य यातवे तमीमहे ॥९॥  
  
20.64  
एन्द्र नो गधि प्रियः सत्राजिदगोह्यः ।  
गिरिर्न विश्वतस्पृथुः पतिर्दिवः ॥१॥  
अभि हि सत्य सोमपा उभे बभूथ रोदसी ।  
इन्द्रासि सुन्वतो वृधः पतिर्दिवः ॥२॥  
त्वं हि शश्वतीनामिन्द्र दर्ता पुरामसि ।  
हन्ता दस्योर्मनोर्वृधः पतिर्दिवः ॥३॥  
एदु मध्वो मदिन्तरं सिञ्च वाध्वर्यो अन्धसः ।  
एवा हि वीर स्तवते सदावृधः ॥४॥  
इन्द्र स्थातर्हरीणां नकिष्ते पूर्व्यस्तुतिम् ।  
उदानंश शवसा न भन्दना ॥५॥  
तं वो वाजानां पतिमहूमहि श्रवस्यवः ।  
अप्रायुभिर्यज्ञेभिर्वावृधेन्यम् ॥६॥  
  
20.65  
एतो न्विन्द्रं स्तवाम सखाय स्तोम्यं नरम् ।  
कुष्टीर्यो विश्वा अभ्यस्त्येक इत्॥१॥  
अगोरुधाय गविषे द्युक्षाय दस्म्यं वचः ।  
घृतात्स्वादीयो मधुनश्च वोचत ॥२॥  
यस्यामितानि वीर्या न राधः पर्येतवे ।  
ज्योतिर्न विश्वमभ्यस्ति दक्षिणा ॥३॥  
  
20.66  
स्तुहीन्द्रं व्यश्ववदनूर्मिं वाजिनं यमम् ।  
अर्यो गयं मंहमानं वि दाशुषे ॥१॥  
एवा नूनमुप स्तुहि वैयश्व दशमं नवम् ।  
सुविद्वांसं चर्कृत्यं चरणीनाम् ॥२॥  
वेत्था हि निर्ऋतीनां वज्रहस्त परिवृजम् ।  
अहरहः शुन्ध्युः परिपदामिव ॥३॥  
  
20.67  
वनोति हि सुन्वन् क्षयं परीणसः सुन्वानो हि ष्मा यजत्यव द्विषो देवानामव द्विषः ।  
सुन्वान इत्सिषासति सहस्रा वाज्यवृतः ।  
सुन्वानायेन्द्रो ददात्याभुवं रयिं ददात्याभुवम् ॥१॥  
मो षु वो अस्मदभि तानि पौंस्या सना भूवन् द्युम्नानि मोत जारिषुरस्मत्पुरोत जारिषुः ।  
यद्वश्चित्रं युगेयुगे नव्यं घोषादमर्त्यम् ।  
अस्मासु तन् मरुतो यच्च दुष्टरं दिधृता यच्च दुष्टरम् ॥२॥  
अग्निं होतारं मन्ये दास्वन्तं वसुं सूनुं सहसो जातवेदसं विप्रं न जातवेदसम् ।  
य ऊर्ध्वया स्वध्वरो देवो देवाच्या कृपा ।  
घृतस्य विभ्राष्टिमनु वष्टि शोचिषाजुह्वानस्य सर्पिषः ॥३॥  
यज्ञैः सम्मिश्लाः पृषतीभिर्ऋष्टिभिर्यामं छुभ्रासो अञ्जिषु प्रिया उत ।  
आसद्या बर्हिर्भरतस्य सूनवः पोत्रादा सोमं पिबता दिवो नरः ॥४॥  
आ वक्षि देवामिह विप्र यक्षि चोशन् होतर्नि षदा योनिषु त्रिषु ।  
प्रति वीहि प्रस्थितं सोम्यं मधु पिबाग्नीध्रात्तव भागस्य तृस्णुहि ॥५॥  
एष स्य ते तन्वो नृम्णवर्धनः सह ओजः प्रदिवि बाह्वोर्हितः ।  
तुभ्यं सुतो मघवन् तुभ्यमाभृतस्त्वमस्य ब्राह्मणादा तृपत्पिब ॥६॥  
यमु पूर्वमहुवे तमिदं हुवे सेदु हव्यो ददिर्यो नाम पत्यते ।  
अध्वर्युभिः प्रस्थितं सोम्यं मधु पोत्रात्सोमं द्रविणोदः पिब ऋतुभिः ॥७॥  
  
20.68  
सुरूपकृत्नुमूतये सुदुघामिव गोदुहे ।  
जुहूमसि द्यविद्यवि ॥१॥  
उप नः सवना गहि सोमस्य सोमपाः पिब ।  
गोदा इद्रेवतो मदः ॥२॥  
अथा ते अन्तमानां विद्याम सुमतीनाम् ।  
मा नो अति ख्य आ गहि ॥३॥  
परेहि विग्रमस्तृतमिन्द्रं पृछा विपश्चितम् ।  
यस्ते सखिभ्य आ वरम् ॥४॥  
उत ब्रुवन्तु नो निदो निरन्यतश्चिदारत ।  
दधाना इन्द्र इद्दुवः ॥५॥  
उत नः सुभगामरिर्वोचेयुर्दस्म कृष्टयः ।  
स्यामेदिन्द्रस्य शर्मणि ॥६॥  
एमाशुमाशवे भर यज्ञश्रियं नृमादनम् ।  
पतयन् मन्दयत्सखम् ॥७॥  
अस्य पीत्वा शतक्रतो घनो वृत्राणामभवः ।  
प्रावो वाजेषु वाजिनम् ॥८॥  
तं त्वा वाजेषु वाजिनं वाजयामः शतक्रतो ।  
धनानामिन्द्र सातये ॥९॥  
यो रायोऽवनिर्महान्त्सुपारः सुन्वतः सखा ।  
तस्मा इन्द्राय गायत ॥१०॥  
आ त्वेता नि षीदतेन्द्रमभि प्र गायत ।  
सखाय स्तोमवाहसः ॥११॥  
पुरूतमं पुरूणामीशानं वार्याणाम् ।  
इन्द्रं सोमे सचा सुते ॥१२॥  
  
20.69  
स घा नो योग आ भुवत्स राये स पुरन्ध्याम् ।  
गमद्वाजेभिरा स नः ॥१॥  
यस्य संस्थे न वृण्वते हरी समत्सु शत्रवः ।  
तस्मा इन्द्राय गायत ॥२॥  
सुतपाव्ने सुता इमे शुचयो यन्ति वीतये ।  
सोमासो दध्याशिरः ॥३॥  
त्वं सुतस्य पीतये सद्यो वृद्धो अजायथाः ।  
इन्द्र ज्यैष्ठ्याय सुक्रतो ॥४॥  
आ त्वा विशन्त्वाशवः सोमास इन्द्र गिर्वणः ।  
शं ते सन्तु प्रचेतसे ॥५॥  
त्वां स्तोमा अवीवृधन् त्वामुक्था शतक्रतो ।  
त्वां वर्धन्तु नो गिरः ॥६॥  
अक्षितोतिः सनेदिमं वाजमिन्द्रः सहस्रिणम् ।  
यस्मिन् विश्वानि पौंस्या ॥७॥  
मा नो मर्ता अभि द्रुहन् तनूनामिन्द्र गिर्वणः ।  
ईशानो यवया वधम् ॥८॥  
युञ्जन्ति ब्रध्नमरुषं चरन्तं परि तस्थुषः ।  
रोचन्ते रोचना दिवि ॥९॥  
युञ्जन्त्यस्य काम्या हरी विपक्षसा रथे ।  
शोणा धृष्णू नृवाहसा ॥१०॥  
केतुं कृण्वन्न् अकेतवे पेशो मर्या अपेशसे ।  
समुषद्भिरजायथाः ॥११॥  
आदह स्वधामनु पुनर्गर्भत्वमेरिरे ।  
दधाना नाम यज्ञियम् ॥१२॥  
  
20.70  
वीलु चिदारुजत्नुभिर्गुहा चिदिन्द्र वह्निभिः ।  
अविन्द उस्रिया अनु ॥१॥  
देवयन्तो यथा मतिमछा विदद्वसुं गिरः ।  
महामनूषत श्रुतम् ॥२॥  
इन्द्रेण सं हि दृक्षसे सञ्जग्मानो अबिभ्युषा ।  
मन्दू समानवर्चसा ॥३॥  
अनवद्यैरभिद्युभिर्मखः सहस्वदर्चति ।  
गणैरिन्द्रस्य काम्यैः ॥४॥  
अतः परिज्मन्न् आ गहि दिवो वा रोचनादधि ।  
समस्मिन्न् ऋञ्जते गिरः ॥५॥  
इतो वा सातिमीमहे दिवो वा पार्थिवादधि ।  
इन्द्रं महो वा रजसः ॥६॥  
इन्द्रमिद्गथिनो बृहदिन्द्रमर्केभिरर्किणः ।  
इन्द्रं वाणीरनूषत ॥७॥  
इन्द्र इद्धर्योः सचा सम्मिश्ल आ वचोयुजा ।  
इन्द्रो वज्री हिरण्ययः ॥८॥  
इन्द्रो दीर्घाय चक्षस आ सूर्यं रोहयद्दिवि ।  
वि गोभिरिन्द्रमैरयत्॥९॥  
इन्द्र वाजेषु नोऽव सहस्रप्रधनेषु च ।  
उग्र उग्राभिरूतिभिः ॥१०॥  
इन्द्रं वयं महाधन इन्द्रमर्भे हवामहे ।  
युजं वृत्रेषु वज्रिणम् ॥११॥  
स नो वृषन्न् अमुं चरुं सत्रादावन्न् अपा वृधि ।  
अस्मभ्यमप्रतिष्कुतः ॥१२॥  
तुञ्जेतुञ्जे य उत्तरे स्तोमा इन्द्रस्य वज्रिणः ।  
न विन्धे अस्य सुष्टुतिम् ॥१३॥  
वृषा यूथेव वंसगः कृष्टीरियर्त्योजसा ।  
ईशानो अप्रतिष्कुतः ॥१४॥  
य एकश्चर्षणीनां वसूनामिरज्यति ।  
इन्द्रः पञ्च क्षितीनाम् ॥१५॥  
इन्द्रं वो विश्वतस्परि हवामहे जनेभ्यः ।  
अस्माकमस्तु केवलः ॥१६॥  
एन्द्र सानसिं रयिं सजित्वानं सदासहम् ।  
वर्षिष्ठमूतये भर ॥१७॥  
नि येन मुष्टिहत्यया नि वृत्रा रुणधामहै ।  
त्वोतासो न्यर्वता ॥१८॥  
इन्द्र त्वोतासो आ वयं वज्रं घना ददीमहि ।  
जयेम सं युधि स्पृधः ॥१९॥  
वयं शूरेभिरस्तृभिरिन्द्र त्वया युजा वयम् ।  
सासह्याम पृतन्यतः ॥२०॥  
  
20.71  
महामिन्द्रः परश्च नु महित्वमस्तु वज्रिणे ।  
द्यौर्न प्रथिना शवः ॥१॥  
समोहे वा य आशत नरस्तोकस्य सनितौ ।  
विप्रासो वा धियायवः ॥२॥  
यः कुक्षिः सोमपातमः समुद्र इव पिन्वते ।  
उर्वीरापो न काकुदः ॥३॥  
एवा ह्यस्य सूनृता विरप्शी गोमती मही ।  
पक्वा शाखा न दाशुषे ॥४॥  
एवा हि ते विभूतय ऊतय इन्द्र मावते ।  
सद्यश्चित्सन्ति दाशुषे ॥५॥  
एवा ह्यस्य काम्या स्तोम उक्थं च शंस्या ।  
इन्द्राय सोमपीतये ॥६॥  
इन्द्रेहि मत्स्यन्धसो विश्वेभिः सोमपर्वभिः ।  
महामभिष्टिरोजसा ॥७॥  
एमेनं सृजता सुते मन्दिमिन्द्राय मन्दिने ।  
चक्रिं विश्वानि चक्रये ॥८॥  
मत्स्वा सुशिप्र मन्दिभि स्तोमेभिर्विश्वचर्षणे ।  
सचैषु सवनेष्वा ॥९॥  
असृग्रमिन्द्र ते गिरः प्रति त्वामुदहासत ।  
अजोषा वृषभं पतिम् ॥१०॥  
सं चोदय चित्रमर्वाग्राध इन्द्र वरेण्यम् ।  
असदित्ते विभु प्रभु ॥११॥  
अस्मान्त्सु तत्र चोदयेन्द्र राये रभस्वतः ।  
तुविद्युम्न यशस्वतः ॥१२॥  
सं गोमदिन्द्र वाजवदस्मे पृथु श्रवो बृहत्।  
विश्वायुर्धेह्यक्षितम् ॥१३॥  
अस्मे धेहि श्रवो बृहद्द्युम्नं सहस्रसातमम् ।  
इन्द्र ता रथिनीरिषः ॥१४॥  
वसोरिन्द्रं वसुपतिं गीर्भिर्गृणन्त ऋग्मियम् ।  
होम गन्तारमूतये ॥१५॥  
सुतेसुते न्योकसे बृहद्बृहत एदरिः ।  
इन्द्राय शूषमर्चति ॥१६॥  
  
20.72  
विश्वेषु हि त्वा सवनेषु तुञ्जते समानमेकं वृषमण्यवः पृथक्स्वः सनिष्यवः पृथक्।  
तं त्वा नावं न पर्षणिं शूषस्य धुरि धीमहि ।  
इन्द्रं न यज्ञैश्चतयन्त आयव स्तोमेभिरिन्द्रमायवः ॥१॥  
वि त्वा ततस्रे मिथुना अवस्यवो व्रजस्य साता गव्यस्य निःसृजः सक्षन्त इन्द्र निःसृजः ।  
यद्गव्यन्ता द्वा जना स्वर्यन्ता समूहसि ।  
आविष्करिक्रद्वृषणं सचाभुवं वज्रमिन्द्र सचाभुवम् ॥२॥  
उतो नो अस्या उषसो जुषेत ह्यर्कस्य बोधि हविषो हवीमभिः स्वर्षाता हवीमभिः ।  
यदिन्द्र हन्तवे मृघो वृषा वज्रिं चिकेतसि ।  
आ मे अस्य वेधसो नवीयसो मन्म श्रुधि नवीयसः ॥३॥  
  
20.73  
तुभ्येदिमा सवना शूर विश्वा तुभ्यं ब्रह्माणि वर्धना कृणोमि ।  
त्वं नृभिर्हव्यो विश्वधासि ॥१॥  
नू चिन् नु ते मन्यमानस्य दस्मोदश्नुवन्ति महिमानमुग्र ।  
न वीर्यमिन्द्र ते न राधः ॥२॥  
प्र वो महे महिवृधे भरध्वं प्रचेतसे प्र सुमतिं कृणुध्वम् ।  
विशः पूर्वीः प्र चरा चर्षणिप्राः ॥३॥  
यदा वज्रं हिरण्यमिदथा रथं हरी यमस्य वहतो वि सूरिभिः ।  
आ तिष्ठति मघवा सनश्रुत इन्द्रो वाजस्य दीर्घश्रवसस्पतिः ॥४॥  
सो चिन् नु वृष्टिर्यूथ्या स्वा सचामिन्द्रः श्मश्रूणि हरिताभि प्रुष्णुते ।  
अव वेति सुक्षयं सुते मधूदिद्धूणोति वातो यथा वनम् ॥५॥  
यो वाचा विवाचो मृध्रवाचः पुरू सहस्राशिवा जघान ।  
तत्तदिदस्य पौंस्यं गृणीमसि पितेव यस्तविषीं वावृधे शवः ॥६॥  
  
20.74  
यच्चिद्धि सत्य सोमपा अनाशस्ता इव स्मसि ।  
आ तू न इन्द्र शंसय गोष्वश्वेषु शुभ्रिषु सहस्रेषु तुवीमघ ॥१॥  
शिप्रिन् वाजानां पते शचीवस्तव दंसना ।  
आ तू न इन्द्र शंसय गोष्वश्वेषु शुभ्रिषु सहस्रेषु तुवीमघ ॥२॥  
नि ष्वापया मिथूदृशा सस्तामबुध्यमाने ।  
आ तू न इन्द्र शंसय गोष्वश्वेषु शुभ्रिषु सहस्रेषु तुवीमघ ॥३॥  
ससन्तु त्या अरातयो बोधन्तु शूर रातयः ।  
आ तू न इन्द्र शंसय गोष्वश्वेषु शुभ्रिषु सहस्रेषु तुवीमघ ॥४॥  
समिन्द्र गर्दभं मृण नुवन्तं पपयामुया ।  
आ तू न इन्द्र शंसय गोष्वश्वेषु शुभ्रिषु सहस्रेषु तुवीमघ ॥५॥  
पताति कुण्डृणाच्या दूरं वातो वनादधि ।  
आ तू न इन्द्र शंसय गोष्वश्वेषु शुभ्रिषु सहस्रेषु तुवीमघ ॥६॥  
सर्वं परिक्रोशं जहि जम्भया कृकदाश्वम् ।  
आ तू न इन्द्र शंसय गोष्वश्वेषु शुभ्रिषु सहस्रेषु तुवीमघ ॥७॥  
  
20.75  
वि त्वा ततस्रे मिथुना अवस्यवो व्रजस्य साता गव्यस्य निःसृजः सक्षन्त इन्द्र निःसृजः ।  
यद्गव्यन्त द्वा जना स्वर्यन्ता समूहसि ।  
आविष्करिक्रद्वृषणं सचाभुवं वज्रमिन्द्र सचाभुवम् ॥१॥  
विदुष्टे अस्य वीर्यस्य पूरवः पुरो यदिन्द्र शारदीरवातिरः सासहानो अवातिरः ।  
शासस्तमिन्द्र मर्त्यमयजुं शवसस्पते ।  
महीममुष्णाः पृथिवीमिमा अपो मन्दसान इमा अपः ॥२॥  
आदित्ते अस्य वीर्यस्य चर्किरन् मदेषु वृषन्न् उशिजो यदाविथ सखीयतो यदाविथ ।  
चकर्थ कारमेभ्यः पृतनासु प्रवन्तवे ।  
ते अन्यामन्यां नद्यं सनिष्णत श्रवस्यन्तः सनिष्णत ॥३॥  
  
20.76  
वने न वा यो न्यधायि चाक्रं छुचिर्वां स्तोमो भुरणावजीगः ।  
यस्येदिन्द्रः पुरुदिनेषु होता नृणां नर्वो नृतमः क्षपावान् ॥१॥  
प्र ते अस्या उषसः प्रापरस्या नृतौ स्याम नृतमस्य नृणाम् ।  
अनु त्रिशोकः शतमावहन् नॄन् कुत्सेन रथो यो असत्ससवान् ॥२॥  
कस्ते मद इन्द्र रन्त्यो भूद्दुरो गिरो अभ्युग्रो वि धाव ।  
कद्वाहो अर्वागुप मा मनीषा आ त्वा शक्यामुपमं राधो अन्नैः ॥३॥  
कदु द्युम्नमिन्द्र त्वावतो नॄन् कया धिया करसे कन् न आगन् ।  
मित्रो न सत्य उरुगाय भृत्या अन्ने समस्य यदसन् मनीषाः ॥४॥  
प्रेरय सूरो अर्थं न पारं ये अस्य कामं जनिधा इव ग्मन् ।  
गिरश्च ये ते तुविजात पूर्वीर्नर इन्द्र प्रतिशिक्षन्त्यन्नैः ॥५॥  
मात्रे नु ते सुमिते इन्द्र पूर्वी द्यौर्मज्मना पृथिवी काव्येन ।  
वराय ते घृतवन्तः सुतासः स्वाद्नन् भवन्तु पीतये मधूनि ॥६॥  
आ मध्वो अस्मा असिचन्न् अमत्रमिन्द्राय पूर्णं स हि सत्यराधाः ।  
स वावृधे वरिमन्न् आ पृथिव्या अभि क्रत्वा नर्यः पौंस्यैश्च ॥७॥  
व्यानळ् इन्द्रः पृतनाः स्वोजा आस्मै यतन्ते सख्याय पूर्वीः ।  
आ स्मा रथं न पृतनासु तिष्ठ यं भद्रया सुमत्या चोदयासे ॥८॥  
  
20.77  
आ सत्यो यातु मघवामृजीषी द्रवन्त्वस्य हरय उप नः ।  
तस्मा इदन्धः सुषुमा सुदक्षमिहाभिपित्वं करते गृणानः ॥१॥  
अव स्य शूराध्वनो नान्तेऽस्मिन् नो अद्य सवने मन्दध्यै ।  
शंसात्युक्थमुशनेव वेधाश्चिकितुषे असुर्याय मन्म ॥२॥  
कविर्न निण्यं विदथानि साधन् वृषा यत्सेकं विपिपानो अर्चात्।  
दिव इत्था जीजनत्सप्त कारून् अह्ना चिच्चक्रुर्वयुना गृणन्तः ॥३॥  
स्वर्यद्वेदि सुदृशीकमर्कैर्महि ज्योती रुरुचुर्यद्ध वस्तोः ।  
अन्धा तमांसि दुधिता विचक्षे नृभ्यश्चकार नृतमो अभिष्टौ ॥४॥  
ववक्ष इन्द्रो अमितमृजिष्युभे आ पप्रौ रोदसी महित्वा ।  
अतश्चिदस्य महिमा वि रेच्यभि यो विश्वा भुवना बभूव ॥५॥  
विश्वानि शक्रो नर्याणि विद्वान् अपो रिरेच सखिभिर्निकामैः ।  
अश्मानं चिद्ये बिभिदुर्वचोभिर्व्रजं गोमन्तमुशिजो वि वव्रुः ॥६॥  
अपो वृत्रं वव्रिवांसं पराहन् प्रावत्ते वज्रं पृथिवी सचेताः ।  
प्रार्णांसि समुद्रियाण्यैनोः पतिर्भवं छवसा शूर धृष्णो ॥७॥  
अपो यदद्रिं पुरुहूत दर्दराविर्भुवत्सरमा पूर्व्यं ते ।  
स नो नेता वाजमा दर्षि भूरिं गोत्रा रुजन्न् अङ्गिरोभिर्गृणानः ॥८॥  
  
20.78  
तद्वो गाय सुते सचा पुरुहूताय सत्वने ।  
शं यद्गवे न शाकिने ॥१॥  
न घा वसुर्नि यमते दानं वाजस्य गोमतः ।  
यत्सीमुप श्रवद्गिरः ॥२॥  
कुवित्सस्य प्र हि व्रजं गोमन्तं दस्युहा गमत्।  
शचीभिरप नो वरत्॥३॥  
  
20.79  
इन्द्र क्रतुं न आ भर पिता पुत्रेभ्यो यथा ।  
शिक्षा णो अस्मिन् पुरुहूत यामनि जीवा ज्योतिरशीमहि ॥१॥  
मा नो अज्ञाता वृजना दुराध्यो माशिवासो अव क्रमुः ।  
त्वया वयं प्रवतः शश्वतीरपोऽति शूर तरामसि ॥२॥  
  
20.80  
इन्द्र ज्येष्ठं न आ भरमोजिष्ठं पपुरि श्रवः ।  
येनेमे चित्र वज्रहस्त रोदसी ओभे सुशिप्र प्राः ॥१॥  
त्वामुग्रमवसे चर्षणीसहं राजन् देवेषु हूमहे ।  
विश्वा सु नो विथुरा पिब्दना वसोऽमित्रान् सुषहान् कृधि ॥२॥  
  
20.81  
यद्द्याव इन्द्र ते शतं शतं भूमिरुत स्युः ।  
न त्वा वज्रिन्त्सहस्रं सूर्या अनु न जातमष्ट रोदसी ॥१॥  
आ पप्राथ महिना कृष्ण्या वृषन् विश्वा शविष्ठ शवसा ।  
अस्मामव मघवन् गोमति व्रजे वज्रिं चित्राभिरूतिभिः ॥२॥  
  
20.82  
यदिन्द्र यावतस्त्वमेतावदहमीशीय ।  
स्तोतारमिद्दिधिषेय रदावसो न पापत्वाय रासीय ॥१॥  
शिक्षेयमिन् महयते दिवेदिवे राय आ कुहचिद्विदे ।  
नहि त्वदन्यन् मघवन् न आप्यं वस्यो अस्ति पिता चन ॥२॥  
  
20.83  
इन्द्र त्रिधातु शरणं त्रिवरूथं स्वस्तिमत्।  
छर्दिर्यच्छ मघवद्भ्यश्च मह्यं च यावया दिद्युमेभ्यः ॥१॥  
ये गव्यता मनसा शत्रुमादभुरभिप्रघ्नन्ति धृष्णुया ।  
अघ स्मा नो मघवन्न् इन्द्र गिर्वणस्तनूपा अन्तमो भव ॥२॥  
  
20.84  
इन्द्रा याहि चित्रभानो सुता इमे त्वायवः ।  
अण्वीभिस्तना पूतासः ॥१॥  
इन्द्रा याहि धियेषितो विप्रजुतः सुतावतः ।  
उप ब्रह्माणि वाघतः ॥२॥  
इन्द्रा याहि तूतुजान उप ब्रह्माणि हरिवः ।  
सुते दधिष्व नश्चनः ॥३॥  
  
20.85  
मा चिदन्यद्वि शंसत सखायो मा रिषण्यत ।  
इन्द्रमित्स्तोता वृषणं सचा सुते मुहुरुक्था च शंसत ॥१॥  
अवक्रक्षिणं वृषभं यथाजुरं गां न चर्षणीसहम् ।  
विद्वेषणं संवननोभयङ्करं मंहिष्ठमुभयाविनम् ॥२॥  
यच्चिद्धि त्वा जना इमे नाना हवन्त ऊतये ।  
अस्माकं ब्रह्मेदमिन्द्र भूतु तेऽहा विश्वा च वर्धनम् ॥३॥  
वि तर्तूर्यन्ते मघवन् विपश्चितोऽर्यो विपो जनानाम् ।  
उप क्रमस्व पुरुरूपमा भर वाजं नेदिष्ठमूतये ॥४॥  
  
20.86  
ब्रह्मणा ते ब्रह्मयुजा युनज्मि हरी सखाया सधमाद आशू ।  
स्थिरं रथं सुखमिन्द्राधितिष्ठन् प्रजानन् विद्वामुप याहि सोमम् ॥१॥  
  
20.87  
अध्वर्यवोऽरुणं दुग्धमंशुं जुहोतन वृषभाय क्षितीनाम् ।  
गौराद्वेदीयामवपानमिन्द्रो विश्वाहेद्याति सुतसोममिच्छन् ॥१॥  
यद्दधिषे प्रदिवि चार्वन्नं दिवेदिवे पीतिमिदस्य वक्षि ।  
उत हृदोत मनसा जुषाण उशन्न् इन्द्र प्रस्थितान् पाहि सोमान् ॥२॥  
जज्ञानः सोमं सहसे पपाथ प्र ते माता महिमानमुवाच ।  
एन्द्र पप्राथोर्वन्तरिक्षं युधा देवेभ्यो वरिवश्चकर्थ ॥३॥  
यद्योधया महतो मन्यमानान् साक्षाम तान् बाहुभिः शाशदानान् ।  
यद्वा नृभिर्वृत इन्द्राभियुध्यास्तं त्वयाजिं सौश्रवसं जयेम ॥४॥  
प्रेन्द्रस्य वोचं प्रथमा कृतानि प्र नूतना मघवा या चकार ।  
यदेददेवीरसहिष्ट माया अथाभवत्केवलः सोमो अस्य ॥५॥  
तवेदं विश्वमभितः पशव्यं यत्पश्यसि चक्षसा सूर्यस्य ।  
गवामसि गोपतिरेक इन्द्र भक्षीमहि ते प्रयतस्य वस्वः ॥६॥  
बृहस्पते युवमिन्द्रश्च वस्वो दिव्यस्येशाथे उत पार्थिवस्य ।  
धत्तं रयिं स्तुवते कीरये चिद्यूयं पात स्वस्तिभिः सदा नः ॥७॥  
  
20.88  
यस्तस्तम्भ सहसा वि ज्मो अन्तान् बृहस्पतिस्त्रिषधस्थो रवेण ।  
तं प्रत्नास ऋषयो दीध्यानाः पुरो विप्रा दधिरे मन्द्रजिह्वम् ॥१॥  
धुनेतयः सुप्रकेतं मदन्तो बृहस्पते अभि ये नस्ततस्रे ।  
पृषन्तं सृप्रमदब्धमूर्वं बृहस्पते रक्षतादस्य योनिम् ॥२॥  
बृहस्पते या परमा परावदत आ ते ऋतस्पृशो नि षेदुः ।  
तुभ्यं खाता अवता अद्रिदुग्धा मध्व श्चोतन्त्यभितो विरप्शम् ॥३॥  
बृहस्पतिः प्रथमं जायमानो महो ज्योतिषः परमे व्योमन् ।  
सप्तास्यस्तुविजातो रवेण वि सप्तरश्मिरधमत्तमांसि ॥४॥  
स सुष्टुभा स ऋक्वता गणेन वलं रुरोज फलिगं रवेण ।  
बृहस्पतिरुस्रिया हव्यसूदः कनिक्रदद्वावशतीरुदाजत्॥५॥  
एवा पित्रे विश्वदेवाय वृष्णे यज्ञैर्विधेम नमसा हविर्भिः ।  
बृहस्पते सुप्रजा वीरवन्तो वयं स्याम पतयो रयीणाम् ॥६॥  
  
20.89  
अस्तेव सु प्रतरं लायमस्यन् भूषन्न् इव प्र भरा स्तोममस्मै ।  
वाचा विप्रास्तरत वाचमर्यो नि रामय जरितः सोम इन्द्रम् ॥१॥  
दोहेन गामुप शिक्षा सखायं प्र बोधय जरितर्जारमिन्द्रम् ।  
कोशं न पूर्णं वसुना न्यृष्टमा च्यावय मघदेयाय शूरम् ॥२॥  
किमङ्ग त्वा मघवन् भोजमाहुः शिशीहि मा शिशयं त्वा शृणोमि ।  
अप्नस्वती मम धीरस्तु शक्र वसुविदं भगमिन्द्रा भरा नः ॥३॥  
त्वां जना ममसत्येष्विन्द्र सन्तस्थाना वि ह्वयन्ते समीके ।  
अत्रा युजं कृणुते यो हविष्मान् नासुन्वता सख्यं वष्टि शूरः ॥४॥  
धनं न स्पन्द्रं बहुलं यो अस्मै तीव्रान्त्सोमामासुनोति प्रयस्वान् ।  
तस्मै शत्रून्त्सुतुकान् प्रातरह्नो नि स्वष्ट्रान् युवति हन्ति वृत्रम् ॥५॥  
यस्मिन् वयं दधिमा शंसमिन्द्रे यः शिश्राय मघवा काममस्मे ।  
आराच्चित्सन् भयतामस्य शत्रुर्न्यस्मै द्युम्ना जन्या नमन्ताम् ॥६॥  
आराच्छत्रुमप बाधस्व दूरमुग्रो यः शम्बः पुरुहूत तेन ।  
अस्मे धेहि यवमद्गोमदिन्द्र कृधी धियं जरित्रे वाजरत्नाम् ॥७॥  
प्र यमन्तर्वृषसवासो अज्मन् तीव्राः सोमा बहुलान्तास इन्द्रम् ।  
नाह दामानं मघवा नि यंसन् नि सुन्वते वहति भूरि वामम् ॥८॥  
उत प्रहामतिदीवा जयति कृतमिव श्वघ्नी वि चिनोति काले ।  
यो देवकामो न धनं रुणद्धि समित्तं रायः सृजति स्वधाभिः ॥९॥  
गोभिष्टरेमामतिं दुरेवां यवेन वा क्षुधं पुरुहूत विश्वे ।  
वयं राजसु प्रथमा धनान्यरिष्टासो वृजनीभिर्जयेम ॥१०॥  
बृहस्पतिर्नः परि पातु पश्चादुतोत्तरस्मादधरादघयोः ।  
इन्द्रः पुरस्तादुत मध्यतो नः सखा सखिभ्यो वरीयः कृणोतु ॥११॥  
  
20.90  
यो अद्रिभित्प्रथमजा ऋतावा बृहस्पतिराङ्गिरसो हविष्मान् ।  
द्विबर्हज्मा प्राघर्मसत्पिता न आ रोदसी वृषभो रोरवीति ॥१॥  
जनाय चिद्य ईवते उ लोकं बृहस्पतिर्देवहूतौ चकार ।  
घ्नन् वृत्राणि वि पुरो दर्दरीति जयं छत्रूंरमित्रान् पृत्सु साहन् ॥२॥  
बृहस्पतिः समजयद्वसूनि महो व्रजान् गोमते देव एषः ।  
अपः सिषासन्त्स्वरप्रतीतो बृहस्पतिर्हन्त्यमित्रमर्कैः ॥३॥  
  
20.91  
इमां धियं सप्तशीर्ष्णीं पिता न ऋतप्रजातां बृहतीमविन्दत्।  
तुरीयं स्विज्जनयद्विश्वजन्योऽयास्य उक्थमिन्द्राय शंसन् ॥१॥  
ऋतं शंसन्त ऋजु दीध्याना दिवस्पुत्रासो असुरस्य वीराः ।  
विप्रं पदमङ्गिरसो दधाना यज्ञस्य धाम प्रथमं मनन्त ॥२॥  
हंसैरिव सखिभिर्वावदद्भिरश्मन्मयानि नहना व्यस्यन् ।  
बृहस्पतिरभिकनिक्रदद्गा उत प्रास्तौदुच्च विद्वामगायत्॥३॥  
अवो द्वाभ्यां पर एकया गा गुहा तिष्ठन्तीरनृतस्य सेतौ ।  
बृहस्पतिस्तमसि ज्योतिरिच्छन् उदुस्रा आकर्वि हि तिस्र आवः ॥४॥  
विभिद्या पुरं शयथेमपाचीं निस्त्रीणि साकमुदधेरकृन्तत्।  
बृहस्पतिरुषसं सूर्यं गामर्कं विवेद स्तनयन्न् इव द्यौः ॥५॥  
इन्द्रो वलं रक्षितारं दुघानां करेणेव वि चकर्ता रवेण ।  
स्वेदाञ्जिभिराशिरमिच्छमानोऽरोदयत्पणिमा गा अमुष्णात्॥६॥  
स ईं सत्येभिः सखिभिः शुचद्भिर्गोधायसं वि धनसैरदर्दः ।  
ब्रह्मणस्पतिर्वृषभिर्वराहैर्घर्मस्वेदेभिर्द्रविणं व्यानट्॥७॥  
ते सत्येन मनसा गोपतिं गा इयानास इषणयन्त धीभिः ।  
बृहस्पतिर्मिथोअवद्यपेभिरुदुस्रिया असृजत स्वयुग्भिः ॥८॥  
तं वर्धयन्तो मतिभिः शिवाभिः सिंहमिव नानदतं सधस्थे ।  
बृहस्पतिं वृषणं शूरसातौ भरेभरे अनु मदेम जिष्णुम् ॥९॥  
यदा वाजमसनद्विश्वरूपमा द्यामरुक्षदुत्तराणि सद्म ।  
बृहस्पतिं वृषणं वर्धयन्तो नाना सन्तो बिभ्रतो ज्योतिरासा ॥१०॥  
सत्यमाशिषं कृणुता वयोधै कीरिं चिद्ध्यवथ स्वेभिरेवैः ।  
पश्चा मृधो अप भवन्तु विश्वास्तद्रोदसी शृणुतं विश्वमिन्वे ॥११॥  
इन्द्रो मह्ना महतो अर्णवस्य वि मूर्धानमभिनदर्बुदस्य ।  
अहन्न् अहिमरिणात्सप्त सिन्धून् देवैर्द्यावापृथिवी प्रावतं नः ॥१२॥  
  
20.92  
अभि प्र गोपतिं गिरेन्द्रमर्च यथा विदे ।  
सूतुं सत्यस्य सत्पतिम् ॥१॥  
आ हरयः ससृज्रिरेऽरुषीरधि बर्हिषि ।  
यत्राभि सन्नवामहे ॥२॥  
इन्द्राय गाव आशिरं दुदुह्रे वज्रिणे मधु ।  
यत्सीमुपह्वरे विदत्॥३॥  
उद्यद्ब्रध्नस्य विष्टपं गृहमिन्द्रश्च गन्वहि ।  
मध्वः पीत्वा सचेवहि त्रिः सप्त सख्युः पदे ॥४॥  
अर्चत प्रार्चत प्रियमेधासो अर्चत ।  
अर्चन्तु पुत्रका उत पुरं न धृष्ण्वर्चत ॥५॥  
अव स्वराति गर्गरो गोधा परि सनिष्वणत्।  
पिङ्गा परि चनिष्कददिन्द्राय ब्रह्मोद्यतम् ॥६॥  
आ यत्पतन्त्येन्यः सुदुघा अनपस्फुरः ।  
अपस्फुरं गृभायत सोममिन्द्राय पातवे ॥७॥  
अपादिन्द्रो अपादग्निर्विश्वे देवा अमत्सत ।  
वरुण इदिह क्षयत्तमापो अभ्यनूषत वत्सं संशिश्वरीरिव ॥८॥  
सुदेवो असि वरुण यस्य ते सप्त सिन्धवः ।  
अनुक्षरन्ति काकुदं सूर्यं सुषिरामिव ॥९॥  
यो व्यतींरफाणयत्सुयुक्तामुप दाशुषे ।  
तक्वो नेता तदिद्वपुरुपमा यो अमुच्यत ॥१०॥  
अतीदु शक्र ओहत इन्द्रो विश्वा अति द्विषः ।  
भिनत्कनीन ओदनं पच्यमानं परो गिरा ॥११॥  
अर्भको न कुमारकोऽधि तिष्ठन्न् अवं रथम् ।  
स पक्षन् महिषं मृगं पित्रे मात्रे विभुक्रतुम् ॥१२॥  
आ तू सुशिप्र दम्पते रथं तिष्ठा हिरण्ययम् ।  
अध द्युक्षं सचेवहि सहस्रपादमरुषं स्वस्तिगामनेहसम् ॥१३॥  
तं घेमित्था नमस्विन उप स्वराजमासते ।  
अर्थं चिदस्य सुधितं यदेतवे आवर्तयन्ति दावने ॥१४॥  
अनु प्रत्नस्यौकसः प्रियमेधास एषाम् ।  
पूर्वामनु प्रयतिं वृक्तबर्हिषो हितप्रयस आशत ॥१५॥  
यो राजा चर्षणीनां याता रथेभिरध्रिगुः ।  
विश्वासां तरुता पृतनानां ज्येष्ठो यो वृत्रहा गृणे ॥१६॥  
इन्द्रं तं शुम्भ पुरुहन्मन्न् अवसे यस्य द्विता विधर्तरि ।  
हस्ताय वज्रः प्रति धायि दर्शतो महो दिवे न सूर्यः ॥१७॥  
नकिष्टं कर्मणा नशद्यश्चकार सदावृधम् ।  
इन्द्रं न यज्ञैर्विश्वगूर्तमृभ्वसमधृष्टं धृष्ण्वोजसम् ॥१८॥  
अषाल्हमुग्रं पृतनासु सासहिं यस्मिन् महीरुरुज्रयः ।  
सं धेनवो जायमाने अनोनवुर्द्यावः क्षामो अनोनवुः ॥१९॥  
यद्द्याव इन्द्र ते शतं शतं भूमीरुत स्युः ।  
न त्वा वज्रिन्त्सहस्रं सूर्या अनु न जातमष्ट रोदसी ॥२०॥  
आ पप्राथ महिना वृष्ण्या वृषन् विश्वा शविष्ठ शवसा ।  
अस्मामव मघवन् गोमति व्रजे वज्रिं चित्राभिरूतिभिः ॥२१॥  
  
20.93  
उत्त्वा मन्दन्तु स्तोमाः कृणुष्व राधो अद्रिवः ।  
अव ब्रह्मद्विषो जहि ॥१॥  
पदा पणींरराधसो नि बाधस्व महामसि ।  
नहि त्वा कश्चन प्रति ॥२॥  
त्वमीशिषे सुतानामिन्द्र त्वमसुतानाम् ।  
त्वं राजा जनानाम् ॥३॥  
ईङ्खयन्तीरपस्युव इन्द्रं जातमुपासते ।  
भेजानासः सुवीर्यम् ॥४॥  
त्वमिन्द्र बलादधि सहसो जात ओजसः ।  
त्वं वृषन् वृषेदसि ॥५॥  
त्वमिन्द्रासि वृत्रहा व्यन्तरिक्षमतिरः ।  
उद्द्यामस्तभ्ना ओजसा ॥६॥  
त्वमिन्द्र सजोषसमर्कं बिभर्षि बाह्वोः ।  
वज्रं शिशान ओजसा ॥७॥  
त्वमिन्द्राभिभुरसि विश्वा जातान्योजसा ।  
स विश्वा भुव आभवः ॥८॥  
  
20.94  
आ यात्विन्द्रः स्वपतिर्मदाय यो धर्मणा तूतुजानस्तुविष्मान् ।  
प्रत्वक्षाणो अति विश्वा सहांस्यपारेण महता वृष्ण्येन ॥१॥  
सुष्ठामा रथः सुयमा हरी ते मिम्यक्ष वज्रो नृपते गभस्तौ ।  
शीभं राजन् सुपथा याह्यर्वाङ्वर्धाम ते पपुसो वृष्ण्यानि ॥२॥  
एन्द्रवाहो नृपतिं वज्रबाहुमुग्रमुग्रासस्तविषास एनम् ।  
प्रत्वक्षसं वृषभं सत्यशुष्ममेमस्मत्रा सधमादो वहन्तु ॥३॥  
एवा पतिं द्रोणसाचं सचेतसमूर्ज स्कम्भं धरुण आ वृषायसे ।  
ओजः कृष्व सं गृभाय त्वे अप्यसो यथा केनिपानामिनो वृधे ॥४॥  
गमन्न् अस्मे वसून्या हि शंसिषं स्वाशिषं भरमा याहि सोमिनः ।  
त्वमीशिषे सास्मिन्न् आ सत्सि बर्हिष्यनाधृष्या तव पात्राणि धर्मणा ॥५॥  
पृथक्प्रायन् प्रथमा देवहूतयोऽकृण्वत श्रवस्यानि दुष्टरा ।  
न ये शेकुर्यज्ञियां नावमारुहमिर्मैव ते न्यविशन्त केपयः ॥६॥  
एवैवापागपरे सन्तु दूध्योऽश्वा येषां दुर्युग आयुयुज्रे ।  
इत्था ये प्रागुपरे सन्ति दावने पुरूणि यत्र वयुनानि भोजना ॥७॥  
गिरींरज्रान् रेजमानामधारयद्द्यौः क्रन्ददन्तरिक्षाणि कोपयत्।  
समीचीने धिषणे वि ष्कभायति वृष्णः पीत्वा मद उक्थानि शंसति ॥८॥  
इमं बिभर्मि सुकृतं ते अङ्कुशं येनारुजासि मघवं छफारुजः ।  
अस्मिन्त्सु ते सवने अस्त्वोक्त्यं सुत इष्टौ मघवन् बोध्याभगः ॥९॥  
गोभिष्टरेमामतिं दुरेवां यवेन क्षुधं पुरुहूत विश्वाम् ।  
वयं राजभिः प्रथमा धनान्यस्माकेन वृजनेना जयेम ॥१०॥  
बृहस्पतिर्नः परि पातु पश्चादुतोत्तरस्मादधरादघयोः ।  
इन्द्रः पुरस्तादुत मध्यतो नः सखा सखिभ्यो वरिवः कृणोतु ॥११॥  
  
20.95  
त्रिकद्रुकेषु महिषो यवाशिरं तुविशुष्मस्तृपत्सोममपिबद्विष्णुना सुतं यथावशत्।  
स ईं ममाद महि कर्म कर्तवे महामुरुं सैनं सश्चद्देवो देवं सत्यमिन्द्रं सत्य इन्दुः ॥१॥  
प्रो ष्वस्मै पुरोरथमिन्द्राय शूषमर्चत ।  
अभीके चिदु लोककृत्सङ्गे समत्सु वृत्रहास्माकं बोधि चोदिता नभन्तामन्यकेषां ज्याका अधि धन्वसु ॥२॥  
त्वं सिन्धूंरवासृजोऽधराचो अहन्न् अहिम् ।  
अशत्रुरिन्द्र जज्ञिषे विश्वं पुष्यसि वार्यं तं त्वा परि ष्वजामहे नभन्तामन्यकेषां ज्याका अधि धन्वसु ॥३॥  
वि षु विश्वा अरातयोऽर्यो नशन्त नो धियः ।  
अस्तासि शत्रवे वधं यो न इन्द्र जिघांसति या ते रातिर्ददिर्वसु ।  
नभन्तामन्यकेषां ज्यका अधि धन्वसु ॥४॥  
  
20.96  
तीव्रस्याभिवयसो अस्य पाहि सर्वरथा वि हरी इह मुञ्च ।  
इन्द्र मा त्वा यजमानासो अन्ये नि रीरमन् तुभ्यमिमे सुतासः ॥१॥  
तुभ्यं सुतास्तुभ्यमु सोत्वासस्त्वां गिरः श्वात्र्या आ ह्वयन्ति ।  
इन्द्रेदमद्य सवनं जुषाणो विश्वस्य विद्वामिह पाहि सोमम् ॥२॥  
य उशता मनसा सोममस्मै सर्वहृदा देवकामः सुनोति ।  
न गा इन्द्रस्तस्य परा ददाति प्रशस्तमिच्चारुमस्मै कृणोति ॥३॥  
अनुस्पष्टो भवत्येषो अस्य यो अस्मै रेवान् न सुनोति सोमम् ।  
निररत्नौ मघवा तं दधाति ब्रह्मद्विषो हन्त्यनानुदिष्टः ॥४॥  
अश्वायन्तो गव्यन्तो वाजयन्तो हवामहे त्वोपगन्तवा उ ।  
आभूषन्तस्ते सुमतौ नवायां वयमिन्द्र त्वा शुनं हुवेम ॥५॥  
मुञ्चामि त्वा हविषा जीवनाय कमज्ञातयक्ष्मादुत राजयक्ष्मात्।  
ग्राहिर्जग्राह यद्येतद्तस्या इन्द्राग्नी प्र मुमुक्तमेनम् ॥६॥  
यदि क्षितायुर्यदि वा परेतो यदि मृत्योरन्तिकं नीत एव ।  
तमा हरामि निर्ऋतेरुपस्थादस्पार्शमेनं शतशारदाय ॥७॥  
सहस्राक्षेण शतवीर्येण शतायुषा हविषाहार्षमेनम् ।  
इन्द्रो यथैनं शरदो नयात्यति विश्वस्य दुरितस्य पारम् ॥८॥  
शतं जीव शरदो वर्धमानः शतं हेमन्तान् छतमु वसन्तान् ।  
शतं त इन्द्रो अग्निः सविता बृहस्पतिः शतायुषा हविषाहार्षमेनम् ॥९॥  
आहार्षमविदं त्वा पुनरागाः पुनर्णवः ।  
सर्वाङ्ग सर्वं ते चक्षुः सर्वमायुश्च तेऽविदम् ॥१०॥  
ब्रह्मणाग्निः सम्विदानो रक्षोहा बाधतामितः ।  
अमीवा यस्ते गर्भं दुर्णामा योनिमाशये ॥११॥  
यस्ते गर्भममीवा दुर्णामा योनिमाशये ।  
अग्निष्टं ब्रह्मणा सह निष्क्रव्यादमनीनशत्॥१२॥  
यस्ते हन्ति पतयन्तं निषत्स्नुं यः सरीसृपम् ।  
जातं यस्ते जिघांसति तमितो नाशयामसि ॥१३॥  
यस्त ऊरू विहरत्यन्तरा दम्पती शये ।  
योनिं यो अन्तरारेल्हि तमितो नाशयामसि ॥१४॥  
यस्त्वा भ्राता पतिर्भूत्वा जारो भूत्वा निपद्यते ।  
प्रजां यस्ते जिघांसति तमितो नाशयामसि ॥१५॥  
यस्त्वा स्वप्नेन तमसा मोहयित्वा निपद्यते ।  
प्रजां यस्ते जिघांसति तमितो नाशयामसि ॥१६॥  
अक्षीभ्यां ते नासिकाभ्यां कर्णाभ्यां छुबुकादधि ।  
यक्ष्मं शीर्षण्यं मस्तिष्काज्जिह्वाया वि वृहामि ते ॥१७॥  
ग्रीवाभ्यस्त उष्णिहाभ्यः कीकसाभ्यो अनूक्यात्।  
यक्ष्मं दोषण्यमंसाभ्यां बाहुभ्यां वि वृहामि ते ॥१८॥  
हृदयात्ते परि क्लोम्नो हलीक्ष्णात्पार्श्वाभ्याम् ।  
यक्ष्मं मतस्नाभ्यां प्लीह्नो यक्नस्ते वि वृहामसि ॥१९॥  
आन्त्रेभ्यस्ते गुदाभ्यो वनिष्ठोरुदरादधि ।  
यक्ष्मं कुक्षिभ्यां प्लाशेर्नाभ्या वि वृहामि ते ॥२०॥  
ऊरुभ्यां ते अष्ठीवद्भ्यां पार्ष्णिभ्यां प्रपदाभ्याम् ।  
यक्ष्मं भसद्यं श्रोणिभ्यां भासदं भांससो वि वृहामि ते ॥२१॥  
अमेहनाद्वनङ्करणाल्लोमभ्यस्ते नखेभ्यः ।  
यक्ष्मं सर्वस्मादात्मनस्तमिदं वि वृहामि ते ॥२२॥  
अस्थिभ्यस्ते मज्जभ्यः स्नावभ्यो धमनिभ्यः ।  
यक्ष्मं पाणिभ्यामङ्गुलिभ्यो नखेभ्यो वि वृहामि ते ॥२२॥  
अङ्गेअङ्गे लोम्निलोम्नि यस्ते पर्वणिपर्वणि ।  
यक्ष्मं त्वचस्यं ते वयं कश्यपस्य वीबर्हेण विष्वञ्चं वि वृहामसि ॥२३॥  
अपेहि मनसस्पतेऽप काम परश्चर ।  
परो निर्ऋत्या आ चक्ष्व बहुधा जीवतो मनः ॥२४॥  
  
20.97  
वयमेनमिदा ह्योपीपेमेह वज्रिणम् ।  
तस्मा उ अद्य समना सुतं भरा नूनं भूषत श्रुते ॥१॥  
वृकश्चिदस्य वारण उरामथिरा वयुनेषु भूषति ।  
सेमं नः स्तोमं जुजुषाण आ गहीन्द्र प्र चित्रया धिया ॥२॥  
कदु न्वस्याकृतमिन्द्रस्यास्ति पौंस्यम् ।  
केनो नु कं श्रोमतेन न शुश्रुवे जनुषः परि वृत्रहा ॥३॥  
  
20.98  
त्वामिद्धि हवामहे साता वाजस्य कारवः ।  
त्वां वृत्रेष्विन्द्र सत्पतिं नरस्त्वां काष्ठास्वर्वतः ॥१॥  
स त्वं नश्चित्र वज्रहस्त धृष्णुया मह स्तवानो अद्रिवः ।  
गामश्वं रथ्यमिन्द्र सं किर सत्रा वाजं न जिग्युषे ॥२॥  
  
20.99  
अभि त्वा पूर्वपीतय इन्द्र स्तोमेभिरायवः ।  
समीचीनास ऋभवः समस्वरन् रुद्रा गृणन्त पूर्व्यम् ॥१॥  
अस्येदिन्द्रो वावृधे वृष्ण्यं शवो मदे सुतस्य विष्णवि ।  
अद्या तमस्य महिमानमायवोऽनु ष्टुवन्ति पूर्वथा ॥२॥  
  
20.100  
अधा हीन्द्र गिर्वण उप त्वा कामान् महः ससृज्महे ।  
उदेव यन्त उदभिः ॥१॥  
वार्ण त्वा यव्याभिर्वर्धन्ति शूर ब्रह्माणि ।  
वावृध्वांसं चिदद्रिवो दिवेदिवे ॥२॥  
युञ्जन्ति हरी इषिरस्य गाथयोरौ रथ उरुयुगे ।  
इन्द्रवाहा वचोयुजा ॥३॥  
  
20.101  
अग्निं दूतं वृणीमहे होतारं विश्ववेदसम् ।  
अस्य यज्ञस्य सुक्रतुम् ॥१॥  
अग्निमग्निं हवीमभिः सदा हवन्त विश्पतिम् ।  
हव्यवाहं पुरुप्रियम् ॥२॥  
अग्ने देवामिहा वह जज्ञानो वृक्तबर्हिषे ।  
असि होता न ईड्यः ॥३॥  
  
20.102  
ईलेन्यो नमस्यस्तिरस्तमांसि दर्शतः ।  
समग्निरिध्यते वृषा ॥१॥  
वृषो अग्निः समिध्यतेऽश्वो न देववाहनः ।  
तं हविष्मन्तः ईलते ॥२॥  
वृषणं त्वा वयं वृषन् वृषणः समिधीमहि ।  
अग्ने दीद्यतं बृहत्॥३॥  
  
20.103  
अग्निमीलिष्वावसे गाथाभिः शीरशोचिषम् ।  
अग्निं राये पुरुमील्ह श्रुतं नरोऽग्निं सुदीतये छर्दिः ॥१॥  
अग्न आ याह्यग्निभिर्होतारं त्वा वृणीमहे ।  
आ त्वामनक्तु प्रयता हविष्मती यजिष्ठं बर्हिरासदे ॥२॥  
अच्छ हि त्वा सहसः सूनो अङ्गिरः स्रुचश्चरन्त्यध्वरे ।  
ऊर्जो नपातं घृतकेशमीमहेऽग्निं यज्ञेषु पूर्व्यम् ॥३॥  
  
20.104  
इमा उ त्वा पुरूवसो गिरो वर्धन्तु या मम ।  
पावकवर्णाः शुचयो विपश्चितोऽभि स्तोमैरनूषत ॥१॥  
अयं सहस्रमृषिभिः सहस्कृतः समुद्र इव पप्रथे ।  
सत्यः सो अस्य महिमा गृने शवो यज्ञेषु विप्रराज्ये ॥२॥  
आ नो विश्वासु हव्य इन्द्रः समत्सु भूषतु ।  
उप ब्रह्माणि सवनानि वृत्रहा परमज्या ऋचीषमः ॥३॥  
त्वं दाता प्रथमो राघसामस्यसि सत्य ईशानकृत्।  
तुविद्युम्नस्य युज्या वृणीमहे पुत्रस्य शवसो महः ॥४॥  
  
20.105  
त्वमिन्द्र प्रतूर्तिष्वभि विश्वा असि स्पृधः ।  
अशस्तिहा जनिता विश्वतूरसि त्वं तूर्य तरुष्यतः ॥१॥  
अनु ते शुष्मं तुरयन्तमीयतुः क्षोणी शिशुं न मातरा ।  
विश्वास्ते स्पृधः श्नथयन्त मन्यवे वृत्रं यदिन्द्र तूर्वसि ॥२॥  
इत ऊती वो अजरं प्रहेतारमप्रहितम् ।  
आशुं जेतारं हेतारं रथीतममतूर्तं तुग्र्यावृधम् ॥३॥  
यो राजा चर्षणीनां याता रथेभिरध्रिगुः ।  
विश्वासां तरुता पृतनानां ज्येष्ठो यो वृत्रहा गृणे ॥४॥  
इन्द्रं तं शुम्भ पुरुहन्मन्न् अवसे यस्य द्विता विधर्तरि ।  
हस्ताय वज्रः प्रति धायि दर्शतो महो दिवे न सूर्यः ॥५॥  
  
20.106  
तव त्यदिन्द्रियं बृहत्तव शुष्ममुत क्रतुम् ।  
वज्रं शिशाति धिषणा वरेण्यम् ॥१॥  
तव द्यौरिन्द्र पौंस्यं पृथिवी वर्धति श्रवः ।  
त्वामापः पर्वतासश्च हिन्विरे ॥२॥  
त्वां विष्णुर्बृहन् क्षयो मित्रो गृणाति वरुणः ।  
त्वां शर्धो मदत्यनु मारुतम् ॥३॥  
  
20.107  
समस्य मन्यवे विशो विश्वा नमन्त कुष्टयः ।  
समुद्रायेव सिन्धवः ॥१॥  
ओजस्तदस्य तित्विष उभे यत्समवर्तयत्।  
इन्द्रश्चर्मेव रोदसी ॥२॥  
वि चिद्वृत्रस्य दोधतो वज्रेण शतपर्वणा ।  
शिरो बिभेद्वृष्णिना ॥३॥  
तदिदास भुवनेषु ज्येष्ठं यतो जज्ञ उग्रस्त्वेषनृम्णः ।  
सद्यो जज्ञानो नि रिणाति शत्रून् अनु यदेनं मदन्ति विश्व ऊमाः ॥४॥  
वावृधानः शवसा भूर्योजाः शत्रुर्दासाय भियसं दधाति ।  
अव्यनच्च व्यनच्च सस्नि सं ते नवन्त प्रभृता मदेषु ॥५॥  
त्वे क्रतुमपि पृञ्चन्ति भूरि द्विर्यदेते त्रिर्भवन्त्यूमाः ।  
स्वादोः स्वादीयः स्वादुना सृजा समदः सु मधु मधुनाभि योधीः ॥६॥  
यदि चिन् नु त्वा धना जयन्तं रणेरणे अनुमदन्ति विप्राः ।  
ओजीयः शुष्मिन्त्स्थिरमा तनुष्व मा त्वा दभन् दुरेवासः कशोकाः ॥७॥  
त्वया वयं शाशद्महे रणेषु प्रपश्यन्तो युधेन्यानि भूरि ।  
चोदयामि त आयुधा वचोभिः सं ते शिशामि ब्रह्मणा वयांसि ॥८॥  
नि तद्दधिषेऽवरे परे च यस्मिन्न् आविथावसा दुरोणे ।  
आ स्थापयत मातरं जिगत्नुमत इन्वत कर्वराणि भूरि ॥९॥  
स्तुष्व वर्ष्मन् पुरुवर्त्मानं समृभ्वाणमिनतममाप्तमाप्त्यानाम् ।  
आ दर्शति शवसा भूर्योजाः प्र सक्षति प्रतिमानं पृथिव्याः ॥१०॥  
इमा ब्रह्म बृहद्दिवः कृणवदिन्द्राय शूषमग्नियः स्वर्षाः ।  
महो गोत्रस्य क्षयति स्वराजा तुरश्चिद्विश्वमर्णवत्तपस्वान् ॥११॥  
एवा महान् बृहद्दिवो अथर्वावोचत्स्वां तन्वमिन्द्रमेव ।  
स्वसारौ मातरिभ्वरी अरिप्रे हिन्वन्ति चैने शवसा वर्धयन्ति च ॥१२॥  
चित्रं देवानां केतुरनीकं ज्योतिष्मान् प्रदिशः सूर्य उद्यन् ।  
दिवाकरोऽति द्युम्नैस्तमांसि विश्वातारीद्दुरितानि शुक्रः ॥१३॥  
चित्रं देवानामुदगादनीकं चक्षुर्मित्रस्य वरुणस्याग्नेः ।  
आप्राद्द्यावापृथिवी अन्तरिक्षं सूर्य आत्मा जगतस्तस्थुषश्च ॥१४॥  
सूर्यो देवीमुषसं रोचमानां मर्यो न योषामभ्येति पश्चात्।  
यत्रा नरो देवयन्तो युगानि वितन्वते प्रति भद्राय भद्रम् ॥१५॥  
  
20.108  
त्वं न इन्द्रा भरमोजो नृम्णं शतक्रतो विचर्षणे ।  
आ वीरं पृतनाषहम् ॥१॥  
त्वं हि नः पिता वसो त्वं माता शतक्रतो बभूविथ ।  
अधा ते सुम्नमीमहे ॥२॥  
त्वां शुष्मिन् पुरुहूत वाजयन्तमुप ब्रुवे शतक्रतो ।  
स नो रास्व सुवीर्यम् ॥३॥  
  
20.109  
स्वादोरित्था विषुवतो मध्वः पिबन्ति गौर्यः ।  
या इन्द्रेण सयावरीर्वृष्णा मदन्ति शोभसे वस्वीरनु स्वराज्यम् ॥१॥  
ता अस्य पृशनायुवः सोमं श्रीणन्ति पृश्नयः ।  
प्रिया इन्द्रस्य धेनवो वज्रं हिन्वन्ति सायकं वस्वीरनु स्वराज्यम् ॥२॥  
ता अस्य नमसा सहः सपर्यन्ति प्रचेतसः ।  
व्रतान्यस्य सश्चिरे पुरूणि पूर्वचित्तये वस्वीरनु स्वराज्यम् ॥३॥  
  
20.110  
इन्द्राय मदूने सुतं परि ष्टोभन्तु नो गिरः ।  
अर्कमर्चन्तु कारवः ॥१॥  
यस्मिन् विश्वा अधि श्रियो रणन्ति सप्त संसदः ।  
इन्द्रं सुते हवामहे ॥२॥  
त्रिकद्रुकेषु चेतनं देवासो यज्ञमत्नत ।  
तमिद्वर्धन्तु नो गिरः ॥३॥  
  
20.111  
यत्सोममिन्द्र विष्णवि यद्वा घ त्रित आप्त्ये ।  
यद्वा मरुत्सु मन्दसे समिन्दुभिः ॥१॥  
यद्वा शक्र परावति समुद्रे अधि मन्दसे ।  
अस्माकमित्सुते रणा समिन्दुभिः ॥२॥  
यद्वासि सुन्वतो वृधो यजमानस्य सत्पते ।  
उक्थे वा यस्य रण्यसि समिन्दुभिः ॥३॥  
  
20.112  
यदद्य कच्च वृत्रहन्न् उदगा अभि सूर्य ।  
सर्वं तदिन्द्र ते वशे ॥१॥  
यद्वा प्रवृद्ध सत्पते न मरा इति मन्यसे ।  
उतो तत्सत्यमित्तव ॥२॥  
ये सोमासः परावति ये अर्वावति सुन्विरे ।  
सर्वांस्तामिन्द्र गच्छसि ॥३॥  
  
20.113  
उभयं शृणवच्च न इन्द्रो अर्वागिदं वचः ।  
सत्राच्या मघवा सोमपीतये धिया शविष्ठ आ गमत्॥१॥  
तं हि स्वराजं वृषभं तमोजसे धिषणे निष्टतक्षतुः ।  
उतोपमानां प्रथमो नि षीदसि सोमकामं हि ते मनः ॥२॥  
  
20.114  
अभ्रातृव्योऽना त्वमनापिरिन्द्र जनुषा सनादसि ।  
युधेदापित्वमिच्छसे ॥१॥  
नकी रेवन्तं सख्याय विन्दसे पीयन्ति ते सुराश्वः ।  
यदा कृणोषि नदनुं समूहस्यादित्पितेव हूयसे ॥२॥  
  
20.115  
अहमिद्धि पितुष्परि मेधामृतस्य जग्रभ ।  
अहं सूर्य इवाजनि ॥१॥  
अहं प्रत्नेन मन्मना गिरः शुम्भामि कण्ववत्।  
येनेन्द्रः शुष्ममिद्दधे ॥२॥  
ये त्वामिन्द्र न तुष्टुवुर्ऋषयो ये च तुष्टुवुः ।  
ममेद्वर्धस्व सुष्टुतः ॥३॥  
  
20.116  
मा भूम निष्ट्या इवेन्द्र त्वदरणा इव ।  
वनानि नि प्रजहितान्यद्रिवो दुरोषासो अमन्महि ॥१॥  
अमन्महीदनाशवोऽनुग्रासश्च वृत्रहन् ।  
सुकृत्सु ते महता शूर राधसानु स्तोमं मुदीमहि ॥२॥  
  
20.117  
पिबा सोममिन्द्र मन्दतु त्वा यं ते सुषाव हर्यश्वाद्रिः ।  
सोतुर्बाहुभ्यां सुयतो नार्वा ॥१॥  
यस्ते मदो युजस्चारुरस्ति येन वृत्राणि हर्यश्व हंसि ।  
स त्वामिन्द्र प्रभूवसो ममत्तु ॥२॥  
बोधा सु मे मघवन् वाचमेमां यां ते वसिष्ठो अर्चति प्रशस्तिम् ।  
इमा ब्रह्म सधमादे जुषस्व ॥३॥  
  
20.118  
शग्ध्यू षु शचीपत इन्द्र विश्वाभिरूतिभिः ।  
भगं न हि त्वा यशसं वसुविदमनु शूर चरामसि ॥१॥  
पौरो अश्वस्य पुरुकृद्गवामस्युत्सो देव हिरण्ययः ।  
नकिर्हि दानं परिमर्धिषत्त्वे यद्यद्यामि तदा भर ॥२॥  
इन्द्रमिद्देवतातये इन्द्रं प्रयत्यध्वरे ।  
इन्द्रं समीके वनिनो हवामह इन्द्रं धनस्य सातये ॥३॥  
इन्द्रो मह्ना रोदसी पप्रथच्छव इन्द्रः सूर्यमरोचयत्।  
इन्द्रे ह विश्वा भुवनानि येमिर इन्द्रे सुवानास इन्दवः ॥४॥  
  
20.119  
अस्तावि मन्म पूर्व्यं ब्रह्मेन्द्राय वोचत ।  
पूर्वीर्ऋतस्य बृहतीरनूषत स्तोतुर्मेघा असृक्षत ॥१॥  
तुरण्यवो मधुमन्तं घृतश्चुतं विप्रासो अर्कमानृचुः ।  
अस्मे रयिः पप्रथे वृष्ण्यं शवोऽस्मे सुवानास इन्दवः ॥२॥  
  
20.120  
यदिन्द्र प्रागपागुदङ्न्यग्वा हूयसे नृभिः ।  
सिमा पुरू नृषूतो अस्यानवेऽसि प्रशर्ध तुर्वशे ॥१॥  
यद्वा रुमे रुशमे श्यावके कृप इन्द्र मादयसे सचा ।  
कण्वासस्त्वा ब्रह्मभि स्तोमवाहस इन्द्रा यच्छन्त्या गहि ॥२॥  
  
20.121  
अभि त्वा शूर नोनुमोऽदुग्धा इव धेनवः ।  
ईशानमस्य जगतः स्वर्दृशमीशानमिन्द्र तस्थुषः ॥१॥  
न त्वावामन्यो दिव्यो न पार्थिवो न जातो न जनिष्यते ।  
अश्वायन्तो मघवन्न् इन्द्र वाजिनो गव्यन्तस्त्वा हवामहे ॥२॥  
  
20.122  
रेवतीर्नः सधमाद इन्द्रे सन्तु तुविवाजाः ।  
क्षुमन्तो याभिर्मदेम ॥१॥  
आ घ त्वावान् त्मनाप्त स्तोतृभ्यो धृष्णवियानः ।  
ऋणोरक्षं न चक्रयोः ॥२॥  
आ यद्दुवः शतक्रतवा कामं जरितॄणाम् ।  
ऋणोरक्षं न शचीभिः ॥३॥  
  
20.123  
तत्सूर्यस्य देवत्वं तन् महित्वं मध्या कर्तोर्विततं सं जभार ।  
यदेदयुक्त हरितः सधस्थादाद्रात्री वासस्तनुते सिमस्मै ॥१॥  
तन् मित्रस्य वरुणस्याभिचक्षे सूर्यो रूपं कृणुते द्योरुपस्थे ।  
अनन्तमन्यद्रुशदस्य प्राजः कृष्णमन्यद्धरितः सं भरन्ति ॥२॥  
  
20.124  
कया नश्चित्र आ भुवदूती सदावृधः सखा ।  
कया शचिष्ठया वृता ॥१॥  
कस्त्वा सत्यो मदानां मंहिष्ठो मत्सदन्धसः ।  
दृल्हा चिदारुजे वसु ॥२॥  
अभी षु नः सखीनामविता जरितॄणाम् ।  
शतं भवास्यूतिभिः ॥३॥  
इमा नु कं भुवना सीषधामेन्द्रश्च विश्वे च देवाः ।  
यज्ञं च नस्तन्वं च प्रजां चादित्यैरिन्द्रः सह चीकॢपाति ॥४॥  
आदित्यैरिन्द्रः सगणो मरुद्भिरस्माकं भूत्वविता तनूनाम् ।  
हत्वाय देवा असुरान् यदायन् देवा देवत्वमभिरक्षमाणाः ॥५॥  
प्रत्यञ्चमर्कमनयं छचीभिरादित्स्वधामिषिरां पर्यपश्यन् ।  
अया वाजं देवहितं सनेम मदेम शतहिमाः सुवीराः ॥६॥  
  
20.125  
अपेन्द्र प्राचो मघवन्न् अमित्रान् अपापाचो अभिभूते नुदस्व ।  
अपोदीचो अप शूराधराच उरौ यथा तव शर्मन् मदेम ॥१॥  
कुविदङ्ग यवमन्तो यवं चिद्यथा दान्त्यनुपूर्वं वियूय ।  
इहेहैषां कृणुहि भोजनानि ये बर्हिषो नमोवृक्तिं न जग्मुः ॥२॥  
नहि स्थूर्यृतुथा यातमस्ति नोत श्रवो विविदे सङ्गमेषु ।  
गव्यन्त इन्द्रं सख्याय विप्रा अश्वायन्तो वृषणं वाजयन्तः ॥३॥  
युवं सुराममश्विना नमुचावासुरे सचा ।  
विपिपाना शुभस्पती इन्द्रं कर्मस्वावतम् ॥४॥  
पुत्रमिव पितरावश्विनोभेन्द्रावथुः काव्यैर्दंसनाभिः ।  
यत्सुरामं व्यपिबः शचीभिः सरस्वती त्वा मघवन्न् अभिष्णक्॥५॥  
इन्द्रः सुत्रामा स्ववामवोभिः सुमृडीको भवतु विश्ववेदाः ।  
बाधतां द्वेषो अभयं नः कृणोतु सुवीर्यस्य पतयः स्याम ॥६॥  
स सुत्रामा स्ववामिन्द्रो अस्मदाराच्चिद्द्वेषः सनुतर्युयोतु ।  
तस्य वयं सुमतौ यज्ञियस्यापि भद्रे सौमनसे स्याम ॥७॥  
  
20.126  
वि हि सोतोरसृक्षत नेन्द्रं देवममंसत ।  
यत्रामदद्वृषाकपिरर्यः पुष्टेषु मत्सखा विश्वस्मादिन्द्र उत्तरः ॥१॥  
परा हीन्द्र धावसि वृषाकपेरति व्यथिः ।  
नो अह प्र विन्दस्यन्यत्र सोमपीतये विश्वस्मादिन्द्र उत्तरः ॥२॥  
किमयं त्वां वृषाकपिश्चकार हरितो मृगः ।  
यस्मा इरस्यसीदु न्वर्यो वा पुष्टिमद्वसु विश्वस्मादिन्द्र उत्तरः ॥३॥  
यमिमं त्वं वृषाकपिं प्रियमिन्द्राभिरक्षसि ।  
श्वा न्वस्य जम्भिषदपि कर्णे वराहयुर्विश्वस्मादिन्द्र उत्तरः ॥४॥  
प्रिया तष्टानि मे कपिर्व्यक्ता व्यदूदुषत्।  
शिरो न्वस्य राविषं न सुगं दुष्कृते भुवं विश्वस्मादिन्द्र उत्तरः ॥५॥  
न मत्स्त्री सुभसत्तरा न सुयाशुतरा भुवत्।  
न मत्प्रतिच्यवीयसी न सक्थ्युद्यमीयसी विश्वस्मादिन्द्र उत्तरः ॥६॥  
उवे अम्ब सुलाभिके यथेवाङ्गं भविष्यति ।  
भसन् मे अम्ब सक्थि मे शिरो मे वीव हृष्यति विश्वस्मादिन्द्र उत्तरः ॥७॥  
किं सुबाहो स्वङ्गुरे पृथुष्टो पृथुजाघने ।  
किं शूरपत्नि नस्त्वमभ्यमीषि वृषाकपिं विश्वस्मादिन्द्र उत्तरः ॥८॥  
अवीरामिव मामयं शरारुरभि मन्यते ।  
उताहमस्मि वीरिणीन्द्रपत्नी मरुत्सखा विश्वस्मादिन्द्र उत्तरः ॥९॥  
संहोत्रं स्म पुरा नारी समनं वाव गच्छति ।  
वेधा ऋतस्य वीरिणीन्द्रपत्नी महीयते विश्वस्मादिन्द्र उत्तरः ॥१०॥  
इन्द्राणीमासु नारिषु सुभगामहमश्रवम् ।  
नह्यस्या अपरं चन जरसा मरते पतिर्विश्वस्मादिन्द्र उत्तरः ॥११॥  
नाहमिन्द्राणि रारण सख्युर्वृषाकपेर्ऋते ।  
यस्येदमप्यं हविः प्रियं देवेषु गच्छति विश्वस्मादिन्द्र उत्तरः ॥१२॥  
वृषाकपायि रेवति सुपुत्र आदु सुस्नुषे ।  
घसत्त इन्द्र उक्षणः प्रियं काचित्करं हविर्विश्वस्मादिन्द्र उत्तरः ॥१३॥  
उक्ष्णो हि मे पञ्चदश साकं पचन्ति विंसतिम् ।  
उताहमद्मि पीव इदुभा कुक्षी पृणन्ति मे विश्वस्मादिन्द्र उत्तरः ॥१४॥  
वृषभो न तिग्मशृङ्गोऽन्तर्यूथेषु रोरुवत्।  
मन्थस्त इन्द्र शं हृदे यं ते सुनोति भावयुर्विश्वस्मादिन्द्र उत्तरः ॥१५॥  
न सेशे यस्य रम्बतेऽन्तरा सक्थ्या कपृत्।  
सेदीशे यस्य रोमशं निषेदुषो विजृम्भते विश्वस्मादिन्द्र उत्तरः ॥१६॥  
न सेशे यस्य रोमशं निषेदुषो विजृम्भते ।  
सेदीशे यस्य रम्बतेऽन्तरा सक्थ्या कपृत्विश्वस्मादिन्द्र उत्तरः ॥१७॥  
अयमिन्द्र वृषाकपिः परस्वन्तं हतं विदत्।  
असिं सूनां नवं चरुमादेधस्यान आचितं विश्वस्मादिन्द्र उत्तरः ॥१८॥  
अयमेमि विचाकशद्विचिन्वन् दासमार्यम् ।  
पिबामि पाकसुत्वनोऽभि धीरमचाकशं विश्वस्मादिन्द्र उत्तरः ॥१९॥  
धन्व च यत्कृन्तत्रं च कति स्वित्ता वि योजना ।  
नेदीयसो वृषाकपेऽस्तमेहि गृहामुप विश्वस्मादिन्द्र उत्तरः ॥२०॥  
पुनरेहि वृषाकपे सुविता कल्पयावहै ।  
य एष स्वप्ननंशनोऽस्तमेषि पथा पुनर्विश्वस्मादिन्द्र उत्तरः ॥२१॥  
यदुदञ्चो वृषाकपे गृहमिन्द्राजगन्तन ।  
क्व स्य पुल्वघो मृगः कमगं जनयोपनो विश्वस्मादिन्द्र उत्तरः ॥२२॥  
पर्शुर्ह नाम मानवी साकं ससूव विंशतिम् ।  
भद्रं भल त्यस्या अभूद्यस्या उदरमामयद्विश्वस्मादिन्द्र उत्तरः ॥२३॥  
  
20.127  
इदं जना उप श्रुत नराशंस स्तविष्यते ।  
षष्टिं सहस्रा नवतिं च कौरम आ रुशमेषु दद्महे ॥१॥  
उष्ट्रा यस्य प्रवाहणो वधूमन्तो द्विर्दश ।  
वर्ष्मा रथस्य नि जिहीडते दिव ईषमाणा उपस्पृशः ॥२॥  
एष इषाय मामहे शतं निष्कान् दश स्रजः ।  
त्रीणि शतान्यर्वतां सहस्रा दश गोनाम् ॥३॥  
वच्यस्व रेभ वच्यस्व वृक्षे न पक्वे शकुनः ।  
नष्टे जिह्वा चर्चरीति क्षुरो न भुरिजोरिव ॥४॥  
प्र रेभासो मनीषा वृषा गाव इवेरते ।  
अमोतपुत्रका एषाममोत गा इवासते ॥५॥  
प्र रेभ धीं भरस्व गोविदं वसुविदम् ।  
देवत्रेमां वाचं स्रीणीहीषुर्नावीरस्तारम् ॥६॥  
राज्ञो विश्वजनीनस्य यो देवोमर्त्यामति ।  
वैश्वानरस्य सुष्टुतिमा सुनोता परिक्षितः ॥७॥  
परिछिन्नः क्षेममकरोत्तम आसनमाचरन् ।  
कुलायन् कृण्वन् कौरव्यः पतिर्वदति जायया ॥८॥  
कतरत्त आ हराणि दधि मन्थां परि श्रुतम् ।  
जायाः पतिं वि पृच्छति राष्ट्रे राज्ञः परिक्षितः ॥९॥  
अभीवस्वः प्र जिहीते यवः पक्वः पथो बिलम् ।  
जनः स भद्रमेधति राष्ट्रे राज्ञः परिक्षितः ॥१०॥  
इन्द्रः कारुमबूबुधदुत्तिष्ठ वि चरा जनम् ।  
ममेदुग्रस्य चर्कृधि सर्व इत्ते पृणादरिः ॥११॥  
इह गावः प्र जायध्वमिहाश्वा इह पूरुषाः ।  
इहो सहस्रदक्षिणोपि पूषा नि षीदति ॥१२॥  
नेमा इन्द्र गावो रिषन् मो आसां गोप रीरिषत्।  
मासाममित्रयुर्जन इन्द्र मा स्तेन ईशत ॥१३॥  
उप नो न रमसि सूक्तेन वचसा वयं भद्रेण वचसा वयम् ।  
वनादधिध्वनो गिरो न रिष्येम कदा चन ॥१४॥  
  
20.128  
यः सभेयो विदथ्यः सुत्वा यज्वाथ पूरुषः ।  
सूर्यं चामू रिशादसस्तद्देवाः प्रागकल्पयन् ॥१॥  
यो जाम्या अप्रथयस्तद्यत्सखायं दुधूर्षति ।  
ज्येष्ठो यदप्रचेतास्तदाहुरधरागिति ॥२॥  
यद्भद्रस्य पुरुषस्य पुत्रो भवति दाधृषिः ।  
तद्विप्रो अब्रवीदु तद्गन्धर्वः काम्यं वचः ॥३॥  
यश्च पणि रघुजिष्ठ्यो यश्च देवामदाशुरिः ।  
धीराणां शश्वतामहं तदपागिति शुश्रुम ॥४॥  
ये च देवा अयजन्ताथो ये च पराददिः ।  
सूर्यो दिवमिव गत्वाय मघवा नो वि रप्शते ॥५॥  
योऽनाक्ताक्षो अनभ्यक्तो अमणिवो अहिरण्यवः ।  
अब्रह्मा ब्रह्मणः पुत्रस्तोता कल्पेषु सम्मिता ॥६॥  
य आक्ताक्षः सुभ्यक्तः सुमणिः सुहिरण्यवः ।  
सुब्रह्मा ब्रह्मणः पुत्रस्तोता कल्पेषु सम्मिता ॥७॥  
प्रपाणा च वेशन्ता रेवामप्रतिदिश्ययः ।  
अयभ्या कन्या कल्याणी तोता कल्पेषु सम्मिता ॥८॥  
सुप्रपाणा च वेशन्ता रेवान्त्सुप्रतिदिश्ययः ।  
सुयभ्या कन्या कल्याणी तोता कल्पेषु सम्मिता ॥९॥  
परिवृक्ता च महिषी स्वस्त्या च युधिं गमः ।  
अनाशुरश्चायामी तोता कल्पेषु सम्मिता ॥१०॥  
वावाता च महिषी स्वस्त्या च युधिं गमः ।  
श्वाशुरश्चायामी तोता कल्पेषु सम्मिता ॥११॥  
यदिन्द्रादो दाशराज्ञे मानुषं वि गाहथाः ।  
विरूपः सर्वस्मा आसीत्सह यक्षाय कल्पते ॥१२॥  
त्वं वृषाक्षुं मघवन्न् अम्रं मर्याकरो रविः ।  
त्वं रौहिणं व्यास्यो वि वृत्रस्याभिनच्छिरः ॥१३॥  
यः पर्वतान् व्यदधाद्यो अपो व्यगाहथाः ।  
इन्द्रो यो वृत्रहान्महं तस्मादिन्द्र नमोऽस्तु ते ॥१४॥  
पृष्ठं धावन्तं हर्योरौच्चैः श्रवसमब्रुवन् ।  
स्वस्त्यश्व जैत्रायेन्द्रमा वह सुस्रजम् ॥१५॥  
ये त्वा श्वेता अजैश्रवसो हार्यो युञ्जन्ति दक्षिणम् ।  
पूर्वा नमस्य देवानां बिभ्रदिन्द्र महीयते ॥१६॥  
  
20.129  
एता अश्वा आ प्लवन्ते ॥१॥  
प्रतीपं प्राति सुत्वनम् ॥२॥  
तासामेका हरिक्निका ॥३॥  
हरिक्निके किमिछासि ॥४॥  
साधुं पुत्रं हिरण्ययम् ॥५॥  
क्वाहतं परास्यः ॥६॥  
यत्रामूस्तिस्रः शिंशपाः ॥७॥  
परि त्रयः ॥८॥  
पृदाकवः ॥९॥  
शृङ्गं धमन्त आसते ॥१०॥  
अयन्महा ते अर्वाहः ॥११॥  
स इच्छकं सघाघते ॥१२॥  
सघाघते गोमीद्या गोगतीरिति ॥१३॥  
पुमां कुस्ते निमिच्छसि ॥१४॥  
पल्प बद्ध वयो इति ॥१५॥  
बद्ध वो अघा इति ॥१६॥  
अजागार केविका ॥१७॥  
अश्वस्य वारो गोशपद्यके ॥१८॥  
श्येनीपती सा ॥१९॥  
अनामयोपजिह्विका ॥२०॥  
  
20.130  
को अर्य बहुलिमा इषूनि ॥१॥  
को असिद्याः पयः ॥२॥  
को अर्जुन्याः पयः ॥३॥  
कः कार्ष्ण्याः पयः ॥४॥  
एतं पृच्छ कुहं पृच्छ ॥५॥  
कुहाकं पक्वकं पृच्छ ॥६॥  
यवानो यतिष्वभिः कुभिः ॥७॥  
अकुप्यन्तः कुपायकुः ॥८॥  
आमणको मणत्सकः ॥९॥  
देव त्वप्रतिसूर्य ॥१०॥  
एनश्चिपङ्क्तिका हविः ॥११॥  
प्रदुद्रुदो मघाप्रति ॥१२॥  
शृङ्ग उत्पन्न ॥१३॥  
मा त्वाभि सखा नो विदन् ॥१४॥  
वशायाः पुत्रमा यन्ति ॥१५॥  
इरावेदुमयं दत ॥१६॥  
अथो इयन्नियन्न् इति ॥१७॥  
अथो इयन्निति ॥१८॥  
अथो श्वा अस्थिरो भवन् ॥१९॥  
उयं यकांशलोकका ॥२०॥  
  
20.131  
आमिनोनिति भद्यते ॥१॥  
तस्य अनु निभञ्जनम् ॥२॥  
वरुणो याति वस्वभिः ॥३॥  
शतं वा भारती शवः ॥४॥  
शतमाश्वा हिरण्ययाः ।  
शतं रथ्या हिरण्ययाः ।  
शतं कुथा हिरण्ययाः ।  
अहुल कुश वर्त्तक ॥६॥  
शफेन इव ओहते ॥७॥  
आय वनेनती जनी ॥८॥  
वनिष्ठा नाव गृह्यन्ति ॥९॥  
इदं मह्यं मदूरिति ॥१०॥  
ते वृक्षाः सह तिष्ठति ॥११॥  
पाक बलिः ॥१२॥  
शक बलिः ॥१३॥  
अश्वत्थ खदिरो धवः ॥१४॥  
अरदुपरम ॥१५॥  
शयो हत इव ॥१६॥  
व्याप पूरुषः ॥१७॥  
अदूहमित्यां पूषकम् ॥१८॥  
अत्यर्धर्च परस्वतः ॥१९॥  
दौव हस्तिनो दृती ॥२०॥  
  
20.132  
आदलाबुकमेककम् ॥१॥  
अलाबुकं निखातकम् ॥२॥  
कर्करिको निखातकः ॥३॥  
तद्वात उन्मथायति ॥४॥  
कुलायं कृणवादिति ॥५॥  
उग्रं वनिषदाततम् ॥६॥  
न वनिषदनाततम् ॥७॥  
क एषां कर्करी लिखत्॥८॥  
क एषां दुन्दुभिं हनत्॥९॥  
यदीयं हनत्कथं हनत्॥१०॥  
देवी हनत्कुहनत्॥११॥  
पर्यागारं पुनःपुनः ॥१२॥  
त्रीण्युष्ट्रस्य नामानि ॥१३॥  
हिरण्य इत्येके अब्रवीत्॥१४॥  
द्वौ वा ये शिशवः ॥१५॥  
नीलशिखण्डवाहनः ॥१६॥  
  
20.133  
विततौ किरणौ द्वौ तावा पिनष्टि पूरुषः ।  
न वै कुमारि तत्तथा यथा कुमारि मन्यसे ॥१॥  
मातुष्टे किरणौ द्वौ निवृत्तः पुरुषानृते ।  
न वै कुमारि तत्तथा यथा कुमारि मन्यसे ॥२॥  
निगृह्य कर्णकौ द्वौ निरायच्छसि मध्यमे ।  
न वै कुमारि तत्तथा यथा कुमारि मन्यसे ॥३॥  
उत्तानायै शयानायै तिष्ठन्ती वाव गूहसि ।  
न वै कुमारि तत्तथा यथा कुमारि मन्यसे ॥४॥  
श्लक्ष्णायां श्लक्ष्णिकायां श्लक्ष्णमेवाव गूहसि ।  
न वै कुमारि तत्तथा यथा कुमारि मन्यसे ॥५॥  
अवश्लक्ष्णमिव भ्रंशदन्तर्लोममति ह्रदे ।  
न वै कुमारि तत्तथा यथा कुमारि मन्यसे ॥६॥  
  
20.134  
इहेत्थ प्रागपागुदगधरागरालागुदभर्त्सथ ॥१॥  
इहेत्थ प्रागपागुदगधराग्वत्साः पुरुषन्त आसते ॥२॥  
इहेत्थ प्रागपागुदगधराक्स्थालीपाको वि लीयते ॥३॥  
इहेत्थ प्रागपागुदगधराक्स वै पृथु लीयते ॥४॥  
इहेत्थ प्रागपागुदगधरागास्ते लाहणि लीशाथी ॥५॥  
इहेत्थ प्रागपागुदगधरागक्ष्लिली पुछिलीयते ॥६॥  
  
20.135  
भुगित्यभिगतः शलित्यपक्रान्तः फलित्यभिष्ठितः ।  
दुन्दुभिमाहननाभ्यां जरितरोथामो दैव ॥१॥  
कोशबिले रजनि ग्रन्थेर्धानमुपानहि पादम् ।  
उत्तमां जनिमां जन्यानुत्तमां जनीन् वर्त्मन्यात्॥२॥  
अलाबूनि पृषातकान्यश्वत्थपलाशम् ।  
पिपीलिकावतश्वसो विद्युत्स्वापर्णशफो गोशफो जरितरोथामो दैव ॥३॥  
वीमे देवा अक्रंसताध्वर्यो क्षिप्रं प्रचर ।  
सुसत्यमिद्गवामस्यसि प्रखुदसि ॥४॥  
पत्नी यदृश्यते पत्नी यक्ष्यमाणा जरितरोथामो दैव ।  
होता विष्टीमेन जरितरोथामो दैव ॥५॥  
आदित्या ह जरितरङ्गिरोभ्यो दक्षिणामनयन् ।  
तां ह जरितः प्रत्यायंस्तामु ह जरितः प्रत्यायन् ॥६॥  
तां ह जरितर्नः प्रत्यगृभ्णंस्तामु ह जरितर्नः प्रत्यगृभ्णः ।  
अहानेतरसं न वि चेतनानि यज्ञान् एतरसं न पुरोगवामः ॥७॥  
उत श्वेत आशुपत्वा उतो पद्याभिर्यविष्ठः ।  
उतेमाशु मानं पिपर्ति ॥८॥  
आदित्या रुद्रा वसवस्त्वेनु त इदं राधः प्रति गृभ्णीह्यङ्गिरः ।  
इदं राधो विभु प्रभु इदं राधो बृहत्पृथु ॥९॥  
० देवा ददत्वासुरं तद्वो अस्तु सुचेतनम् ।  
युष्मामस्तु दिवेदिवे प्रत्येव गृभायत्॥१०॥  
त्वमिन्द्र शर्मरिणा हव्यं पारावतेभ्यः ।  
विप्राय स्तुवते वसुवनिं दुरश्रवसे वह ॥११॥  
त्वमिन्द्र कपोताय छिन्नपक्षाय वञ्चते ।  
श्यामाकं पक्वं पीलु च वारस्मा अकृणोर्बहुः ॥१२॥  
अरङ्गरो वावदीति त्रेधा बद्धो वरत्रया ।  
इरामह प्रशंसत्यनिरामप सेधति ॥१३॥  
  
20.136  
यदस्या अंहुभेद्याः कृधु स्थूलमुपातसत्।  
मुष्काविदस्या एजतो गोशफे शकुलाविव ॥१॥  
यदा स्थूलेन पससाणौ मुष्का उपावधीत्।  
विष्वञ्चा वस्या वर्धतः सिकतास्वेव गर्दभौ ॥२॥  
यदल्पिकास्वल्पिका कर्कधूकेवषद्यते ।  
वासन्तिकमिव तेजनं यन्त्यवाताय वित्पति ॥३॥  
यद्देवासो ललामगुं प्रविष्टीमिनमाविषुः ।  
सकुला देदिश्यते नारी सत्यस्याक्षिभुवो यथा ॥४॥  
महानग्न्यतृप्नद्वि मोक्रददस्थानासरन् ।  
शक्तिकानना स्वचमशकं सक्तु पद्यम ॥५॥  
महानग्न्युलूखलमतिक्रामन्त्यब्रवीत्।  
यथा तव वनस्पते निरघ्नन्ति तथैवेति ॥६॥  
महानग्न्युप ब्रूते भ्रष्टोथाप्यभूभुवः ।  
यथैव ते वनस्पते पिप्पति तथैवेति ॥७॥  
महानग्न्युप ब्रूते भ्रष्टोथाप्यभूभुवः ।  
यथा वयो विदाह्य स्वर्गे नमवदह्यते ॥८॥  
महानग्न्युप ब्रूते स्वसावेशितं पसः ।  
इत्थं फलस्य वृक्षस्य शूर्पे शूर्पं भजेमहि ॥९॥  
महानग्नी कृकवाकं शम्यया परि धावति ।  
अयं न विद्म यो मृगः शीर्ष्णा हरति धाणिकाम् ॥१०॥  
महानग्नी महानग्नं धावन्तमनु धावति ।  
इमास्तदस्य गा रक्ष यभ मामद्ध्यौदनम् ॥११॥  
सुदेवस्त्वा महानग्नीर्बबाधते महतः साधु खोदनम् ।  
कुसं पीवरो नवत्॥१२॥  
वशा दग्धामिमाङ्गुरिं प्रसृजतोग्रतं परे ।  
महान् वै भद्रो यभ मामद्ध्यौदनम् ॥१३॥  
विदेवस्त्वा महानग्नीर्विबाधते महतः साधु खोदनम् ।  
कुमारिका पिङ्गलिका कार्द भस्मा कु धावति ॥१४॥  
महान् वै भद्रो बिल्वो महान् भद्र उदुम्बरः ।  
महामभिक्त बाधते महतः साधु खोदनम् ॥१५॥  
यः कुमारी पिङ्गलिका वसन्तं पीवरी लभेत्।  
तैलकुण्डमिमाङ्गुष्ठं रोदन्तं शुदमुद्धरेत्॥१६॥  
  
20.137  
यद्ध प्राचीरजगन्तोरो मण्डूरधाणिकीः ।  
हता इन्द्रस्य शत्रवः सर्वे बुद्बुदयाशवः ॥१॥  
कपृन् नरः कपृथमुद्दधातन चोदयत खुदत वाजसातये ।  
निष्टिग्र्यः पुत्रमा च्यावयोतय इन्द्रं सबाध इह सोमपीतये ॥२॥  
दधिक्राव्णो अकारिषं जिष्णोरश्वस्य वाजिनः ।  
सुरभि नो मुखा करत्प्र ण आयूंषि तारिषत्॥३॥  
सुतासो मधुमत्तमाः सोमा इन्द्राय मन्दिनः ।  
पवित्रवन्तो अक्षरन् देवान् गच्छन्तु वो मदाः ॥४॥  
इन्दुरिन्द्राय पवत इति देवासो अब्रुवन् ।  
वाचस्पतिर्मखस्यते विश्वस्येशान ओजसा ॥५॥  
सहस्रधारः पवते समुद्रो वाचमीङ्खयः ।  
सोमः पती रयीणां सखेन्द्रस्य दिवेदिवे ॥६॥  
अव द्रप्सो अंशुमतीमतिष्ठदियानः कृष्णो दशभिः सहस्रैः ।  
आवत्तमिन्द्रः शच्या धमन्तमप स्नेहितीर्नृमणा अधत्त ॥७॥  
द्रप्समपश्यं विषुणे चरन्तमुपह्वरे नद्यो अंशुमत्याः ।  
नभो न कृष्णमवतस्थिवांसमिष्यामि वो वृषणो युध्यताजौ ॥८॥  
अध द्रप्सो अंशुमत्या उपस्थेऽधारयत्तन्वं तित्विषाणः ।  
विशो अदेवीरभ्याचरन्तीर्बृहस्पतिना युजेन्द्रः ससाहे ॥९॥  
त्वं ह त्यत्सप्तभ्यो जायमानोऽशत्रुभ्यो अभवः शत्रुरिन्द्र ।  
गूल्हे द्यावापृथिवी अन्वविन्दो विभुमद्भ्यो भुवनेभ्यो रणं धाः ॥१०॥  
त्वं ह त्यदप्रतिमानमोजो वज्रेण वज्रिन् धृषितो जघन्थ ।  
त्वं शुष्णस्यावातिरो वधत्रैस्त्वं गा इन्द्र शच्येदविन्दः ॥११॥  
तमिन्द्रं वाजयामसि महे वृत्राय हन्तवे ।  
स वृषा वृषभो भुवत्॥१२॥  
३ इन्द्रः स दामने कृत ओजिष्ठः स मदे हितः ।  
द्युम्नी श्लोकी स सोम्यः ॥१३॥  
गिरा वज्रो न सम्भृतः सबलो अनपच्युतः ।  
ववक्ष ऋष्वो अस्तृतः ॥१४॥  
  
20.138  
महामिन्द्रो य ओजसा पर्जन्यो वृष्टिमामिव ।  
स्तोमैर्वत्सस्य वावृधे ॥१॥  
प्रजामृतस्य पिप्रतः प्र यद्भरन्त वह्नयः ।  
विप्रा ऋतस्य वाहसा ॥२॥  
कण्वाः इन्द्रं यदक्रत स्तोमैर्यज्ञस्य साधनम् ।  
जामि ब्रुवत आयुधम् ॥३॥  
  
20.139  
आ नूनमश्विना युवं वत्सस्य गन्तमवसे ।  
प्रास्मै यच्छतमवृकं पृथु छर्दिर्युयुतं या अरातयः ॥१॥  
यदन्तरिक्षे यद्दिवि यत्पञ्च मानुषामनु ।  
नृम्नं तद्धत्तमश्विना ॥२॥  
ये वां दंसांस्यश्विना विप्रासः परिमामृशुः ।  
एवेत्काण्वस्य बोधतम् ॥३॥  
अयं वां घर्मो अश्विना स्तोमेन परि षिच्यते ।  
अयं सोमो मधुमान् वाजिनीवसू येन वृत्रं चिकेतथः ॥४॥  
यदप्सु यद्वनस्पतौ यदोषधीषु पुरुदंससा कृतम् ।  
तेन माविष्टमश्विना ॥५॥  
  
20.140  
यन् नासत्या भुरण्यथो यद्वा देव भिषज्यथः ।  
अयं वां वत्सो मतिभिर्न विन्धते हविष्मन्तं हि गच्छथः ॥१॥  
आ नूनमश्विनोर्ऋषि स्तोमं चिकेत वामया ।  
आ सोमं मधुमत्तमं घर्मं सिञ्चादथर्वणि ॥२॥  
आ नूनं रघुवर्तनिं रथं तिष्ठाथो अश्विना ।  
आ वां स्तोमा इमे मम नभो न चुच्यवीरत ॥३॥  
यदद्य वां नासत्योक्थैराचुच्युवीमहि ।  
यद्वा वाणीभिरश्विनेवेत्कण्वस्य बोधतम् ॥४॥  
यद्वां कक्षीवामुत यद्व्यश्व ऋषिर्यद्वां दीर्घतमा जुहाव ।  
पृथी यद्वां वैन्यः सादनेष्वेवेदतो अश्विना चेतयेथाम् ॥५॥  
  
20.141  
यातं छर्दिष्पा उत परस्पा भूतं जगत्पा उत नस्तनूपा ।  
वर्तिस्तोकाय तनयाय यातम् ॥१॥  
यदिन्द्रेण सरथं याथो अश्विना यद्वा वायुना भवथः समोकसा ।  
यदादित्येभिर्ऋभुभिः सजोषसा यद्वा विष्णोर्विक्रमणेषु तिष्ठथः ॥२॥  
यदद्याश्विनावहं हुवेय वाजसातये ।  
यत्पृत्सु तुर्वणे सनस्तच्छ्रेष्ठमश्विनोरवः ॥३॥  
आ नूनं यातमश्विनेमा हव्यानि वां हिता ।  
इमे सोमासो अधि तुर्वशे यदाविमे कण्वेषु वामथ ॥४॥  
यन् नासत्या पराके अर्वाके अस्ति भेषजम् ।  
तेन नूनं विमदाय प्रचेतसा छर्दिर्वत्साय यच्छतम् ॥५॥  
  
20.142  
अभुत्स्यु प्र देव्या साकं वाचाहमश्विनोः ।  
व्यावर्देव्या मतिं वि रातिं मर्त्येभ्यः ॥१॥  
प्र बोधयोषो अश्विना प्र देवि सूनृते महि ।  
प्र यज्ञहोतरानुषक्प्र मदाय श्रवो बृहत्॥२॥  
यदुषो यासि भानुना सं सूर्येण रोचसे ।  
आ हायमश्विनो रथो वर्तिर्याति नृपाय्यम् ॥३॥  
यदापीतासो अंशवो गावो न दुह्र ऊधभिः ।  
यद्वा वाणीरनुषत प्र देवयन्तो अश्विना ॥४॥  
प्र द्युम्नाय प्र शवसे प्र नृषाह्याय शर्मणे ।  
प्र दक्षाय प्रचेतसा ॥५॥  
यन् नूनं धीभिरश्विना पितुर्योना निषीदथः ।  
यद्वा सुम्नेभिरुक्थ्या ॥६॥  
  
20.143  
तं वां रथं वयमद्या हुवेम पृथुज्रयमश्विना सङ्गतिं गोः ।  
यः सूर्यां वहति वन्धुरायुर्गिर्वाहसं पुरुतमं वसूयुम् ॥१॥  
युवं श्रियमश्विना देवता तां दिवो नपाता वनथः शचीभिः ।  
युवोर्वपुरभि पृक्षः सचन्ते वहन्ति यत्ककुहासो रथे वाम् ॥२॥  
को वामद्या करते रातहव्य ऊतये वा सुतपेयाय वार्कैः ।  
ऋतस्य वा वनुषे पूर्व्याय नमो येमानो अश्विना ववर्तत्॥३॥  
हिरण्ययेन पुरुभू रथेनेमं यज्ञं नासत्योप यातम् ।  
पिबाथ इन् मधुनः सोम्यस्य दधथो रत्नं विधते जनाय ॥४॥  
आ नो यातं दिवो अच्छ पृथिव्या हिरण्ययेन सुवृता रथेन ।  
मा वामन्ये नि यमन् देवयन्तः सं यद्ददे नाभिः पूर्व्या वाम् ॥५॥  
नू नो रयिं पुरुवीरं बृहन्तं दस्रा मिमाथामुभयेष्वस्मे ।  
नरो यद्वामश्विना स्तोममावन्त्सधस्तुतिमाजमील्हासो अग्मन् ॥६॥  
इहेह यद्वां समना पपृक्षे सेयमस्मे सुमतिर्वाजरत्ना ।  
उरुष्यतं जरितारं युवं ह श्रितः कामो नासत्या युवद्रिक्॥७॥  
मधुमतीरोषधीर्द्याव आपो मधुमन् नो भवत्वन्तरिक्षम् ।  
क्षेत्रस्य पतिर्मधुमान् नो अस्त्वरिष्यन्तो अन्वेनं चरेम ॥८॥  
पनाय्यं तदश्विना कृतं वां वृषभो दिवो रजसः पृथिव्याः ।  
सहस्रं शंसा उत ये गविष्टौ सर्वामित्तामुप याता पिबध्यै ॥९॥