---
title: ००४

---
4.1  
ब्रह्म जज्ञानं प्रथमं पुरस्ताद्वि सीमतः सुरुचो वेन आवः ।  
स बुध्न्या उपमा अस्य विष्ठाः सतश्च योनिमसतश्च वि वः ॥१॥  
इयं पित्र्या राष्ट्र्येत्वग्रे प्रथमाय जनुषे भुवनेष्ठाः ।  
तस्मा एतं सुरुचं ह्वारमह्यं घर्मं श्रीणन्तु प्रथमाय धास्यवे ॥२॥  
प्र यो जज्ञे विद्वान् अस्य बन्धुर्विश्वा देवानां जनिमा विवक्ति ।  
ब्रह्म ब्रह्मण उज्जभार मध्यान् निचैरुच्चैः स्वधा अभि प्र तस्थौ ॥३॥  
स हि विदः स पृथिव्या ऋतस्था मही क्षेमं रोदसी अस्कभायत्।  
महान् मही अस्कभायद्वि जातो द्यां सद्म पार्थिवं च रजः ॥४॥  
स भुध्न्यादाष्ट्र जनुषोऽभ्यग्रं बृहस्पतिर्देवता तस्य सम्राट्।  
अहर्यच्छुक्रं ज्योतिषो जनिष्टाथ द्युमन्तो वि वसन्तु विप्राः ॥५॥  
नूनं तदस्य काव्यो हिनोति महो देवस्य पूर्व्यस्य धाम ।  
एष जज्ञे बहुभिः साकमित्था पूर्वे अर्धे विषिते ससन् नु ॥६॥  
योऽथर्वाणं पितरं देवबन्धुं बृहस्पतिं नमसाव च गछात्।  
त्वं विश्वेषां जनिता यथासः कविर्देवो न दभायत्स्वधावान् ॥७॥  
  
4.2  
य आत्मदा बलदा यस्य विश्व उपासते प्रशिषं यस्य देवाः ।  
योऽस्येशे द्विपदो यश्चतुष्पदः कस्मै देवाय हविषा विधेम ॥१॥  
यः प्राणतो निमिषतो महित्वैको राजा जगतो बभूव ।  
यस्य छायामृतं यस्य मृत्युः कस्मै देवाय हविषा विधेम ॥२॥  
यं क्रन्दसी अवतश्चस्कभाने भियसाने रोदसी अह्वयेथाम् ।  
यस्यासौ पन्था रजसो विमानः कस्मै देवाय हविषा विधेम ॥३॥  
यस्य द्यौरुर्वी पृथिवी च मही यस्याद उर्वन्तरिक्षम् ।  
यस्यासौ सूरो विततो महित्वा कस्मै देवाय हविषा विधेम ॥४॥  
यस्य विश्वे हिमवन्तो महित्वा समुद्रे यस्य रसामिदाहुः ।  
इमाश्च प्रदिशो यस्य बाहू कस्मै देवाय हविषा विधेम ॥५॥  
आपो अग्रे विश्वमावन् गर्भं दधाना अमृता ऋतज्ञाः ।  
यासु देवीष्वधि देव आसीत्कस्मै देवाय हविषा विधेम ॥६॥  
हिरण्यगर्भः समवर्तताग्रे भूतस्य जातः पतिरेक आसीत्।  
स दाधार पृथिवीमुत द्यां कस्मै देवाय हविषा विधेम ॥७॥  
आपो वत्सं जनयन्तीर्गर्भमग्रे समैरयन् ।  
तस्योत जायमानस्योल्ब आसीद्धिरण्ययः कस्मै देवाय हविषा विधेम ॥८॥  
  
4.3  
उदितस्त्रयो अक्रमन् व्याघ्रः पुरुषो वृकः ।  
हिरुग्घि यन्ति सिन्धवो हिरुग्देवो वनस्पतिर्हिरुङ्नमन्तु शत्रवः ॥१॥  
परेणैतु पथा वृकः परमेणोत तस्करः ।  
परेण दत्वती रज्जुः परेणाघायुरर्षतु ॥२॥  
अक्ष्यौ च ते मुखं च ते व्याघ्र जम्भयामसि ।  
आत्सर्वान् विंशतिं नखान् ॥३॥  
व्याघ्रं दत्वतां वयं प्रथमं जम्भयामसि ।  
आदु ष्टेनमथो अहिं यातुधानमथो वृकम् ॥४॥  
यो अद्य स्तेन आयति स सम्पिष्टो अपायति ।  
पथामपध्वंसेनैत्विन्द्रो वज्रेण हन्तु तम् ॥५॥  
मूर्णा मृगस्य दन्ता अपिशीर्णा उ पृष्टयः ।  
निम्रुक्ते गोधा भवतु नीचायच्छशयुर्मृगः ॥६॥  
यत्संयमो न वि यमो वि यमो यन् न संयमः ।  
इन्द्रजाः सोमजा आथर्वणमसि व्याघ्रजम्भनम् ॥७॥  
  
4.4  
यां त्वा गन्धर्वो अखनद्वरुणाय मृतभ्रजे ।  
तां त्वा वयं खनामस्योषधिं शेपहर्षणीम् ॥१॥  
उदुषा उदु सूर्य उदिदं मामकं वचः ।  
उदेजतु प्रजापतिर्वृषा शुष्मेण वाजिना ॥२॥  
यथा स्म ते विरोहतोऽभितप्तमिवानति ।  
ततस्ते शुष्मवत्तरमियं कृणोत्वोषधिः ॥३॥  
उच्छुष्मौषधीनां सारा ऋषभाणाम् ।  
सं पुंसामिन्द्र वृष्ण्यमस्मिन् धेहि तनूवशिन् ॥४॥  
अपां रसः प्रथमजोऽथो वनस्पतीनाम् ।  
उत सोमस्य भ्रातास्युतार्शमसि वृष्ण्यम् ॥५॥  
अद्याग्ने अद्य सवितरद्य देवि सरस्वति ।  
अद्यास्य ब्रह्मणस्पते धनुरिवा तानया पसः ॥६॥  
आहं तनोमि ते पसो अधि ज्यामिव धन्वनि ।  
क्रमस्वर्श इव रोहितमनवग्लायता सदा ॥७॥  
अश्वस्याश्वतरस्याजस्य पेत्वस्य च ।  
अथ ऋषभस्य ये वाजास्तान् अस्मिन् धेहि तनूवशिन् ॥८॥  
  
4.5  
सहस्रशृङ्गो वृषभो यः समुद्रादुदाचरत्।  
तेना सहस्येना वयं नि जनान्त्स्वापयामसि ॥१॥  
न भूमिं वातो अति वाति नाति पश्यति कश्चन ।  
स्त्रियश्च सर्वाः स्वापय शुनश्चेन्द्रसखा चरन् ॥२॥  
प्रोष्ठेशयास्तल्पेशया नारीर्या वह्यशीवरीः ।  
स्त्रियो याः पुण्यगन्धयस्ताः सर्वाः स्वापयामसि ॥३॥  
एजदेजदजग्रभं चक्षुः प्राणमजग्रभम् ।  
अङ्गान्यजग्रभं सर्वा रात्रीणामतिशर्वरे ॥४॥  
य आस्ते यश्चरति यश्च तिष्ठन् विपश्यति ।  
तेषां सं दध्मो अक्षीणि यथेदं हर्म्यं तथा ॥५॥  
स्वप्तु माता स्वप्तु पिता स्वप्तु श्वा स्वप्तु विश्पतिः ।  
स्वपन्त्वस्यै ज्ञातयः स्वप्त्वयमभितो जनः ॥६॥  
स्वप्न स्वप्नाभिकरणेन सर्वं नि स्वापया जनम् ।  
ओत्सूर्यमन्यान्त्स्वापयाव्युषं जागृतादहमिन्द्र इवारिष्टो अक्षितः ॥७॥  
  
4.6  
ब्राह्मणो जज्ञे प्रथमो दशशीर्षो दशास्यः ।  
स सोमं प्रथमः पपौ स चकारारसं विषम् ॥१॥  
यावती द्यावापृथिवी वरिम्णा यावत्सप्त सिन्धवो वितष्ठिरे ।  
वाचं विषस्य दूषणीं तामितो निरवादिषम् ॥२॥  
सुपर्णस्त्वा गरुत्मान् विष प्रथममावयत्।  
नामीमदो नारूरुप उतास्मा अभवः पितुः ॥३॥  
यस्त आस्यत्पञ्चाङ्गुरिर्वक्राच्चिदधि धन्वनः ।  
अपस्कम्भस्य शल्यान् निरवोचमहं विषम् ॥४॥  
शल्याद्विषं निरवोचं प्राञ्जनादुत पर्णधेः ।  
अपाष्ठाच्छृङ्गात्कुल्मलान् निरवोचमहं विषम् ॥५॥  
अरसस्त इषो शल्योऽथो ते अरसं विषम् ।  
उतारसस्य वृक्षस्य धनुष्टे अरसारसम् ॥६॥  
ये अपीषन् ये अदिहन् य आस्यन् ये अवासृजन् ।  
सर्वे ते वध्रयः कृता वध्रिर्विषगिरिः कृतः ॥७॥  
वध्रयस्ते खनितारो वध्रिस्त्वमस्योषधे ।  
वध्रिः स पर्वतो गिरिर्यतो जातमिदं विषम् ॥८॥  
  
4.7  
वारिदं वारयातै वरणावत्यामधि ।  
तत्रामृतस्यासिक्तं तेना ते वारये विषम् ॥१॥  
अरसं प्राच्यं विषमरसं यदुदीच्यम् ।  
अथेदमधराच्यं करम्भेण वि कल्पते ॥२॥  
करम्भं कृत्वा तिर्यं पीबस्पाकमुदारथिम् ।  
क्षुधा किल त्वा दुष्टनो जक्षिवान्त्स न रूरुपः ॥३॥  
वि ते मदं मदावति शरमिव पातयामसि ।  
प्र त्वा चरुमिव येषन्तं वचसा स्थापयामसि ॥४॥  
परि ग्राममिवाचितं वचसा स्थापयामसि ।  
तिष्ठा वृक्ष इव स्थाम्न्यभ्रिखाते न रूरुपः ॥५॥  
पवस्तैस्त्वा पर्यक्रीणन् दूर्शेभिरजिनैरुत ।  
प्रक्रीरसि त्वमोषधेऽभ्रिखाते न रूरुपः ॥६॥  
अनाप्ता ये वः प्रथमा यानि कर्माणि चक्रिरे ।  
वीरान् नो अत्र मा दभन् तद्व एतत्पुरो दधे ॥७॥  
  
4.8  
भूतो भूतेषु पय आ दधाति स भूतानामधिपतिर्बभूव ।  
तस्य मृत्युश्चरति राजसूयं स राजा अनु मन्यतामिदम् ॥१॥  
अभि प्रेहि माप वेन उग्रश्चेत्ता सपत्नहा ।  
आ तिष्ठ मित्रवर्धन तुभ्यं देवा अधि ब्रुवन् ॥२॥  
आतिष्ठन्तं परि विश्वे अभूषं छ्रियं वसानश्चरति स्वरोचिः ।  
महत्तद्वृष्णो असुरस्य नामा विश्वरूपो अमृतानि तस्थौ ॥३॥  
व्याघ्रो अधि वैयाघ्रे वि क्रमस्व दिशो महीः ।  
विशस्त्वा सर्वा वाञ्छन्त्वापो दिव्याः पयस्वतीः ॥४॥  
या आपो दिव्याः पयसा मदन्त्यन्तरिक्ष उत वा पृथिव्याम् ।  
तासां त्वा सर्वासामपामभि षिञ्चामि वर्चसा ॥५॥  
अभि त्वा वर्चसासिचन्न् आपो दिव्याः पयस्वतीः ।  
यथासो मित्रवर्धनस्तथा त्वा सविता करत्॥६॥  
एना व्याघ्रं परिषस्वजानाः सिंहं हिन्वन्ति महते सौभगाय ।  
समुद्रं न सुभुवस्तस्थिवांसं मर्मृज्यन्ते द्वीपिनमप्स्वन्तः ॥७॥  
  
4.9  
एहि जीवं त्रायमाणं पर्वतस्यास्यक्ष्यम् ।  
विश्वेभिर्देवैर्दत्तं परिधिर्जीवनाय कम् ॥१॥  
परिपाणं पुरुषाणां परिपाणं गवामसि ।  
अश्वानामर्वतां परिपाणाय तस्थिषे ॥२॥  
उतासि परिपाणं यातुजम्भनमाञ्जन ।  
उतामृतस्य त्वं वेत्थाथो असि जीवभोजनमथो हरितभेषजम् ॥३॥  
यस्याञ्जन प्रसर्पस्यङ्गमङ्गं परुष्परुः ।  
ततो यक्ष्मं वि बाधस उग्रो मध्यमशीरिव ॥४॥  
नैनं प्राप्नोति शपथो न कृत्या नाभिशोचनम् ।  
नैनं विष्कन्धमश्नुते यस्त्वा बिभर्त्याञ्जन ॥५॥  
असन्मन्त्राद्दुष्वप्न्याद्दुष्कृताच्छमलादुत ।  
दुर्हार्दश्चक्षुषो घोरात्तस्मान् नः पाह्याञ्जन ॥६॥  
इदं विद्वान् आञ्जन सत्यं वक्ष्यामि नानृतम् ।  
सनेयमश्वं गामहमात्मानं तव पूरुष ॥७॥  
त्रयो दासा आञ्जनस्य तक्मा बलास आदहिः ।  
वर्षिष्ठः पर्वतानां त्रिककुन् नाम ते पिता ॥८॥  
यदाञ्जनं त्रैककुदं जातं हिमवतस्परि ।  
यातूंश्च सर्वाञ्जम्भयत्सर्वाश्च यातुधान्यः ॥९॥  
यदि वासि त्रैककुदं यदि यामुनमुच्यसे ।  
उभे ते भद्रे नाम्नी ताभ्यां नः पाह्याञ्जन ॥१०॥  
  
4.10  
वाताज्जातो अन्तरिक्षाद्विद्युतो ज्योतिषस्परि ।  
स नो हिरण्यजाः शङ्खः कृशनः पात्वंहसः ॥१॥  
यो अग्रतो रोचनानां समुद्रादधि जज्ञिषे ।  
शङ्खेन हत्वा रक्षांस्यत्त्रिणो वि षहामहे ॥२॥  
शङ्खेनामीवाममतिं शङ्खेनोत सदान्वाः ।  
शङ्खो नो विश्वभेषजः कृशनः पात्वंहसः ॥३॥  
दिवि जातः समुद्रजः सिन्धुतस्पर्याभृतः ।  
स नो हिरण्यजाः शङ्ख आयुष्प्रतरणो मणिः ॥४॥  
समुद्राज्जातो मणिर्वृत्राज्जातो दिवाकरः ।  
सो अस्मान्त्सर्वतः पातु हेत्या देवासुरेभ्यः ॥५॥  
हिरण्यानामेकोऽसि सोमात्त्वमधि जज्ञिषे ।  
रथे त्वमसि दर्शत इषुधौ रोचनस्त्वं प्र ण आयूंषि तारिषत्॥६॥  
देवानामस्थि कृशनं बभूव तदात्मन्वच्चरत्यप्स्वन्तः ।  
तत्ते बध्नाम्यायुषे वर्चसे बलाय दीर्घायुत्वाय शतशारदाय कार्शनस्त्वाभि रक्षतु ॥७॥  
  
4.11  
अनड्वान् दाधार पृथिवीमुत द्यामनड्वान् दाधारोर्वन्तरिक्षम् ।  
अनड्वान् दाधार प्रदिशः षडुर्वीरनड्वान् विश्वं भुवनमा विवेश ॥१॥  
अनड्वान् इन्द्रः स पशुभ्यो वि चष्टे त्रयां छक्रो वि मिमीते अध्वनः ।  
भूतं भविष्यद्भुवना दुहानः सर्वा देवानां चरति व्रतानि ॥२॥  
इन्द्रो जातो मनुष्येष्वन्तर्घर्मस्तप्तश्चरति शोशुचानः ।  
सुप्रजाः सन्त्स उदारे न सर्षद्यो नाश्नीयादनडुहो विजानन् ॥३॥  
अनड्वान् दुहे सुकृतस्य लोक ऐनं प्याययति पवमानः पुरस्तात्।  
पर्जन्यो धारा मरुत ऊधो अस्य यज्ञः पयो दक्षिणा दोहो अस्य ॥४॥  
यस्य नेशे यज्ञपतिर्न यज्ञो नास्य दातेशे न प्रतिग्रहीता ।  
यो विश्वजिद्विश्वभृद्विश्वकर्मा घर्मं नो ब्रूत यतमश्चतुष्पात्॥५॥  
येन देवाः स्वरारुरुहुर्हित्वा शरीरममृतस्य नाभिम् ।  
तेन गेष्म सुकृतस्य लोकं घर्मस्य व्रतेन तपसा यशस्यवः ॥६॥  
इन्द्रो रूपेणाग्निर्वहेन प्रजापतिः परमेष्ठी विराट्।  
विश्वानरे अक्रमत वैश्वानरे अक्रमतानडुह्यक्रमत ।  
सोऽदृंहयत सोऽधारयत ॥७॥  
मध्यमेतदनडुहो यत्रैष वह आहितः ।  
एतावदस्य प्राचीनं यावान् प्रत्यङ्समाहितः ॥८॥  
यो वेदानडुहो दोहान्त्सप्तानुपदस्वतः ।  
प्रजां च लोकं चाप्नोति तथा सप्तऋषयो विदुः ॥९॥  
पद्भिः सेदिमवक्रामन्न् इरां जङ्घाभिरुत्खिदन् ।  
श्रमेणानड्वान् कीलालं कीनाशश्चाभि गच्छतः ॥१०॥  
द्वादश वा एता रात्रीर्व्रत्या आहुः प्रजापतेः ।  
तत्रोप ब्रह्म यो वेद तद्वा अनडुहो व्रतम् ॥११॥  
दुहे सायं दुहे प्रातर्दुहे मध्यन्दिनं परि ।  
दोहा ये अस्य संयन्ति तान् विद्मानुपदस्वतः ॥१२॥  
  
4.12  
रोहण्यसि रोहण्यस्थ्नश्छिन्नस्य रोहणी ।  
रोहयेदमरुन्धति ॥१॥  
यत्ते रिष्टं यत्ते द्युत्तमस्ति पेष्ट्रं त आत्मनि ।  
धाता तद्भद्रया पुनः सं दधत्परुषा परुः ॥२॥  
सं ते मज्जा मज्ज्ञा भवतु समु ते परुषा परुः ।  
सं ते मांसस्य विस्रस्तं समस्थ्यपि रोहतु ॥३॥  
मज्जा मज्ञा सं धीयतां चर्मणा चर्म रोहतु ।  
असृक्ते अस्थि रोहतु मांसं मांसेन रोहतु ॥४॥  
लोम लोम्ना सं कल्पया त्वचा सं कल्पया त्वचम् ।  
असृक्ते अस्थि रोहतु छिन्नं सं धेह्योषधे ॥५॥  
स उत्तिष्ठ प्रेहि प्र द्रव रथः सुचक्रः ।  
सुपविः सुनाभिः प्रति तिष्ठोर्ध्वः ॥६॥  
यदि कर्तं पतित्वा संशश्रे यदि वाश्मा प्रहृतो जघान ।  
ऋभू रथस्येवाङ्गानि सं दधत्परुषा परुः ॥७॥  
  
4.13  
उत देवा अवहितं देवा उन् नयथा पुनः ।  
उतागश्चक्रुषं देवा देवा जीवयथा पुनः ॥१॥  
द्वाविमौ वातौ वात आ सिन्धोरा परावतः ।  
दक्षं ते अन्य आवातु व्यन्यो वातु यद्रपः ॥२॥  
आ वात वाहि भेषजं वि वात वाहि यद्रपः ।  
त्वं हि विश्वभेषज देवानां दूत ईयसे ॥३॥  
त्रायन्तामिमं देवास्त्रायन्तां मरुतां गणाः ।  
त्रायन्तां विश्वा भूतानि यथायमरपा असत्॥४॥  
आ त्वागमं शन्तातिभिरथो अरिष्टतातिभिः ।  
दक्षं त उग्रमाभारिषं परा यक्ष्मं सुवामि ते ॥५॥  
अयं मे हस्तो भगवान् अयं मे भगवत्तरः ।  
अयं मे विश्वभेषजोऽयं शिवाभिमर्शनः ॥६॥  
हस्ताभ्यां दशशाखाभ्यां जिह्वा वाचः पुरोगवी ।  
अनामयित्नुभ्यां हस्ताभ्यां ताभ्यां त्वाभि मृशामसि ॥७॥  
  
4.14  
अजो ह्यग्नेरजनिष्ट शोकात्सो अपश्यज्जनितारमग्रे ।  
तेन देवा देवतामग्रा आयन् तेन रोहान् रुरुहुर्मेध्यासः ॥१॥  
क्रमध्वमग्निना नाकमुख्यान् हस्तेषु बिभ्रतः ।  
दिवस्पृष्ठं स्वर्गत्वा मिश्रा देवेभिराध्वम् ॥२॥  
पृष्ठात्पृथिव्या अहमन्तरिक्षमारुहमन्तरिक्षाद्दिवमारुहम् ।  
दिवो नाकस्य पृष्ठात्स्वर्ज्योतिरगामहम् ॥३॥  
स्वर्यन्तो नापेक्षन्त आ द्यां रोहन्ति रोदसी ।  
यज्ञं ये विश्वतोधारं सुविद्वांसो वितेनिरे ॥४॥  
अग्ने प्रेहि प्रथमो देवतानां चक्षुर्देवानामुत मानुषानाम् ।  
इयक्षमाणा भृगुभिः सजोषाः स्वर्यन्तु यजमानाः स्वस्ति ॥५॥  
अजमनज्मि पयसा घृतेन दिव्यं सुपर्णं पयसं बृहन्तम् ।  
तेन गेष्म सुकृतस्य लोकं स्वरारोहन्तो अभि नाकमुत्तमम् ॥६॥  
पञ्चौदनं पञ्चभिरङ्गुलिभिर्दर्व्योद्धर पञ्चधैतमोदनम् ।  
प्राच्यां दिशि शिरो अजस्य धेहि दक्षिणायां दिशि दक्षिणं धेहि पार्श्वम् ॥७॥  
प्रतीच्यां दिशि भसदमस्य धेह्युत्तरस्यां दिश्युत्तरं धेहि पार्श्वम् ।  
ऊर्ध्वायां दिश्यजस्यानूकं धेहि दिशि ध्रुवायां धेहि पाजस्यमन्तरिक्षे मध्यतो मध्यमस्य ॥८॥  
शृतमजं शृतया प्रोर्णुहि त्वचा सर्वैरङ्गैः सम्भृतं विश्वरूपम् ।  
स उत्तिस्ठेतो अभि नाकमुत्तमं पद्भिश्चतुर्भिः प्रति तिष्ठ दिक्षु ॥९॥  
  
4.15  
समुत्पतन्तु प्रदिशो नभस्वतीः समभ्राणि वातजूतानि यन्तु ।  
महऋषभस्य नदतो नभस्वतो वाश्रा आपः पृथिवीं तर्पयन्तु ॥१॥  
समीक्षयन्तु तविषाः सुदानवोऽपां रसा ओषधीभिः सचन्ताम् ।  
वर्षस्य सर्गा महयन्तु भूमिं पृथग्जायन्तामोषधयो विश्वरूपाः ॥२॥  
समीक्षयस्व गायतो नभांस्यपां वेगासः पृथगुद्विजन्ताम् ।  
वर्षस्य सर्गा महयन्तु भूमिं पृथग्जायन्तां वीरुधो विश्वरूपाः ॥३॥  
गणास्त्वोप गायन्तु मारुताः पर्जन्य घोषिणः पृथक्।  
सर्गा वर्षस्य वर्षतो वर्षन्तु पृथिवीमनु ॥४॥  
उदीरयत मरुतः समुद्रतस्त्वेषो अर्को नभ उत्पातयाथ ।  
महऋषभस्य नदतो नभस्वतो वाश्रा आपः पृथिवीं तर्पयन्तु ॥५॥  
अभि क्रन्द स्तनयार्दयोदधिं भूमिं पर्जन्य पयसा समङ्धि ।  
त्वया सृष्टं बहुलमैतु वर्षमाशारैषी कृशगुरेत्वस्तम् ॥६॥  
सं वोऽवन्तु सुदानव उत्सा अजगरा उत ।  
मरुद्भिः प्रच्युता मेघा वर्षन्तु पृथिवीमनु ॥७॥  
आशामाशां वि द्योततां वाता वान्तु दिशोदिशः ।  
मरुद्भिः प्रच्युता मेघाः सं यन्तु पृथिवीमनु ॥८॥  
आपो विद्युदभ्रं वर्षं सं वोऽवन्तु सुदानव उत्सा अजगरा उत ।  
मरुद्भिः प्रच्युता मेघाः प्रावन्तु पृथिवीमनु ॥९॥  
अपामग्निस्तनूभिः संविदानो य ओषधीनामधिपा बभूव ।  
स नो वर्षं वनुतां जातवेदाः प्राणं प्रजाभ्यो अमृतं दिवस्परि ॥१०॥  
प्रजापतिः सलिलादा समुद्रादाप ईरयन्न् उदधिमर्दयाति ।  
प्र प्यायतां वृष्णो अश्वस्य रेतोऽर्वान् एतेन स्तनयित्नुनेहि ॥११॥  
अपो निषिञ्चन्न् असुरः पिता नः श्वसन्तु गर्गरा अपां वरुणाव नीचीरपः सृज ।  
वदन्तु पृश्निबाहवो मण्डूका इरिणानु ॥१२॥  
संवत्सरं शशयाना ब्राह्मणा व्रतचारिणः ।  
वाचं पर्जन्यजिन्वितां प्र मण्डूका अवादिषुः ॥१३॥  
उपप्रवद मण्डूकि वर्षमा वद तादुरि ।  
मध्ये ह्रदस्य प्लवस्व विगृह्य चतुरः पदः ॥१४॥  
खण्वखा३ खैमखा३ मध्ये तदुरि ।  
वर्षं वनुध्वं पितरो मरुतां मन इच्छत ॥१५॥  
महान्तं कोशमुदचाभि षिञ्च सविद्युतं भवतु वातु वातः ।  
तन्वतां यज्ञं बहुधा विसृष्टा आनन्दिनीरोषधयो भवन्तु ॥१६॥  
  
4.16  
बृहन्न् एषामधिष्ठाता अन्तिकादिव पश्यति ।  
य स्तायन् मन्यते चरन्त्सर्वं देवा इदं विदुः ॥१॥  
यस्तिष्ठति चरति यश्च वञ्चति यो निलायं चरति यः प्रतङ्कम् ।  
द्वौ सन्निषद्य यन् मन्त्रयेते राजा तद्वेद वरुणस्तृतीयः ॥२॥  
उतेयं भूमिर्वरुणस्य राज्ञ उतासौ द्यौर्बृहती दूरेअन्ता ।  
उतो समुद्रौ वरुणस्य कुक्षी उतास्मिन्न् अल्प उदके निलीनः ॥३॥  
उत यो द्यामतिसर्पात्परस्तान् न स मुच्यातै वरुणस्य राज्ञः ।  
दिव स्पशः प्र चरन्तीदमस्य सहस्राक्षा अति पश्यन्ति भूमिम् ॥४॥  
सर्वं तद्राजा वरुणो वि चष्टे यदन्तरा रोदसी यत्परस्तात्।  
सङ्ख्याता अस्य निमिषो जनानामक्षान् इव श्वघ्नी नि मिनोति तानि ॥५॥  
ये ते पाशा वरुण सप्तसप्त त्रेधा तिष्ठन्ति विषिता रुषन्तः ।  
छिनन्तु सर्वे अनृतं वदन्तं यः सत्यवाद्यति तं सृजन्तु ॥६॥  
शतेन पाशैरभि धेहि वरुणैनं मा ते मोच्यनृतवाङ्नृचक्षः ।  
आस्तां जाल्म उदरं श्रंशयित्वा कोश इवाबन्धः परिकृत्यमानः ॥७॥  
यः समाभ्यो वरुणो यो व्याभ्यो यः सन्देश्यो वरुणो यो विदेश्यो ।  
यो दैवो वरुणो यश्च मानुषः ॥८॥  
तैस्त्वा सर्वैरभि ष्यामि पाशैरसावामुष्यायणामुष्याः पुत्र ।  
तान् उ ते सर्वान् अनुसन्दिशामि ॥९॥  
  
4.17  
ईशाणां त्वा भेषजानामुज्जेष आ रभामहे ।  
चक्रे सहस्रवीर्यं सर्वस्मा ओषधे त्वा ॥१॥  
सत्यजितं शपथयावनीं सहमानां पुनःसराम् ।  
सर्वाः समह्व्योषधीरितो नः पारयादिति ॥२॥  
या शशाप शपनेन याघं मूरमादधे ।  
या रसस्य हरणाय जातमारेभे तोकमत्तु सा ॥३॥  
यां ते चक्रुरामे पात्रे यां चक्रुर्नीललोहिते ।  
आमे मांसे कृत्यां यां चक्रुस्तया कृत्याकृतो जहि ॥४॥  
दौष्वप्न्यं दौर्जीवित्यं रक्षो अभ्वमराय्यः ।  
दुर्णाम्नीः सर्वा दुर्वाचस्ता अस्मन् नाशयामसि ॥५॥  
क्षुधामारं तृष्णामारमगोतामनपत्यताम् ।  
अपामार्ग त्वया वयं सर्वं तदप मृज्महे ॥६॥  
तृष्णामारं क्षुधामारमथो अक्षपराजयम् ।  
अपामार्ग त्वया वयं सर्वं तदप मृज्महे ॥७॥  
अपामार्ग ओषधीनां सर्वासामेक इद्वशी ।  
तेन ते मृज्म आस्थितमथ त्वमगदश्चर ॥८॥  
  
4.18  
समं ज्योतिः सूर्येणाह्ना रात्री समावती ।  
कृणोमि सत्यमूतयेऽरसाः सन्तु कृत्वरीः ॥१॥  
यो देवाः कृत्यां कृत्वा हरादविदुषो गृहम् ।  
वत्सो धारुरिव मातरं तं प्रत्यगुप पद्यताम् ॥२॥  
अमा कृत्वा पाप्मानं यस्तेनान्यं जिघांसति ।  
अश्मानस्तस्यां दग्धायां बहुलाः फट्करिक्रति ॥३॥  
सहस्रधामन् विशिखान् विग्रीवां छायया त्वम् ।  
प्रति स्म चक्रुषे कृत्यां प्रियां प्रियावते हर ॥४॥  
अनयाहमोषध्या सर्वाः कृत्या अदूदुषम् ।  
यां क्षेत्रे चक्रुर्यां गोषु यां वा ते पुरुषेषु ॥५॥  
यश्चकार न शशाक कर्तुं शश्रे पादमङ्गुरिम् ।  
चकार भद्रमस्मभ्यमात्मने तपनं तु सः ॥६॥  
अपामार्गोऽप मार्ष्टु क्षेत्रियं शपथश्च यः ।  
अपाह यातुधानीरप सर्वा अराय्यः ॥७॥  
अपमृज्य यातुधानान् अप सर्वा अराय्यः ।  
अपामार्ग त्वया वयं सर्वं तदप मृज्महे ॥८॥  
  
4.19  
उतो अस्यबन्धुकृदुतो असि नु जामिकृत्।  
उतो कृत्याकृतः प्रजां नदमिवा छिन्धि वार्षिकम् ॥१॥  
ब्राह्मणेन पर्युक्तासि कण्वेन नार्षदेन ।  
सेनेवैषि त्विषीमती न तत्र भयमस्ति यत्र प्राप्नोष्योषधे ॥२॥  
अग्रमेष्योषधीनां ज्योतिषेवाभिदीपयन् ।  
उत त्रातासि पाकस्याथो हन्तासि रक्षसः ॥३॥  
यददो देवा असुरांस्त्वयाग्रे निरकुर्वत ।  
ततस्त्वमध्योषधेऽपामार्गो अजायथाः ॥४॥  
विभिन्दती शतशाखा विभिन्दन् नाम ते पिता ।  
प्रत्यग्वि भिन्धि त्वं तं यो अस्मामभिदासति ॥५॥  
असद्भूम्याः समभवत्तद्यामेति महद्व्यचः ।  
तद्वै ततो विधूपायत्प्रत्यक्कर्तारमृच्छतु ॥६॥  
प्रत्यङ्हि सम्बभूविथ प्रतीचीनफलस्त्वम् ।  
सर्वान् मच्छपथामधि वरीयो यावया वधम् ॥७॥  
शतेन मा परि पाहि सहस्रेणाभि रक्षा मा ।  
इन्द्रस्ते वीरुधां पत उग्र ओज्मानमा दधत्॥८॥  
  
4.20  
आ पश्यति प्रति पश्यति परा पश्यति पश्यति ।  
दिवमन्तरिक्षमाद्भूमिं सर्वं तद्देवि पश्यति ॥१॥  
तिस्रो दिवस्तिस्रः पृथिवीः षट्चेमाः प्रदिशाः पृथक्।  
त्वयाहं सर्वा भूतानि पश्यानि देव्योषधे ॥२॥  
दिव्यस्य सुपर्णस्य तस्य हासि कनीनिका ।  
सा भूमिमा रुरोहिथ वह्यं श्रान्ता वधूरिव ॥३॥  
तां मे सहस्राक्षो देवो दक्षिणे हस्त आ दधत्।  
तयाहं सर्वं पश्यामि यश्च शूद्र उतार्यः ॥४॥  
आविष्कृणुष्व रूपानि मात्मानमप गूहथाः ।  
अथो सहस्रचक्षो त्वं प्रति पश्याः किमीदिनः ॥५॥  
दर्शय मा यातुधानान् दर्शय यातुधान्यः ।  
पिशाचान्त्सर्वान् दर्शयेति त्वा रभ ओषधे ॥६॥  
कश्यपस्य चक्षुरसि शुन्याश्च चतुरक्ष्याः ।  
वीध्रे सूर्यमिव सर्पन्तं मा पिशाचं तिरस्करः ॥७॥  
उदग्रभं परिपाणाद्यातुधानं किमीदिनम् ।  
तेनाहं सर्वं पश्याम्युत शूद्रमुतार्यम् ॥८॥  
यो अन्तरिक्षेण पतति दिवं यश्च अतिसर्पति ।  
भूमिं यो मन्यते नाथं तं पिशाचं प्र दर्शय ॥९॥  
  
4.21  
आ गावो अग्मन्न् उत भद्रमक्रन्त्सीदन्तु गोष्ठे रणयन्त्वस्मे ।  
प्रजावतीः पुरुरूपा इह स्युरिन्द्राय पूर्वीरुषसो दुहानाः ॥१॥  
इन्द्रो यज्वने गृणते च शिक्षत उपेद्ददाति न स्वं मुषायति ।  
भूयोभूयो रयिमिदस्य वर्धयन्न् अभिन्ने खिल्ये नि दधाति देवयुम् ॥२॥  
न ता नशन्ति न दभाति तस्करो नासामामित्रो व्यथिरा दधर्षति ।  
देवांश्च याभिर्यजते ददाति च ज्योगित्ताभिः सचते गोपतिः सह ॥३॥  
न ता अर्वा रेणुककाटोऽश्नुते न संस्कृतत्रमुप यन्ति ता अभि ।  
उरुगायमभयं तस्य ता अनु गावो मर्तस्य वि चरन्ति यज्वनः ॥४॥  
गावो भगो गाव इन्द्रो म इछाद्गाव सोमस्य प्रथमस्य भक्षः ।  
इमा या गावः स जनास इन्द्र इछामि हृदा मनसा चिदिन्द्रम् ॥५॥  
यूयं गावो मेदयथ कृशं चिदश्रीरं चित्कृणुथा सुप्रतीकम् ।  
भद्रं गृहं कृणुथ भद्रवाचो बृहद्वो वय उच्यते सभासु ॥६॥  
प्रजावतीः सूयवसे रुशन्तीः शुद्धा अपः सुप्रपाणे पिबन्तीः ।  
मा व स्तेन ईशत माघशंसः परि वो रुद्रस्य हेतिर्वृणक्तु ॥७॥  
  
4.22  
इममिन्द्र वर्धय क्षत्रियं मे इमं विशामेकवृषं कृणु त्वम् ।  
निरमित्रान् अक्ष्णुह्यस्य सर्वांस्तान् रन्धयास्मा अहमुत्तरेषु ॥१॥  
एमं भज ग्रामे अश्वेषु गोषु निष्टं भज यो अमित्रो अस्य ।  
वर्ष्म क्षत्राणामयमस्तु राजेन्द्र शत्रुं रन्धय सर्वमस्मै ॥२॥  
अयमस्तु धनपतिर्धनानामयं विशां विश्पतिरस्तु राजा ।  
अस्मिन्न् इन्द्र महि वर्चांसि धेह्यवर्चसं कृणुहि शत्रुमस्य ॥३॥  
अस्मै द्यावापृथिवी भूरि वामं दुहाथां घर्मदुघे इव धेनू ।  
अयं राजा प्रिय इन्द्रस्य भूयात्प्रियो गवामोषधीनां पशूनाम् ॥४॥  
युनज्मि त उत्तरावन्तमिन्द्रं येन जयन्ति न पराजयन्ते ।  
यस्त्वा करदेकवृषं जनानामुत राज्ञामुत्तमं मानवानाम् ॥५॥  
उत्तरस्त्वमधरे ते सपत्ना ये के च राजन् प्रतिशत्रवस्ते ।  
एकवृष इन्द्रसखा जिगीवां छत्रूयतामा भरा भोजनानि ॥६॥  
सिंहप्रतीको विशो अद्धि सर्वा व्याघ्रप्रतीकोऽव बाधस्व शत्रून् ।  
एकवृष इन्द्रसखा जिगीवां छत्रूयतामा खिदा भोजनानि ॥७॥  
  
4.23  
अग्नेर्मन्वे प्रथमस्य प्रचेतसः पाञ्चजन्यस्य बहुधा यमिन्धते ।  
विशोविशः प्रविशिवांसमीमहे स नो मुञ्चत्वंहसः ॥१॥  
यथा हव्यं वहसि जातवेदो यथा यज्ञं कल्पयसि प्रजानन् ।  
एवा देवेभ्यः सुमतिं न आ वह स नो मुञ्चत्वंहसः ॥२॥  
यामन्यामन्न् उपयुक्तं वहिष्ठं कर्मङ्कर्मन्न् आभगमग्निमीडे ।  
रक्षोहणं यज्ञवृधं घृताहुतं स नो मुञ्चत्वंहसः ॥३॥  
सुजातं जातवेदसमग्निं वैश्वानरं विभुम् ।  
हव्यवाहं हवामहे स नो मुञ्चत्वंहसः ॥४॥  
येन ऋषयो बलमद्योतयन् युजा येनासुराणामयुवन्त मायाः ।  
येनाग्निना पणीन् इन्द्रो जिगाय स नो मुञ्चत्वंहसः ॥५॥  
येन देवा अमृतमन्वविन्दन् येनौषधीर्मधुमतीरकृण्वन् ।  
येन देवाः स्वराभरन्त्स नो मुञ्चत्वंहसः ॥६॥  
यस्येदं प्रदिशि यद्विरोचते यज्जातं जनितव्यं च केवलम् ।  
स्तौम्यग्निं नाथितो जोहवीमि स नो मुञ्चत्वंहसः ॥७॥  
  
4.24  
इन्द्रस्य मन्महे शश्वदिदस्य मन्महे वृत्रघ्न स्तोमा उप मेम आगुः ।  
यो दाशुषः सुकृतो हवमेति स नो मुञ्चत्वंहसः ॥१॥  
य उग्रीणामुग्रबाहुर्ययुर्यो दानवानां बलमारुरोज ।  
येन जिताः सिन्धवो येन गावः स नो मुञ्चत्वंहसः ॥२॥  
यश्चर्षणिप्रो वृषभः स्वर्विद्यस्मै ग्रावाणः प्रवदन्ति नृम्णम् ।  
यस्याध्वरः सप्तहोता मदिष्ठः स नो मुञ्चत्वंहसः ॥३॥  
यस्य वशास ऋषभास उक्षणो यस्मै मीयन्ते स्वरवः स्वर्विदे ।  
यस्मै शुक्रः पवते ब्रह्मशुम्भितः स नो मुञ्चत्वंहसः ॥४॥  
यस्य जुष्टिं सोमिनः कामयन्ते यं हवन्त इषुमन्तं गविष्टौ ।  
यस्मिन्न् अर्कः शिश्रिये यस्मिन्न् ओजः स नो मुञ्चत्वंहसः ॥५॥  
यः प्रथमः कर्मकृत्याय जज्ञे यस्य वीर्यं प्रथमस्यानुबुद्धम् ।  
येनोद्यतो वज्रोऽभ्यायताहिं स नो मुञ्चत्वंहसः ॥६॥  
यः सङ्ग्रामान् नयति सं युधे वशी यः पुष्टानि संसृजति द्वयानि ।  
स्तौमीन्द्रं नाथितो जोहवीमि स नो मुञ्चत्वंहसः ॥७॥  
  
4.25  
वायोः सवितुर्विदथानि मन्महे यावात्मन्वद्विशथो यौ च रक्षथः ।  
यौ विश्वस्य परिभू बभूवथुस्तौ नो मुञ्चतमंहसः ॥१॥  
ययोः सङ्ख्याता वरिमा पार्हिवानि याभ्यां रजो युपितमन्तरिक्षे ।  
ययोः प्रायं नान्वानशे कश्चन तौ नो मुञ्चतमंहसः ॥२॥  
तव व्रते नि विशन्ते जनासस्त्वय्युदिते प्रेरते चित्रभानो ।  
युवं वायो सविता च भुवनानि रक्षथस्तौ नो मुञ्चतमंहसः ॥३॥  
अपेतो वायो सविता च दुष्कृतमप रक्षांसि शिमिदां च सेधतम् ।  
सं ह्यूर्जया सृजथः सं बलेन तौ नो मुञ्चतमंहसः ॥४॥  
रयिं मे पोषं सवितोत वायुस्तनू दक्षमा सुवतां सुशेवम् ।  
अयक्ष्मतातिं मह इह धत्तं तौ नो मुञ्चतमंहसः ॥५॥  
प्र सुमतिं सवितर्वाय ऊतये महस्वन्तं मत्सरं मादयाथः ।  
अर्वाग्वामस्य प्रवतो नि यच्छतं तौ नो मुञ्चतमंहसः ॥६॥  
उप श्रेष्ठा न आशिषो देवयोर्धामन्न् अस्थिरन् ।  
स्तौमि देवं सवितारं च वायुं तौ नो मुञ्चन्त्वंहसः ॥७॥  
  
4.26  
मन्वे वां द्यावापृथिवी सुभोजसौ सचेतसौ ये अप्रथेथाममिता योजनानि ।  
प्रतिष्ठे ह्यभवतं वसूनां ते नो मुञ्चतमंहसः ॥१॥  
प्रतिष्ठे ह्यभवतं वसूनां प्रवृद्धे देवी सुभगे उरूची ।  
द्यावापृथिवी भवतं मे स्योने ते नो मुञ्चतमंहसः ॥२॥  
असन्तापे सुतपसौ हुवेऽहमुर्वी गम्भीरे कविभिर्नमस्ये ।  
द्यावापृथिवी भवतं मे स्योने ते नो मुञ्चतमंहसः ॥३॥  
ये अमृतं बिभृथो ये हवींषि ये स्रोत्या बिभृथो ये मनुष्यान् ।  
द्यावापृथिवी भवतं मे स्योने ते नो मुञ्चतमंहसः ॥४॥  
ये उस्रिया बिभृथो ये वनस्पतीन् ययोर्वां विश्वा भुवनान्यन्तः ।  
द्यावापृथिवी भवतं मे स्योने ते नो मुञ्चतमंहसः ॥५॥  
ये कीलालेन तर्पयथो ये घृतेन याभ्यामृते न किं चन शक्नुवन्ति ।  
द्यावापृथिवी भवतं मे स्योने ते नो मुञ्चतमंहसः ॥६॥  
यन् मेदमभिशोचति येनयेन वा कृतं पौरुषेयान् न दैवात्।  
स्तौमि द्यावापृथिवी नाथितो जोहवीमि ते नो मुञ्चतमंहसः ॥७॥  
  
4.27  
मरुतां मन्वे अधि मे ब्रुवन्तु प्रेमं वाजं वाजसाते अवन्तु ।  
आशून् इव सुयमान् अह्व ऊतये ते नो मुञ्चन्त्वंहसः ॥१॥  
उत्समक्षितं व्यचन्ति ये सदा य आसिञ्चन्ति रसमोषधीषु ।  
पुरो दधे मरुतः पृश्निमातॄंस्ते नो मुञ्चन्त्वंहसः ॥२॥  
पयो धेनूनां रसमोषधीनां जवमर्वतां कवयो य इन्वथ ।  
शग्मा भवन्तु मरुतो नः स्योनास्ते नो मुञ्चन्त्वंहसः ॥३॥  
अपः समुद्राद्दिवमुद्वहन्ति दिवस्पृथिवीमभि ये सृजन्ति ।  
ये अद्भिरीशाना मरुतश्चरन्ति ते नो मुञ्चन्त्वंहसः ॥४॥  
ये कीलालेन तर्पयन्ति ये घृतेन ये वा वयो मेदसा संसृजन्ति ।  
ये अद्भिरीशाना मरुतो वर्षयन्ति ते नो मुञ्चन्त्वंहसः ॥५॥  
यदीदिदं मरुतो मारुतेन यदि देवा दैव्येनेदृगार ।  
यूयमीशिध्वे वसवस्तस्य निष्कृतेस्ते नो मुञ्चन्त्वंहसः ॥६॥  
तिग्ममनीकं विदितं सहस्वन् मारुतं शर्धः पृतनासूग्रम् ।  
स्तौमि मरुतो नाथितो जोहवीमि ते नो मुञ्चन्त्वंहसः ॥७॥  
  
4.28  
भवाशर्वौ मन्वे वां तस्य वित्तं ययोर्वामिदं प्रदिशि यद्विरोचते ।  
यावस्येशाथे द्विपदो यौ चतुष्पदस्तौ नो मुञ्चतमंहसः ॥१॥  
ययोरभ्यभ्व उत यद्दूरे चिद्यौ विदिताविषुभृतामसिष्ठौ ।  
यावस्येशथे द्विपदो यौ चतुष्पदस्तौ नो मुञ्चतमंहसः ॥२॥  
सहस्राक्षौ वृत्रहना हुवेहं दूरेगव्यूती स्तुवन्न् एम्युग्रौ ।  
यावस्येशथे द्विपदो यौ चतुष्पदस्तौ नो मुञ्चतमंहसः ॥३॥  
यावारेभाथे बहु साकमग्रे प्र चेदस्राष्ट्रमभिभां जनेषु ।  
यावस्येशथे द्विपदो यौ चतुष्पदस्तौ नो मुञ्चतमंहसः ॥४॥  
ययोर्वधान् नापपद्यते कश्चनान्तर्देवेषूत मानुषेषु ।  
यावस्येशथे द्विपदो यौ चतुष्पदस्तौ नो मुञ्चतमंहसः ॥५॥  
यः कृत्याकृन् मूलकृद्यातुधानो नि तस्मिन् धत्तं वज्रमुग्रौ ।  
यावस्येशथे द्विपदो यौ चतुष्पदस्तौ नो मुञ्चतमंहसः ॥६॥  
अधि नो ब्रूतं पृतनासूग्रौ सं वज्रेण सृजतं यः किमीदी ।  
स्तौमि भवाशर्वौ नाथितो जोहवीमि तौ नो मुञ्चतमंहसः ॥७॥  
  
4.29  
मन्वे वां मित्रावरुणावृतावृधौ सचेतसौ द्रुह्वणो यौ नुदेथे ।  
प्र सत्यावानमवथो भरेषु तौ नो मुञ्चतमंहसः ॥१॥  
सचेतसौ द्रुह्वणो यौ नुदेथे प्र सत्यावानमवथो भरेषु ।  
यौ गच्छथो नृचक्षसौ बभ्रुणा सुतं तौ नो मुञ्चतमंहसः ॥२॥  
यावङ्गिरसमवथो यावगस्तिं मित्रावरुणा जमदग्निमत्त्रिम् ।  
यौ कश्यपमवथो यौ वसिष्ठं तौ नो मुञ्चतमंहसः ॥३॥  
यौ श्यावाश्वमवथो वाध्र्यश्वं मित्रावरुणा पुरुमीढमत्त्रिम् ।  
यौ विमदमवथो सप्तवध्रिं तौ नो मुञ्चतमंहसः ॥४॥  
यौ भरद्वाजमवथो यौ गविष्ठिरं विश्वामित्रं वरुण मित्र कुत्सम् ।  
यौ कक्षीवन्तमवथो प्रोत कण्वं तौ नो मुञ्चतमंहसः ॥५॥  
यौ मेधातिथिमवथो यौ त्रिशोकं मित्रावरुणावुशनां काव्यं यौ ।  
यौ गोतममवथो प्रोत मुग्दलं तौ नो मुञ्चतमंहसः ॥६॥  
ययो रथः सत्यवर्त्म र्जुरश्मिर्मिथुया चरन्तमभियाति दूषयन् ।  
स्तौमि मित्रावरुणौ नाथितो जोहवीमि तौ नो मुञ्चतमंहसः ॥७॥  
  
4.30  
अहं रुद्रेभिर्वसुभिश्चराम्यहमादित्यैरुत विश्वदेवैः ।  
अहं मित्रावरुनोभा बिभर्म्यहमिन्द्राग्नी अहमश्विनोभा ॥१॥  
अहं राष्ट्री सङ्गमनी वसूनां चिकितुषी प्रथमा यज्ञियानाम् ।  
तां मा देवा व्यदधुः पुरुत्रा भूरिस्थात्रां भूर्यावेशयन्तः ॥२॥  
अहमेव स्वयमिदं वदामि जुष्टं देवानामुत मानुषाणाम् ।  
यं कामये तन्तमुग्रं कृणोमि तं ब्रह्माणं तमृषिं तं सुमेधाम् ॥३॥  
मया सोऽन्नमत्ति यो विपश्यति यः प्राणति य ईं शृणोत्युक्तम् ।  
अमन्तवो मां त उप क्षियन्ति श्रुधि श्रुत श्रुद्धेयं ते वदामि ॥४॥  
अहं रुद्राय धनुरा तनोमि ब्रह्मद्विषे शरवे हन्तवा उ ।  
अहं जनाय समदं कृणोमि अहं द्यावापृथिवी आ विवेश ॥५॥  
अहं सोममाहनसं बिभर्म्यहं त्वष्टारमुत पूषणं भगम् ।  
अहं दधामि द्रविणा हविष्मते सुप्राव्या यजमानाय सुन्वते ॥६॥  
अहं सुवे पितरमस्य मूर्धन् मम योनिरप्स्वन्तः समुद्रे ।  
ततो वि तिष्ठे भुवनानि विश्वोतामूं द्यां वर्ष्मणोप स्पृशामि ॥७॥  
अहमेव वातैव प्र वाम्यारभमाणा भुवनानि विश्वा ।  
परो दिवा पर एना पृथिव्यैतावती महिम्ना सं बभूव ॥८॥  
  
4.31  
त्वया मन्यो सरथमारुजन्तो हर्षमाणा हृषितासो मरुत्वन् ।  
तिग्मेषव आयुधा संशिशाना उप प्र यन्तु नरो अग्निरूपाः ॥१॥  
अग्निरिव मन्यो त्विषितः सहस्व सेनानीर्नः सहुरे हूत एधि ।  
हत्वाय शत्रून् वि भजस्व वेद ओजो मिमानो वि मृधो नुदस्व ॥२॥  
सहस्व मन्यो अभिमातिमस्मै रुजन् मृणन् प्रमृणन् प्रेहि शत्रून् ।  
उग्रं ते पाजो नन्वा रुरुध्रे वशी वशं नयासा एकज त्वम् ॥३॥  
एको बहूनामसि मन्य ईडिता विशंविशं युद्धाय सं शिशाधि ।  
अकृत्तरुक्त्वया युजा वयं द्युमन्तं घोषं विजयाय कृण्मसि ॥४॥  
विजेषकृदिन्द्र इवानवब्रवोऽस्माकं मन्यो अधिपा भवेह ।  
प्रियं ते नाम सहुरे गृणीमसि विद्मा तमुत्सं यत आबभूथ ॥५॥  
आभूत्या सहजा वज्र सायक सहो बिभर्षि सहभूत उत्तरम् ।  
क्रत्वा नो मन्यो सह मेद्येधि महाधनस्य पुरुहूत संसृजि ॥६॥  
संसृष्टं धनमुभयं समाकृतमस्मभ्यं धत्तां वरुणश्च मन्युः ।  
भियो दधाना हृदयेषु शत्रवः पराजितासो अप नि लयन्ताम् ॥७॥  
  
4.32  
यस्ते मन्योऽविधद्वज्र सायक सह ओजः पुष्यति विश्वमानुषक्।  
साह्याम दासमार्यं त्वया युजा वयं सहस्कृतेन सहसा सहस्वता ॥१॥  
मन्युरिन्द्रो मन्युरेवास देवो मन्युर्होता वरुणो जातवेदाः ।  
मन्युं विश ईडते मानुषीर्याः पहि नो मन्यो तपसा सजोषाः ॥२॥  
अभीहि मन्यो तवसस्तवीयान् तपसा युजा वि जहि शत्रून् ।  
अमित्रहा वृत्रहा दस्युहा च विश्वा वसून्या भरा त्वं नः ॥३॥  
त्वं हि मन्यो अभिभूत्योजाः स्वयम्भूर्भामो अभिमातिषाहः ।  
विश्वचर्षणिः सहुरिः सहीयान् अस्मास्वोजः पृतनासु धेहि ॥४॥  
अभागः सन्न् अप परेतो अस्मि तव क्रत्वा तविषस्य प्रचेतः ।  
तं त्वा मन्यो अक्रतुर्जिहीडाहं स्वा तनूर्बलदावा न एहि ॥५॥  
अयं ते अस्म्युप न एह्यर्वाङ्प्रतीचीनः सहुरे विश्वदावन् ।  
मन्यो वज्रिन्न् अभि न आ ववृत्स्व हनाव दस्यूंरुत बोध्यापेः ॥६॥  
अभि प्रेहि दक्षिणतो भवा नोऽधा वृत्राणि जङ्घनाव भूरि ।  
जुहोमि ते धरुणं मध्वो अग्रमुभावुपांशु प्रथमा पिबाव ॥७॥  
  
4.33  
अप नः शोशुचदघमग्ने शुशुग्ध्या रयिम् ।  
अप नः शोशुचदघम् ॥१॥  
सुक्षेत्रिया सुगातुया वसूया च यजामहे ।  
अप नः शोशुचदघम् ॥२॥  
प्र यद्भन्दिष्ठ एषां प्रास्माकासश्च सूरयः ।  
अप नः शोशुचदघम् ॥३॥  
प्र यत्ते अग्ने सूरयो जायेमहि प्र ते वयम् ।  
अप नः शोशुचदघम् ॥४॥  
प्र यदग्नेः सहस्वतो विश्वतो यन्ति भानवः ।  
अप नः शोशुचदघम् ॥५॥  
त्वं हि विश्वतोमुख विश्वतः परिभूरसि ।  
अप नः शोशुचदघम् ॥६॥  
द्विषो नो विश्वतोमुखाति नावेव पारय ।  
अप नः शोशुचदघम् ॥७॥  
स नः सिन्धुमिव नावाति पर्ष स्वस्तये ।  
अप नः शोशुचदघम् ॥८॥  
  
4.34  
ब्रह्मास्य शीर्षं बृहदस्य पृष्ठं वामदेव्यमुदरमोदनस्य ।  
छन्दांसि पक्षौ मुखमस्य सत्यं विष्टारी जातस्तपसोऽधि यज्ञः ॥१॥  
अनस्थाः पूताः पवनेन शुद्धाः शुचयः शुचिमपि यन्ति लोकम् ।  
नैषां शिश्नं प्र दहति जातवेदाः स्वर्गे लोके बहु स्त्रैणमेषाम् ॥२॥  
विष्टारिणमोदनं ये पचन्ति नैनान् अवर्तिः सचते कदा चन ।  
आस्ते यम उप याति देवान्त्सं गन्धर्वैर्मदते सोम्येभिः ॥३॥  
विष्टारिणमोदनं ये पचन्ति नैनान् यमः परि मुष्णाति रेतः ।  
रथी ह भूत्वा रथयान ईयते पक्षी ह भूत्वाति दिवः समेति ॥४॥  
एष यज्ञानां विततो वहिष्ठो विष्टारिणं पक्त्वा दिवमा विवेश ।  
आण्डीकं कुमुदं सं तनोति बिसं शालूकं शफको मुलाली ।  
एतास्त्वा धारा उप यन्तु सर्वाः स्वर्गे लोके मधुमत्पिन्वमाना उप त्वा तिष्ठन्तु पुष्करिणीः समन्ताः ॥५॥  
घृतह्रदा मधुकूलाः सुरोदकाः क्षीरेण पूर्णा उदकेन दध्ना ।  
एतास्त्वा धारा उप यन्तु सर्वाः स्वर्गे लोके मधुमत्पिन्वमाना उप त्वा तिष्ठन्तु पुष्करिणीः समन्ताः ॥६॥  
चतुरः कुम्भांश्चतुर्धा ददामि क्षीरेण पूर्नामुदकेन दध्ना ।  
एतास्त्वा धारा उप यन्तु सर्वाः स्वर्गे लोके मधुमत्पिन्वमाना उप त्वा तिष्ठन्तु पुष्करिणीः समन्ताः ॥७॥  
इममोदनं नि दधे ब्राह्मणेषु विष्टारिणं लोकजितं स्वर्गम् ।  
स मे मा क्षेष्ट स्वधया पिन्वमानो विश्वरूपा धेनुः कामदुघा मे अस्तु ॥८॥  
  
4.35  
यमोदनं प्रथमजा ऋतस्य प्रजापतिस्तपसा ब्रह्मणेऽपचत्।  
यो लोकानां विधृतिर्नाभिरेषात्तेनौदनेनाति तराणि मृत्युम् ॥१॥  
येनातरन् भूतकृतोऽति मृत्युं यमन्वविन्दन् तपसा श्रमेण ।  
यं पपाच ब्रह्मणे ब्रह्म पूर्वं तेनौदनेनाति तराणि मृत्युम् ॥२॥  
यो दाधार पृथिवीं विश्वभोजसं यो अन्तरिक्षमापृणाद्रसेन ।  
यो अस्तभ्नाद्दिवमूर्ध्वो महिम्ना तेनौदनेनाति तराणि मृत्युम् ॥३॥  
यस्मान् मासा निर्मितास्त्रिंशदराः संवत्सरो यस्मान् निर्मितो द्वादशारः ।  
अहोरात्रा यं परियन्तो नापुस्तेनौदनेनाति तराणि मृत्युम् ॥४॥  
यः प्राणदः प्राणदवान् बभूव यस्मै लोका घृतवन्तः क्षरन्ति ।  
ज्योतिष्मतीः प्रदिशो यस्य सर्वास्तेनौदनेनाति तराणि मृत्युम् ॥५॥  
यस्मात्पक्वादमृतं सम्बभूव यो गायत्र्या अधिपतिर्बभूव ।  
यस्मिन् वेदा निहिता विश्वरूपास्तेनौदनेनाति तराणि मृत्युम् ॥६॥  
अव बाधे द्विषन्तं देवपीयुं सपत्ना ये मेऽप ते भवन्तु ।  
ब्रह्मौदनं विश्वजितं पचामि शृण्वन्तु मे श्रद्दधानस्य देवाः ॥७॥  
  
4.36  
तान्त्सत्यौजाः प्र दहत्वग्निर्वैश्वानरो वृषा ।  
यो नो दुरस्याद्दिप्साच्चाथो यो नो अरातियात्॥१॥  
यो नो दिप्साददिप्सतो दिप्सतो यश्च दिप्सति ।  
वैश्वानरस्य दंष्ट्रयोरग्नेरपि दधामि तम् ॥२॥  
य आगरे मृगयन्ते प्रतिक्रोशेऽमावास्ये ।  
क्रव्यादो अन्यान् दिप्सतः सर्वांस्तान्त्सहसा सहे ॥३॥  
सहे पिशाचान्त्सहसैषां द्रविणं ददे ।  
सर्वान् दुरस्यतो हन्मि सं म आकूतिर्ऋध्यताम् ॥४॥  
ये देवास्तेन हासन्ते सूर्येण मिमते जवम् ।  
नदीषु पर्वतेषु ये सं तैः पशुभिर्विदे ॥५॥  
तपनो अस्मि पिशाचानां व्याघ्रो गोमतामिव ।  
श्वानः सिंहमिव दृष्ट्वा ते न विन्दन्ते न्यञ्चनम् ॥६॥  
न पिशाचैः सं शक्नोमि न स्तेनैः न वनर्गुभिः ।  
पिशाचास्तस्मान् नश्यन्ति यमहं ग्राममाविशे ॥७॥  
यं ग्राममाविशत इदमुग्रं सहो मम ।  
पिशाचास्तस्मान् नश्यन्ति न पापमुप जानते ॥८॥  
ये मा क्रोधयन्ति लपिता हस्तिनं मशका इव ।  
तान् अहं मन्ये दुर्हितान् जने अल्पशयून् इव ॥९॥  
अभि तं निर्ऋतिर्धत्तामश्वमिव अश्वाभिधान्या ।  
मल्वो यो मह्यं क्रुध्यति स उ पाशान् न मुच्यते ॥१०॥  
  
4.37  
त्वया पूर्वमथर्वाणो जघ्नू रक्षांस्योषधे ।  
त्वया जघान कश्यपस्त्वया कण्वो अगस्त्यः ॥१॥  
त्वया वयमप्सरसो गन्धर्वांस्चातयामहे ।  
अजशृङ्ग्यज रक्षः सर्वान् गन्धेन नाशय ॥२॥  
नदीं यन्त्वप्सरसोऽपां तारमवश्वसम् ।  
गुल्गुलूः पीला नलद्यौक्षगन्धिः प्रमन्दनी ।  
तत्परेताप्सरसः प्रतिबुद्धा अभूतन ॥३॥  
यत्राश्वत्था न्यग्रोधा महावृक्षाः शिखण्डिनः ।  
तत्परेताप्सरसः प्रतिबुद्धा अभूतन ॥४॥  
यत्र वः प्रेङ्खा हरिता अर्जुना उत यत्राघाताः कर्कर्यः संवदन्ति ।  
तत्परेताप्सरसः प्रतिबुद्धा अभूतन ॥५॥  
एयमगन्न् ओषधीनां वीरुधां वीर्यावती ।  
अजशृङ्ग्यराटकी तीक्ष्णशृङ्गी व्यृषतु ॥६॥  
आनृत्यतः शिखण्डिनो गन्धर्वस्याप्सरापतेः ।  
भिनद्मि मुष्कावपि यामि शेपः ॥७॥  
भीमा इन्द्रस्य हेतयः शतमृष्टीरयस्मयीः ।  
ताभिर्हविरदान् गन्धर्वान् अवकादान् व्यृषतु ॥८॥  
भीमा इन्द्रस्य हेतयः शतमृष्टीर्हिरण्ययीः ।  
ताभिर्हविरदान् गन्धर्वान् अवकादान् व्यृषतु ॥९॥  
अवकादान् अभिशोचान् अप्सु ज्योतय मामकान् ।  
पिशाचान्त्सर्वान् ओषधे प्र मृणीहि सहस्व च ॥१०॥  
श्वेवैकः कपिरिवैकः कुमारः सर्वकेशकः ।  
प्रियो दृश इव भूत्वा गन्धर्वः सचते स्त्रियस्।  
तमितो नाशयामसि ब्रह्मणा वीर्यावता ॥११॥  
जाया इद्वो अप्सरसो गन्धर्वाः पतयो यूयम् ।  
अप धावतामर्त्या मर्त्यान् मा सचध्वम् ॥१२॥  
  
4.38  
उद्भिन्दतीं सञ्जयन्तीमप्सरां साधुदेविनीम् ।  
ग्लहे कृतानि कृण्वानामप्सरां तामिह हुवे ॥१॥  
विचिन्वतीमाकिरन्तीमप्सरां साधुदेविनीम् ।  
ग्लहे कृतानि गृह्णानामप्सरां तामिह हुवे ॥२॥  
यायैः परिनृत्यत्याददाना कृतं ग्लहात्।  
सा नः कृतानि सीषती प्रहामाप्नोतु मायया ।  
सा नः पयस्वत्यैतु मा नो जैषुरिदं धनम् ॥३॥  
या अक्षेषु प्रमोदन्ते शुचं क्रोधं च बिभ्रती ।  
आनन्दिनीं प्रमोदिनीमप्सरां तामिह हुवे ॥४॥  
सूर्यस्य रश्मीन् अनु याः सञ्चरन्ति मरीचीर्वा या अनुसञ्चरन्ति ।  
यासामृषभो दूरतो वाजिनीवान्त्सद्यः सर्वान् लोकान् पर्येति रक्षन् ।  
स न ऐतु होममिमं जुषाणोऽन्तरिक्षेण सह वाजिनीवान् ॥५॥  
अन्तरिक्षेण सह वाजिनीवन् कर्कीं वत्सामिह रक्ष वाजिन् ।  
इमे ते स्तोका बहुला एह्यर्वाङियं ते कर्कीह ते मनोऽस्तु ॥६॥  
अन्तरिक्षेण सह वाजिनीवन् कर्कीं वत्सामिह रक्ष वाजिन् ।  
अयं घासो अयं व्रज इह वत्सां नि बध्नीमः ।  
यथानाम व ईश्महे स्वाहा ॥७॥  
  
4.39  
पृथिव्यामग्नये समनमन्त्स आर्ध्नोत्।  
यथा पृथिव्यामग्नये समनमन्न् एवा मह्यं सन्नमः सं नमन्तु ॥१॥  
पृथिवी धेनुस्तस्या अग्निर्वत्सः ।  
सा मेऽग्निना वत्सेनेषमूर्जं कामं दुहाम् ।  
आयुः प्रथमं प्रजां पोषं रयिं स्वाहा ॥२॥  
अन्तरिक्षे वायवे समनमन्त्स आर्ध्नोत्।  
यथान्तरिक्षे वायवे समनमन्न् एवा मह्यं सन्नमः सं नमन्तु ॥३॥  
अन्तरिक्षं धेनुस्तस्या वत्सः ।  
सा मे वायुना वत्सेनेषमूर्जं कामं दुहाम् ।  
आयुः प्रथमं प्रजां पोषं रयिं स्वाहा ॥४॥  
दिव्यादित्याय समनमन्त्स आर्ध्नोत्।  
यथा दिव्यादित्याय समनमन्न् एवा मह्यं सन्नमः सं नमन्तु ॥५॥  
द्यौर्धेनुस्तस्या आदित्यो वत्सः ।  
सा म आदित्येन वत्सेनेषमूर्जं कामं दुहाम् ।  
आयुः प्रथमं प्रजां पोषं रयिं स्वाहा ॥६॥  
दिक्षु चन्द्राय समनमन्त्स आर्ध्नोत्।  
यथा दिक्षु चन्द्राय समनमन्न् एवा मह्यं सन्नमः सं नमन्तु ॥७॥  
दिशो धेनवस्तासां चन्द्रो वत्सः ।  
ता मे चन्द्रेण वत्सेनेषमूर्जं कामं दुहामायुः प्रथमं प्रजां पोसं रयिं स्वाहा ॥८॥  
अग्नावग्निश्चरति प्रविष्ट ऋषीणां पुत्रो अभिशस्तिपा उ ।  
नमस्कारेण नमसा ते जुहोमि मा देवानां मिथुया कर्म भागम् ॥९॥  
हृदा पूतं मनसा जातवेदो विश्वानि देव वयुनानि विद्वान् ।  
सप्तास्यानि तव जातवेदस्तेभ्यो जुहोमि स जुषस्व हव्यम् ॥१०॥  
  
4.40  
ये पुरस्ताज्जुह्वति जातवेदः प्राच्या दिशोऽभिदासन्त्यस्मान् ।  
अग्निमृत्वा ते पराञ्चो व्यथन्तां प्रत्यगेनान् प्रतिसरेण हन्मि ॥१॥  
ये दक्षिणतो जुह्वति जातवेदो दक्षिणाया दिशोऽभिदासन्त्यस्मान् ।  
यममृत्वा ते पराञ्चो व्यथन्तां प्रत्यगेना प्रतिसरेण हन्मि ॥२॥  
ये पश्चाज्जुह्वति जातवेदः प्रतीच्या दिशोऽभिदासन्त्यस्मान् ।  
वरुणमृत्वा ते पराञ्चो व्यथन्तां प्रत्यगेनान् प्रतिसरेण हन्मि ॥३॥  
य उत्तरतो जुह्वति जातवेद उदीच्या दिशोऽभिदासन्त्यस्मान् ।  
सोममृत्वा ते पराञ्चो व्यथन्तां प्रत्यगेनान् प्रतिसरेण हन्मि ॥४॥  
येऽधस्ताज्जुह्वति जातवेद उदीच्या दिशोऽभिदासन्त्यस्मान् ।  
भूमिमृत्वा ते पराञ्चो व्यथन्तां प्रत्यगेनान् प्रतिसरेण हन्मि ॥५॥  
येऽन्तरिक्षाज्जुह्वति जातवेदो व्यध्वाया दिशोऽभिदासन्त्यस्मान् ।  
वायुमृत्वा ते पराञ्चो व्यथन्तां प्रत्यगेनान् प्रतिसरेण हन्मि ॥६॥  
य उपरिष्टाज्जुह्वति जातवेद ऊर्ध्वाया दिशोऽभिदासन्त्यस्मान् ।  
सूर्यमृत्वा ते पराञ्चो व्यथन्तां प्रत्यगेनान् प्रतिसरेण हन्मि ॥७॥  
ये दिशामन्तर्देशेभ्यो जुह्वति जातवेदः सर्वाभ्यो दिग्भ्योऽभिदासन्ति अस्मान् ।  
ब्रह्म र्त्वा ते पराञ्चो व्यथन्तां प्रत्यगेनान् प्रतिसरेण हन्मि ॥८॥