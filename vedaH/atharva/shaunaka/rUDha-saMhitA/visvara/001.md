---
title: ००१

---
1,1  
ये त्रिषप्ताः परियन्ति विश्वा रूपाणि बिभ्रतः ।  
वाचस्पतिर्बला तेषां तन्वो अद्य दधातु मे ॥१॥  
पुनरेहि वचस्पते देवेन मनसा सह ।  
वसोष्पते नि रमय मय्येवास्तु मयि श्रुतम् ॥२॥  
इहैवाभि वि तनूभे आर्त्नी इव ज्यया ।  
वाचस्पतिर्नि यच्छतु मय्येवास्तु मयि श्रुतम् ॥३॥  
उपहूतो वाचस्पतिरुपास्मान् वाचस्पतिर्ह्वयताम् ।  
सं श्रुतेन गमेमहि मा श्रुतेन वि राधिषि ॥४॥  
  
1.2  
विद्मा शरस्य पितरं पर्जन्यं भूरिधायसम् ।  
विद्मो ष्वस्य मातरं पृथिवीं भूरिवर्पसम् ॥१॥  
ज्याके परि णो नमाश्मानं तन्वं कृधि ।  
वीडुर्वरीयोऽरातीरप द्वेषांस्या कृधि ॥२॥  
वृक्षं यद्गावः परिषस्वजाना अनुस्फुरं शरमर्चन्त्यृभुम् ।  
शरुमस्मद्यावय दिद्युमिन्द्र ॥३॥  
यथा द्यां च पृथिवीं चान्तस्तिष्ठति तेजनम् ।  
एवा रोगं चास्रावं चान्तस्तिष्ठतु मुञ्ज इत्॥४॥  
  
1.3  
विद्मा शरस्य पितरं पर्जन्यं शतवृष्ण्यम् ।  
तेना ते तन्वे शं करं पृथिव्यां ते निषेचनं बहिष्टे अस्तु बालिति ॥१॥  
विद्मा शरस्य पितरं मित्रं शतवृष्ण्यम् ।  
तेना ते तन्वे शं करं पृथिव्यां ते निषेचनं बहिष्टे अस्तु बालिति ॥२॥  
विद्मा शरस्य पितरं वरुणं शतवृष्ण्यम् ।  
तेना ते तन्वे शं करं पृथिव्यां ते निषेचनं बहिष्टे अस्तु बालिति ॥३॥  
विद्मा शरस्य पितरं चन्द्रं शतवृष्ण्यम् ।  
तेना ते तन्वे शं करं पृथिव्यां ते निषेचनं बहिष्टे अस्तु बालिति ॥४॥  
विद्मा शरस्य पितरं सूर्यं शतवृष्ण्यम् ।  
तेना ते तन्वे शं करं पृथिव्यां ते निषेचनं बहिष्टे अस्तु बालिति ॥५॥  
यदान्त्रेषु गवीन्योर्यद्वस्तावधि संश्रितम् ।  
एवा ते मूत्रं मुच्यतां बहिर्बालिति सर्वकम् ॥६॥  
प्र ते भिनद्मि मेहनं वर्त्रं वेशन्त्या इव ।  
एवा ते मूत्रं मुच्यतां बहिर्बालिति सर्वकम् ॥७॥  
विषितं ते वस्तिबिलं समुद्रस्योदधेरिव ।  
एवा ते मूत्रं मुच्यतां बहिर्बालिति सर्वकम् ॥८॥  
यथेषुका परापतदवसृष्टाधि धन्वनः ।  
एवा ते मूत्रं मुच्यतां बहिर्बालिति सर्वकम् ॥९॥  
  
1.4  
अम्बयो यन्त्यध्वभिर्जामयो अध्वरीयताम् ।  
पृञ्चतीर्मधुना पयः ॥१॥  
अमूर्या उप सूर्ये याभिर्वा सूर्यः सह ।  
ता नो हिन्वन्त्वध्वरम् ॥२॥  
अपो देवीरुप ह्वये यत्र गावः पिबन्ति नः ।  
सिन्धुभ्यः कर्त्वं हविः ॥३॥  
अप्स्वन्तरमृतमप्सु भेषजम् ।  
अपामुत प्रशस्तिभिरश्वा भवथ वाजिनो गावो भवथ वाजिनीः ॥४॥  
  
1.5  
आपो हि ष्ठा मयोभुवस्ता न ऊर्जे दधातन ।  
महे रणाय चक्षसे ॥१॥  
यो वः शिवतमो रसस्तस्य भाजयतेह नः ।  
उशतीरिव मातरः ॥२॥  
तस्मा अरं गमाम वो यस्य क्षयाय जिन्वथ ।  
आपो जनयथा च नः ॥३॥  
ईशाना वार्याणां क्षयन्तीश्चर्षणीनाम् ।  
अपो याचामि भेषजम् ॥४॥  
  
1.6  
शं नो देवीरभिष्टय आपो भवन्तु पीतये ।  
शं योरभि स्रवन्तु नः ॥१॥  
अप्सु मे सोमो अब्रवीदन्तर्विश्वानि भेषजा ।  
अग्निं च विश्वशम्भुवम् ॥२॥  
आपः पृणीत भेषजं वरूथं तन्वे मम ।  
ज्योक्च सूर्यं दृशे ॥३॥  
शं न आपो धन्वन्याः शमु सन्त्वनूप्याः ।  
शं नः खनित्रिमा आपः शमु याः कुम्भ आभृताः ।  
शिवा नः सन्तु वार्षिकीः ॥४॥  
  
1.7  
स्तुवानमग्न आ वह यातुधानं किमीदिनम् ।  
त्वं हि देव वन्दितो हन्ता दस्योर्बभूविथ ॥१॥  
आज्यस्य परमेष्ठिन् जातवेदस्तनूवशिन् ।  
अग्ने तौलस्य प्राशान यातुधानान् वि लापय ॥२॥  
वि लपन्तु यातुधाना अत्त्रिणो ये किमीदिनः ।  
अथेदमग्ने नो हविरिन्द्रश्च प्रति हर्यतम् ॥३॥  
अग्निः पूर्व आ रभतां प्रेन्द्रो नुदतु बाहुमान् ।  
ब्रवीतु सर्वो यातुमान् अयमस्मीत्येत्य ॥४॥  
पश्याम ते वीर्यं जातवेदः प्र णो ब्रूहि यातुधानान् नृचक्षः ।  
त्वया सर्वे परितप्ताः पुरस्तात्त आ यन्तु प्रब्रुवाणा उपेदम् ॥५॥  
आ रभस्व जातवेदोऽस्माकार्थाय जज्ञिषे ।  
दूतो नो अग्ने भूत्वा यातुधानान् वि लापय ॥६॥  
त्वमग्ने यातुधानान् उपबद्धामिहा वह ।  
अथैषामिन्द्रो वज्रेणापि शीर्षाणि वृश्चतु ॥७॥  
  
1.8  
इदं हविर्यातुधानान् नदी फेनमिवा वहत्।  
य इदं स्त्री पुमान् अकरिह स स्तुवतां जनः ॥१॥  
अयं स्तुवान आगमदिमं स्म प्रति हर्यत ।  
बृहस्पते वशे लब्ध्वाग्नीषोमा वि विध्यतम् ॥२॥  
यातुधानस्य सोमप जहि प्रजां नयस्व च ।  
नि स्तुवानस्य पातय परमक्ष्युतावरम् ॥३॥  
यत्रैषामग्ने जनिमानि वेत्थ गुहा सतामत्त्रिणां जातवेदः ।  
तांस्त्वं ब्रह्मणा वावृधानो जह्येषां शततर्हमग्ने ॥४॥  
  
1.9  
अस्मिन् वसु वसवो धारयन्त्विन्द्रः पूषा वरुणो मित्रो अग्निः ।  
इममादित्या उत विश्वे च देवा उत्तरस्मिन् ज्योतिषि धारयन्तु ॥१॥  
अस्य देवाः प्रदिशि ज्योतिरस्तु सूर्यो अग्निरुत वा हिरण्यम् ।  
सपत्ना अस्मदधरे भवन्तूत्तमं नाकमधि रोहयेमम् ॥२॥  
येनेन्द्राय समभरः पयांस्युत्तमेन ब्रह्मणा जातवेदः ।  
तेन त्वमग्न इह वर्धयेमं सजातानां श्रैष्ठ्य आ धेह्येनम् ॥३॥  
ऐषां यज्ञमुत वर्चो ददेऽहं रायस्पोषमुत चित्तान्यग्ने ।  
सपत्ना अस्मदधरे भवन्तूत्तमं नाकमधि रोहयेमम् ॥४॥  
  
1.10  
अयं देवानामसुरो वि राजति वशा हि सत्या वरुणस्य राज्ञः ।  
ततस्परि ब्रह्मणा शाशदान उग्रस्य मन्योरुदिमं नयामि ॥१॥  
नमस्ते रजन् वरुणास्तु मन्यवे विश्वं ह्युग्र निचिकेषि द्रुग्धम् ।  
सहस्रमन्यान् प्र सुवामि साकं शतं जीवाति शरदस्तवायम् ॥२॥  
यदुवक्थानृतं जिह्वया वृजिनं बहु ।  
राज्ञस्त्वा सत्यधर्मणो मुञ्चामि वरुणादहम् ॥३॥  
मुञ्चामि त्वा वैश्वानरादर्णवान् महतस्परि ।  
सजातान् उग्रेहा वद ब्रह्म चाप चिकीहि नः ॥४॥  
  
1.11  
वषट्ते पूषन्न् अस्मिन्त्सूतावर्यमा होता कृणोतु वेधाः ।  
सिस्रतां नार्यृतप्रजाता वि पर्वाणि जिहतां सूतवा उ ॥१॥  
चतस्रो दिवः प्रदिशश्चतस्रो भूम्या उत ।  
देवा गर्भं समैरयन् तं व्यूर्णुवन्तु सूतवे ॥२॥  
सूषा व्यूर्णोतु वि योनिं हापयामसि ।  
श्रथया सूषणे त्वमव त्वं बिष्कले सृज ॥३॥  
नेव मांसे न पीवसि नेव मज्जस्वाहतम् ।  
अवैतु पृश्नि शेवलं शुने जराय्वत्तवेऽव जरायु पद्यताम् ॥४॥  
वि ते भिनद्मि मेहनं वि योनिं वि गवीनिके ।  
वि मातरं च पुत्रं च वि कुमारं जरायुणाव जरायु पद्यताम् ॥५॥  
यथा वातो यथा मनो यथा पतन्ति पक्षिणः ।  
एवा त्वं दशमास्य साकं जरायुणा पताव जरायु पद्यताम् ॥६॥  
  
1.12  
जरायुजः प्रथम उस्रियो वृषा वाताभ्रजा स्तनयन्न् एति वृष्ट्या ।  
स नो मृडाति तन्व ऋजुगो रुजन् य एकमोजस्त्रेधा विचक्रमे ॥१॥  
अङ्गेअङ्गे शोचिषा शिश्रियाणं नमस्यन्तस्त्वा हविषा विधेम ।  
अङ्कान्त्समङ्कान् हविषा विधेम यो अग्रभीत्पर्वास्या ग्रभीता ॥२॥  
मुञ्च शीर्षक्त्या उत कास एनं परुष्परुराविवेशा यो अस्य ।  
यो अभ्रजा वातजा यश्च शुष्मो वनस्पतीन्त्सचतां पर्वतांश्च ॥३॥  
शं मे परस्मै गात्राय शमस्त्ववराय मे ।  
शं मे चतुर्भ्यो अङ्गेभ्यः शमस्तु तन्वे मम ॥४॥  
  
1.13  
नमस्ते अस्तु विद्युते नमस्ते स्तनयित्नवे ।  
नमस्ते अस्त्वश्मने येना दूडाशे अस्यसि ॥१॥  
नमस्ते प्रवतो नपाद्यतस्तपः समूहसि ।  
मृडया नस्तनूभ्यो मयस्तोकेभ्यस्कृधि ॥२॥  
प्रवतो नपान् नम एवास्तु तुभ्यं नमस्ते हेतये तपुषे च कृण्मः ।  
विद्म ते धाम परमं गुहा यत्समुद्रे अन्तर्निहितासि नाभिः ॥३॥  
यां त्वा देवा असृजन्त विश्व इषुं कृण्वाना असनाय धृष्णुम् ।  
सा नो मृड विदथे गृणाना तस्यै ते नमो अस्तु देवि ॥४॥  
  
1.14  
भगमस्या वर्च आदिष्यधि वृक्षादिव स्रजम् ।  
महाबुध्न इव पर्वतो ज्योक्पितृष्वास्ताम् ॥१॥  
एषा ते राजन् कन्या वधूर्नि धूयतां यम ।  
सा मातुर्बध्यतां गृहेऽथो भ्रातुरथो पितुः ॥२॥  
एषा ते कुलपा राजन् तामु ते परि दद्मसि ।  
ज्योक्पितृष्वासाता आ शीर्ष्णः शमोप्यात्॥३॥  
असितस्य ते ब्रह्मणा कश्यपस्य गयस्य च ।  
अन्तःकोशमिव जामयोऽपि नह्यामि ते भगम् ॥४ ॥  
  
1.15  
सं सं स्रवन्तु सिन्धवः सं वाताः सं पतत्रिणः ।  
इमं यज्ञं प्रदिवो मे जुषन्तां संस्राव्येण हविषा जुहोमि ॥१॥  
इहैव हवमा यात म इह संस्रावणा उतेमं वर्धयता गिरः ।  
इहैतु सर्वो यः पशुरस्मिन् तिष्ठतु या रयिः ॥२॥  
ये नदीनां संस्रवन्त्युत्सासः सदमक्षिताः ।  
तेभिर्मे सर्वैः संस्रावैर्धनं सं स्रावयामसि ॥३॥  
ये सर्पिषः संस्रवन्ति क्षीरस्य चोदकस्य च  
तेभिर्मे सर्वैः संस्रावैर्धनं सं स्रावयामसि ॥४॥  
  
1.16  
येऽमावास्यां रात्रिमुदस्थुर्व्राजमत्त्रिणः ।  
अग्निस्तुरीयो यातुहा सो अस्मभ्यमधि ब्रवत्॥१॥  
सीसायाध्याह वरुणः सीसायाग्निरुपावति ।  
सीसं म इन्द्रः प्रायच्छत्तदङ्ग यातुचातनम् ॥२॥  
इदं विष्कन्धं सहत इदं बाधते अत्त्रिणः ।  
अनेन विश्वा ससहे या जातानि पिशाच्याः ॥३॥  
यदि नो गां हंसि यद्यश्वं यदि पूरुषम् ।  
तं त्वा सीसेन विध्यामो यथा नोऽसो अवीरहा ॥४॥  
  
1.17  
अमूर्या यन्ति योषितो हिरा लोहितवाससः ।  
अभ्रातर इव जामयस्तिष्ठन्तु हतवर्चसः ॥१॥  
तिष्ठावरे तिष्ठ पर उत त्वं तिष्ठ मध्यमे ।  
कनिष्ठिका च तिष्ठति तिष्ठादिद्धमनिर्मही ॥२॥  
शतस्य धमनीनां सहस्रस्य हिराणाम् ।  
अस्थुरिन् मध्यमा इमाः साकमन्ता अरंसत ॥३॥  
परि वः सिकतावती धनूर्बृहत्यक्रमीत्।  
तिष्ठतेलयता सु कम् ॥४॥  
  
1.18  
निर्लक्ष्म्यं ललाम्यं निररातिं सुवामसि ।  
अथ या भद्रा तानि नः प्रजाया अरातिं नयामसि ॥१॥  
निररणिं सविता साविषक्पदोर्निर्हस्तयोर्वरुणो मित्रो अर्यमा ।  
निरस्मभ्यमनुमती रराणा प्रेमां देवा असाविषुः सौभगाय ॥२॥  
यत्त आत्मनि तन्वां घोरमस्ति यद्वा केशेषु प्रतिचक्षणे वा ।  
सर्वं तद्वाचाप हन्मो वयं देवस्त्वा सविता सूदयतु ॥३॥  
रिश्यपदीं वृषदतीं गोषेधां विधमामुत ।  
विलीढ्यं ललाम्यं ता अस्मन् नाशयामसि ॥४॥  
  
1.19  
मा नो विदन् विव्याधिनो मो अभिव्याधिनो विदन् ।  
आराच्छरव्या अस्मद्विषूचीरिन्द्र पातय ॥१॥  
विष्वञ्चो अस्मच्छरवः पतन्तु ये अस्ता ये चास्याः ।  
दैवीर्मनुष्येसवो ममामित्रान् वि विध्यत ॥२॥  
यो नः स्वो यो अरणः सजात उत निष्ट्यो यो अस्मामभिदासति ।  
रुद्रः शरव्ययैतान् ममामित्रान् वि विध्यतु ॥३॥  
यः सपत्नो योऽसपत्नो यश्च द्विषन् छपाति नः ।  
देवास्तं सर्वे धूर्वन्तु ब्रह्म वर्म ममान्तरम् ॥४॥  
  
1.20  
अदारसृद्भवतु देव सोमास्मिन् यज्ञे मरुतो मृडता नः ।  
मा नो विददभिभा मो अशस्तिर्मा नो विदद्वृजिना द्वेष्या या ॥१॥  
यो अद्य सेन्यो वधोऽघायूनामुदीरते ।  
युवं तं मित्रावरुणावस्मद्यावयतं परि ॥२॥  
इतश्च यदमुतश्च यद्वधं वरुण यावय ।  
वि महच्छर्म यच्छ वरीयो यावया वधम् ॥३॥  
शास इत्था महामस्यमित्रसाहो अस्तृतः ।  
न यस्य हन्यते सखा न जीयते कदा चन ॥४॥  
  
1.21  
स्वस्तिदा विशां पतिर्वृत्रहा विमृधो वशी ।  
वृषेन्द्रः पुर एतु नः सोमपा अभयङ्करः ॥१॥  
वि न इन्द्र मृधो जहि नीचा यच्छ पृतन्यतः ।  
अधमं गमया तमो यो अस्मामभिदासति ॥२॥  
वि रक्षो वि मृधो जहि वि वृत्रस्य हनू रुज ।  
वि मन्युमिन्द्र वृत्रहन्न् अमित्रस्याभिदासतः ॥३॥  
अपेन्द्र द्विषतो मनोऽप जिज्यासतो वधम् ।  
वि महच्छर्म यच्छ वरीयो यावया वधम् ॥४॥  
  
1.22  
अनु सूर्यमुदयतां हृद्द्योतो हरिमा च ते ।  
गो रोहितस्य वर्णेन तेन त्वा परि दध्मसि ॥१॥  
परि त्वा रोहितैर्वर्णैर्दीर्घायुत्वाय दध्मसि ।  
यथायमरपा असदथो अहरितो भुवत्॥२॥  
या रोहिणीर्देवत्या गावो या उत रोहिणीः ।  
रूपंरूपं वयोवयस्ताभिष्ट्वा परि दध्मसि ॥३॥  
शुकेषु ते हरिमाणं रोपणाकासु दध्मसि ।  
अथो हारिद्रवेषु ते हरिमाणं नि दध्मसि ॥४॥  
  
1.23  
नक्तञ्जातासि ओषधे रामे कृष्णे असिक्नि च ।  
इदं रजनि रजय किलासं पलितं च यत्॥१॥  
किलासं च पलितं च निरितो नाशया पृषत्।  
आ त्वा स्वो विशतां वर्णः परा शुक्लानि पातय ॥२॥  
असितं ते प्रलयनमास्थानमसितं तव ।  
असिक्नी अस्योषधे निरितो नाशया पृषत्॥३॥  
अस्थिजस्य किलासस्य तनूजस्य च यत्त्वचि ।  
दूष्या कृतस्य ब्रह्मणा लक्ष्म श्वेतमनीनशम् ॥४॥  
  
1.24  
सुपर्णो जातः प्रथमस्तस्य त्वं पित्तमासिथ ।  
तदासुरी युधा जिता रूपं चक्रे वनस्पतीन् ॥१॥  
आसुरी चक्रे प्रथमेदं किलासभेषजमिदं किलासनाशनम् ।  
अनीनशत्किलासं सरूपामकरत्त्वचम् ॥२॥  
सरूपा नाम ते माता सरूपो नाम ते पिता ।  
सरूपकृत्त्वमोषधे सा सरूपमिदं कृधि ॥३॥  
श्यामा सरूपङ्करणी पृथिव्या अध्युद्भृता ।  
इदमू षु प्र साधय पुना रूपाणि कल्पय ॥४॥  
  
1.25  
यदग्निरापो अदहत्प्रविश्य यत्राकृण्वन् धर्मधृतो नमांसि ।  
तत्र त आहुः परमं जनित्रं स नः संविद्वान् परि वृङ्ग्धि तक्मन् ॥१॥  
यद्यर्चिर्यदि वासि शोचिः शकल्येषि यदि वा ते जनित्रम् ।  
ह्रूडुर्नामासि हरितस्य देव स नः संविद्वान् परि वृङ्ग्धि तक्मन् ॥२॥  
यदि शोको यदि वाभिशोको यदि वा राज्ञो वरुणस्यासि पुत्रः ।  
ह्रूडुर्नामासि हरितस्य देव स नः संविद्वान् परि वृङ्ग्धि तक्मन् ॥३॥  
नमः शीताय तक्मने नमो रूराय शोचिषे कृणोमि ।  
यो अन्येद्युरुभयद्युरभ्येति तृतीयकाय नमो अस्तु तक्मने ॥४॥  
  
1.26  
आरेऽसावस्मदस्तु हेतिर्देवासो असत्।  
आरे अश्मा यमस्यथ ॥१॥  
सखासावस्मभ्यमस्तु रातिः सखेन्द्रो भगः ।  
सविता चित्रराधाः ॥२॥  
यूयं नः प्रवतो नपान् मरुतः सूर्यत्वचसः ।  
शर्म यच्छथ सप्रथाः ॥३॥  
सुषूदत मृडत मृडया नस्तनूभ्यो ।  
मयस्तोकेभ्यस्कृधि ॥४॥  
  
1.27  
अमूः पारे पृदाक्वस्त्रिषप्ता निर्जरायवः ।  
तासां जरायुभिर्वयमक्ष्यावपि व्ययामस्यघायोः परिपन्थिनः ॥१॥  
विषूच्येतु कृन्तती पिनाकमिव बिभ्रती ।  
विष्वक्पुनर्भुवा मनोऽसमृद्धा अघायवः ॥२॥  
न बहवः समशकन् नार्भका अभि दाधृषुः ।  
वेणोरद्गा इवाभितोऽसमृद्धा अघायवः ॥३॥  
प्रेतं पादौ प्र स्फुरतं वहतं पृणतो गृहान् ।  
इन्द्रान्येतु प्रथमाजीतामुषिता पुरः ॥४॥  
  
1.28  
उप प्रागाद्देवो अग्नी रक्षोहामीवचातनः ।  
दहन्न् अप द्वयाविनो यातुधानान् किमीदिनः ॥१॥  
प्रति दह यातुधानान् प्रति देव किमीदिनः ।  
प्रतीचीः कृष्णवर्तने सं दह यातुधान्यः ॥२॥  
या शशाप शपनेन याघं मूरमादधे ।  
या रसस्य हरणाय जातमारेभे तोकमत्तु सा ॥३॥  
पुत्रमत्तु यातुधानीः स्वसारमुत नप्त्यम् ।  
अधा मिथो विकेश्यो वि घ्नतां यातुधान्यो वि तृह्यन्तामराय्यः ॥४॥  
  
1.29  
अभीवर्तेन मणिना येनेन्द्रो अभिववृधे ।  
तेनास्मान् ब्रह्मणस्पतेऽभि राष्ट्राय वर्धय ॥१॥  
अभिवृत्य सपत्नान् अभि या नो अरातयः ।  
अभि पृतन्यन्तं तिष्ठाभि यो नो दुरस्यति ॥२॥  
अभि त्वा देवः सविताभि षोमो अवीवृधत्।  
अभि त्वा विश्वा भूतान्यभीवर्तो यथाससि ॥३॥  
अभीवर्तो अभिभवः सपत्नक्षयणो मणिः ।  
राष्ट्राय मह्यं बध्यतां सपत्नेभ्यः पराभुवे ॥४॥  
उदसौ सूर्यो अगादुदिदं मामकं वचः ।  
यथाहं शत्रुहोऽसान्यसपत्नः सपत्नहा ॥५॥  
सपत्नक्षयणो वृषाभिरष्ट्रो विषासहिः ।  
यथाहमेषां वीराणां विराजानि जनस्य च ॥६॥  
  
1.30  
विश्वे देवा वसवो रक्षतेममुतादित्या जागृत यूयमस्मिन् ।  
मेमं सनाभिरुत वान्यनाभिर्मेमं प्रापत्पौरुषेयो वधो यः ॥१॥  
ये वो देवाः पितरो ये च पुत्राः सचेतसो मे शृणुतेदमुक्तम् ।  
सर्वेभ्यो वः परि ददाम्येतं स्वस्त्येनं जरसे वहाथ ॥२॥  
ये देवा दिवि ष्ठ ये पृथिव्यां ये अन्तरिक्ष ओषधीषु पशुष्वप्स्वन्तः ।  
ते कृणुत जरसमायुरस्मै शतमन्यान् परि वृणक्तु मृत्यून् ॥३॥  
येषां प्रयाजा उत वानुयाजा हुतभागा अहुतादश्च देवाः ।  
येषां वः पञ्च प्रदिशो विभक्तास्तान् वो अस्मै सत्रसदः कृणोमि ॥४॥  
  
1.31  
आशानामाशापालेभ्यश्चतुर्भ्यो अमृतेभ्यः ।  
इदं भूतस्याध्यक्षेभ्यो विधेम हविषा वयम् ॥१॥  
य आशानामाशापालाश्चत्वार स्थन देवाः ।  
ते नो निर्ऋत्याः पाशेभ्यो मुञ्चतांहसोअंहसः ॥२॥  
अस्रामस्त्वा हविषा यजाम्यश्लोणस्त्वा घृतेन जुहोमि ।  
य आशानामाशापालस्तुरीयो देवः स नः सुभूतमेह वक्षत्॥३॥  
स्वस्ति मात्र उत पित्रे नो अस्तु स्वस्ति गोभ्यो जगते पुरुषेभ्यः ।  
विश्वं सुभूतं सुविदत्रं नो अस्तु ज्योगेव दृशेम सूर्यम् ॥४॥  
  
1.32  
इदं जनासो विदथ महद्ब्रह्म वदिष्यति ।  
न तत्पृथिव्यां नो दिवि येन प्राणन्ति वीरुधः ॥१॥  
अन्तरिक्ष आसां स्थाम श्रान्तसदामिव ।  
आस्थानमस्य भूतस्य विदुष्टद्वेधसो न वा ॥२॥  
यद्रोदसी रेजमाने भूमिश्च निरतक्षतम् ।  
आर्द्रं तदद्य सर्वदा समुद्रस्येव श्रोत्याः ॥३॥  
विश्वमन्यामभीवार तदन्यस्यामधि श्रितम् ।  
दिवे च विश्ववेदसे पृथिव्यै चाकरं नमः ॥४॥  
  
1.33  
हिरण्यवर्णाः शुचयः पावका यासु जातः सविता यास्वग्निः ।  
या अग्निं गर्भं दधिरे सुवर्णास्ता न आपः शं स्योना भवन्तु ॥१॥  
यासां राजा वरुणो याति मध्ये सत्यानृते अवपश्यन् जनानाम् ।  
या अग्निं गर्भं दधिरे सुवर्णास्ता न आपः शं स्योना भवन्तु ॥२॥  
यासां देवा दिवि कृण्वन्ति भक्षं या अन्तरिक्षे बहुधा भवन्ति ।  
या अग्निं गर्भं दधिरे सुवर्णास्ता न आपः शं स्योना भवन्तु ॥३॥  
शिवेन मा चक्षुषा पश्यतापः शिवया तन्वोप स्पृशत त्वचं मे ।  
घृतश्चुतः शुचयो याः पावकास्ता न आपः शं स्योना भवन्तु ॥४॥  
  
1.34  
इयं वीरुन् मधुजाता मधुना त्वा खनामसि ।  
मधोरधि प्रजातासि सा नो मधुमतस्कृधि ॥१॥  
जिह्वाया अग्रे मधु मे जिह्वामूले मधूलकम् ।  
ममेदह क्रतावसो मम चित्तमुपायसि ॥२॥  
मधुमन् मे निक्रमणं मधुमन् मे परायणम् ।  
वाचा वदामि मधुमद्भूयासं मधुसन्दृशः ॥३॥  
मधोरस्मि मधुतरो मदुघान् मधुमत्तरः ।  
मामित्किल त्वं वनाः शाखां मधुमतीमिव ॥४॥  
परि त्वा परितत्नुनेक्षुणागामविद्विषे ।  
यथा मां कमिन्यसो यथा मन् नापगा असः ॥५॥  
  
1.35  
यदाबध्नन् दाक्षायणा हिरण्यं शतानीकाय सुमनस्यमानाः ।  
तत्ते बध्नाम्यायुषे वर्चसे बलाय दीर्घायुत्वाय शतशारदाय ॥१॥  
नैनं रक्षांसि न पिशाचाः सहन्ते देवानामोजः प्रथमजं ह्येतत्।  
यो बिभर्ति दाक्षायणं हिरण्यं स जीवेषु कृणुते दीर्घमायुः ॥२॥  
अपां तेजो ज्योतिरोजो बलं च वनस्पतीनामुत वीर्याणि ।  
इन्द्र इवेन्द्रियाण्यधि धारयामो अस्मिन् तद्दक्षमाणो बिभरद्धिरण्यम् ॥३॥  
समानां मासामृतुभिष्ट्वा वयं संवत्सरस्य पयसा पिपर्मि ।  
इन्द्राग्नी विश्वे देवास्तेऽनु मन्यन्तामहृणीयमानाः ॥४॥