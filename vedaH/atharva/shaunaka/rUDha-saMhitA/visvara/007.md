---
title: ००७

---
7.1  
धीती वा ये अनयन् वाचो अग्रं मनसा वा येऽवदन्न् ऋतानि ।  
तृतीयेन ब्रह्मणा वावृधानास्तुरीयेणामन्वत नाम धेनोः ॥१॥  
स वेद पुत्रः पितरं स मातरं स सूनुर्भुवत्स भुवत्पुनर्मघः ।  
स द्यामौर्णोदन्तरिक्षं स्वः स इदं विश्वमभवत्स आभरत्॥२॥  
  
7.2  
अथर्वाणं पितरं देवबन्धुं मातुर्गर्भं पितुरसुं युवानम् ।  
य इमं यज्ञं मनसा चिकेत प्र णो वोचस्तमिहेह ब्रवः ॥१॥  
  
7.3  
अया विष्ठा जनयन् कर्वराणि स हि घृणिरुरुर्वराय गातुः ।  
स प्रत्युदैद्धरुणं मध्वो अग्रं स्वया तन्वा तन्वमैरयत ॥१॥  
  
7.4  
एकया च दशभिश्च सुहुते द्वाभ्यामिष्टये विंशत्या च ।  
तिसृभिश्च वहसे त्रिंशता च वियुग्भिर्वाय इह ता वि मुञ्च ॥१॥  
  
7.5  
यज्ञेन यज्ञमयजन्त देवास्तानि धर्माणि प्रथमान्यासन् ।  
ते ह नाकं महिमानः सचन्त यत्र पूर्वे साध्याः सन्ति देवाः ॥१॥  
यज्ञो बभूव स आ बभूव स प्र जज्ञे स उ वावृधे पुनः ।  
स देवानामधिपतिर्बभूव सो अस्मासु द्रविणमा दधातु ॥२॥  
यद्देवा देवान् हविषाऽयजन्तामर्त्यान् मनसा मर्त्येन ।  
मदेम तत्र परमे व्योमन् पश्येम तदुदितौ सूर्यस्य ॥३॥  
यत्पुरुषेण हविषा यज्ञं देवा अतन्वत ।  
अस्ति नु तस्मादोजीयो यद्विहव्येनेजिरे ॥४॥  
मुग्धा देवा उत शुनाऽयजन्तोत गोरङ्गैः पुरुधाऽयजन्त ।  
य इमं यज्ञं मनसा चिकेत प्र णो वोचस्तमिहेह ब्रवः ॥५॥  
  
7.6  
अदितिर्द्यौरदितिरन्तरिक्षमदितिर्माता स पिता स पुत्रः ।  
विश्वे देवा अदितिर्पञ्च जना अदितिर्जातमदितिर्जनित्वम् ॥१॥  
महीमू षु मातरं सुव्रतानामृतस्य पत्नीमवसे हवामहे ।  
तुविक्षत्रामजरन्तीमुरूचीं सुशर्माणमदितिं सुप्रणीतिम् ॥२॥  
सुत्रामाणं पृथिवीं द्यामनेहसं सुशर्माणमदितिं सुप्रणीतिम् ।  
दैवीं नावं स्वरित्रामनागसो अस्रवन्तीमा रुहेमा स्वस्तये ॥१॥  
वाजस्य नु प्रसवे मातरं महीमदितिं नाम वचसा करामहे ।  
यस्या उपस्थ उर्वन्तरिक्षं सा नः शर्म त्रिवरूथं नि यछात्॥२॥  
  
7.7  
दितेः पुत्राणामदितेरकारिषमव देवानां बृहतामनर्मणाम् ।  
तेषां हि धाम गभिषक्समुद्रियं नैनान् नमसा परो अस्ति कश्चन ॥१॥  
  
7.8  
भद्रादधि श्रेयः प्रेहि बृहस्पतिः पुरएता ते अस्तु ।  
अथेममस्या वर आ पृथिव्या आरेशत्रुं कृणुहि सर्ववीरम् ॥१॥  
  
7.9  
प्रपथे पथामजनिष्ट पूषा प्रपथे दिवः प्रपथे पृथिव्याः ।  
उभे अभि प्रियतमे सधस्थे आ च परा च चरति प्रजानन् ॥१॥  
पूषेमा आशा अनु वेद सर्वाः सो अस्माँ अभयतमेन नेषत्।  
स्वस्तिदा आघृणिः सर्ववीरोऽप्रयुच्छन् पुर एतु प्रजानन् ॥२॥  
पूषन् तव व्रते वयं न रिष्येम कदा चन ।  
स्तोतारस्त इह स्मसि ॥३॥  
परि पूषा परस्ताद्धस्तं दधातु दक्षिणम् ।  
पुनर्नो नष्टमाजतु सं नष्टेन गमेमहि ॥४॥  
  
7.10  
यस्ते स्तनः शशयुर्यो मयोभूर्यः सुम्नयुः सुहवो यः सुदत्रः ।  
येन विश्वा पुष्यसि वार्याणि सरस्वति तमिह धातवे कः ॥१॥  
  
7.11  
यस्ते पृथु स्तनयित्नुर्य ऋष्वो दैवः केतुर्विश्वमाभूषतीदम् ।  
मा नो वधीर्विद्युता देव सस्यं मोत वधी रश्मिभिः सूर्यस्य ॥१॥  
  
7.12  
सभा च मा समितिश्चावतां प्रजापतेर्दुहितरौ संविदाने ।  
येना सङ्गछा उप मा स शिक्षाच्चारु वदानि पितरः सङ्गतेषु ॥१॥  
विद्म ते सभे नाम नरिष्टा नाम वा असि ।  
ये ते के च सभासदस्ते मे सन्तु सवाचसः ॥२॥  
एषामहं समासीनानां वर्चो विज्ञानमा ददे ।  
अस्याः सर्वस्याः संसदो मामिन्द्र भगिनं कृणु ॥३॥  
यद्वो मनः परागतं यद्बद्धमिह वेह वा ।  
तद्व आ वर्तयामसि मयि वो रमतां मनः ॥४॥  
  
7.13  
यथा सूर्यो नक्षत्राणामुद्यंस्तेजांस्याददे ।  
एवा स्त्रीणां च पुंसां च द्विषतां वर्च आ ददे ॥१॥  
यावन्तो मा सपत्नानामायन्तं प्रतिपश्यथ ।  
उद्यन्त्सूर्य इव सुप्तानां द्विषतां वर्च आ ददे ॥२॥  
  
7.14  
अभि त्यं देवं सवितारमोण्योः कविक्रतुम् ।  
अर्चामि सत्यसवं रत्नधामभि प्रियं मतिम् ॥१॥  
उर्ध्वा यस्यामतिर्भा अदिद्युतत्सवीमनि ।  
हिरण्यपाणिरमिमीत सुक्रतुः कृपात्स्वः ॥२॥  
सावीर्हि देव प्रथमाय पित्रे वर्ष्माणमस्मै वरिमाणमस्मै ।  
अथास्मभ्यं सवितर्वार्याणि दिवोदिव आ सुवा भूरि पश्वः ॥३॥  
दमूना देवः सविता वरेण्यो दधद्रत्नं पितृभ्य आयूंषि ।  
पिबात्सोमं ममददेनमिष्टे परिज्मा चित्क्रमते अस्य धर्मणि ॥४॥  
  
  
7.15  
तां सवितः सत्यसवां सुचित्रामाहं वृणे सुमतिं विश्ववाराम् ।  
यामस्य कण्वो अदुहत्प्रपीनां सहस्रधारां महिषो भगाय ॥१॥  
  
7.16  
बृहस्पते सवितर्वर्धयैनं ज्योतयैनं महते सौभगाय ।  
संशितं चित्सन्तरं सं शिशाधि विश्व एनमनु मदन्तु देवाः ॥१॥  
  
7.17  
धाता दधातु नो रयिमीशानो जगतस्पतिः ।  
स नः पूर्णेन यच्छतु ॥१॥  
धाता दधातु दाशुषे प्राचीं जीवातुमक्षिताम् ।  
वयं देवस्य धीमहि सुमतिं विश्वराधसः ॥२॥  
धाता विश्वा वार्या दधातु प्रजाकामाय दाशुषे दुरोणे ।  
तस्मै देवा अमृतं सं व्ययन्तु विश्वे देवा अदितिः सजोषाः ॥३॥  
धाता रातिः सवितेदं जुषन्तां प्रजापतिर्निधिपतिर्नो अग्निः ।  
त्वष्टा विष्णुः प्रजया संरराणो यजमानाय द्रविणं दधातु ॥४॥  
  
7.18  
प्र नभस्व पृथिवि भिन्द्धीदं दिव्यं नभः ।  
उद्नो दिव्यस्य नो धातरीशानो वि ष्या दृतिम् ॥१॥  
न घ्रंस्तताप न हिमो जघान प्र नभतां पृथिवी जीरदानुः ।  
आपश्चिदस्मै घृतमित्क्षरन्ति यत्र सोमः सदमित्तत्र भद्रम् ॥२॥  
  
7.19  
प्रजापतिर्जनयति प्रजा इमा धाता दधातु सुमनस्यमानः ।  
सञ्जानानाः सम्मनसः सयोनयो मयि पुष्टं पुष्टपतिर्दधातु ॥१॥  
  
7.20  
अन्वद्य नोऽनुमतिर्यज्ञं देवेषु मन्यताम् ।  
अग्निश्च हव्यवाहनो भवतां दाशुषे मम ॥१॥  
अन्विदनुमते त्वं मंससे शं च नस्कृधि ।  
जुषस्व हव्यमाहुतं प्रजां देवि ररास्व नः ॥२॥  
अनु मन्यतामनुमन्यमानः प्रजावन्तं रयिमक्षीयमाणम् ।  
तस्य वयं हेडसि मापि भूम सुमृडीके अस्य सुमतौ स्याम ॥३॥  
यत्ते नाम सुहवं सुप्रणीतेऽनुमते अनुमतं सुदानु ।  
तेना नो यज्ञं पिपृहि विश्ववारे रयिं नो धेहि सुभगे सुवीरम् ॥४॥  
एमं यज्ञमनुमतिर्जगाम सुक्षेत्रतायै सुवीरतायै सुजातम् ।  
भद्रा ह्यस्याः प्रमतिर्बभूव सेमं यज्ञमवतु देवगोपा ॥५॥  
अनुमतिः सर्वमिदं बभूव यत्तिष्ठति चरति यदु च विश्वमेजति ।  
तस्यास्ते देवि सुमतौ स्यामानुमते अनु हि मंससे नः ॥६॥  
  
7.21  
समेत विश्वे वचसा पतिं दिव एको विभूरतिथिर्जनानाम् ।  
स पूर्व्यो नूतनमाविवासत्तं वर्तनिरनु वावृत एकमित्पुरु ॥१॥  
  
7.22  
अयं सहस्रमा नो दृशे कवीनां मतिर्ज्योतिर्विधर्मणि ॥१॥  
ब्रध्नः समीचीरुषसः समैरयन् ।  
अरेपसः सचेतसः स्वसरे मन्युमत्तमाश्चिते गोः ॥२॥  
  
7.23  
दौष्वप्न्यं दौर्जीवित्यं रक्षो अभ्वमराय्यः ।  
दुर्णाम्नीः सर्वा दुर्वाचस्ता अस्मन् नाशयामसि ॥१॥  
  
7.24  
यन् न इन्द्रो अखनद्यदग्निर्विश्वे देवा मरुतो यत्स्वर्काः ।  
तदस्मभ्यं सविता सत्यधर्मा प्रजापतिरनुमतिर्नि यछात्॥१॥  
  
7.25  
ययोरोजसा स्कभिता रजांसि यौ वीर्यैर्वीरतमा शविष्ठा ।  
यौ पत्येते अप्रतीतौ सहोभिर्विष्णुमगन् वरुणं पूर्वहूतिः ॥१॥  
यस्येदं प्रदिशि यद्विरोचते प्र चानति वि च चष्टे शचीभिः ।  
पुरा देवस्य धर्मणा सहोभिर्विष्णुमगन् वरुणं पूर्वहूतिः ॥२॥  
  
7.26  
विष्णोर्नु कं प्रा वोचं वीर्याणि यः पार्थिवानि विममे रजांसि ।  
यो अस्कभायदुत्तरं सधस्थं विचक्रमाणस्त्रेधोरुगायः ॥१॥  
प्र तद्विष्णु स्तवते वीर्याणि मृगो न भीमः कुचरो गिरिष्ठाः ।  
परावत आ जगम्यात्परस्याः ॥२॥  
यस्योरुषु त्रिषु विक्रमनेष्वधिक्षियन्ति भुवनानि विश्वा ।  
उरु विष्णो वि क्रमस्वोरु क्षयाय नस्कृधि ।  
घृतं घृतयोने पिब प्रप्र यज्ञपतिं तिर ॥३॥  
इदं विष्णुर्वि चक्रमे त्रेधा नि दधे पदा ।  
समूढमस्य पंसुरे ॥४॥  
त्रीणि पदा वि चक्रमे विष्णुर्गोपा अदाभ्यः ।  
इतो धर्माणि धारयन् ॥५॥  
विष्णोः कर्माणि पश्यत यतो व्रतानि पस्पशे ।  
इन्द्रस्य युज्यः सखा ॥६॥  
तद्विष्णोः परमं पदं सदा पश्यन्ति सूरयः ।  
दिवीव चक्षुराततम् ॥७॥  
दिवो विष्ण उत पृथिव्या महो विष्ण उरोरन्तरिक्षात्।  
हस्तौ पृणस्व बहुभिर्वसव्यैराप्रयच्छ दक्षिणादोत सव्यात्॥८॥  
  
7.27  
इडैवास्मामनु वस्तां व्रतेन यस्याः पदे पुनते देवयन्तः ।  
घृतपदी शक्वरी सोमपृष्ठोप यज्ञमस्थित वैश्वदेवी ॥१॥  
  
7.28  
वेदः स्वस्तिर्द्रुघणः स्वस्तिः परशुर्वेदिः परशुर्नः स्वस्ति ।  
हविष्कृतो यज्ञिया यज्ञकामास्ते देवासो यज्ञमिमं जुषन्ताम् ॥१॥  
  
7.29  
अग्नाविष्णू महि तद्वां महित्वं पाथो घृतस्य गुह्यस्य नाम ।  
दमेदमे सप्त रत्ना दधानौ प्रति वां जिह्वा घृतमा चरण्यात्॥१॥  
अग्नाविष्णू महि धाम प्रियं वां वीथो घृतस्य गुह्या जुषाणौ ।  
दमेदमे सुष्टुत्या वावृधानौ प्रति वां जिह्वा घृतमुच्चरण्यात्॥२॥  
  
7.30  
स्वाक्तं मे द्यावापृथिवी स्वाक्तं मित्रो अकरयम् ।  
स्वाक्तं मे ब्रह्मणस्पतिः स्वाक्तं सविता करत्॥१॥  
  
7.31  
इन्द्रोतिभिर्बहुलाभिर्नो अद्य यावच्छ्रेष्ठाभिर्मघवन् छूर जिन्व ।  
यो नो द्वेष्ट्यधर सस्पदीष्ट यमु द्विष्मस्तमु प्राणो जहातु ॥१॥  
  
7.32  
उप प्रियं पनिप्नतं युवानमाहुतीवृधम् ।  
अगन्म बिभ्रतो नमो दीर्घमायुः कृणोतु मे ॥१॥  
  
7.33  
सं मा सिञ्चन्तु मरुतः सं पूषा सं बृहस्पतिः ।  
सं मायमग्निः सिञ्चतु प्रजया च धनेन च दीर्घमायुः कृणोतु मे ॥१॥  
  
7.34  
अग्ने जातान् प्र णुदा मे सपत्नान् प्रत्यजातान् जातवेदो नुदस्व ।  
अधस्पदं कृणुष्व ये पृतन्यवोऽनागसस्ते वयमदितये स्याम ॥१॥  
  
7.35  
प्रान्यान्त्सपत्नान्त्सहसा सहस्व प्रत्यजातान् जातवेदो नुदस्व ।  
इदं राष्ट्रं पिपृहि सौभगाय विश्व एनमनु मदन्तु देवाः ॥१॥  
इमा यास्ते शतं हिराः सहस्रं धमनीरुत ।  
तासां ते सर्वासामहमश्मना बिलमप्यधाम् ॥२॥  
परं योनेरवरं ते कृणोमि मा त्वा प्रजाभि भून् मोत सूतुः ।  
अस्वं त्वाप्रजसं कृणोम्यश्मानं ते अपिधानं कृणोमि ॥३॥  
  
7.36  
अक्ष्यौ नौ मधुसङ्काशे अनीकं नौ समञ्जनम् ।  
अन्तः कृष्णुष्व मां हृदि मन इन् नौ सहासति ॥१॥  
  
7.37  
अभि त्वा मनुजातेन दधामि मम वाससा ।  
याथाऽसो मम केवलो नान्यासां कीर्तयाश्चन ॥१॥  
  
7.38  
इदं खनामि भेषजं माम्पश्यमभिरोरुदम् ।  
परायतो निवर्तनमायतः प्रतिनन्दनम् ॥१॥  
येना निचक्र आसुरीन्द्रं देवेभ्यस्परि ।  
तेना नि कुर्वे त्वामहं यथा तेऽसानि सुप्रिया ॥२॥  
प्रतीची सोममसि प्रतीची उत सूर्यम् ।  
प्रतीची विश्वान् देवान् तां त्वाछावदामसि ॥३॥  
अहं वदामि नेत्त्वं सभायामह त्वं वद ।  
ममेदसस्त्वं केवलो नान्यासां कीर्तयाश्चन ॥४॥  
यदि वासि तिरोजनं यदि वा नद्यस्तिरःि ।  
इयं ह मह्यं त्वामोषधिर्बद्ध्वेव न्यानयत्॥५॥  
  
7.39  
दिव्यं सुपर्णं पयसं बृहन्तमपां गर्भं वृषभमोषधीनाम् ।  
अभीपतो वृष्ट्या तर्पयन्तमा नो गोष्ठे रयिष्ठां स्थापयाति ॥१॥  
  
7.40  
यस्य व्रतं पशवो यन्ति सर्वे यस्य व्रत उपतिष्ठन्त आपः ।  
यस्य व्रते पुष्टपतिर्निविष्टस्तं सरस्वन्तमवसे हवामहे ॥१॥  
  
आ प्रत्यञ्चं दाशुषे दाश्वंसं सरस्वन्तं पुष्टपतिं रयिष्ठाम् ।  
रायस्पोषं श्रवस्युं वसाना इह सदनं रयीणाम् ॥२॥  
  
7.41  
अति धन्वान्यत्यपस्ततर्द श्येनो नृचक्षा अवसानदर्शः ।  
तरन् विश्वान्यवरा रजंसीन्द्रेण सख्या शिव आ जगम्यात्॥१॥  
श्येनो नृचक्षा दिव्यः सुपर्णः सहस्रपाच्छतयोनिर्वयोधाः ।  
स नो नि यछाद्वसु यत्पराभृतमस्माकमस्तु पितृषु स्वधावत्॥२॥  
  
7.42  
सोमारुद्रा वि वृहतं विषूचीममीवा या नो गयमाविवेश ।  
बाधेथां दूरं निर्ऋतिं पराचैः कृतं चिदेनः प्र मुमुक्तमस्मत्॥१॥  
सोमारुद्रा युवमेतान्यस्मद्विश्वा तनूषु भेषजानि धत्तम् ।  
अव स्यतं मुञ्चतं यन् नो असत्तनूषु बद्धं कृतमेनो अस्मत्॥२॥  
  
7.43  
शिवास्त एका अशिवास्त एकाः सर्वा बिभर्षि सुमनस्यमानः ।  
तिस्रो वाचो निहिता अन्तरस्मिन् तासामेका वि पपातानु घोषम् ॥१॥  
  
7.44  
उभा जिग्यथुर्न परा जयेथे न परा जिग्ये कतरश्चनैनयोः ।  
इन्द्रश्च विष्णो यदपस्पृधेथां त्रेधा सहस्रं वि तदैरयेथाम् ॥१॥  
  
7.45  
जनाद्विश्वजनीनात्सिन्धुतस्पर्याभृतम् ।  
दूरात्त्वा मन्य उद्भृतमीर्ष्याया नाम भेषजम् ॥१॥  
अग्नेरिवास्य दहतो दावस्य दहतः पृथक्।  
एतामेतस्येर्ष्यामुद्राग्निमिव शमय ॥१॥  
  
7.46  
सिनीवालि पृथुष्टुके या देवानामसि स्वसा ।  
जुषस्व हव्यमाहुतं प्रजां देवि दिदिड्ढि नः ॥१॥  
या सुबाहुः स्वङ्गुरिः सुषूमा बहुसूवरी ।  
तस्यै विश्पत्न्यै हविः सिनीवाल्यै जुहोतन ॥२॥  
या विश्पत्नीन्द्रमसि प्रतीची सहस्रस्तुकाभियन्ती देवी ।  
विष्णोः पत्नि तुभ्यं राता हवींषि पतिं देवि राधसे चोदयस्व ॥३॥  
  
7.47  
कुहूं देवीं सुकृतं विद्मनापसमस्मिन् यज्ञे सुहवा जोहवीमि ।  
सा नो रयिं विश्ववारं नि यछाद्ददातु वीरं शतदायमुक्थ्यम् ॥१॥  
कुहूर्देवानाममृतस्य पत्नी हव्या नो अस्य हविषो जुषेत ।  
शृणोतु यज्ञमुशती नो अद्य रायस्पोषं चिकितुषी दधातु ॥२॥  
  
7.48  
राकामहं सुहवा सुष्टुती हुवे शृणोतु नः सुभगा बोधतु त्मना ।  
सीव्यत्वपः सूच्याछिद्यमानया ददातु वीरं शतदायमुक्थ्यम् ॥१॥  
यास्ते राके सुमतयः सुपेशसो याभिर्ददासि दाशुषे वसूनि ।  
ताभिर्नो अद्य सुमना उपागहि सहस्रापोषं सुभगे रराणा ॥२॥  
  
7.49  
देवानां पत्नीरुशतीरवन्तु नः प्रावन्तु नस्तुजये वाजसातये ।  
याः पार्थिवासो या अपामपि व्रते ता नो देवीः सुहवाः शर्म यच्छन्तु ॥१॥  
उत ग्ना व्यन्तु देवपत्नीरिन्द्राण्यग्नाय्यश्विनी राट्।  
आ रोदसी वरुनानी शृणोतु व्यन्तु देवीर्य ऋतुर्जनीनाम् ॥२॥  
  
7.50  
यथा वृक्षमशनिर्विश्वाहा हन्त्यप्रति ।  
एवाहमद्य कितवान् अक्षैर्बध्यासमप्रति ॥१॥  
तुराणामतुराणां विशामवर्जुषीणाम् ।  
समैतु विश्वतो भगो अन्तर्हस्तं कृतं मम ॥२॥  
ईडे अग्निं स्वावसुं नमोभिरिह प्रसक्तो वि चयत्कृतं नः ।  
रथैरिव प्र भरे वाजयद्भिः प्रदक्षिणं मरुतां स्तोममृध्याम् ॥३॥  
वयं जयेम त्वया युजा वृतमस्माकमंशमुदव भरेभरे ।  
अस्मभ्यमिन्द्र वरीयः सुगं कृधि प्र शत्रूणां मघवन् वृष्ण्या रुज ॥४॥  
अजैषं त्वा संलिखितमजैषमुत संरुधम् ।  
अविं वृको यथा मथदेवा मथ्नामि ते कृतम् ॥५॥  
उत प्रहामतिदीवा जयति कृतमिव श्वघ्नी वि चिनोति काले ।  
यो देवकामो न धनं रुणद्धि समित्तं रायः सृजति स्वधाभिः ॥६॥  
गोभिष्टरेमामतिं दुरेवां यवेन वा क्षुधं पुरुहूत विश्वे ।  
वयं राजसु प्रथमा धनान्यरिष्टासो वृजनीभिर्जयेम ॥७॥  
कृतं मे दक्षिणे हस्ते जयो मे सव्य आहितः ।  
गोजिद्भूयासमश्वजिद्धनञ्जयो हिरण्यजित्॥८॥  
अक्षाः फलवतीं द्युवं दत्त गां क्षीरिणीमिव ।  
सं मा कृतस्य धारया धनुः स्नाव्नेव नह्यत ॥९॥  
  
7.51  
बृहस्पतिर्नः परि पातु पश्चादुतोत्तरस्मादधरादघयोः ।  
इन्द्रः पुरस्तादुत मध्यतो नः सखा सखिभ्यो वरीयः कृणोतु ॥१॥  
  
7.52  
सञ्ज्ञानं नः स्वेभिः सञ्ज्ञानमरणेभिः ।  
सञ्ज्ञानमश्विना युवमिहास्मासु नि यच्छतम् ॥१॥  
सं जानामहै मनसा सं चिकित्वा मा युष्महि मनसा दैव्येन ।  
मा घोषा उत्स्थुर्बहुले विनिर्हते मेषुः पप्तदिन्द्रस्याहन्यागते ॥२॥  
  
7.53  
अमुत्रभूयादधि यद्यमस्य बृहस्पते अभिशस्तेरमुञ्चः ।  
प्रत्यौहतामश्विना मृत्युमस्मद्देवानामग्ने भिषजा शचीभिः ॥१॥  
सं क्रामतं मा जहीतं शरीरं प्राणापानौ ते सयुजाविह स्ताम् ।  
शतं जीव शरदो वर्धमानोऽग्निष्टे गोपा अधिपा वसिष्ठः ॥२॥  
आयुर्यत्ते अतिहितं पराचैरपानः प्राणः पुनरा ताविताम् ।  
अग्निष्टदाहार्निर्ऋतेरुपस्थात्तदात्मनि पुनरा वेशयामि ते ॥३॥  
मेमं प्राणो हासीन् मो अपानोऽवहाय परा गात्।  
सप्तर्षिभ्य एनं परि ददामि ते एनं स्वस्ति जरसे वहन्तु ॥४॥  
प्र विषतं प्राणापानावनड्वाहाविव व्रजम् ।  
अयं जरिम्नः शेवधिररिष्ट इह वर्धताम् ॥५॥  
आ ते प्राणं सुवामसि परा यक्ष्मं सुवामि ते ।  
आयुर्नो विश्वतो दधदयमग्निर्वरेण्यः ॥६॥  
उद्वयं तमसस्परि रोहन्तो नाकमुत्तमम् ।  
देवं देवत्रा सूर्यमगन्म ज्योतिरुत्तमम् ॥७॥  
  
7.54  
ऋचं साम यजामहे याभ्यां कर्माणि कुर्वते ।  
एते सदसि राजतो यज्ञं देवेषु यच्छतः ॥१॥  
ऋचं साम यदप्राक्षं हविरोजो यजुर्बलम् ।  
एष मा तस्मान् मा हिंसीद्वेदः पृष्टः शचीपते ॥१॥  
  
7.55  
ये ते पन्थानोऽव दिवो येभिर्विश्वमैरयः ।  
तेभिः सुम्नया धेहि नो वसो ॥२॥  
  
7.56  
तिरश्चिराजेरसितात्पृदाकोः परि सम्भृतम् ।  
तत्कङ्कपर्वणो विषमियं वीरुदनीनशत्॥१॥  
इयं वीरुन् मधुजाता मधुश्चुन् मधुला मधूः ।  
सा विह्रुतस्य भेषज्यथो मशकजम्भनी ॥२॥  
यतो दष्टं यतो धीतं ततस्ते निर्ह्वयामसि ।  
अर्भस्य तृप्रदंशिनो मशकस्यारसं विषम् ॥३॥  
अयं यो वक्रो विपरुर्व्यङ्गो मुखानि वक्रा वृजिना कृणोषि ।  
तानि त्वं ब्रह्मणस्पते इषीकामिव सं नमः ॥४॥  
अरसस्य शर्कोटस्य नीचीनस्योपसर्पतः ।  
विषं ह्यस्यादिष्यथो एनमजीजभम् ॥५॥  
न ते बाह्वोर्बलमस्ति न शीर्षे नोत मध्यतः ।  
अथ किं पापयाऽमुया पुछे बिभर्ष्यर्भकम् ॥६॥  
अदन्ति त्वा पिपीलिका वि वृश्चन्ति मयूर्यः ।  
सर्वे भल ब्रवाथ शार्कोटमरसं विषम् ॥७॥  
य उभाभ्यां प्रहरसि पुछेन चास्येन च ।  
आस्ये न ते विषं किमु ते पुच्छधावसत्॥८॥  
  
7.57  
यदाशसा वदतो मे विचुक्षुभे यद्याचमानस्य चरतो जनामनु ।  
यदात्मनि तन्वो मे विरिष्टं सरस्वती तदा पृणद्घृतेन ॥१॥  
सप्त क्षरन्ति सिशवे मरुत्वते पित्रे पुत्रासो अप्यवीवृतन्न् ऋतानि ।  
उभे इदस्योभे अस्य राजत उभे यतेते उभे अस्य पुष्यतः ॥२॥  
  
7.58  
इन्द्रावरुणा सुतपाविमं सुतं सोमं पिबतं मद्यं धृतव्रतौ ।  
युवो रथो अध्वरो देववीतये प्रति स्वसरमुप यातु पीतये ॥१॥  
इन्द्रावरुणा मधुमत्तमस्य वृष्णः सोमस्य वृषणा वृषेथाम् ।  
इदं वामन्धः परिषिक्तमासद्यास्मिन् बर्हिषि मादयेथाम् ॥२॥  
  
7.59  
यो नः शपादशपतः शपतो यश्च नः शपात्।  
वृक्ष इव विद्युता हत आ मूलादनु शुष्यतु ॥१॥  
  
7.60  
ऊर्जं बिभ्रद्वसुवनिः सुमेधा अघोरेण चक्षुषा मित्रियेण ।  
गृहान् ऐमि सुमना वन्दमानो रमध्वं मा बिभीत मत्॥१॥  
इमे गृहा मयोभुव ऊर्जस्वन्तः पयस्वन्तः ।  
पूर्णा वामेन तिष्ठन्तस्ते नो जानन्त्वायतः ॥२॥  
येषामध्येति प्रवसन् येषु सौमनसो बहुः ।  
गृहान् उप ह्वयामहे ते नो जानन्त्वायतः ॥३॥  
उपहूता भूरिधनाः सखायः स्वादुसम्मुदः ।  
अक्षुध्या अतृष्या स्त गृहा मास्मद्बिभीतन ॥४॥  
उपहूता इह गाव उपहूता अजावयः ।  
अथो अन्नस्य कीलाल उपहूतो गृहेषु ॥५॥  
सूनृतावन्तः सुभगा इरावन्तो हसामुदाः ।  
अतृष्या अक्षुध्या स्त गृहा मास्मद्बिभीतन ॥६॥  
इहैव स्त मानु गात विश्वा रूपाणि पुष्यत ।  
ऐष्यामि भद्रेणा सह भूयांसो भवता मया ॥७॥  
  
7.61  
यदग्ने तपसा तप उपतप्यामहे तपः ।  
प्रियाः श्रुतस्य भूयास्मायुष्मन्तः सुमेधसः ॥१॥  
अग्ने तपस्तप्यामह उप तप्यामहे तपः ।  
श्रुतानि शृण्वन्तः वयमायुष्मन्तः सुमेधसः ॥२॥  
  
7.62  
अयमग्निः सत्पतिर्वृद्धवृष्णो रथीव पत्तीन् अजयत्पुरोहितः ।  
नाभा पृथिव्यां निहितो दविद्युतदधस्पदं कृणुतां ये पृतन्यवः ॥१॥  
  
7.63  
पृतनाजितं सहमानमग्निमुक्थ्यैर्हवामहे परमात्सधस्थात्।  
स नः पर्षदति दुर्गाणि विश्वा क्षामद्देवोऽति दुरितान्यग्निः ॥१॥  
  
7.64  
इदं यत्कृष्णः शकुनिरभिनिष्पतन्न् अपीपतत्।  
आपो मा तस्मात्सर्वस्माद्दुरितात्पान्त्वंहसः ॥१॥  
इदं यत्कृष्णः शकुनिरवामृक्षन् निर्ऋते ते मुखेन ।  
अग्निर्मा तस्मादेनसो गार्हपत्यः प्र मुञ्चतु ॥२॥  
  
7.65  
प्रतीचीनफलो हि त्वमपामार्ग रुरोहिथ ।  
सर्वान् मच्छपथामधि वरीयो यवया इतः ॥१॥  
यद्दुष्कृतं यच्छमलं यद्वा चेरिम पापया ।  
त्वया तद्विश्वतोमुखापामार्गाप मृज्महे ॥२॥  
श्यावदता कुनखिना बण्डेन यत्सहासिम ।  
अपामार्ग त्वया वयं सर्वं तदप मृज्महे ॥३॥  
  
7.66  
यद्यन्तरिक्षे यदि वात आस यदि वृक्षेषु यदि वोलपेषु ।  
यदश्रवन् पशव उद्यमानं तद्ब्राह्मणं पुनरस्मान् उपैतु ॥१॥  
  
7.67  
पुनर्मैत्विन्द्रियं पुनरात्मा द्रविणं ब्राह्मणं च ।  
पुनरग्नयो धिष्ण्या यथास्थाम कल्पयन्तामिहैव ॥१॥  
  
7.68  
सरस्वति व्रतेषु ते दिव्येषु देवि धामसु ।  
जुषस्व हव्यमाहुतं प्रजां देवि ररास्व नः ॥१॥  
इदं ते हव्यं घृतवत्सरस्वतीदं पितॄणां हविरास्यं यत्।  
इमानि त उदिता शम्तमानि तेभिर्वयं मधुमन्तः स्याम ॥२॥  
शिवा नः शन्तमा भव सुमृडीका सरस्वति ।  
मा ते युयोम सन्दृशः ॥१॥  
  
7.69  
शं नो वातो वातु शं नस्तपतु सूर्यः ।  
अहानि शं भवन्तु नः शं रात्री प्रति धीयताम् ।  
शमुषा नो व्युच्छतु ॥१॥  
  
7.70  
यत्किं चासौ मनसा यच्च वाचा यज्ञैर्जुहोति हविषा यजुषा ।  
तन् मृत्युना निर्ऋतिः संविदाना पुरा सत्यादाहुतिं हन्त्वस्य ॥१॥  
यातुधाना निर्ऋतिरादु रक्षस्ते अस्य घ्नन्त्वनृतेन सत्यम् ।  
इन्द्रेषिता देवा आजमस्य मथ्नन्तु मा तत्सं पादि यदसौ जुहोति ॥२॥  
अजिराधिराजौ श्येनौ सम्पातिनाविव ।  
आज्यं पृतन्यतो हतां यो नः कश्चाभ्यघायति ॥३॥  
अपाञ्चौ त उभौ बाहू अपि नह्याम्यास्यम् ।  
अग्नेर्देवस्य मन्युना तेन तेऽवधिषं हविः ॥४॥  
अपि नह्यामि ते बाहू अपि नह्याम्यास्यम् ।  
अग्नेर्घोरस्य मन्युना तेनऽवधिषं हविः ॥५॥  
  
7.71  
परि त्वाग्ने पुरं वयं विप्रं सहस्य धीमहि ।  
धृषद्वर्णं दिवेदिवे हन्तारं भङ्गुरावतः ॥१॥  
  
7.72  
उत्तिष्ठताव पश्यतेन्द्रस्य भागमृत्वियम् ।  
यदि श्रातं जुहोतन यद्यश्रातं ममत्तन ॥१॥  
श्रातं हविरो ष्विन्द्र प्र याहि जगाम सूरो अध्वनो वि मध्यम् ।  
परि त्वासते निधिभिः सखायः कुलपा न व्राजपतिं चरन्तम् ॥२॥  
श्रातं मन्य ऊधनि श्रातमग्नौ सुशृतं मन्ये तदृतं नवीयः ।  
माध्यन्दिनस्य सवनस्य दध्नः पिबेन्द्र वज्रिन् पुरुकृज्जुषाणः ॥१॥  
  
7.73  
समिद्धो अग्निर्वृषणा रथी दिवस्तप्तो घर्मो दुह्यते वामिषे मधु ।  
वयं हि वां पुरुदमासो अश्विना हवामहे सधमादेषु कारवः ॥१॥  
समिद्धो अग्निरश्विना तप्तो वां घर्म आ गतम् ।  
दुह्यन्ते नूनं वृषणेह धेनवो दस्रा मदन्ति वेधसः ॥२॥  
इवाहाकृतः शुचिर्देवेषु यज्ञो यो अश्विनोश्चमसो देवपानः ।  
तमु विश्वे अमृतासो जुषाणा गन्धर्वस्य प्रत्यास्ना रिहन्ति ॥३॥  
यदुस्रियास्वाहुतं घृतं पयोऽयं स वामश्विना भाग आ गतम् ।  
माध्वी धर्तारा विदथस्य सत्पती तप्तं घर्मं पिबतं दिवः ॥४॥  
तप्तो वां घर्मो नक्षतु स्वहोता प्र वामध्वर्युश्चरतु पयस्वान् ।  
मधोर्दुग्धस्याश्विना तनाया वीतं पातं पयस उस्रियायाः ॥५॥  
उप द्रव पयसा गोधुगोषमा घर्मे सिञ्च पय उस्रियायाः ।  
वि नाकमख्यत्सविता वरेण्योऽनुप्रयाणमुषसो वि राजति ॥६॥  
उप ह्वये सुदुघां धेनुमेतां सुहस्तो गोधुगुत दोहदेनाम् ।  
श्रेष्ठं सवं सविता साविषन् नोऽभीद्धो घर्मस्तदु षु प्र वोचत्॥७॥  
हिङ्कृण्वती वसुपत्नी वसूनां वत्समिच्छन्ती मनसा न्यागन् ।  
दुहामश्विभ्यां पयो अघ्न्येयं सा वर्धतां महते सौभगाय ॥८॥  
जुष्टो दमूना अतिथिर्दुरोण इमं नो यज्ञमुप याहि विद्वान् ।  
विश्वा अग्ने अभियुजो विहत्य शत्रूयतामा भरा भोजनानि ॥९॥  
अग्ने शर्ध महते सौभगाय तव द्युम्नान्युत्तमानि सन्तु ।  
सं जास्पत्यं सुयममा कृणुष्व शत्रूयतामभि तिष्ठा महांसि ॥१०॥  
सूयवसाद्भगवती हि भूया अधा वयं भगवन्तः स्याम ।  
अद्धि तृणमघ्न्ये विश्वदानीं पिब शुद्धमुदकमाचरन्ती ॥११॥  
  
  
7.74  
अपचितां लोहिनीनां कृष्णा मातेति शुश्रुम ।  
मुनेर्देवस्य मूलेन सर्वा विध्यामि ता अहम् ॥१॥  
विध्याम्यासां प्रथमां विध्यामि उत मध्यमाम् ।  
इदं जघन्यामासामा छिनद्मि स्तुकामिव ॥२॥  
त्वाष्ट्रेणाहं वचसा वि त ईर्ष्याममीमदम् ।  
अथो यो मन्युष्टे पते तमु ते शमयामसि ॥३॥  
व्रतेन त्वं व्रतपते समक्तो विश्वाहा सुमना दीदिहीह ।  
तं त्वा वयं जातवेदः समिद्धं प्रजावन्त उप सदेम सर्वे ॥४॥  
  
7.75  
प्रजावतीः सूयवसे रुशन्तीः शुद्धा अपः सुप्रपाणे पिबन्तीः ।  
मा व स्तेन ईशत माघशंसः परि वो रुद्रस्य हेतिर्वृणक्तु ॥१॥  
पदज्ञा स्थ रमतयः संहिता विश्वनाम्नीः ।  
उप मा देवीर्देवेभिरेत ।  
इमं गोष्ठमिदं सदो घृतेनास्मान्त्समुक्षत ॥२॥  
  
7.76  
आ सुस्रसः सुस्रसो असतीभ्यो असत्तराः ।  
सेहोररसतरा हवणाद्विक्लेदीयसीः ॥१॥  
या ग्रैव्या अपचितोऽथो या उपपक्ष्याः ।  
विजाम्नि या अपचितः स्वयंस्रसः ॥२॥  
यः कीकसाः प्रशृणाति तलीद्यमवतिष्ठति ।  
निर्हास्तं सर्वं जायान्यं यः कश्च ककुदि श्रितः ॥३॥  
पक्षी जायान्यः पतति स आ विशति पूरुषम् ।  
तदक्षितस्य भेषजमुभयोः सुक्षतस्य च ॥४॥  
विद्म वै ते जायान्य जानं यतो जायान्य जायसे ।  
कथं ह तत्र त्वं हनो यस्य कृण्मो हविर्गृहे ॥५॥  
धृषत्पिब कलशे सोममिन्द्र वृत्रहा शूर समरे वसूनाम् ।  
माध्यन्दिने सवन आ वृषस्व रयिष्ठानो रयिमस्मासु धेहि ॥६॥  
  
7.77  
सान्तपना इदं हविर्मरुतस्तज्जुजुष्टन ।  
अस्माकोती रिशादसः ॥१॥  
यो नो मर्तो मरुतो दुर्हृणायुस्तिरश्चित्तानि वसवो जिघांसति ।  
द्रुहः पाशान् प्रति मुञ्चतां सस्तपिष्ठेन तपसा हन्तना तम् ॥२॥  
सम्वत्सरीणा मरुतः स्वर्का उरुक्षयाः सगणा मानुषासः ।  
ते अस्मत्पाशान् प्र मुञ्चन्त्वेनसस्सान्तपना मत्सरा मादयिष्णवः ॥३॥  
  
7.78  
वि ते मुञ्चामि रशनां वि योक्त्रं वि नियोजनम् ।  
इहैव त्वमजस्र एध्यग्ने ॥१॥  
अस्मै क्षत्राणि धारयन्तमग्ने युनज्मि त्वा ब्रह्मणा दैव्येन ।  
दीदिह्यस्मभ्यं द्रविणेह भद्रं प्रेमं वोचो हविर्दां देवतासु ॥२॥  
  
7.79  
यत्ते देवा अकृण्वन् भागधेयममावास्ये संवसन्तो महित्वा ।  
तेना नो यज्ञं पिपृहि विश्ववारे रयिं नो धेहि सुभगे सुवीरम् ॥१॥  
अहमेवास्म्यमावास्या मामा वसन्ति सुकृतो मयीमे ।  
मयि देवा उभये साद्याश्चेन्द्रज्येष्ठाः समगच्छन्त सर्वे ॥२॥  
आगन् रात्री सङ्गमनी वसूनामूर्जं पुष्टं वस्वावेशयन्ती ।  
अमावास्यायै हविष विधेमोर्जं दुहाना पयसा न आगन् ॥३॥  
अमावास्ये न त्वदेतान्यन्यो विश्वा रूपाणि परिभूर्जजान ।  
यत्कामास्ते जुहुमस्तन् नो अस्तु वयं स्याम पतयो रयिणाम् ॥४॥  
  
7.80  
पूर्णा पश्चादुत पूर्णा पुरस्तादुन्मध्यतः पौर्णमासी जिगाय ।  
तस्यां देवैः संवसन्तो महित्वा नाकस्य पृष्ठे समिषा मदेम ॥१॥  
वृषभं वाजिनं वयं पौर्णमासं यजामहे ।  
स नो ददात्वक्षितां रयिमनुपदस्वतीम् ॥२॥  
प्रजापते न त्वदेतान्यन्यो विश्वा रूपाणि परिभूर्जजान ।  
यत्कामास्ते जुहुमस्तन् नो अस्तु वयं स्याम पतयो रयीणाम् ॥३॥  
पौर्णमासी प्रथमा यज्ञियासीदह्नां रात्रीणामतिशर्वरेषु ।  
ये त्वां यज्ञैर्यज्ञिये अर्धयन्त्यमी ते नाके सुकृतः प्रविष्टाः ॥४॥  
  
7.81  
पूर्वापरं चरतो मययैतौ शिशू क्रीडन्तौ परि यातोऽर्णवम् ।  
विश्वान्यो भुवना विचष्ट ऋतूंरन्यो विदधज्जायसे नवः ॥१॥  
नवोनवो भवसि जायमानोऽह्नां केतुरुषसामेष्यग्रम् ।  
भागं देवेभ्यो वि दधास्यायन् प्र चन्द्रमस्तिरसे धीर्घमायुः ॥२॥  
सोमस्याम्शो युधां पतेऽनूनो नाम वा असि ।  
अनूनं दर्श मा कृधि प्रजया च धनेन च ॥३॥  
दर्शोऽसि दर्शतोऽसि समग्रोऽसि समन्तः ।  
समग्रः समन्तो भूयासं गोभिरश्वैः प्रजया पशुभिर्गृहैर्धनेन ॥४॥  
योऽस्मान् द्वेष्टि यं वयं द्विष्मस्तस्य त्वं प्राणेना प्यायस्व ।  
आ वयं प्यासिषीमहि गोभिरश्वैः प्रजया पशुभिर्गृहैर्धनेन ॥५॥  
यं देवा अंशुमाप्याययन्ति यमक्षितमक्षिता भक्षयन्ति ।  
तेनास्मान् इन्द्रो वरुणो बृहस्पतिरा प्याययन्तु भुवनस्य गोपाः ॥६॥  
  
7.82  
अभ्यर्चत सुष्टुतिं गव्यमाजिमस्मासु भद्रा द्रविणानि धत्त ।  
इमं यज्ञं नयत देवता नो घृतस्य धारा मधुमत्पवन्ताम् ॥१॥  
मय्यग्रे अग्निं गृह्णामि सह क्षत्रेण वर्चसा बलेन ।  
मयि प्रजां मय्यायुर्दधामि स्वाहा मय्यग्निम् ॥२॥  
इहैवाग्ने अध्य्धारया रयिं मा त्वा नि क्रन् पूर्वचित्ता निकारिणः ।  
क्षत्रेणाग्ने सुयममस्तु तुभ्यमुपसत्ता वर्धतां ते अनिष्टृतः ॥३॥  
अन्वग्निरुषसामग्रमख्यदन्वहानि प्रथमो जातवेदाः ।  
अनु सूर्य उषसो अनु रश्मीन् अनु द्यावापृथिवी आ विवेश ॥४॥  
प्रत्यग्निरुषसामग्रमख्यत्प्रति अहानि प्रथमो जातवेदाः ।  
प्रति सूर्यस्य पुरुधा च रश्मीन् प्रति द्यावापृथिवी आ ततान ॥५॥  
घृतं ते अग्ने दिव्ये सधस्थे घृतेन त्वां मनुरद्या समिन्धे ।  
घृतं ते देवीर्नप्त्य आ वहन्तु घृतं तुभ्यं दुह्रतां गावो अग्ने ॥६॥  
  
7.83  
अप्सु ते राजन् वरुण गृहो हिरण्ययो मितः ।  
ततो धृतव्रतो राजा सर्वा धामानि मुञ्चतु ॥१॥  
दाम्नोदाम्नो राजन्न् इतो वरुण मुञ्च नः ।  
यदापो अघ्न्या इति वरुणेति यदूचिम ततो वरुण मुञ्च नः ॥२॥  
उदुत्तमं वरुण पाशमस्मदवाधमं वि मध्यमं श्रथाय ।  
अधा वयमादित्य व्रते तवानागसो अदितये स्याम ॥३॥  
प्रास्मत्पाशान् वरुण मुञ्च सर्वान् य उत्तमा अधमा वारुणा ये ।  
दुष्वप्न्यं दुरितं नि ष्वास्मदथ गछेम सुकृतस्य लोकम् ॥४॥  
  
7.84  
अनाधृष्यो जातवेदा अमर्त्यो विराडग्ने क्षत्रभृद्दीदिहीह ।  
विश्वा अमीवाः प्रमुञ्चन् मानुषीभिः शिवाभिरद्य परि पाहि नो गयम् ॥१॥  
इन्द्र क्षत्रमभि वाममोजोऽजायथा वृषभ चर्षणीनाम् ।  
अपानुदो जनममित्रयन्तमुरुं देवेभ्यो अकृणोरु लोकम् ॥२॥  
मृगो न भीमः कुचरो गिरिष्ठाः परावत आ जगम्यात्परस्याः ।  
सृकं संशाय पविमिन्द्र तिग्मं वि शत्रून् ताढि वि मृधो नुदस्व ॥३॥  
  
7.85  
त्यमू षु वाजिनं देवजूतं सहोवानं तरुतारं रथानाम् ।  
अरिष्टनेमिं पृतनाजिमाशुं स्वस्तये तार्क्ष्यमिहा हुवेम ॥१॥  
  
7.86  
त्रातारमिन्द्रमवितारमिन्द्रं हवेहवे सुहवं शूरमिन्द्रम् ।  
हुवे नु शक्रं पुरुहूतमिन्द्रं स्वस्ति न इन्द्रो मघवान् कृणोतु ॥१॥  
  
7.87  
यो अग्नौ रुद्रो यो अप्स्वन्तर्य ओषधीर्वीरुध आविवेश ।  
य इमाविश्वा भुवनानि चाकॢपे तस्मै रुद्राय नमो अस्त्वग्नये ॥१॥  
  
7.88  
अपेह्यरिरस्यरिर्वा असि विषे विषमपृक्था विषमिद्वा अपृक्थाः ।  
अहिमेवाभ्यपेहि तं जहि ॥१॥  
  
7.89  
अपो दिव्या अचायिषं रसेन समपृक्ष्महि ।  
पयस्वान् अग्न आगमं तं मा सं सृज वर्चसा ॥१॥  
सं माग्ने वर्चसा सृज सं प्रजया समायुषा ।  
विद्युर्मे अस्य देवा इन्द्रो विद्यात्सह ऋषिभिः ॥२॥  
इदमापः प्र वहतावद्यं च मलं च यत्।  
यच्चाभिदुद्रोहानृतं यच्च शेपे अभीरुणम् ॥३॥  
एधोऽस्येधिषीय समिदसि समेधिषीय ।  
तेजोऽसि तेजो मयि धेहि ॥४॥  
  
7.90  
अपि वृश्च पुराणवद्व्रततेरिव गुष्पितम् ।  
ओजो दासस्य दम्भय ॥१॥  
वयं तदस्य सम्भृतं वस्विन्द्रेन वि भजामहै ।  
म्लापयामि भ्रजः शिभ्रं वरुणस्य व्रतेन ते ॥२॥  
यथा शेपो अपायातै स्त्रीषु चासदनावयाः ।  
अवस्थस्य क्नदीवतः शाङ्कुरस्य नितोदिनः ।  
यदाततमव तत्तनु यदुत्ततं नि तत्तनु ॥३॥  
  
7.91  
इन्द्रः सुत्रामा स्ववामवोभिः सुमृडीको भवतु विश्ववेदाः ।  
बाधतां द्वेषो अभयं नः कृणोतु सुवीर्यस्य पतयः स्याम ॥१॥  
  
7.92  
स सुत्रामा स्ववामिन्द्रो अस्मदाराच्चिद्द्वेषः सनुतर्युयोतु ।  
तस्य वयं सुमतौ यज्ञियस्यापि भद्रे सौमनसे स्याम ॥१॥  
  
7.93  
इन्द्रेण मन्युना वयमभि ष्याम पृतन्यतः ।  
घ्नन्तो वृत्राण्यप्रति ॥१॥  
  
7.94  
ध्रुवं ध्रुवेण हविषाव सोमं नयामसि ।  
यथा न इन्द्रः केवलीर्विशः सम्मनसस्करत्॥१॥  
  
7.95  
उदस्य श्यावौ विथुरौ गृध्रौ द्यामिव पेततुः ।  
उच्छोचनप्रशोचनवस्योच्छोचनौ हृदः ॥१॥  
अहमेनावुदतिष्ठिपं गावौ श्रान्तसदाविव ।  
कुर्कुराविव कूजन्तावुदवन्तौ वृकाविव ॥२॥  
आतोदिनौ नितोदिनावथो सन्तोदिनावुत ।  
अपि नह्याम्यस्य मेढ्रं य इतः स्त्री पुमान् जभार ॥३॥  
  
7.96  
असदन् गावः सदनेऽपप्तद्वसतिं वयः ।  
आस्थाने पर्वता अस्थुः स्थाम्नि वृक्कावतिष्ठिपम् ॥१॥  
  
7.97  
यदद्य त्वा प्रयति यज्ञे अस्मिन् होतश्चिकित्वन्न् अवृणीमहीह ।  
ध्रुवमयो ध्रुवमुता शविष्ठैप्रविद्वान् यज्ञमुप याहि सोमम् ॥१॥  
समिन्द्र नो मनसा नेष गोभिः सं सूरिभिर्हरिवन्त्सं स्वस्त्या ।  
सं ब्रह्मणा देवहितं यदस्ति सं देवानां सुमतौ यज्ञियानाम् ॥२॥  
यान् आवह उशतो देव देवांस्तान् प्रेरय स्वे अग्ने सधस्थे ।  
जक्षिवांसः पपिवांसो मधून्यस्मै धत्त वसवो वसूनि ॥३॥  
सुगा वो देवाः सदना अकर्म य आजग्म सवने मा जुषाणाः ।  
वहमाना भरमाणाः स्वा वसूनि वसुं घर्मं दिवमा रोहतानु ॥४॥  
यज्ञ यज्ञं गच्छ यज्ञपतिं गच्छ ।  
स्वां योनिं गच्छ स्वाहा ॥५॥  
एष ते यज्ञो यज्ञपते सहसूक्तवाकः ।  
सुवीर्यः स्वाहा ॥६॥  
वषड्धुतेभ्यो वषडहुतेभ्यः ।  
देवा गातुविदो गातुं वित्त्वा गातुमित ॥७॥  
मनसस्पत इमं नो दिवि देवेषु यज्ञम् ।  
स्वाहा दिवि स्वाहा पृथिव्यां स्वाहान्तरिक्षे स्वाहा वाते धां स्वाहा ॥८॥  
  
7.98  
सं बर्हिरक्तं हविषा घृतेन समिन्द्रेण वसुना सं मरुद्भिः ।  
सं देवैर्विश्वदेवेभिरक्तमिन्द्रं गच्छतु हविः स्वाहा ॥१॥  
  
  
7.99  
परि स्तृणीहि परि धेहि वेदिं मा जामिं मोषीरमुया शयानाम् ।  
होतृषदनं हरितं हिरण्ययं निष्का एते यजमानस्य लोके ॥१॥  
  
7.100  
पर्यावर्ते दुष्वप्न्यात्पापात्स्वप्न्यादभूत्याः ।  
ब्रह्माहमन्तरं कृण्वे परा स्वप्नमुखाः शुचः ॥१॥  
  
7.101  
यत्स्वप्ने अन्नमश्नामि न प्रातरधिगम्यते ।  
सर्वं तदस्तु मे शिवं नहि तद्दृष्यते दिवा ॥१॥  
  
7.102  
नमस्कृत्य द्यावापृथिवीभ्यामन्तरिक्षाय मृत्यवे ।  
मेक्षाम्यूर्ध्वस्तिष्ठन् मा मा हिंसिषुरीश्वराः ॥१॥  
  
7.103  
को अस्या नो द्रुहोऽवद्यवत्या उन् नेष्यति क्षत्रियो वस्य इच्छन् ।  
को यज्ञकामः क उ पूर्तिकामः को देवेषु वनुते दीर्घमायुः ॥१॥  
  
7.104  
कः पृश्निं धेनुं वरुणेन दत्तामथर्वने सुदुघां नित्यवत्साम् ।  
बृहस्पतिना सख्यं जुषणो यथावशं तन्वः कल्पयाति ॥१॥  
  
7.105  
अपक्रामन् पौरुषेयाद्वृणानो दैव्यं वचः ।  
प्रणीतीरभ्यावर्तस्व विश्वेभिः सखिभिः सह ॥१॥  
  
7.106  
यदस्मृति चकृम किं चिदग्न उपारिम चरणे जातवेदः ।  
ततः पाहि त्वं नः प्रचेतः शुभे सखिभ्यो अमृतत्वमस्तु नः ॥१॥  
  
7.107  
अव दिवस्तारयन्ति सप्त सूर्यस्य रश्मयः ।  
आपः समुद्रिया धारास्तास्शल्यमसिस्रसन् ॥१॥  
  
7.108  
यो न स्तायद्दिप्सति यो न आविः स्वो विद्वान् अरणो वा नो अग्ने ।  
प्रतीच्येत्वरणी दत्वती तान् मैषामग्ने वास्तु भून् मो अपत्यम् ॥१॥  
यो नः सुप्तान् जाग्रतो वाभिदासात्तिष्ठतो वा चरतो जातवेदः ।  
वैनरेण सयुजा सजोषास्तान् प्रतीचो निर्दह जातवेदः ॥२॥  
  
  
7.109  
इदमुग्राय बभ्रवे नमो यो अक्षेषु तनूवशी ।  
घृतेन कलिं शिक्षामि स नो मृडातीदृशे ॥१॥  
घृतमप्सराभ्यो वह त्वमग्ने पांसून् अक्षेभ्यः सिकता अपश्च ।  
यथाभागं हव्यदातिं जुषाणा मदन्ति देवा उभयानि हव्या ॥२॥  
अप्सरसः सधमादं मदन्ति हविर्धानमन्तरा सूर्यं च ।  
ता मे हस्तौ सं सृजन्तु घृतेन सपत्नं मे कितवं रन्धयन्तु ॥३॥  
आदिनवं प्रतिदीव्ने घृतेनास्मामभि क्षर ।  
वृक्षमिवाशन्या जहि यो अस्मान् प्रतिदीव्यति ॥४॥  
यो नो द्युवे धनमिदं चकार यो अक्षाणां ग्लहनं शेषणं च ।  
स नो देवो हविरिदं जुषाणो गन्धर्वेभिः सधमादं मदेम ॥५॥  
संवसव इति वो नामधेयमुग्रम्पश्या राष्ट्रभृतो ह्यक्षाः ।  
तेभ्यो व इन्दवो हविषा विधेम वयं स्याम पतयो रयीणाम् ॥६॥  
देवान् यन् नाथितो हुवे ब्रह्मचर्यं यदूषिम ।  
अक्षान् यद्बभ्रून् आलभे ते नो मृडन्त्वीदृशे ॥७॥  
  
7.110  
अग्न इन्द्रश्च दाशुषे हतो वृत्राण्यप्रति ।  
उभा हि वृत्रहन्तमा ॥१॥  
याभ्यामजयन्त्स्वरग्र एव यावातस्थतुर्भुवनानि विश्वा ।  
प्र चर्षणीवृषणा वज्रबाहू अग्निमिन्द्रं वृत्रहणा हुवेऽहम् ॥२॥  
उप त्वा देवो अग्रमीच्चमसेन बृहस्पतिः ।  
इन्द्र गीर्भिर्न आ विश यजमानाय सुन्वते ॥३॥  
  
7.111  
इन्द्रस्य कुक्षिरसि सोमधान आत्मा देवानामुत मानुषाणाम् ।  
इह प्रजा जनय यास्त आसु या अन्यत्रेह तास्ते रमन्ताम् ॥१॥  
  
7.112  
शुम्भनी द्यावापृथिवी अन्तिसुम्ने महिव्रते ।  
आपः सप्त सुस्रुवुर्देवीस्ता नो मुञ्चन्त्वंहसः ॥१॥  
मुञ्चन्तु मा शपथ्यादथो वरुण्यादुत ।  
अथो यमस्य पड्वीशाद्विश्वस्माद्देवकिल्बिषात्॥२॥  
  
7.113  
तृष्टिके तृष्टवन्दन उदमूं छिन्धि तृष्टिके ।  
यथा कृतद्विष्टासोऽमुष्मै शेप्यावते ॥१॥  
तृष्टासि तृष्टिका विषा विषातक्यसि ।  
परिवृक्ता यथासस्यृषभस्य वशेव ॥२॥  
  
7.114  
आ ते ददे वक्षणाभ्य आ तेऽहं हृदयाद्ददे ।  
आ ते मुखस्य सङ्काशात्सर्वं ते वर्च आ ददे ॥१॥  
प्रेतो यन्तु व्याध्यः प्रानुध्याः प्रो अशस्तयः ।  
अग्नी रक्षस्विनीर्हन्तु सोमो हन्तु दुरस्यतीः ॥२॥  
  
7.115  
प्र पतेतः पापि लक्ष्मि नश्येतः प्रामुतः पत ।  
अयस्मयेनाङ्केन द्विषते त्वा सजामसि ॥१॥  
या मा लक्ष्मीः पतयालूरजुष्टाभिचस्कन्द वन्दनेव वृक्षम् ।  
अन्यत्रास्मत्सवितस्तामितो धा हिरण्यहस्तो वसु नो रराणः ॥२॥  
एकशतं लक्ष्म्यो मर्त्यस्य साकं तन्वा जनुषोऽधि जाताः ।  
तासां पापिष्ठा निरितः प्र हिण्मः शिवा अस्मभ्यं जातवेदो नियच्छ ॥३॥  
एता एना व्याकरं खिले गा विष्ठिता इव ।  
रमन्तां पुण्या लक्ष्मीर्याः पापीस्ता अनीनशम् ॥४॥  
  
7.116  
नमो रूराय च्यवनाय नोदनाय धृष्णवे ।  
नमः शीताय पूर्वकामकृत्वने ॥१॥  
  
यो अन्येद्युरुभयद्युरभ्येतीमं मण्डूकम् ।  
अभ्येत्वव्रतः ॥२॥  
  
7.117  
आ मन्द्रैरिन्द्र हरिभिर्याहि मयूररोमभिः ।  
मा त्वा के चिद्वि यमन् विं न पाशिनोऽति धन्वेव तामिहि ॥१॥  
  
7.118  
मर्माणि ते वर्मणा छादयामि सोमस्त्वा राजामृतेनानु वस्ताम् ।  
उरोर्वरीयो वरुणस्ते कृणोतु जयन्तं त्वानु देवा मदन्तु ॥१॥