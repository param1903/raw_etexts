---
title: ०१२

---
12.1  
सत्यं बृहदृतमुग्रं दीक्षा तपो ब्रह्म यज्ञः पृथिवीं धारयन्ति ।  
सा नो भूतस्य भव्यस्य पत्न्युरुं लोकं पृथिवी नः कृणोतु ॥१॥  
असम्बाधं मध्यतो मानवानां यस्या उद्वतः प्रवतः समं बहु ।  
नानावीर्या ओषधीर्या बिभर्ति पृथिवी नः प्रथतां राध्यतां नः ॥२॥  
यस्यां समुद्र उत सिन्धुरापो यस्यामन्नं कृष्टयः सम्बभूवुः ।  
यस्यामिदं जिन्वति प्राणदेजत्सा नो भूमिः पूर्वपेये दधातु ॥३॥  
यस्याश्चतस्रः प्रदिशः पृथिव्या यस्यामन्नं कृष्टयः सम्बभूवुः ।  
या बिभर्ति बहुधा प्राणदेजत्सा नो भूमिर्गोष्वप्यन्ने दधातु ॥४॥  
यस्यां पूर्वे पूर्वजना विचक्रिरे यस्यां देवा असुरान् अभ्यवर्तयन् ।  
गवामश्वानां वयसश्च विष्ठा भगं वर्चः पृथिवी नो दधातु ॥५॥  
विश्वम्भरा वसुधानी प्रतिष्ठा हिरण्यवक्षा जगतो निवेशनी ।  
वैश्वानरं बिभ्रती भूमिरग्निमिन्द्रऋषभा द्रविणे नो दधातु ॥६॥  
यां रक्षन्त्यस्वप्ना विश्वदानीं देवा भूमिं पृथिवीमप्रमादम् ।  
सा नो मधु प्रियं दुहामथो उक्षतु वर्चसा ॥७॥  
यार्णवेऽधि सलिलमग्र आसीत्यां मायाभिरन्वचरन् मनीषिणः ।  
यस्या हृदयं परमे व्योमन्त्सत्येनावृतममृतं पृथिव्याः ।  
सा नो भूमिस्त्विषिं बलं राष्ट्रे दधातूत्तमे ॥८॥  
यस्यामापः परिचराः समानीरहोरात्रे अप्रमादं क्षरन्ति ।  
सा नो भूमिर्भूरिधारा पयो दुहामथो उक्षतु वर्चसा ॥९॥  
यामश्विनावमिमातां विष्णुर्यस्यां विचक्रमे ।  
इन्द्रो यां चक्र आत्मनेऽनमित्रां शचीपतिः ।  
सा नो भूमिर्वि सृजतां माता पुत्राय मे पयः ॥१०॥ {१}  
गिरयस्ते पर्वता हिमवन्तोऽरण्यं ते पृथिवि स्योनमस्तु ।  
बभ्रुं कृष्णां रोहिणीं विश्वरूपां ध्रुवां भूमिं पृथिवीमिन्द्रगुप्ताम् ।  
अजीतोऽहतो अक्षतोऽध्यष्ठां पृथिवीमहम् ॥११॥  
यत्ते मध्यं पृथिवि यच्च नभ्यं यास्त ऊर्जस्तन्वः सम्बभूवुः ।  
तासु नो धेह्यभि नः पवस्व माता भूमिः पुत्रो अहं पृथिव्याः पर्जन्यः पिता स उ नः पिपर्तु ॥१२॥  
यस्यां वेदिं परिगृह्णन्ति भूम्यां यस्यां यज्ञं तन्वते विश्वकर्माणः ।  
यस्यां मीयन्ते स्वरवः पृथिव्यामूर्ध्वाः शुक्रा आहुत्याः पुरस्तात्।  
सा नो भूमिर्वर्धयद्वर्धमाना ॥१३॥  
यो नो द्वेषत्पृथिवि यः पृतन्याद्योऽभिदासान् मनसा यो वधेन ।  
तं नो भूमे रन्धय पूर्वकृत्वरि ॥१४॥  
त्वज्जातास्त्वयि चरन्ति मर्त्यास्त्वं बिभर्षि द्विपदस्त्वं चतुष्पदः ।  
तवेमे पृथिवि पञ्च मानवा येभ्यो ज्योतिरमृतं मर्त्येभ्य उद्यन्त्सूर्यो रश्मिभिरातनोति ॥१५॥  
ता नः प्रजाः सं दुह्रतां समग्रा वाचो मधु पृथिवि धेहि मह्यम् ॥१६॥  
विश्वस्वं मातरमोषधीनां ध्रुवां भूमिं पृथिवीं धर्मणा धृताम् ।  
शिवां स्योनामनु चरेम विश्वहा ॥१७॥  
महत्सधस्थं महती बभूविथ महान् वेग एजथुर्वेपथुष्टे ।  
महांस्त्वेन्द्रो रक्षत्यप्रमादम् ।  
सा नो भूमे प्र रोचय हिरण्यस्येव सन्दृशि मा नो द्विक्षत कश्चन ॥१८॥  
अग्निर्भूम्यामोषधीष्वग्निमापो बिभ्रत्यग्निरश्मसु ।  
अग्निरन्तः पुरुषेषु गोष्वश्वेष्वग्नयः ॥१९॥  
अग्निर्दिव आ तपत्यग्नेर्देवस्योर्वन्तरिक्षम् ।  
अग्निं मर्तास इन्धते हव्यवाहं घृतप्रियम् ॥२०॥ {२}  
अग्निवासाः पृथिव्यसितज्ञूस्त्विषीमन्तं संशितं मा कृणोतु ॥२१॥  
भूम्यां देवेभ्यो ददति यज्ञं हव्यमरङ्कृतम् ।  
भूम्यां मनुष्या जीवन्ति स्वधयान्नेन मर्त्याः ।  
सा नो भूमिः प्राणमायुर्दधातु जरदष्टिं मा पृथिवी कृणोतु ॥२२॥  
यस्ते गन्धः पृथिवि सम्बभूव यं बिभ्रत्योषधयो यमापः ।  
यं गन्धर्वा अप्सरसश्च भेजिरे तेन मा सुरभिं कृणु मा नो द्विक्षत कश्चन ॥२३॥  
यस्ते गन्धः पुष्करमाविवेश यं सञ्जभ्रुः सूर्याया विवाहे ।  
अमर्त्याः पृथिवि गन्धमग्रे तेन मा सुरभिं कृणु मा नो द्विक्षत कश्चन ॥२४॥  
यस्ते गन्धः पुरुषेषु स्त्रीषु पुंसु भगो रुचिः ।  
यो अश्वेषु वीरेषु यो मृगेषूत हस्तिषु ।  
कन्यायां वर्चो यद्भूमे तेनास्मामपि सं सृज मा नो द्विक्षत कश्चन ॥२५॥  
शिला भूमिरश्मा पांसुः सा भूमिः सन्धृता धृता ।  
तस्यै हिरण्यवक्षसे पृथिव्या अकरं नमः ॥२६॥  
यस्यां वृक्षा वानस्पत्या ध्रुवास्तिष्ठन्ति विश्वहा ।  
पृथिवीं विश्वधायसं धृतामछावदामसि ॥२७॥  
उदीराणा उतासीनास्तिष्ठन्तः प्रक्रामन्तः ।  
पद्भ्यां दक्षिणसव्याभ्यां मा व्यथिष्महि भूम्याम् ॥२८॥  
विमृग्वरीं पृथिवीमा वदामि क्षमां भूमिं ब्रह्मणा वावृधानाम् ।  
ऊर्जं पुष्टं बिभ्रतीमन्नभागं घृतं त्वाभि नि षीदेम भूमे ॥२९॥  
शुद्धा न आपस्तन्वे क्षरन्तु यो नः सेदुरप्रिये तं नि दध्मः ।  
पवित्रेण पृथिवि मोत्पुनामि ॥३०॥ {३}  
यास्ते प्राचीः प्रदिशो या उदीचीर्यास्ते भूमे अधराद्याश्च पश्चात्।  
स्योनास्ता मह्यं चरते भवन्तु मा नि पप्तं भुवने शिश्रियाणः ॥३१॥  
मा नः पश्चान् मा पुरस्तान् नुदिष्ठा मोत्तरादधरादुत ।  
स्वस्ति भूमे नो भव मा विदन् परिपन्थिनो वरीयो यावया वधम् ॥३२॥  
यावत्तेऽभि विपश्यामि भूमे सूर्येण मेदिना ।  
तावन् मे चक्षुर्मा मेष्टोत्तरामुत्तरां समाम् ॥३३॥  
यच्छयानः पर्यावर्ते दक्षिणं सख्यमभि भूमे पार्श्वमुत्तानास्त्वा प्रतीचीं यत्पृष्टीभिरधिशेमहे ।  
मा हिंसीस्तत्र नो भूमे सर्वस्य प्रतिशीवरि ॥३४॥  
यत्ते भूमे विखनामि क्षिप्रं तदपि रोहतु ।  
मा ते मर्म विमृग्वरि मा ते हृदयमर्पिपम् ॥३५॥  
ग्रीष्मस्ते भूमे वर्षाणि शरद्धेमन्तः शिशिरो वसन्तः ।  
ऋतवस्ते विहिता हायनीरहोरात्रे पृथिवि नो दुहाताम् ॥३६॥  
याप सर्पं विजमाना विमृग्वरी यस्यामासन्न् अग्नयो ये अप्स्वन्तः ।  
परा दस्यून् ददती देवपीयून् इन्द्रं वृणाना पृथिवी न वृत्रं शक्राय दध्रे वृषभाय वृष्णे ॥३७॥  
यस्यां सदोहविर्धाने यूपो यस्यां निमीयते ।  
ब्रह्माणो यस्यामर्चन्त्यृग्भिः साम्ना यजुर्विदः युज्यन्ते यस्यामृत्विजः सोममिन्द्राय पातवे ॥३८॥  
यस्यां पूर्वे भूतकृत ऋषयो गा उदानृचुः ।  
सप्त सत्रेण वेधसो यज्ञेन तपसा सह ॥३९॥  
सा नो भूमिरा दिशतु यद्धनं कामयामहे ।  
भगो अनुप्रयुङ्क्तामिन्द्र एतु पुरोगवः ॥४०॥ {४}  
यस्यां गायन्ति नृत्यन्ति भूम्यां मर्त्या व्यैलबाः ।  
युध्यन्ते यस्यामाक्रन्दो यस्यां वदति दुन्दुभिः ।  
सा नो भूमिः प्र णुदतां सपत्नान् असपत्नं मा पृथिवी कृणोतु ॥४१॥  
यस्यामन्नं व्रीहियवौ यस्या इमाः पञ्च कृष्टयः ।  
भूम्यै पर्जन्यपत्न्यै नमोऽस्तु वर्षमेदसे ॥४२॥  
यस्याः पुरो देवकृताः क्षेत्रे यस्या विकुर्वते ।  
प्रजापतिः पृथिवीं विश्वगर्भामाशामाशां रण्यां नः कृणोतु ॥४३॥  
निधिं बिभ्रती बहुधा गुहा वसु मणिं हिरण्यं पृथिवी ददातु मे ।  
वसूनि नो वसुदा रासमाना देवी दधातु सुमनस्यमाना ॥४४॥  
जनं बिभ्रती बहुधा विवाचसं नानाधर्माणं पृथिवी यथौकसम् ।  
सहस्रं धारा द्रविणस्य मे दुहां ध्रुवेव धेनुरनपस्फुरन्ती ॥४५॥  
यस्ते सर्पो वृश्चिकस्तृष्टदंश्मा हेमन्तजब्धो भृमलो गुहा शये ।  
क्रिमिर्जिन्वत्पृथिवि यद्यदेजति प्रावृषि तन् नः सर्पन् मोप सृपद्यच्छिवं तेन नो मृड ॥४६॥  
ये ते पन्थानो बहवो जनायना रथस्य वर्त्मानसश्च यातवे ।  
यैः सञ्चरन्त्युभये भद्रपापास्तं पन्थानं जयेमानमित्रमतस्करं यच्छिवं तेन नो मृड ॥४७॥  
मल्वं बिभ्रती गुरुभृद्भद्रपापस्य निधनं तितिक्षुः ।  
वराहेण पृथिवी संविदाना सूकराय वि जिहीते मृगाय ॥४८॥  
ये त आरण्याः पशवो मृगा वने हिताः सिंहा व्याघ्राः पुरुषादश्चरन्ति ।  
उलं वृकं पृथिवि दुछुनामित ऋक्षीकां रक्षो अप बाधयास्मत्॥४९॥  
ये गन्धर्वा अप्सरसो ये चारायाः किमीदिनः ।  
पिशाचान्त्सर्वा रक्षांसि तान् अस्मद्भूमे यावय ॥५०॥ {५}  
यां द्विपादः पक्षिणः सम्पतन्ति हंसाः सुपर्णाः शकुना वयांसि ।  
यस्यां वातो मातरिश्वेयते रजांसि कृण्वंश्च्यावयंश्च वृक्षान् ।  
वातस्य प्रवामुपवामनु वात्यर्चिः ॥५१॥  
यस्यां कृष्णमरुणं च संहिते अहोरात्रे विहिते भूम्यामधि ।  
वर्षेण भूमिः पृथिवी वृतावृता सा नो दधातु भद्रया प्रिये धामनिधामनि ॥५२॥  
द्यौश्च म इदं पृथिवी चान्तरिक्षं च मे व्यचः ।  
अग्निः सूर्य आपो मेधां विश्वे देवाश्च सं ददुः ॥५३॥  
अहमस्मि सहमान उत्तरो नाम भूम्याम् ।  
अभीषाडस्मि विश्वाषाडाशामाशां विषासहिः ॥५४॥  
अदो यद्देवि प्रथमाना पुरस्ताद्देवैरुक्ता व्यसर्पो महित्वम् ।  
आ त्वा सुभूतमविशत्तदानीमकल्पयथाः प्रदिशश्चतस्रः ॥५५॥  
ये ग्रामा यदरण्यं याः सभा अधि भूम्याम् ।  
ये सङ्ग्रामाः समितयस्तेषु चारु वदेम ते ॥५६॥  
अश्व इव रजो दुधुवे वि तान् जनान् य आक्षियन् पृथिवीं यादजायत ।  
मन्द्राग्रेत्वरी भुवनस्य गोपा वनस्पतीनां गृभिरोषधीनाम् ॥५७॥  
यद्वदामि मधुमत्तद्वदामि यदीक्षे तद्वनन्ति मा ।  
त्विषीमान् अस्मि जूतिमान् अवान्यान् हन्मि दोधतः ॥५८॥  
शन्तिवा सुरभिः स्योना कीलालोध्नी पयस्वती ।  
भूमिरधि ब्रवीतु मे पृथिवी पयसा सह ॥५९॥  
यामन्वैच्छद्धविषा विश्वकर्मान्तरर्णवे रजसि प्रविष्टाम् ।  
भुजिष्यं पात्रं निहितं गुहा यदाविर्भोगे अभवन् मातृमद्भ्यः ॥६०॥  
त्वमस्यावपनी जनानामदितिः कामदुघा पप्रथाना ।  
यत्त ऊनं तत्त आ पूरयाति प्रजापतिः प्रथमजा ऋतस्य ॥६१॥  
उपस्थास्ते अनमीवा अयक्ष्मा अस्मभ्यं सन्तु पृथिवि प्रसूताः ।  
दीर्घं न आयुः प्रतिबुध्यमाना वयं तुभ्यं बलिहृतः स्याम ॥६२॥  
भूमे मातर्नि धेहि मा भद्रया सुप्रतिष्ठितम् ।  
संविदाना दिवा कवे श्रियां मा धेहि भूत्याम् ॥६३॥ {६}  
  
12.2  
नडमा रोह न ते अत्र लोक इदं सीसं भागधेयं त एहि ।  
यो गोषु यक्ष्मः पुरुषेषु यक्ष्मस्तेन त्वं साकमधराङ्परेहि ॥१॥  
अघशंसदुःशंसाभ्यां करेणानुकरेण च ।  
यक्ष्मं च सर्वं तेनेतो मृत्युं च निरजामसि ॥२॥  
निरितो मृत्युं निर्ऋतिं निररातिमजामसि ।  
यो नो द्वेष्टि तमद्ध्यग्ने अक्रव्याद्यमु द्विष्मस्तमु ते प्र सुवामसि ॥३॥  
यद्यग्निः क्रव्याद्यदि वा व्याघ्र इमं गोष्ठं प्रविवेशान्योकाः ।  
तं माषाज्यं कृत्वा प्र हिणोमि दूरं स गच्छत्वप्सुषदोऽप्यग्नीन् ॥४॥  
यत्त्वा क्रुद्धाः प्रचक्रुर्मन्युना पुरुषे मृते ।  
सुकल्पमग्ने तत्त्वया पुनस्त्वोद्दीपयामसि ॥५॥  
पुनस्त्वादित्या रुद्रा वसवः पुनर्ब्रह्मा वसुनीतिरग्ने ।  
पुनस्त्वा ब्रह्मणस्पतिराधाद्दीर्घायुत्वाय शतशारदाय ॥६॥  
यो अग्निः क्रव्यात्प्रविवेश नो गृहमिमं पश्यन्न् इतरं जातवेदसम् ।  
तं हरामि पितृयज्ञाय दूरं स घर्ममिन्धां परमे सधस्थे ॥७॥  
क्रव्यादमग्निं प्र हिणोमि दूरं यमराज्ञो गच्छतु रिप्रवाहः ।  
इहायमितरो जातवेदा देवो देवेभ्यो हव्यं वहतु प्रजानन् ॥८॥  
क्रव्यादमग्निमिषितो हरामि जनान् दृंहन्तं वज्रेण मृत्युम् ।  
नि तं शास्मि गार्हपत्येन विद्वान् पितॄणां लोकेऽपि भागो अस्तु ॥९॥  
क्रव्यादमग्निं शशमानमुक्थ्यं प्र हिणोमि पथिभिः पितृयाणैः ।  
मा देवयानैः पुनरा गा अत्रैवैधि पितृषु जागृहि त्वम् ॥१०॥ {७}  
समिन्धते सङ्कसुकं स्वस्तये शुद्धा भवन्तः शुचयः पावकाः ।  
जहाति रिप्रमत्येन एति समिद्धो अग्निः सुपुना पुनाति ॥११॥  
देवो अग्निः सङ्कसुको दिवस्पृष्ठान्यारुहत्।  
मुच्यमानो निरेणसोऽमोगस्मामशस्त्याः ॥१२॥  
अस्मिन् वयं सङ्कसुके अग्नौ रिप्राणि मृज्महे ।  
अभूम यज्ञियाः शुद्धाः प्र ण आयूंषि तारिषत्॥१३॥  
सङ्कसुको विकसुको निर्ऋथो यश्च निस्वरः ।  
ते ते यक्ष्मं सवेदसो दूराद्दूरमनीनशन् ॥१४॥  
यो नो अश्वेषु वीरेषु यो नो गोष्वजाविषु ।  
क्रव्यादं निर्णुदामसि यो अग्निर्जनयोपनः ॥१५॥  
अन्येभ्यस्त्वा पुरुषेभ्यो गोभ्यो अश्वेभ्यस्त्वा ।  
निः क्रव्यादं नुदामसि यो अग्निर्जीवितयोपनः ॥१६॥  
यस्मिन् देवा अमृजत यस्मिन् मनुष्या उत ।  
तस्मिन् घृतस्तावो मृष्ट्वा त्वमग्ने दिवं रुह ॥१७॥  
समिद्धो अग्न आहुत स नो माभ्यपक्रमीः ।  
अत्रैव दीदिहि द्यवि ज्योक्च सूर्यं दृशे ॥१८॥  
सीसे मृड्ढ्वं नडे मृड्ढ्वमग्नौ सङ्कसुके च यत्।  
अथो अव्यां रामायां शीर्षक्तिमुपबर्हणे ॥१९॥  
सीसे मलं सादयित्वा शीर्षक्तिमुपबर्हणे ।  
अव्यामसिक्न्यां मृष्ट्वा शुद्धा भवत यज्ञियाः ॥२०॥ {८}  
परं मृत्यो अनु परेहि पन्थां यस्त एष इतरो देवयानात्।  
चक्षुष्मते शृण्वते ते ब्रवीमीहेमे वीरा बहवो भवन्तु ॥२१॥  
इमे जीवा वि मृतैराववृत्रन्न् अभूद्भद्रा देवहुतिर्नो अद्य ।  
प्राञ्चो अगाम नृतये हसाय सुवीरासो विदथमा वदेम ॥२२॥  
इमं जीवेभ्यः परिधिं दधामि मैषां नु गादपरो अर्थमेतम् ।  
शतं जीवन्तः शरदः पुरूचीस्तिरो मृत्युं दधतां पर्वतेन ॥२३॥  
आ रोहतायुर्जरसं वृणाना अनुपूर्वं यतमाना यति स्थ ।  
तान् वस्त्वष्टा सुजनिमा सजोषाः सर्वमायुर्नयतु जीवनाय ॥२४॥  
यथाहान्यनुपूर्वं भवन्ति यथ र्तव ऋतुभिर्यन्ति साकम् ।  
यथा न पूर्वमपरो जहात्येवा धातरायूंषि कल्पयैषाम् ॥२५॥  
अश्मन्वती रीयते सं रभध्वं वीरयध्वं प्र तरता सखायः ।  
अत्रा जहीत ये असन् दुरेवा अनमीवान् उत्तरेमाभि वाजान् ॥२६॥  
उत्तिष्ठता प्र तरता सखायोऽश्मन्वती नदी स्यन्दत इयम् ।  
अत्रा जहीत ये असन्न् अशिवाः शिवान्त्स्योनान् उत्तरेमाभि वाजान् ॥२७॥  
वैश्वदेवीं वर्चसा आ रभध्वं शुद्धा भवन्तः शुचयः पावकाः ।  
अतिक्रामन्तो दुरिता पदानि शतं हिमाः सर्ववीरा मदेम ॥२८॥  
उदीचीनैः पथिभिर्वायुमद्भिरतिक्रामन्तोऽवरान् परेभिः ।  
त्रिः सप्त कृत्व ऋषयः परेता मृत्युं प्रत्यौहन् पदयोपनेन ॥२९॥  
मृत्योः पदं योपयन्त एत द्राघीय आयुः प्रतरं दधानाः ।  
आसीना मृत्युं नुदता सधस्थेऽथ जीवासो विदथमा वदेम ॥३०॥ {९}  
इमा नारीरविधवाः सुपत्नीराञ्जनेन सर्पिषा सं स्पृशन्ताम् ।  
अनश्रवो अनमीवाः सुरत्ना आ रोहन्तु जनयो योनिमग्रे ॥३१॥  
व्याकरोमि हविषाहमेतौ तौ ब्रह्मणा व्यहं कल्पयामि ।  
स्वधां पितृभ्यो अजरां कृणोमि दीर्घेणायुषा समिमान्त्सृजामि ॥३२॥  
यो नो अग्निः पितरो हृत्स्वन्तराविवेशामृतो मर्त्येषु ।  
मय्यहं तं परि गृह्णामि देवं मा सो अस्मान् द्विक्षत मा वयं तम् ॥३३॥  
अपावृत्य गार्हपत्यात्क्रव्यादा प्रेत दक्षिणा ।  
प्रियं पितृभ्य आत्मने ब्रह्मभ्यः कृणुता प्रियम् ॥३४॥  
द्विभागधनमादाय प्र क्षिणात्यवर्त्या ।  
अग्निः पुत्रस्य ज्येष्ठस्य यः क्रव्यादनिराहितः ॥३५॥  
यत्कृषते यद्वनुते यच्च वस्नेन विन्दते ।  
सर्वं मर्त्यस्य तन् नास्ति क्रव्याच्चेदनिराहितः ॥३६॥  
अयज्ञियो हतवर्चा भवति नैनेन हविरत्तवे ।  
छिनत्ति कृष्या गोर्धनाद्यं क्रव्यादनुवर्तते ॥३७॥  
मुहुर्गृध्यैः प्र वदत्यार्तिं मर्त्यो नीत्य ।  
क्रव्याद्यान् अग्निरन्तिकादनुविद्वान् वितावति ॥३८॥  
ग्राह्या गृहाः सं सृज्यन्ते स्त्रिया यन् म्रियते पतिः ।  
ब्रह्मैव विद्वान् एष्यो यः क्रव्यादं निरादधत्॥३९॥  
यद्रिप्रं शमलं चकृम यच्च दुष्कृतम् ।  
आपो मा तस्माच्छुम्भन्त्वग्नेः सङ्कसुकाच्च यत्॥४०॥ {१०}  
ता अधरादुदीचीराववृत्रन् प्रजानैतीः पथिभिर्देवयानैः ।  
पर्वतस्य वृषभस्याधि पृष्ठे नवाश्चरन्ति सरितः पुराणीः ॥४१॥  
अग्ने अक्रव्यान् निः क्रव्यादं नुदा देवयजनं वह ॥४२॥  
इमं क्रव्यादा विवेशायं क्रव्यादमन्वगात्।  
व्याघ्रौ कृत्वा नानानं तं हरामि शिवापरम् ॥४३॥  
अन्तर्धिर्देवानां परिधिर्मनुष्याणामग्निर्गार्हपत्य उभयान् अन्तरा श्रितः ॥४४॥  
जीवानामायुः प्र तिर त्वमग्ने पितॄणां लोकमपि गच्छन्तु ये मृताः ।  
सुगार्हपत्यो वितपन्न् अरातिमुषामुषां श्रेयसीं धेह्यस्मै ॥४५॥  
सर्वान् अग्ने सहमानः सपत्नान् ऐषामूर्जं रयिमस्मासु धेहि ॥४६॥  
इममिन्द्रं वह्निं पप्रिमन्वारभध्वं स वो निर्वक्षद्दुरितादवद्यात्।  
तेनाप हत शरुमापतन्तं तेन रुद्रस्य परि पातास्ताम् ॥४७॥  
अनड्वाहं प्लवमन्वारभध्वं स वो निर्वक्षद्दुरितादवद्यात्।  
आ रोहत सवितुर्नावमेतां षड्भिरुर्वीभिरमतिं तरेम ॥४८॥  
अहोरात्रे अन्वेषि बिभ्रत्क्षेम्यस्तिष्ठन् प्रतरणः सुवीरः ।  
अनातुरान्त्सुमनसस्तल्प बिभ्रज्ज्योगेव नः पुरुषगन्धिरेधि ॥४९॥  
ते देवेभ्य आ वृश्चन्ते पापं जीवन्ति सर्वदा ।  
क्रव्याद्यान् अग्निरन्तिकादश्व इवानुवपते नडम् ॥५०॥ {११}  
येऽश्रद्धा धनकाम्या क्रव्यादा समासते ।  
ते वा अन्येषां कुम्भीं पर्यादधति सर्वदा ॥५१॥  
प्रेव पिपतिषति मनसा मुहुरा वर्तते पुनः ।  
क्रव्याद्यान् अग्निरन्तिकादनुविद्वान् वितावति ॥५२॥  
अविः कृष्णा भागधेयं पशूनां सीसं क्रव्यादपि चन्द्रं त आहुः ।  
माषाः पिष्टा भागधेयं ते हव्यमरण्यान्या गह्वरं सचस्व ॥५३॥  
इषीकां जरतीमिष्ट्वा तिल्पिञ्जं दण्डनं नडम् ।  
तमिन्द्र इध्मं कृत्वा यमस्याग्निं निरादधौ ॥५४॥  
प्रत्यञ्चमर्कं प्रत्यर्पयित्वा प्रविद्वान् पन्थां वि ह्याविवेश ।  
परामीषामसून् दिदेश दीर्घेणायुषा समिमान्त्सृजामि ॥५५॥ {१२}  
  
12.3  
पुमान् पुंसोऽधि तिष्ठ चर्मेहि तत्र ह्वयस्व यतमा प्रिया ते ।  
यावन्तावग्रे प्रथमं समेयथुस्तद्वां वयो यमराज्ये समानम् ॥१॥  
तावद्वां चक्षुस्तति वीर्याणि तावत्तेजस्ततिधा वाजिनानि ।  
अग्निः शरीरं सचते यदैधोऽधा पक्वान् मिथुना सं भवाथः ॥२॥  
समस्मिंल्लोके समु देवयाने सं स्मा समेतं यमराज्येषु ।  
पूतौ पवित्रैरुप तद्ध्वयेथां यद्यद्रेतो अधि वां सम्बभूव ॥३॥  
आपस्पुत्रासो अभि सं विशध्वमिमं जीवं जीवधन्याः समेत्य ।  
तासां भजध्वममृतं यमाहुरोदनं पचति वां जनित्री ॥४॥  
यं वां पिता पचति यं च माता रिप्रान् निर्मुक्त्यै शमलाच्च वाचः ।  
स ओदनः शतधारः स्वर्ग उभे व्याप नभसी महित्वा ॥५॥  
उभे नभसी उभयांश्च लोकान् ये यज्वनामभिजिताः स्वर्गाः ।  
तेषां ज्योतिष्मान् मधुमान् यो अग्रे तस्मिन् पुत्रैर्जरसि सं श्रयेथाम् ॥६॥  
प्राचीम्प्राचीं प्रदिशमा रभेथामेतं लोकं श्रद्दधानाः सचन्ते ।  
यद्वां पक्वं परिविष्टमग्नौ तस्य गुप्तये दम्पती सं श्रयेथाम् ॥७॥  
दक्षिणां दिशमभि नक्षमाणौ पर्यावर्तेथामभि पात्रमेतत्।  
तस्मिन् वां यमः पितृभिः संविदानः पक्वाय शर्म बहुलं नि यछात्॥८॥  
प्रतीची दिशामियमिद्वरं यस्यां सोमो अधिपा मृडिता च ।  
तस्यां श्रयेथां सुकृतः सचेथामधा पक्वान् मिथुना सं भवाथः ॥९॥  
उत्तरं राष्ट्रं प्रजयोत्तरावद्दिशामुदीची कृणवन् नो अग्रम् ।  
पाङ्क्तं छन्दः पुरुषो बभूव विश्वैर्विश्वाङ्गैः सह सं भवेम ॥१०॥ {१३}  
ध्रुवेयं विराण्नमो अस्त्वस्यै शिवा पुत्रेभ्य उत मह्यमस्तु ।  
सा नो देव्यदिते विश्ववार इर्य इव गोपा अभि रक्ष पक्वम् ॥११॥  
पितेव पुत्रान् अभि सं स्वजस्व नः शिवा नो वाता इह वान्तु भूमौ ।  
यमोदनं पचतो देवते इह तं नस्तप उत सत्यं च वेत्तु ॥१२॥  
यद्यद्कृष्णः शकुन एह गत्वा त्सरन् विषक्तं बिल आससाद ।  
यद्वा दास्यार्द्रहस्ता समङ्क्त उलूखलं मुसलं शुम्भतापः ॥१३॥  
अयं ग्रावा पृथुबुध्नो वयोधाः पूतः पवित्रैरप हन्तु रक्षः ।  
आ रोह चर्म महि शर्म यच्छ मा दम्पती पौत्रमघं नि गाताम् ॥१४॥  
वनस्पतिः सह देवैर्न आगन् रक्षः पिशाचामपबाधमानः ।  
स उच्छ्रयातै प्र वदाति वाचं तेन लोकामभि सर्वान् जयेम ॥१५॥  
सप्त मेधान् पशवः पर्यगृह्णन् य एषां ज्योतिष्माँ उत यश्चकर्श ।  
त्रयस्त्रिंशद्देवतास्तान्त्सचन्ते स नः स्वर्गमभि नेष लोकम् ॥१६॥  
स्वर्गं लोकमभि नो नयासि सं जायया सह पुत्रैः स्याम ।  
गृह्णामि हस्तमनु मैत्वत्र मा नस्तारीन् निर्ऋतिर्मो अरातिः ॥१७॥  
ग्राहिं पाप्मानमति तामयाम तमो व्यस्य प्र वदासि वल्गु ।  
वानस्पत्य उद्यतो मा जिहिंसीर्मा तण्डुलं वि शरीर्देवयन्तम् ॥१८॥  
विश्वव्यचा घृतपृष्ठो भविष्यन्त्सयोनिर्लोकमुप याह्येतम् ।  
वर्षवृद्धमुप यच्छ शूर्पं तुषं पलावान् अप तद्विनक्तु ॥१९॥  
त्रयो लोकाः सम्मिता ब्राह्मणेन द्यौरेवासौ पृथिव्यन्तरिक्षम् ।  
अंशून् गृभीत्वान्वारभेथामा प्यायन्तां पुनरा यन्तु शूर्पम् ॥२०॥ {१४}  
पृथग्रूपाणि बहुधा पशूनामेकरूपो भवसि सं समृद्ध्या ।  
एतां त्वचं लोहिनीं तां नुदस्व ग्रावा शुम्भाति मलग इव वस्त्रा ॥२१॥  
पृथिवीं त्वा पृथिव्यामा वेशयामि तनूः समानी विकृता त एषा ।  
यद्यद्द्युत्तं लिखितमर्पणेन तेन मा सुस्रोर्ब्रह्मणापि तद्वपामि ॥२२॥  
जनित्रीव प्रति हर्यासि सूनुं सं त्वा दधामि पृथिवीं पृथिव्या ।  
उखा कुम्भी वेद्यां मा व्यथिष्ठा यज्ञायुधैराज्येनातिषक्ता ॥२३॥  
अग्निः पचन् रक्षतु त्वा पुरस्तादिन्द्रो रक्षतु दक्षिणतो मरुत्वान् ।  
वरुणस्त्वा दृंहाद्धरुणे प्रतीच्या उत्तरात्त्वा सोमः सं ददातै ॥२४॥  
पूताः पवित्रैः पवन्ते अभ्राद्दिवं च यन्ति पृथिवीं च लोकान् ।  
ता जीवला जीवधन्याः प्रतिष्ठाः पात्र आसिक्ताः पर्यग्निरिन्धाम् ॥२५॥  
आ यन्ति दिवः पृथिवीं सचन्ते भूम्याः सचन्ते अध्यन्तरिक्षम् ।  
शुद्धाः सतीस्ता उ शुम्भन्त एव ता नः स्वर्गमभि लोकं नयन्तु ॥२६॥  
उतेव प्रभ्वीरुत सम्मितास उत शुक्राः शुचयश्चामृतासः ।  
ता ओदनं दम्पतिभ्यां प्रशिष्टा आपः शिक्षन्तीः पचता सुनाथाः ॥२७॥  
सङ्ख्याता स्तोकाः पृथिवीं सचन्ते प्राणापानैः सम्मिता ओषधीभिः ।  
असङ्ख्याता ओप्यमानाः सुवर्णाः सर्वं व्यापुः शुचयः शुचित्वम् ॥२८॥  
उद्योधन्त्यभि वल्गन्ति तप्ताः फेनमस्यन्ति बहुलांश्च बिन्दून् ।  
योषेव दृष्ट्वा पतिमृत्वियायैतैस्तण्डुलैर्भवता समापः ॥२९॥  
उत्थापय सीदतो बुध्न एनान् अद्भिरात्मानमभि सं स्पृशन्ताम् ।  
अमासि पात्रैरुदकं यदेतन् मितास्तण्डुलाः प्रदिशो यदीमाः ॥३०॥ {१५}  
प्र यच्छ पर्शुं त्वरया हरौसमहिंसन्त ओषधीर्दान्तु पर्वन् ।  
वासां सोमः परि राज्यं बभूवामन्युता नो वीरुधो भवन्तु ॥३१॥  
नवं बर्हिरोदनाय स्तृणीत प्रियं हृदश्चक्षुषो वल्ग्वस्तु ।  
तस्मिन् देवाः सह दैवीर्विशन्त्विमं प्राश्नन्त्वृतुभिर्निषद्य ॥३२॥  
वनस्पते स्तीर्णमा सीद बर्हिरग्निष्टोभैः सम्मितो देवताभिः ।  
त्वष्ट्रेव रूपं सुकृतं स्वधित्यैना एहाः परि पात्रे ददृश्राम् ॥३३॥  
षष्ट्यां शरत्सु निधिपा अभीछात्स्वः पक्वेनाभ्यश्नवातै ।  
उपैनं जीवान् पितरश्च पुत्रा एतं स्वर्गं गमयान्तमग्नेः ॥३४॥  
धर्ता ध्रियस्व धरुणे पृथिव्या अच्युतं त्वा देवताश्च्यावयन्तु ।  
तं त्वा दम्पती जीवन्तौ जीवपुत्रावुद्वासयातः पर्यग्निधानात्॥३५॥  
सर्वान्त्समागा अभिजित्य लोकान् यावन्तः कामाः समतीतृपस्तान् ।  
वि गाहेथामायवनं च दर्विरेकस्मिन् पात्रे अध्युद्धरैनम् ॥३६॥  
उप स्तृणीहि प्रथय पुरस्ताद्घृतेन पात्रमभि घारयैतत्।  
वाश्रेवोस्रा तरुणं स्तनस्युमिमं देवासो अभिहिङ्कृणोत ॥३७॥  
उपास्तरीरकरो लोकमेतमुरुः प्रथतामसमः स्वर्गः ।  
तस्मिं छ्रयातै महिषः सुपर्णो देवा एनं देवताभ्यः प्र यछान् ॥३८॥  
यद्यज्जाया पचति त्वत्परःपरः पतिर्वा जाये त्वत्तिरः ।  
सं तत्सृजेथां सह वां तदस्तु सम्पादयन्तौ सह लोकमेकम् ॥३९॥  
यावन्तो अस्याः पृथिवीं सचन्ते अस्मत्पुत्राः परि ये सम्बभूवुः ।  
सर्वांस्तामुप पात्रे ह्वयेथां नाभिं जानानाः शिशवः समायान् ॥४०॥ {१६}  
वसोर्या धारा मधुना प्रपीना घृतेन मिश्रा अमृतस्य नाभयः ।  
सर्वास्ता अव रुन्धे स्वर्गः षष्ट्यां शरत्सु निधिपा अभीछात्॥४१॥  
निधिं निधिपा अभ्येनमिछादनीश्वरा अभितः सन्तु येऽन्ये ।  
अस्माभिर्दत्तो निहितः स्वर्गस्त्रिभिः काण्डैस्त्रीन्त्स्वर्गान् अरुक्षत्॥४२॥  
अग्नी रक्षस्तपतु यद्विदेवं क्रव्याद्पिशाच इह मा प्र पास्त ।  
नुदाम एनमप रुध्मो अस्मदादित्या एनमङ्गिरसः सचन्ताम् ॥४३॥  
आदित्येभ्यो अङ्गिरोभ्यो मध्विदं घृतेन मिश्रं प्रति वेदयामि ।  
शुद्धहस्तौ ब्राह्मणस्यानिहत्यैतं स्वर्गं सुकृतावपीतम् ॥४४॥  
इदं प्रापमुत्तमं काण्डमस्य यस्माल्लोकात्परमेष्ठी समाप ।  
आ सिञ्च सर्पिर्घृतवत्समङ्ग्ध्येष भागो अङ्गिरसो नो अत्र ॥४५॥  
सत्याय च तपसे देवताभ्यो निधिं शेवधिं परि दद्म एतम् ।  
मा नो द्यूतेऽव गान् मा समित्यां मा स्मान्यस्मा उत्सृजता पुरा मत्॥४६॥  
अहं पचाम्यहं ददामि ममेदु कर्मन् करुणेऽधि जाया ।  
कौमारो लोको अजनिष्ट पुत्रोऽन्वारभेथां वय उत्तरावत्॥४७॥  
न किल्बिषमत्र नाधारो अस्ति न यन् मित्रैः समममान एति ।  
अनूनं पात्रं निहितं न एतत्पक्तारं पक्वः पुनरा विशाति ॥४८॥  
प्रियं प्रियाणां कृणवाम तमस्ते यन्तु यतमे द्विषन्ति ।  
धेनुरनड्वान् वयोवय आयदेव पौरुषेयमप मृत्युं नुदन्तु ॥४९॥  
समग्नयः विदुरन्यो अन्यं य ओषधीः सचते यश्च सिन्धून् ।  
यावन्तो देवा दिव्यातपन्ति हिरण्यं ज्योतिः पचतो बभूव ॥५०॥ {१७}  
एषा त्वचां पुरुषे सं बभूवानग्नाः सर्वे पशवो ये अन्ये ।  
क्षत्रेणात्मानं परि धापयाथोऽमोतं वासो मुखमोदनस्य ॥५१॥  
यदक्षेषु वदा यत्समित्यां यद्वा वदा अनृतं वित्तकाम्या ।  
समानं तन्तुमभि सम्वसानौ तस्मिन्त्सर्वं शमलं सादयाथः ॥५२॥  
वर्षं वनुष्वापि गच्छ देवांस्त्वचो धूमं पर्युत्पातयासि ।  
विश्वव्यचा घृतपृष्ठो भविष्यन्त्सयोनिर्लोकमुप याह्येतम् ॥५३॥  
तन्वं स्वर्गो बहुधा वि चक्रे यथा विद आत्मन्न् अन्यवर्णाम् ।  
अपाजैत्कृष्णां रुशतीं पुनानो या लोहिनी तां ते अग्नौ जुहोमि ॥५४॥  
प्राच्यै त्वा दिशेऽग्नयेऽधिपतयेऽसिताय रक्षित्र आदित्यायेषुमते ।  
एतं परि दद्मस्तं नो गोपायतास्माकमैतोः ।  
दिष्टं नो अत्र जरसे नि नेषज्जरा मृत्यवे परि णो ददात्वथ पक्वेन सह सं भवेम ॥५५॥  
दक्षिणायै त्वा दिश इन्द्रायाधिपतये तिरश्चिराजये रक्षित्रे यमायेषुमते ।  
एतं परि दद्मस्तं नो गोपायतास्माकमैतोः ।  
दिष्टं नो अत्र जरसे नि नेषज्जरा मृत्यवे परि णो ददात्वथ पक्वेन सह सं भवेम ॥५६॥  
प्रतीच्यै त्वा दिशे वरुणायाधिपतये पृदाकवे रक्षित्रेऽन्नायेषुमते ।  
एतं परि दद्मस्तं नो गोपायतास्माकमैतोः ।  
दिष्टं नो अत्र जरसे नि नेषज्जरा मृत्यवे परि णो ददात्वथ पक्वेन सह सं भवेम ॥५७॥  
उदीच्यै त्वा दिशे सोमायाधिपतये स्वजाय रक्षित्रेऽशन्या इषुमत्यै ।  
एतं परि दद्मस्तं नो गोपायतास्माकमैतोः ।  
दिष्टं नो अत्र जरसे नि नेषज्जरा मृत्यवे परि णो ददात्वथ पक्वेन सह सं भवेम ॥५८॥  
ध्रुवायै त्वा दिशे विष्णवेऽधिपतये कल्माषग्रीवाय रक्षित्र ओषधीभ्य इषुमतीभ्यः ।  
एतं परि दद्मस्तं नो गोपायतास्माकमैतोः ।  
दिष्टं नो अत्र जरसे नि नेषज्जरा मृत्यवे परि णो ददात्वथ पक्वेन सह सं भवेम ॥५९॥  
ऊर्ध्वायै त्वा दिशे बृहस्पतयेऽधिपतये श्वित्राय रक्षित्रे वर्षायेषुमते ।  
एतं परि दद्मस्तं नो गोपायतास्माकमैतोः ।  
दिष्टं नो अत्र जरसे नि नेषज्जरा मृत्यवे परि णो ददात्वथ पक्वेन सह सं भवेम ॥६०॥ {१८}  
  
12.4  
ददामीत्येव ब्रूयादनु चैनामभुत्सत ।  
वशां ब्रह्मभ्यो याचद्भ्यस्तत्प्रजावदपत्यवत्॥१॥  
प्रजया स वि क्रीणीते पशुभिश्चोप दस्यति ।  
य आर्षेयेभ्यो याचद्भ्यो देवानां गां न दित्सति ॥२॥  
कूटयास्य सं शीर्यन्ते श्लोणया काटमर्दति ।  
बण्डया दह्यन्ते गृहाः काणया दीयते स्वम् ॥३॥  
विलोहितो अधिष्ठानाच्छक्नो विन्दति गोपतिम् ।  
तथा वशायाः संविद्यं दुरदभ्ना ह्युच्यसे ॥४॥  
पदोरस्या अधिष्ठानाद्विक्लिन्दुर्नाम विन्दति ।  
अनामनात्सं शीर्यन्ते या मुखेनोपजिघ्रति ॥५॥  
यो अस्याः कर्णावास्कुनोत्या स देवेषु वृश्चते ।  
लक्ष्म कुर्व इति मन्यते कनीयः कृणुते स्वम् ॥६॥  
यदस्याः कस्मै चिद्भोगाय बालान् कश्चित्प्रकृन्तति ।  
ततः किशोरा म्रियन्ते वत्सांश्च घातुको वृकः ॥७॥  
यदस्या गोपतौ सत्या लोम ध्वाङ्क्षो अजीहिडत्।  
ततः कुमारा म्रियन्ते यक्ष्मो विन्दत्यनामनात्॥८॥  
यदस्याः पल्पूलनं शकृद्दासी समस्यति ।  
ततोऽपरूपं जायते तस्मादव्येष्यदेनसः ॥९॥  
जायमानाभि जायते देवान्त्सब्राह्मणान् वशा ।  
तस्माद्ब्रह्मभ्यो देयैषा तदाहुः स्वस्य गोपनम् ॥१०॥ {१९}  
य एनां वनिमायन्ति तेषां देवकृता वशा ।  
ब्रह्मज्येयं तदब्रुवन् य एनां निप्रियायते ॥११॥  
य आर्षेयेभ्यो याचद्भ्यो देवानां गां न दित्सति ।  
आ स देवेषु वृश्चते ब्राह्मणानां च मन्यवे ॥१२॥  
यो अस्य स्याद्वशाभोगो अन्यामिछेत तर्हि सः ।  
हिंस्ते अदत्ता पुरुषं याचितां च न दित्सति ॥१३॥  
यथा शेवधिर्निहितो ब्राह्मणानां तथा वशा ।  
तामेतदछायन्ति यस्मिन् कस्मिंश्च जायते ॥१४॥  
स्वमेतदछायन्ति यद्वशां ब्राह्मणा अभि ।  
यथैनान् अन्यस्मिन् जिनीयादेवास्या निरोधनम् ॥१५॥  
चरेदेवा त्रैहायणादविज्ञातगदा सती ।  
वशां च विद्यान् नारद ब्राह्मणास्तर्ह्येष्याः ॥१६॥  
य एनामवशामाह देवानां निहितं निधिम् ।  
उभौ तस्मै भवाशर्वौ परिक्रम्येषुमस्यतः ॥१७॥  
यो अस्या ऊधो न वेदाथो अस्या स्तनान् उत ।  
उभयेनैवास्मै दुहे दातुं चेदशकद्वशाम् ॥१८॥  
दुरदभ्नैनमा शये याचितां च न दित्सति ।  
नास्मै कामाः समृध्यन्ते यामदत्त्वा चिकीर्षति ॥१९॥  
देवा वशामयाचन् मुखं कृत्वा ब्राह्मणम् ।  
तेषां सर्वेषामददद्धेडं न्येति मानुषः ॥२०॥ {२०}  
हेडं पशूनां न्येति ब्राह्मणेभ्योऽददद्वशाम् ।  
देवानां निहितं भागं मर्त्यश्चेन् निप्रियायते ॥२१॥  
यदन्ये शतं याचेयुर्ब्राह्मणा गोपतिं वशाम् ।  
अथैनां देवा अब्रुवन्न् एवं ह विदुषो वशा ॥२२॥  
य एवं विदुषेऽदत्त्वाथान्येभ्यो ददद्वशाम् ।  
दुर्गा तस्मा अधिष्ठाने पृथिवी सहदेवता ॥२३॥  
देवा वशामयाचन् यस्मिन्न् अग्रे अजायत ।  
तामेतां विद्यान् नारदः सह देवैरुदाजत ॥२४॥  
अनपत्यमल्पपशुं वशा कृणोति पूरुषम् ।  
ब्राह्मणैश्च याचितामथैनां निप्रियायते ॥२५॥  
अग्नीषोमाभ्यां कामाय मित्राय वरुणाय च ।  
तेभ्यो याचन्ति ब्राह्मणास्तेष्वा वृश्चतेऽददत्॥२६॥  
यावदस्या गोपतिर्नोपशृणुयादृचः स्वयम् ।  
चरेदस्य तावद्गोषु नास्य श्रुत्वा गृहे वसेत्॥२७॥  
यो अस्या ऋच उपश्रुत्याथ गोष्वचीचरत्।  
आयुश्च तस्य भूतिं च देवा वृश्चन्ति हीडिताः ॥२८॥  
वशा चरन्ती बहुधा देवानां निहितो निधिः ।  
आविष्कृणुष्व रूपाणि यदा स्थाम जिघांसति ॥२९॥  
आविरात्मानं कृणुते यदा स्थाम जिघांसति ।  
अथो ह ब्रह्मभ्यो वशा याञ्च्याय कृणुते मनः ॥३०॥ {२१}  
मनसा सं कल्पयति तद्देवामपि गच्छति ।  
ततो ह ब्रह्माणो वशामुपप्रयन्ति याचितुम् ॥३१॥  
स्वधाकारेण पितृभ्यो यज्ञेन देवताभ्यः ।  
दानेन राजन्यो वशाया मातुर्हेडं न गच्छति ॥३२॥  
वशा माता राजन्यस्य तथा सम्भूतमग्रशः ।  
तस्या आहुरनर्पणं यद्ब्रह्मभ्यः प्रदीयते ॥३३॥  
यथाज्यं प्रगृहीतमालुम्पेत्स्रुचो अग्नये ।  
एवा ह ब्रह्मभ्यो वशामग्नय आ वृश्चतेऽददत्॥३४॥  
पुरोडाशवत्सा सुदुघा लोकेऽस्मा उप तिष्ठति ।  
सास्मै सर्वान् कामान् वशा प्रददुषे दुहे ॥३५॥  
सर्वान् कामान् यमराज्ये वशा प्रददुषे दुहे ।  
अथाहुर्नारकं लोकं निरुन्धानस्य याचिताम् ॥३६॥  
प्रवीयमाना चरति क्रुद्धा गोपतये वशा ।  
वेहतं मा मन्यमानो मृत्योः पाशेषु बध्यताम् ॥३७॥  
यो वेहतं मन्यमानोऽमा च पचते वशाम् ।  
अप्यस्य पुत्रान् पौत्रांश्च याचयते बृहस्पतिः ॥३८॥  
महदेषाव तपति चरन्ती गोषु गौरपि ।  
अथो ह गोपतये वशाददुषे विषं दुहे ॥३९॥  
प्रियं पशूनां भवति यद्ब्रह्मभ्यः प्रदीयते ।  
अथो वशायास्तत्प्रियं यद्देवत्रा हविः स्यात्॥४०॥ {२२}  
या वशा उदकल्पयन् देवा यज्ञादुदेत्य ।  
तासां विलिप्त्यं भीमामुदाकुरुत नारदः ॥४१॥  
तां देवा अमीमांसन्त वशेया३ अवशेति ।  
तामब्रवीन् नारद एषा वशानां वशतमेति ॥४२॥  
कति नु वशा नारद यास्त्वं वेत्थ मनुष्यजाः ।  
तास्त्वा पृछामि विद्वांसं कस्या नाश्नीयादब्राह्मणः ॥४३॥  
विलिप्त्या बृहस्पते या च सूतवशा वशा ।  
तस्या नाश्नीयादब्राह्मणो य आशंसेत भूत्याम् ॥४४॥  
नमस्ते अस्तु नारदानुष्ठु विदुषे वशा ।  
कतमासां भीमतमा यामदत्त्वा पराभवेत्॥४५॥  
विलिप्ती या बृहस्पतेऽथो सूतवशा वशा ।  
तस्या नाश्नीयादब्राह्मणो य आशंसेत भूत्याम् ॥४६॥  
त्रीणि वै वशाजातानि विलिप्ती सूतवशा वशा ।  
ताः प्र यछेद्ब्रह्मभ्यः सोऽनाव्रस्कः प्रजापतौ ॥४७॥  
एतद्वो ब्राह्मणा हविरिति मन्वीत याचितः ।  
वशां चेदेनं याचेयुर्या भीमाददुषो गृहे ॥४८॥  
देवा वशां पर्यवदन् न नोऽदादिति हीडिताः ।  
एताभिर्ऋग्भिर्भेदं तस्माद्वै स पराभवत्॥४९॥  
उतैनां भेदो नाददाद्वशामिन्द्रेण याचितः ।  
तस्मात्तं देवा आगसोऽवृश्चन्न् अहमुत्तरे ॥५०॥  
ये वशाया अदानाय वदन्ति परिरापिणः ।  
इन्द्रस्य मन्यवे जाल्मा आ वृश्चन्ते अचित्त्या ॥५१॥  
ये गोपतिं पराणीयाथाहुर्मा ददा इति ।  
रुद्रस्यास्तां ते हेतीं परि यन्त्यचित्त्या ॥५२॥  
यदि हुतं यद्यहुताममा च पचते वशाम् ।  
देवान्त्सब्राह्मणान् ऋत्वा जिह्मो लोकान् निर्ऋच्छति ॥५३॥ {२३}  
  
12.5  
श्रमेण तपसा सृष्टा ब्रह्मणा वित्ता र्ते श्रिता ॥१॥  
सत्येनावृता श्रिया प्रावृता यशसा परीवृता ॥२॥  
स्वधया परिहिता श्रद्धया पर्यूढा दीक्षया गुप्ता यज्ञे प्रतिष्ठिता लोको निधनम् ॥३॥  
ब्रह्म पदवायं ब्राह्मणोऽधिपतिः ॥४॥  
तामाददानस्य ब्रह्मगवीं जिनतो ब्राह्मणं क्षत्रियस्य ॥५॥  
अप क्रामति सूनृता वीर्यं पुन्या लक्ष्मीः ॥६॥ {२४}  
ओजश्च तेजश्च सहश्च बलं च वाक्चेन्द्रियं च श्रीश्च धर्मश्च ॥७॥  
ब्रह्म च क्षत्रं च राष्ट्रं च विशश्च त्विषिश्च यशश्च वर्चश्च द्रविणं च ॥८॥  
आयुश्च रूपं च नाम च कीर्तिश्च प्राणश्चापानश्च चक्षुश्च श्रोत्रं च ॥९॥  
पयश्च रसश्चान्नं चान्नाद्यं च र्तं च सत्यं चेष्टं च पूर्तं च प्रजा च पशवश्च ॥१०॥  
तानि सर्वाण्यप क्रामन्ति ब्रह्मगवीमाददानस्य जिनतो ब्राह्मणं क्षत्रियस्य ॥११॥ {२५}  
सैषा भीमा ब्रह्मगव्यघविषा साक्षात्कृत्या कूल्बजमावृता ॥१२॥  
सर्वाण्यस्यां घोराणि सर्वे च मृत्यवः ॥१३॥  
सर्वाण्यस्यां क्रूराणि सर्वे पुरुषवधाः ॥१४॥  
सा ब्रह्मज्यं देवपीयुं ब्रह्मगव्यादीयमाना मृत्योः पद्वीष आ द्यति ॥१५॥  
मेनिः शतवधा हि सा ब्रह्मज्यस्य क्षितिर्हि सा ॥१६॥  
तस्माद्वै ब्राह्मणानां गौर्दुराधर्षा विजानता ॥१७॥  
वज्रो धावन्ती वैश्वानर उद्वीता ॥१८॥  
हेतिः शफान् उत्खिदन्ती महादेवोऽपेक्षमाणा ॥१९॥  
क्षुरपविरीक्षमाणा वाश्यमानाभि स्फूर्जति ॥२०॥  
मृत्युर्हिङ्कृण्वत्युग्रो देवः पुछं पर्यस्यन्ती ॥२१॥  
सर्वज्यानिः कर्णौ वरीवर्जयन्ती राजयक्ष्मो मेहन्ती ॥२२॥  
मेनिर्दुह्यमाना शीर्षक्तिर्दुग्धा ॥२३॥  
सेदिरुपतिष्ठन्ती मिथोयोधः परामृष्टा ॥२४॥  
शरव्या मुखेऽपिनह्यमान ऋतिर्हन्यमाना ॥२५॥  
अघविषा निपतन्ती तमो निपतिता ॥२६॥  
अनुगच्छन्ती प्राणान् उप दासयति ब्रह्मगवी ब्रह्मज्यस्य ॥२७॥ {२६}  
वैरं विकृत्यमाना पौत्राद्यं विभाज्यमाना ॥२८॥  
देवहेतिर्ह्रियमाणा व्यृद्धिर्हृता ॥२९॥  
पाप्माधिधीयमाना पारुष्यमवधीयमाना ॥३०॥  
विषं प्रयस्यन्ती तक्मा प्रयस्ता ॥३१॥  
अघं प्रच्यमाना दुष्वप्न्यं पक्वा ॥३२॥  
मूलबर्हणी पर्याक्रियमाणा क्षितिः पर्याकृता ॥३३॥  
असञ्ज्ञा गन्धेन शुगुद्ध्रियमाणाशीविष उद्धृता ॥३४॥  
अभूतिरुपह्रियमाणा पराभूतिरुपहृता ॥३५॥  
शर्वः क्रुद्धः पिश्यमाना शिमिदा पिशिता ॥३६॥  
अवर्तिरश्यमाना निर्ऋतिरशिता ॥३७॥  
अशिता लोकाच्छिनत्ति ब्रह्मगवी ब्रह्मज्यमस्माच्चामुष्माच्च ॥३८॥ {२७}  
तस्या आहननं कृत्या मेनिराशसनं वलग ऊबध्यम् ॥३९॥  
अस्वगता परिह्णुता ॥४०॥  
अग्निः क्रव्याद्भूत्वा ब्रह्मगवी ब्रह्मज्यं प्रविश्यात्ति ॥४१॥  
सर्वास्याङ्गा पर्वा मूलानि वृश्चति ॥४२॥  
छिनत्त्यस्य पितृबन्धु परा भावयति मातृबन्धु ॥४३॥  
विवाहां ज्ञातीन्त्सर्वान् अपि क्षापयति ब्रह्मगवी ब्रह्मज्यस्य क्षत्रियेणापुनर्दीयमाना ॥४४॥  
अवास्तुमेनमस्वगमप्रजसं करोत्यपरापरणो भवति क्षीयते ॥४५॥  
य एवं विदुषो ब्राह्मणस्य क्षत्रियो गामादत्ते ॥४६॥ {२८}  
क्षिप्रं वै तस्याहनने गृध्राः कुर्वत ऐलबम् ॥४७॥  
क्षिप्रं वै तस्यादहनं परि नृत्यन्ति केशिनीराघ्नानाः पाणिनोरसि कुर्वाणाः पापमैलबम् ॥४८॥  
क्षिप्रं वै तस्य वास्तुषु वृकाः कुर्वत ऐलबम् ॥४९॥  
क्षिप्रं वै तस्य पृच्छन्ति यत्तदासी३ इदं नु ता३ इति ॥५०॥  
छिन्ध्या छिन्धि प्र छिन्ध्यपि क्षापय क्षापय ॥५१॥  
आददानमाङ्गिरसि ब्रह्मज्यमुप दासय ॥५२॥  
वैश्वदेवी ह्युच्यसे कृत्या कूल्बजमावृता ॥५३॥  
ओषन्ती समोषन्ती ब्रह्मणो वज्रः ॥५४॥  
क्षुरपविर्मृत्युर्भूत्वा वि धाव त्वम् ॥५५॥  
आ दत्से जिनतां वर्च इष्टं पूर्तं चाशिषः ॥५६॥  
आदाय जीतं जीताय लोकेऽमुष्मिन् प्र यच्छसि ॥५७॥  
अघ्न्ये पदवीर्भव ब्राह्मणस्याभिशस्त्या ॥५८॥  
मेनिः शरव्या भवाघादघविषा भव ॥५९॥  
अघ्न्ये प्र शिरो जहि ब्रह्मज्यस्य कृतागसो देवपीयोरराधसः ॥६०॥  
त्वया प्रमूर्णं मृदितमग्निर्दहतु दुश्चितम् ॥६१॥ {२९}  
वृश्च प्र वृश्च सं वृश्च दह प्र दह सं दह ॥६२॥  
ब्रह्मज्यं देव्यघ्न्य आ मूलादनुसन्दह ॥६३॥  
यथायाद्यमसादनात्पापलोकान् परावतः ॥६४॥  
एवा त्वं देव्यघ्न्ये ब्रह्मज्यस्य कृतागसो देवपीयोरराधसः ॥६५॥  
वज्रेण शतपर्वणा तीक्ष्णेन क्षुरभृष्टिना ॥६६॥  
प्र स्कन्धान् प्र शिरो जहि ॥६७॥  
लोमान्यस्य सं छिन्धि त्वचमस्य वि वेष्टय ॥६८॥  
मांसान्यस्य शातय स्नावान्यस्य सं वृह ॥६९॥  
अस्थीन्यस्य पीडय मज्जानमस्य निर्जहि ॥७०॥  
सर्वास्याङ्गा पर्वाणि वि श्रथय ॥७१॥  
अग्निरेनं क्रव्यात्पृथिव्या नुदतामुदोषतु वायुरन्तरिक्षान् महतो वरिम्णः ॥७२॥  
सूर्य एनं दिवः प्र णुदतां न्योषतु ॥७३॥ {३०}