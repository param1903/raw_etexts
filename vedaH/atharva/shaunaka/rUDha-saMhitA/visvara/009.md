---
title: ००९

---
9.1  
दिवस्पृथिव्या अन्तरिक्षात्समुद्रादग्नेर्वातान् मधुकशा हि जज्ञे ।  
तां चायित्वामृतं वसानां हृद्भिः प्रजाः प्रति नन्दन्ति सर्वाः ॥१॥  
महत्पयो विश्वरूपमस्याः समुद्रस्य त्वोत रेत आहुः ।  
यत ऐति मधुकशा रराणा तत्प्राणस्तदमृतं निविष्टम् ॥२॥  
पश्यन्त्यस्याश्चरितं पृथिव्यां पृथङ्नरो बहुधा मीमांसमानाः ।  
अग्नेर्वातान् मधुकशा हि जज्ञे मरुतामुग्रा नप्तिः ॥३॥  
मातादित्यानां दुहिता वसूनां प्राणः प्रजानाममृतस्य नाभिः ।  
हिरण्यवर्णा मधुकशा घृताची महान् भर्गश्चरति मर्त्येषु ॥४॥  
मधोः कशामजनयन्त देवास्तस्या गर्भो अभवद्विश्वरूपः ।  
तं जातं तरुणं पिपर्ति माता स जातो विश्वा भुवना वि चष्टे ॥५॥  
कस्तं प्र वेद क उ तं चिकेत यो अस्या हृदः कलशः सोमधानो अक्षितः ।  
ब्रह्मा सुमेधाः सो अस्मिन् मदेत ॥६॥  
स तौ प्र वेद स उ तौ चिकेत यावस्याः स्तनौ सहस्रधारावक्षितौ ।  
ऊर्जं दुहाते अनपस्फुरन्तौ ॥७॥  
हिङ्करिक्रती बृहती वयोधा उच्चैर्घोषाभ्येति या व्रतम् ।  
त्रीन् घर्मान् अभि वावशाना मिमाति मायुं पयते पयोभिः ॥८॥  
यामापीनामुपसीदन्त्यापः शाक्वरा वृषभा ये स्वराजः ।  
ते वर्षन्ति ते वर्षयन्ति तद्विदे काममूर्जमापः ॥९॥  
स्तनयित्नुस्ते वाक्प्रजापते वृषा शुष्मं क्षिपसि भूम्यामधि ।  
अग्नेर्वातान् मधुकशा हि जज्ञे मरुतामुग्रा नप्तिः ॥१०॥ {१}  
यथा सोमः प्रातःसवने अश्विनोर्भवति प्रियः ।  
एवा मे अश्विना वर्च आत्मनि ध्रियताम् ॥११॥  
यथा सोमो द्वितीये सवन इन्द्राग्न्योर्भवति प्रियः ।  
एवा म इन्द्राग्नी वर्च आत्मनि ध्रियताम् ॥१२॥  
यथा सोमस्तृतीये सवन ऋभूणां भवति प्रियः ।  
एवा म ऋभवो वर्च आत्मनि ध्रियताम् ॥१३॥  
मधु जनिषीय मधु वंसिषीय ।  
पयस्वान् अग्न आगमं तं मा सं सृज वर्चसा ॥१४॥  
सं माग्ने वर्चसा सृज सं प्रजया समायुषा ।  
विद्युर्मे अस्य देवा इन्द्रो विद्यात्सह ऋषिभिः ॥१५॥  
यथा मधु मधुकृतः सम्भरन्ति मधावधि ।  
एवा मे अश्विना वर्च आत्मनि ध्रियताम् ॥१६॥  
यथा मक्षाः इदं मधु न्यञ्जन्ति मधावधि ।  
एवा मे अश्विना वर्चस्तेजो बलमोजश्च ध्रियताम् ॥१७॥  
यद्गिरिषु पर्वतेषु गोष्वश्वेषु यन् मधु ।  
सुरायां सिच्यमानायां यत्तत्र मधु तन् मयि ॥१८॥  
अश्विना सारघेण मा मधुनाङ्क्तं शुभस्पती ।  
यथा वर्चस्वतीं वाचमावदानि जनामनु ॥१९॥  
स्तनयित्नुस्ते वाक्प्रजापते वृषा शुष्मं क्षिपसि भूम्यां दिवि ।  
तां पशव उप जीवन्ति सर्वे तेनो सेषमूर्जं पिपर्ति ॥२०॥  
पृथिवी दण्डोऽन्तरिक्षं गर्भो द्यौः कशा विद्युत्प्रकशो हिरण्ययो बिन्दुः ॥२१॥  
यो वै कशायाः सप्त मधूनि वेद मधुमान् भवति ।  
ब्राह्मणश्च राजा च धेनुश्चानड्वांश्च व्रीहिश्च यवश्च मधु सप्तमम् ॥२२॥  
मधुमान् भवति मधुमदस्याहार्यं भवति ।  
मधुमतो लोकान् जयति य एवं वेद ॥२३॥  
यद्वीध्रे स्तनयति प्रजापतिरेव तत्प्रजाभ्यः प्रादुर्भवति ।  
तस्मात्प्राचीनोपवीतस्तिष्ठे प्रजापतेऽनु मा बुध्यस्वेति ।  
अन्वेनं प्रजा अनु प्रजापतिर्बुध्यते य एवं वेद ॥२४॥ {२}  
  
9.2  
सपत्नहनमृषभं घृतेन कामं शिक्षामि हविषाज्येन ।  
नीचैः सपत्नान् मम पादय त्वमभिष्टुतो महता वीर्येण ॥१॥  
यन् मे मनसो न प्रियं चक्षुषो यन् मे बभस्ति नाभिनन्दति ।  
तद्दुष्वप्न्यं प्रति मुञ्चामि सपत्ने कामं स्तुत्वोदहं भिदेयम् ॥२॥  
दुष्वप्न्यं काम दुरितं च कमाप्रजस्तामस्वगतामवर्तिम् ।  
उग्र ईशानः प्रति मुञ्च तस्मिन् यो अस्मभ्यमंहूरणा चिकित्सात्॥३॥  
नुदस्व काम प्र णुदस्व कामावर्तिं यन्तु मम ये सपत्नाः ।  
तेषां नुत्तानामधमा तमांस्यग्ने वास्तूनि निर्दह त्वम् ॥४॥  
सा ते काम दुहिता धेनुरुच्यते यामाहुर्वाचं कवयो विराजम् ।  
तया सपत्नान् परि वृङ्ग्धि ये मम पर्येनान् प्राणः पशवो जीवनं वृणक्तु ॥५॥  
कामस्येन्द्रस्य वरुणस्य राज्ञो विष्णोर्बलेन सवितुः सवेन ।  
अग्नेर्होत्रेण प्र णुदे सपत्नां छम्बीव नावमुदकेषु धीरः ॥६॥  
अध्यक्षो वाजी मम काम उग्रः कृणोतु मह्यमसपत्नमेव ।  
विश्वे देवा मम नाथं भवन्तु सर्वे देवा हवमा यन्तु म इमम् ॥७॥  
इदमाज्यं घृतवज्जुषाणाः कामज्येष्ठा इह मादयध्वम् ।  
कृण्वन्तो मह्यमसपत्नमेव ॥८॥  
इन्द्राग्नी काम सरथं हि भूत्वा नीचैः सपत्नान् मम पादयाथः ।  
तेषां पन्नानामधमा तमांस्यग्ने वास्तून्यनुनिर्दह त्वम् ॥९॥  
जहि त्वं काम मम ये सपत्ना अन्धा तमांस्यव पादयैनान् ।  
निरिन्द्रिया अरसाः सन्तु सर्वे मा ते जीविषुः कतमच्चनाहः ॥१०॥ {३}  
अवधीत्कामो मम ये सपत्ना उरुं लोकमकरन् मह्यमेधतुम् ।  
मह्यं नमन्तां प्रदिशश्चतस्रो मह्यं षडुर्वीर्घृतमा वहन्तु ॥११॥  
तेऽधराञ्चः प्र प्लवन्तां छिन्ना नौरिव बन्धनात्।  
न सायकप्रणुत्तानां पुनरस्ति निवर्तनम् ॥१२॥  
अग्निर्यव इन्द्रो यवः सोमो यवः ।  
यवयावानो देवा यवयन्त्वेनम् ॥१३॥  
असर्ववीरश्चरतु प्रणुत्तो द्वेष्यो मित्रानां परिवर्ग्यः स्वानाम् ।  
उत पृथिव्यामव स्यन्ति विद्युत उग्रो वो देवः प्र मृणत्सपत्नान् ॥१४॥  
च्युता चेयं बृहत्यच्युता च विद्युद्बिभर्ति स्तनयित्नूंश्च सर्वान् ।  
उद्यन्न् आदित्यो द्रविणेन तेजसा नीचैः सपत्नान् नुदतां मे सहस्वान् ॥१५॥  
यत्ते काम शर्म त्रिवरूथमुद्भु ब्रह्म वर्म विततमनतिव्याध्यं कृतम् ।  
तेन सपत्नान् परि वृङ्ग्धि ये मम पर्येनान् प्राणः पशवो जीवनं वृणक्तु ॥१६॥  
येन देवा असुरान् प्राणुदन्त येनेन्द्रो दस्यून् अधमं तमो निनाय ।  
तेन त्वं काम मम ये सपत्नास्तान् अस्माल्लोकात्प्र णुदस्व दूरम् ॥१७॥  
यथा देवा असुरान् प्राणुदन्त यथेन्द्रो दस्यून् अधमं तमो बबाधे ।  
तथा त्वं काम मम ये सपत्नास्तान् अस्माल्लोकात्प्र णुदस्व दूरम् ॥१८॥  
कामो जज्ञे प्रथमो नैनं देवा आपुः पितरो न मर्त्याः ।  
ततस्त्वमसि ज्यायान् विश्वहा महांस्तस्मै ते काम नम इत्कृनोमि ॥१९॥  
यावती द्यावापृथिवी वरिम्णा यावदापः सिष्यदुर्यावदग्निः ।  
ततस्त्वमसि ज्यायान् विश्वहा महांस्तस्मै ते काम नम इत्कृणोमि ॥२०॥ {४}  
यावतीर्दिशः प्रदिशो विषूचीर्यावतीराशा अभिचक्षणा दिवः ।  
ततस्त्वमसि ज्यायान् विश्वहा महांस्तस्मै ते काम नम इत्कृणोमि ॥२१॥  
यावतीर्भृङ्गा जत्वः कुरूरवो यावतीर्वघा वृक्षसर्प्यो बभूवुः ।  
ततस्त्वमसि ज्यायान् विश्वहा महांस्तस्मै ते काम नम इत्कृणोमि ॥२२॥  
ज्यायान् निमिषतोऽसि तिष्ठतो ज्यायान्त्समुद्रादसि काम मन्यो ।  
ततस्त्वमसि ज्यायान् विश्वहा महांस्तस्मै ते काम नम इत्कृनोमि ॥२३॥  
न वै वातश्चन काममाप्नोति नाग्निः सूर्यो नोत चन्द्रमाः ।  
ततस्त्वमसि ज्यायान् विश्वहा महांस्तस्मै ते काम नम इत्कृणोमि ॥२४॥  
यास्ते शिवास्तन्वः काम भद्रा याभिः सत्यं भवति यद्वृणिषे ।  
ताभिष्ट्वमस्मामभिसंविशस्वान्यत्र पापीरप वेशया धियः ॥२५॥ {५}  
  
9.3  
उपमितां प्रतिमितामथो परिमितामुत ।  
शालाया विश्ववाराया नद्धानि वि चृतामसि ॥१॥  
यत्ते नद्धं विश्ववारे पाशो ग्रन्थिश्च यः कृतः ।  
बृहस्पतिरिवाहं बलं वाचा वि स्रंसयामि तत्॥२॥  
आ ययाम सं बबर्ह ग्रन्थींश्चकार ते दृढान् ।  
परूंषि विद्वां छस्तेवेन्द्रेण वि चृतामसि ॥३॥  
वंशानां ते नहनानां प्राणाहस्य तृणस्य च ।  
पक्षाणां विश्ववारे ते नद्धानि वि चृतामसि ॥४॥  
सन्दंशानां पलदानां परिष्वञ्जल्यस्य च ।  
इदं मानस्य पत्न्या नद्धानि वि चृतामसि ॥५॥  
यानि तेऽन्तः शिक्यान्याबेधू रण्याय कम् ।  
प्र ते तानि चृतामसि शिवा मानस्य पत्नि न उद्धिता तन्वे भव ॥६॥  
हविर्धानमग्निशालं पत्नीनां सदनं सदः ।  
सदो देवानामसि देवि शाले ॥७॥  
अक्षुमोपशं विततं सहस्राक्षं विषूवति ।  
अवनद्धमभिहितं ब्रह्मणा वि चृतामसि ॥८॥  
यस्त्वा शाले प्रतिगृह्णाति येन चासि मिता त्वम् ।  
उभौ मानस्य पत्नि तौ जीवतां जरदष्टी ॥९॥  
अमुत्रैनमा गच्छताद्दृढा नद्धा परिष्कृता ।  
यस्यास्ते विचृतामस्यङ्गमङ्गं परुष्परुः ॥१०॥ {६}  
यस्त्वा शाले निमिमाय सञ्जभार वनस्पतीन् ।  
प्रजायै चक्रे त्वा शाले परमेष्ठी प्रजापतिः ॥११॥  
नमस्तस्मै नमो दात्रे शालापतये च कृण्मः ।  
नमोऽग्नये प्रचरते पुरुषाय च ते नमः ॥१२॥  
गोभ्यो अश्वेभ्यो नमो यच्छालायां विजायते ।  
विजावति प्रजावति वि ते पाशांश्चृतामसि ॥१३॥  
अग्निमन्तश्छादयसि पुरुषान् पशुभिः सह ।  
विजावति प्रजावति वि ते पाशांश्चृतामसि ॥१४॥  
अन्तरा द्यां च पृथिवीं च यद्व्यचस्तेन शालां प्रति गृह्णामि त इमाम् ।  
यदन्तरिक्षं रजसो विमानं तत्कृण्वेऽहमुदरं शेवधिभ्यः ।  
तेन शालां प्रति गृह्णामि तस्मै ॥१५॥  
ऊर्जस्वती पयस्वती पृथिव्यां निमिता मिता ।  
विश्वान्नं बिभ्रती शाले मा हिंसीः प्रतिगृह्णतः ॥१६॥  
तृणैरावृता पलदान् वसाना रात्रीव शाला जगतो निवेशनी ।  
मिता पृथिव्यां तिष्ठसि हस्तिनीव पद्वती ॥१७॥  
इटस्य ते वि चृताम्यपिनद्धमपोर्णुवन् ।  
वरुणेन समुब्जितां मित्रः प्रातर्व्युब्जतु ॥१८॥  
ब्रह्मणा शालां निमितां कविभिर्निमितां मिताम् ।  
इन्द्राग्नी रक्षतां शालाममृतौ सोम्यं सदः ॥१९॥  
कुलायेऽधि कुलायं कोशे कोशः समुब्जितः ।  
तत्र मर्तो वि जायते यस्माद्विश्वं प्रजायते ॥२०॥ {७}  
या द्विपक्षा चतुष्पक्षा षट्पक्षा या निमीयते ।  
अष्टापक्षां दशपक्षां शालां मानस्य पत्नीमग्निर्गर्भ इवा शये ॥२१॥  
प्रतीचीं त्वा प्रतीचीनः शाले प्रैम्यहिंसतीम् ।  
अग्निर्ह्यन्तरापश्च ऋतस्य प्रथमा द्वाः ॥२२॥  
इमा आपः प्र भराम्ययक्ष्मा यक्ष्मनाशनीः ।  
गृहान् उप प्र सीदाम्यमृतेन सहाग्निना ॥२३॥  
मा नः पाशं प्रति मुचो गुरुर्भारो लघुर्भव ।  
वधूमिव त्वा शाले यत्रकामं भरामसि ॥२४॥  
प्राच्या दिशः शालाया नमो महिम्ने स्वाहा देवेभ्यः स्वाह्येभ्यः ॥२५॥  
दक्षिणाया दिशः शालाया नमो महिम्ने स्वाहा देवेभ्यः स्वाह्येभ्यः ॥२६॥  
प्रतीच्या दिशः शालाया नमो महिम्ने स्वाहा देवेभ्यः स्वाह्येभ्यः ॥२७॥  
उदीच्या दिशः शालाया नमो महिम्ने स्वाहा देवेभ्यः स्वाह्येभ्यः ॥२८॥  
ध्रुवाया दिशः शालाया नमो महिम्ने स्वाहा देवेभ्यः स्वाह्येभ्यः ॥२९॥  
ऊर्ध्वाया दिशः शालाया नमो महिम्ने स्वाहा देवेभ्यः स्वाह्येभ्यः ॥३०॥  
दिशोदिशः शालाया नमो महिम्ने स्वाहा देवेभ्यः स्वाह्येभ्यः ॥३१॥ {८}  
  
9.4  
साहस्रस्त्वेष ऋषभः पयस्वान् विश्वा रूपाणि वक्षणासु बिभ्रत्।  
भद्रं दात्रे यजमानाय शीक्षन् बार्हस्पत्य उस्रियस्तन्तुमातान् ॥१॥  
अपां यो अग्ने प्रतिमा बभूव प्रभूः सर्वस्मै पृथिवीव देवी ।  
पिता वत्सानां पतिरघ्न्यानां साहस्रे पोषे अपि नः कृणोतु ॥२॥  
पुमान् अन्तर्वान्त्स्थविरः पयस्वान् वसोः कबन्धमृषभो बिभर्ति ।  
तमिन्द्राय पथिभिर्देवयानैर्हुतमग्निर्वहतु जातवेदाः ॥३॥  
पिता वत्सानां पतिरघ्न्यानामथो पिता महतां गर्गराणाम् ।  
वत्सो जरायु प्रतिधुक्पीयूष आमिक्षा घृतं तद्वस्य रेतः ॥४॥  
देवानां भाग उपनाह एषोऽपां रस ओषधीनां घृतस्य ।  
सोमस्य भक्षमवृणीत शक्रो बृहन्न् अद्रिरभवद्यच्छरीरम् ॥५॥  
सोमेन पूर्णं कलशं बिभर्षि त्वस्ता रुपाणां जनिता पशूनाम् ।  
शिवास्ते सन्तु प्रजन्व इह या इमा न्यस्मभ्यं स्वधिते यच्छ या अमूः ॥६॥  
आजं बिभर्ति घृतमस्य रेतः साहस्रः पोषस्तमु यज्ञमाहुः ।  
इन्द्रस्य रूपमृषभो वसानः सो अस्मान् देवाः शिव ऐतु दत्तः ॥७॥  
इन्द्रस्यौजो वरुणस्य बाहू अश्विनोरंसौ मरुतामियं ककुत्।  
बृहस्पतिं सम्भृतमेतमाहुर्ये धीरासः कवयो ये मनीषिणः ॥८॥  
दैवीर्विशः पयस्वान् आ तनोषि त्वामिन्द्रं त्वां सरस्वन्तमाहुः ।  
सहस्रं स एकमुखा ददाति यो ब्राह्मण ऋषभमाजुहोति ॥९॥  
बृहस्पतिः सविता ते वयो दधौ त्वष्टुर्वायोः पर्यात्मा त आभृतः ।  
अन्तरिक्षे मनसा त्वा जुहोमि बर्हिष्टे द्यावापृथिवी उभे स्ताम् ॥१०॥ {९}  
य इन्द्र इव देवेषु गोष्वेति विवावदत्।  
तस्य ऋषभस्याङ्गानि ब्रह्मा सं स्तौतु भद्रया ॥११॥  
पार्श्वे आस्तामनुमत्या भगस्यास्तामनूवृजौ ।  
अष्ठीवन्तावब्रवीन् मित्रो ममैतौ केवलाविति ॥१२॥  
भसदासीदादित्यानां श्रोणी आस्तां बृहस्पतेः ।  
पुछं वातस्य देवस्य तेन धूनोत्योषधीः ॥१३॥  
गुदा आसन्त्सिनीवाल्याः सूर्यायास्त्वचमब्रुवन् ।  
उत्थातुरब्रुवन् पद ऋषभं यदकल्पयन् ॥१४॥  
क्रोड आसीज्जामिशंसस्य सोमस्य क्लशो धृतः ।  
देवाः सङ्गत्य यत्सर्व ऋषभं व्यकल्पयन् ॥१५॥  
ते कुष्ठिकाः सरमायै कुर्मेभ्यो अदधुः शफान् ।  
ऊबध्यमस्य कीतेभ्यः श्ववर्तेभ्यो अधारयन् ॥१६॥  
शृङ्गाभ्यां रक्ष ऋषत्यवर्तिं हन्ति चक्षुषा ।  
शृणोति भद्रं कर्णाभ्यां गवां यः पतिरघ्न्यः ॥१७॥  
शतयाजं स यजते नैनं दुन्वन्त्यग्नयः ।  
जिन्वन्ति विश्वे तं देवा यो ब्राह्मण ऋषभमाजुहोति ॥१८॥  
ब्राह्मणेभ्य ऋषभं दत्त्वा वरीयः कृणुते मनः ।  
पुष्टिं सो अघ्न्यानां स्वे गोष्ठेऽव पश्यते ॥१९॥  
गावः सन्तु प्रजाः सन्त्वथो अस्तु तनूबलम् ।  
तत्सर्वमनु मन्यन्तां देवा ऋषभदायिने ॥२०॥  
अयं पिपान इन्द्र इद्रयिं दधातु चेतनीम् ।  
अयं धेनुं सुदुघां नित्यवत्सां वशं दुहां विपश्चितं परो दिवः ॥२१॥  
पिशङ्गरूपो नभसो वयोधा ऐन्द्रः शुष्मो विश्वरूपो न आगन् ।  
आयुरस्मभ्यं दधत्प्रजां च रायश्च पोषैरभि नः सचताम् ॥२२॥  
उपेहोपपर्चनास्मिन् गोष्ठ उप पृञ्च नः ।  
उप ऋषभस्य यद्रेत उपेन्द्र तव वीर्यम् ॥२३॥  
एतं वो युवानं प्रति दध्मो अत्र तेन क्रीडन्तीश्चरत वशामनु ।  
मा नो हासिष्ट जनुषा सुभागा रायश्च पोषैरभि नः सचध्वम् ॥२४॥ {१०}  
  
9.5  
आ नयैतमा रभस्व सुकृतां लोकमपि गच्छतु प्रजानन् ।  
तीर्त्वा तमांसि बहुधा महान्त्यजो नाकमा क्रमतां तृतीयम् ॥१॥  
इन्द्राय भागं परि त्वा नयाम्यस्मिन् यज्ञे यजमानाय सूरिम् ।  
ये नो द्विषन्त्यनु तान् रभस्वानागसो यजमानस्य वीराः ॥२॥  
प्र पदोऽव नेनिग्धि दुश्चरितं यच्चचार शुद्धैः शफैरा क्रमतां प्रजानन् ।  
तीर्त्वा तमांसि बहुधा विपश्यन्न् अजो नाकमा क्रमतां तृतीयम् ॥३॥  
अनुछ्य श्यामेन त्वचमेतां विशस्तर्यथापर्वसिना माभि मंस्थाः ।  
माभि द्रुहः परुशः कल्पयैनं तृतीये नाके अधि वि श्रयैनम् ॥४॥  
ऋचा कुम्भीमध्यग्नौ श्रयाम्या सिञ्चोदकमव धेह्येनम् ।  
पर्याधत्ताग्निना शमितारः शृतो गच्छतु सुकृतां यत्र लोकः ॥५॥  
उत्क्रामातः परि चेदतप्तस्तप्ताच्चरोरधि नाकं तृतीयम् ।  
अग्नेरग्निरधि सं बभूविथ ज्योतिष्मन्तमभि लोकं जयैतम् ॥६॥  
अजो अग्निरजमु ज्योतिराहुरजं जीवता ब्रह्मणे देयमाहुः ।  
अजस्तमांस्यप हन्ति दूरमस्मिंल्लोके श्रद्दधानेन दत्तः ॥७॥  
पञ्चौदनः पञ्चधा वि क्रमतामाक्रंस्यमानस्त्रीणि ज्योतींषि ।  
ईजानानां सुकृतां प्रेहि मध्यं तृतीये नाके अधि वि श्रयस्व ॥८॥  
अजा रोह सुकृतां यत्र लोकः शरभो न चत्तोऽति दुर्गान्येषः ।  
पञ्चौदनो ब्रह्मणे दीयमानः स दातारं तृप्त्या तर्पयाति ॥९॥  
अजस्त्रिनाके त्रिदिवे त्रिपृष्ठे नाकस्य पृष्ठे ददिवांसं दधाति ।  
पञ्चौदनो ब्रह्मणे दीयमानो विश्वरूपा धेनुः कामदुघास्येका ॥१०॥ {११}  
एतद्वो ज्योतिः पितरस्तृतीयं पञ्चौदनं ब्रह्मणेऽजं ददाति ।  
अजस्तमांस्यप हन्ति दूरमस्मिंल्लोके श्रद्दधानेन दत्तः ॥११॥  
ईजानानां सुकृतां लोकमीप्सन् पञ्चौदनं ब्रह्मणेऽजं ददाति ।  
स व्याप्तिमभि लोकं जयैतं शिवोऽस्मभ्यं प्रतिगृहीतो अस्तु ॥१२॥  
अजो ह्यग्नेरजनिष्ट शोकाद्विप्रो विप्रस्य सहसो विपश्चित्।  
इष्टं पूर्तमभिपूर्तं वषट्कृतं तद्देवा ऋतुशः कल्पयन्तु ॥१३॥  
अमोतं वासो दद्याद्धिरण्यमपि दक्षिणाम् ।  
तथा लोकान्त्समाप्नोति ये दिव्या ये च पार्थिवाः ॥१४॥  
एतास्त्वाजोप यन्तु धाराः सोम्या देवीर्घृतपृष्ठा मधुश्चुतः ।  
स्तभान् पृथिवीमुत द्यां नाकस्य पृष्ठेऽधि सप्तरश्मौ ॥१५॥  
अजोऽस्यज स्वर्गोऽसि त्वया लोकमङ्गिरसः प्राजानन् ।  
तं लोकं पुण्यं प्र ज्ञेषम् ॥१६॥  
येना सहस्रं वहसि येनाग्ने सर्ववेदसम् ।  
तेनेमं यज्ञं नो वह स्वर्देवेषु गन्तवे ॥१७॥  
अजः पक्वः स्वर्गे लोके दधाति पञ्चौदनो निर्ऋतिं बाधमानः ।  
तेन लोकान्त्सूर्यवतो जयेम ॥१८॥  
यं ब्राह्मणे निदधे यं च विक्षु या विप्रुष ओदनानामजस्य ।  
सर्वं तदग्ने सुकृतस्य लोके जानीतान् नः सङ्गमने पथीनाम् ॥१९॥  
अजो वा इदमग्ने व्यक्रमत तस्योर इयमभवद्द्यौः पृष्टिहम् ।  
अन्तरिक्षं मध्यं दिशः पार्श्वे समुद्रौ कुक्षी ॥२०॥ {१२}  
सत्यं च र्तं च चक्षुषी विश्वं सत्यं श्रद्धा प्राणो विराट्शिरः ।  
एष वा अपरिमितो यज्ञो यदजः पञ्चौदनः ॥२१॥  
अपरिमितमेव यज्ञमाप्नोत्यपरिमितं लोकमव रुन्द्धे ।  
योऽजं पञ्चौदनं दक्षिणाज्योतिषं ददाति ॥२२॥  
नास्यास्थीनि भिन्द्यान् न मज्ज्ञो निर्धयेत्।  
सर्वमेनं समादायेदमिदं प्र वेशयेत्॥२३॥  
इदमिदमेवास्य रूपं भवति तेनैनं सं गमयति ।  
इषं मह ऊर्जमस्मै दुहे योऽजं पञ्चौदनं दक्षिणाज्योतिषं ददाति ॥२४॥  
पञ्च रुक्मा पञ्च नवानि वस्त्रा पञ्चास्मै धेनवः कामदुघा भवन्ति ।  
योऽजं पञ्चौदनं दक्षिणाज्योतिषं ददाति ॥२५॥  
पञ्च रुक्मा ज्योतिरस्मै भवन्ति वर्म वासांसि तन्वे भवन्ति ।  
स्वर्गं लोकमश्नुते योऽजं पञ्चौदनं दक्षिणाज्योतिषं ददाति ॥२६॥  
या पूर्वं पतिं वित्त्वाऽथान्यं विन्दतेऽपरम् ।  
पञ्चौदनं च तावजं ददातो न वि योषतः ॥२७॥  
समानलोको भवति पुनर्भुवापरः पतिः ।  
योऽजं पञ्चौदनं दक्षिणाज्योतिषं ददाति ॥२८॥  
अनुपूर्ववत्सां धेनुमनड्वाहमुपबर्हणम् ।  
वासो हिरण्यं दत्त्वा ते यन्ति दिवमुत्तमाम् ॥२९॥  
आत्मानं पितरं पुत्रं पौत्रं पितामहम् ।  
जायां जनित्रीं मातरं ये प्रियास्तान् उप ह्वये ॥३०॥ {१३}  
यो वै नैदाघं नाम र्तुं वेद ।  
एष वै नैदाघो नाम र्तुर्यदजः पञ्चौदनः ।  
निरेवाप्रियस्य भ्रातृव्यस्य श्रियं दहति भवत्यात्मना ।  
यो वै कुर्वन्तं नाम र्तुं वेद ।  
कुर्वतीङ्कुर्वतीमेवाप्रियस्य भ्रातृव्यस्य श्रियमा दत्ते ।  
एष वै कुर्वन् नाम र्तुर्यदजः पञ्चौदनः ।  
यो वै संयन्तं नाम र्तुं वेद ।  
संयतींसंयतीमेवाप्रियस्य भ्रातृव्यस्य श्रियमा दत्ते ।  
एष वै संयन् नाम र्तुर्यदजः पञ्चौदनः ।  
यो वै पिन्वन्तं नाम र्तुं वेद ।  
पिन्वतीम्पिन्वतीमेवाप्रियस्य भ्रातृव्यस्य श्रियमा दत्ते ।  
एष वै पिन्वन् नाम र्तुर्यदजः पञ्चौदनः ।  
यो वा उद्यन्तं नाम र्तुं वेद ।  
उद्यतींुद्यतीमेवाप्रियस्य भ्रातृव्यस्य श्रियमा दत्ते ।  
एष वा उद्यन्न् नाम र्तुर्यदजः पञ्चौदनः ।  
यो वा अभिभुवं नाम र्तुं वेद ।  
अभिभवन्तीमभिभवन्तीमेवाप्रियस्य भ्रातृव्यस्य श्रियमा दत्ते ।  
एष वा अभिभूर्नाम र्तुर्यदजः पञ्चौदनः ।  
अजं च पचत पञ्च चौदनान् ।  
सर्वा दिशः सम्मनसः सध्रीचीः सान्तर्देशाः प्रति गृह्नन्तु त एतम् ॥३७॥  
तास्ते रक्षन्तु तव तुभ्यमेतं ताभ्य आज्यं हविरिदं जुहोमि ॥३८॥ {१४}  
  
  
9.6  
यो विद्याद्ब्रह्म प्रत्यक्षं परूंषि यस्य सम्भारा ऋचो यस्यानूक्यम् ॥१॥  
सामानि यस्य लोमानि यजुर्हृदयमुच्यते परिस्तरणमिद्धविः ॥२॥  
यद्वा अतिथिपतिरतिथीन् प्रतिपश्यति देवयजनं प्रेक्षते ॥३॥  
यदभिवदति दीक्षामुपैति यदुदकं याचत्यपः प्र णयति ॥४॥  
या एव यज्ञ आपः प्रणीयन्ते ता एव ताः ॥५॥  
यत्तर्पणमाहरन्ति य एवाग्नीषोमीयः पशुर्बध्यते स एव सः ॥६॥  
यदावसथान् कल्पयन्ति सदोहविर्धानान्येव तत्कल्पयन्ति ॥७॥  
यदुपस्तृणन्ति बर्हिरेव तत्॥८॥  
यदुपरिशयनमाहरन्ति स्वर्गमेव तेन लोकमव रुन्द्धे ॥९॥  
यत्कशिपूपबर्हणमाहरन्ति परिधय एव ते ॥१०॥  
यदाञ्जनाभ्यञ्जनमाहरन्त्याज्यमेव तत्॥११॥  
यत्पुरा परिवेषात्स्वादमाहरन्ति पुरोडाशावेव तौ ॥१२॥  
यदशनकृतं ह्वयन्ति हविष्कृतमेव तद्ध्वयन्ति ॥१३॥  
ये व्रीहयो यवा निरुप्यन्तेऽंशव एव ते ॥१४॥  
यान्युलूखलमुसलानि ग्रावाण एव ते ॥१५॥  
शूर्पं पवित्रं तुषा ऋजीषाभिषवणीरापः ॥१६॥  
स्रुग्दर्विर्नेक्षणमायवनं द्रोणकलशाः कुम्भ्यो वायव्यानि पात्राणीयमेव कृष्णाजिनम् ॥१७॥ {१५}  
यजमानब्राह्मणं वा एतदतिथिपतिः कुरुते यदाहार्याणि प्रेक्षत इदं भूया३ इदा३ इति ॥१८॥  
यदाह भूय उद्धरेति प्राणमेव तेन वर्षीयांसं कुरुते ॥१९॥  
उप हरति हवींष्या सादयति ॥२०॥  
तेषामासन्नानामतिथिरात्मन् जुहोति ॥२१॥  
स्रुचा हस्तेन प्राणे यूपे स्रुक्कारेण वषट्कारेण ॥२२॥  
एते वै प्रियाश्चाप्रियाश्च र्त्विजः स्वर्गं लोकं गमयन्ति यदतिथयः ॥२३॥  
स य एवं विद्वान् न द्विषन्न् अश्नीयान् न द्विषतोऽन्नमश्नीयान् न मीमांसितस्य न मीमांसमानस्य ॥२४॥  
सर्वो वा एष जग्धपाप्मा यस्यान्नमश्नन्ति ॥२५॥  
सर्वो वा एसोऽजग्धपाप्मा यस्यान्नं नाश्नन्ति ॥२६॥  
सर्वदा वा एष युक्तग्रावार्द्रपवित्रो वितताध्वर आहृतयज्ञक्रतुर्य उपहरति ॥२७॥  
प्राजापत्यो वा एतस्य यज्ञो विततो य उपहरति ॥२८॥  
प्रजापतेर्वा एष विक्रमान् अनुविक्रमते य उपहरति ॥२९॥  
योऽतिथीनां स आहवनीयो यो वेश्मनि स गार्हपत्यो यस्मिन् पचन्ति स दक्षिणाग्निः ॥३०॥ {१६}  
इष्टं च वा एष पूर्तं च गृहाणामश्नाति यः पूर्वोऽतिथेरश्नाति ॥३१॥  
पयश्च वा एष रसं च गृहाणामश्नाति यः पूर्वोऽतिथेरश्नाति ॥३२॥  
ऊर्जां च वा एष स्फातिं च गृहाणामश्नाति यः पूर्वोऽतिथेरश्नाति ॥३३॥  
प्रजां वा एष पशूंश्च गृहाणामश्नाति यः पूर्वोऽतिथेरश्नाति ॥३४॥  
कीर्तिं वा एष यशश्च गृहाणामश्नाति यः पूर्वोऽतिथेरश्नाति ॥३५॥  
श्रियं वा एष संविदं च गृहाणामश्नाति यः पूर्वोऽतिथेरश्नाति ॥३६॥  
एष वा अतिथिर्यच्छ्रोत्रियस्तस्मात्पूर्वो नाश्नीयात्॥३७॥  
अशितावत्यतिथावश्नीयाद्यज्ञस्य सात्मत्वाय यज्ञस्याविछेदाय तद्व्रतम् ॥३८॥  
एतद्वा उ स्वादीयो यदधिगवं क्षीरं वा मांसं वा तदेव नाश्नीयात्॥३९॥ {१७}  
स य एवं विद्वान् क्षीरमुपसिच्योपहरति ।  
यावदग्निष्टोमेनेष्ट्वा सुसमृद्धेनावरुन्द्धे तावदेनेनाव रुन्द्धे ॥४०॥  
स य एवं विद्वान्त्सर्पिरुपसिच्योपहरति ।  
यावदतिरात्रेणेष्ट्वा सुसमृद्धेनावरुन्द्धे तावदेनेनाव रुन्द्धे ॥४१॥  
स य एवं विद्वान् मधूपसिच्योपहरति ।  
यावद्सत्त्रसद्येनेष्ट्वा सुसमृद्धेनावरुन्द्धे तावदेनेनाव रुन्द्धे ॥४२॥  
स य एवं विद्वान् मांसमुपसिच्योपहरति ।  
यावद्द्वादशाहेनेष्ट्वा सुसमृद्धेनावरुन्द्धे तावदेनेनाव रुन्द्धे ॥४३॥  
स य एवं विद्वान् उदकमुपसिच्योपहरति ।  
प्रजानां प्रजननाय गच्छति प्रतिष्ठां प्रियः प्रजानां भवति य एवं विद्वान् उपसिच्योपहरति ॥४४॥ {१८}  
तस्मा उषा हिङ्कृणोति सविता प्र स्तौति ।  
बृहस्पतिरूर्जयोद्गायति त्वष्टा पुष्ट्या प्रति हरति विश्वे देवा निधनम् ॥२॥  
निधनं भूत्याः प्रजायाः पशूनां भवति य एवं वेद ॥४५॥  
तस्मा उद्यन्त्सूर्यो हिङ्कृणोति सङ्गवः प्र स्तौति ।  
मध्यन्दिन उद्गायत्यपराह्णः प्रति हरत्यस्तंयन् निधनम् ।  
निधनं भूत्याः प्रजायाः पशूनां भवति य एवं वेद ॥४६॥  
तस्मा अभ्रो भवन् हिङ्कृणोति स्तनयन् प्र स्तौति ।  
विद्योतमानः प्रति हरति वर्षन्न् उद्गायत्युद्गृह्णन् निधनम् ।  
निधनं भूत्याः प्रजायाः पशूनां भवति य एवं वेद ॥४७॥  
अतिथीन् प्रति पश्यति हिङ्कृणोत्यभि वदति प्र स्तौत्युदकं याचत्युद्गायति ।  
उप हरति प्रति हरत्युच्छिष्टं निधनम् ।  
निधनं भूत्याः प्रजायाः पशूनां भवति य एवं वेद ॥४८॥ {१९}  
यत्क्षत्तारं ह्वयत्या श्रावयत्येव तत्॥४९॥  
यत्प्रतिशृणोति प्रत्याश्रावयत्येव तत्॥५०॥  
यत्परिवेष्टारः पात्रहस्ताः पूर्वे चापरे च प्रपद्यन्ते चमसाध्वर्यव एव ते ॥५१॥  
तेषां न कश्चनाहोता ॥५२॥  
यद्वा अतिथिपतिरतिथीन् परिविष्य गृहान् उपोदैत्यवभृथमेव तदुपावैति ॥५३॥  
यत्सभागयति दक्षिणाः सभागयति यदनुतिष्ठत उदवस्यत्येव तत्॥५४॥  
स उपहूतः पृथिव्यां भक्षयत्युपहूतस्तस्मिन् यत्पृथिव्यां विश्वरूपम् ॥५५॥  
स उपहूतोऽन्तरिक्षे भक्षयत्युपहूतस्तस्मिन् यद्दिवि विश्वरूपम् ॥५६॥  
स उपहूतो दिवि भक्षयत्युपहूतस्तस्मिन् यद्दिवि विश्वरूपम् ॥५७॥  
स उपहूतो देवेषु भक्षयत्युपहूतस्तस्मिन् यद्दिवि विश्वरूपम् ॥५८॥  
स उपहूतो लोकेषु भक्षयत्युपहूतस्तस्मिन् यद्दिवि विश्वरूपम् ॥५९॥  
स उपहूत उपहूतः ॥६०॥  
आप्नोतीमं लोकमाप्नोत्यमुम् ॥६१॥  
ज्योतिष्मतो लोकान् जयति य एवं वेद ॥६२॥ {२०}  
  
9.7  
प्रजापतिश्च परमेष्ठी च शृङ्गे इन्द्रः शिरो अग्निर्ललाटं यमः कृकाटम् ॥१॥  
सोमो राजा मस्तिष्को द्यौरुत्तरहनुः पृथिव्यधरहनुः ॥२॥  
विद्युज्जिह्वा मरुतो दन्ता रेवतीर्ग्रीवाः कृत्तिका स्कन्धा घर्मो वहः ॥३॥  
विश्वं वायुः स्वर्गो लोकः कृष्णद्रं विधरणी निवेष्यः ॥४॥  
श्येनः क्रोतोऽन्तरिक्षं पाजस्यं बृहस्पतिः ककुद्बृहतीः कीकसाः ॥५॥  
देवानां पत्नीः पृष्टय उपसदः पर्शवः ॥६॥  
मित्रश्च वरुणश्चांसौ त्वष्टा चार्यमा च दोषणी महादेवो बाहू ॥७॥  
इन्द्राणी भसद्वायुः पुछं पवमानो बालाः ॥८॥  
ब्रह्म च क्षत्रं च श्रोणी बलमूरू ॥९॥  
धाता च सविता चाष्ठीवन्तौ जङ्घा गन्धर्वा अप्सरसः कुष्ठिका अदितिः शफाः ॥१०॥  
चेतो हृदयं यकृन् मेधा व्रतं पुरीतत्॥११॥  
क्षुत्कुक्षिरिरा वनिष्ठुः पर्वताः प्लाशयः ॥१२॥  
क्रोधो वृक्कौ मन्युराण्डौ प्रजा शेपः ॥१३॥  
नदी सूत्री वर्षस्य पतय स्तना स्तनयित्नुरूधः ॥१४॥  
विश्वव्यचास्चर्मौषधयो लोमानि नक्षत्राणि रूपम् ॥१५॥  
देवजना गुदा मनुष्या आन्त्राण्यत्रा उदरम् ॥१६॥  
रक्षांसि लोहितमितरजना ऊबध्यम् ॥१७॥  
अभ्रं पीबो मज्जा निधनम् ॥१८॥  
अग्निरासीन उत्थितोऽश्विना ॥१९॥  
इन्द्रः प्राङ्तिष्ठन् दक्षिणा तिष्ठन् यमः ॥२०॥  
प्रत्यङ्तिष्ठन् धातोदङ्तिष्ठन्त्सविता ॥२१॥  
तृणानि प्राप्तः सोमो राजा ॥२२॥  
मित्र ईक्षमाण आवृत्त आनन्दः ॥२३॥  
युज्यमानो वैश्वदेवो युक्तः प्रजापतिर्विमुक्तः सर्वम् ॥२४॥  
एतद्वै विश्वरूपं सर्वरूपं गोरूपम् ॥२५॥  
उपैनं विश्वरूपाः सर्वरूपाः पशवस्तिष्ठन्ति य एवं वेद ॥२६॥ {२१}  
  
9.8  
शीर्षक्तिं शीर्षामयं कर्णशूलं विलोहितम् ।  
सर्वं शीर्षन्यं ते रोगं बहिर्निर्मन्त्रयामहे ॥१॥  
कर्णाभ्यां ते कङ्कूषेभ्यः कर्णशूलं विसल्पकम् ।  
सर्वं शीर्षन्यं ते रोगं बहिर्निर्मन्त्रयामहे ॥२॥  
यस्य हेतोः प्रच्यवते यक्ष्मः कर्णतो आस्यतः ।  
सर्वं शीर्षन्यं ते रोगं बहिर्निर्मन्त्रयामहे ॥३॥  
यः कृणोति प्रमोतमन्धं कृणोति पूरुषम् ।  
सर्वं शीर्षन्यं ते रोगं बहिर्निर्मन्त्रयामहे ॥४॥  
अङ्गभेदमङ्गज्वरं विश्वाङ्ग्यं विसल्पकम् ।  
सर्वं शीर्षन्यं ते रोगं बहिर्निर्मन्त्रयामहे ॥५॥  
यस्य भीमः प्रतीकाश उद्वेपयति पूरुषम् ।  
तक्मानं विश्वशारदं बहिर्निर्मन्त्रयामहे ॥६॥  
य ऊरू अनुसर्पत्यथो एति गवीनिके ।  
यक्ष्मं ते अन्तरङ्गेभ्यो बहिर्निर्मन्त्रयामहे ॥७॥  
यदि कामादपकामाद्धृदयाज्जायते परि ।  
हृदो बलासमङ्गेभ्यो बहिर्निर्मन्त्रयामहे ॥८॥  
हरिमाणं ते अङ्गेभ्योऽप्वामन्तरोदरात्।  
यक्ष्मोधामन्तरात्मनो बहिर्निर्मन्त्रयामहे ॥९॥  
आसो बलासो भवतु मूत्रं भवत्वामयत्।  
यक्ष्माणां सर्वेषां विषं निरवोचमहं त्वत्॥१०॥ {२२}  
बहिर्बिलं निर्द्रवतु काहाबाहं तवोदरात्।  
यक्ष्माणां सर्वेषां विषं निरवोचमहं त्वत्॥११॥  
उदरात्ते क्लोम्नो नाभ्या हृदयादधि ।  
यक्ष्माणां सर्वेषां विषं निरवोचमहं त्वत्॥१२॥  
याः सीमानं विरुजन्ति मूर्धानं प्रत्यर्षनीः ।  
अहिंसन्तीरनामया निर्द्रवन्तु बहिर्बिलम् ॥१३॥  
या हृदयमुपर्षन्त्यनुतन्वन्ति कीकसाः ।  
अहिंसन्तीरनामया निर्द्रवन्तु बहिर्बिलम् ॥१४॥  
याः पार्श्वे उपर्षन्त्यनुनिक्षन्ति पृष्टीः ।  
अहिंसन्तीरनामया निर्द्रवन्तु बहिर्बिलम् ॥१५॥  
यास्तिरश्चीः उपर्षन्त्यर्षणीर्वक्षणासु ते ।  
अहिंसन्तीरनामया निर्द्रवन्तु बहिर्बिलम् ॥१६॥  
या गुदा अनुसर्पन्त्यान्त्राणि मोहयन्ति च ।  
अहिंसन्तीरनामया निर्द्रवन्तु बहिर्बिलम् ॥१७॥  
या मज्ज्ञो निर्धयन्ति परूंषि विरुजन्ति च ।  
अहिंसन्तीरनामया निर्द्रवन्तु बहिर्बिलम् ॥१८॥  
ये अङ्गानि मदयन्ति यक्ष्मासो रोपणास्तव ।  
यक्ष्माणां सर्वेषां विषं निरवोचमहं त्वत्॥१९॥  
विसल्पस्य विद्रधस्य वातीकारस्य वालजेः ।  
यक्ष्माणां सर्वेषां विषं निरवोचमहं त्वत्॥२०॥  
पादाभ्यां ते जानुभ्यां श्रोणिभ्यां परि भंससः ।  
अनूकादर्षणीरुष्णिहाभ्यः शीर्ष्णो रोगमनीनशम् ॥२१॥  
सं ते शीर्ष्णः कपालानि हृदयस्य च यो विधुः ।  
उद्यन्न् आदित्य रश्मिभिः शीर्ष्णो रोगमनीनशोऽङ्गभेदमशीशमः ॥२२॥ {२३}  
  
9.9  
अस्य वामस्य पलितस्य होतुस्तस्य भ्राता मध्यमो अस्त्यश्नः ।9.14  
तृतीयो भ्राता घृतपृष्ठो अस्यात्रापश्यं विश्पतिं सप्तपुत्रम् ॥१॥  
सप्त युञ्जन्ति रथमेकचक्रमेको अश्वो वहति सप्तनामा ।  
त्रिनाभि चक्रमजरमनर्वं यत्रेमा विश्वा भुवनाधि तस्थुः ॥२॥  
इमं रथमधि ये सप्त तस्थुः सप्तचक्रं सप्त वहन्त्यश्वाः ।  
सप्त स्वसारो अभि सं नवन्त यत्र गवां निहिता सप्त नाम ॥३॥  
को ददर्श प्रथमं जायमानमस्थन्वन्तं यदनस्था बिभर्ति ।  
भूम्या असुरसृगात्मा क्व स्वित्को विद्वांसमुप गात्प्रष्टुमेतत्॥४॥  
इह ब्रवीतु य ईमङ्ग वेदास्य वामस्य निहितं पदं वेः ।  
शीर्ष्णः क्षीरं दुह्रते गावो अस्य वव्रिं वसाना उदकं पदाऽपुः ॥५॥  
पाकः पृछामि मनसाऽविजानन् देवानामेना निहिता पदानि ।  
वत्से बष्कयेऽधि सप्त तन्तून् वि तत्निरे कवय ओतवा उ ॥६॥  
अचिकित्वांस्चिकितुषश्चिदत्र कवीन् पृछामि विद्वनो न विद्वान् ।  
वि यस्तस्तम्भ षटिमा रजांस्यजस्य रूपे किमपि स्विदेकम् ॥७॥  
माता पितरमृत आ बभाजऽधीत्यग्रे मनसा सं हि जग्मे ।  
सा बीभत्सुर्गर्भरसा निविद्धा नमस्वन्त इदुपवाकमीयुः ॥८॥  
युक्ता मातासिद्धुरि दक्षिणाया अतिष्ठद्गर्भो वृजनीष्वन्तः ।  
अमीमेद्वत्सो अनु गामपश्यद्विश्वरूप्यं त्रिषु योगनेषु ॥९॥  
तिस्रो मतॄस्त्रीन् पितॄन् बिभ्रदेक उर्ध्वस्तस्थौ नेमव ग्लापयन्त ।  
मन्त्रयन्ते दिवो अमुष्य पृष्ठे विश्वविदो वाचमविश्वविन्नाम् ॥१०॥ {२४}  
पञ्चारे चक्रे परिवर्तमाने यस्मिन्न् आतस्थुर्भुवनानि विश्वा ।  
तस्य नाक्षस्तप्यते भूरिभारः सनादेव न छिद्यते सनाभिः ॥११॥  
पञ्चपादं पितरं द्वादशाकृतिं दिव आहुः परे अर्धे पुरीषिणम् ।  
अथेमे अन्य उपरे विचक्षणे सप्तचक्रे षडर आहुरर्पितम् ॥१२॥  
द्वादशारं नहि तज्जराय वर्वर्ति चक्रं परि द्यामृतस्य ।  
आ पुत्रा अग्ने मिथुनासो अत्र सप्त शतानि विंशतिश्च तस्थुः ॥१३॥  
सनेमि चक्रमजरं वि ववृत उत्तानायां दश युक्ता वहन्ति ।  
सूर्यस्य चक्षू रजसैत्यावृतं यस्मिन्न् आतस्थुर्भुवनानि विश्वा ॥१४॥  
स्त्रियः सतीस्तामु मे पुंसः आहुः पश्यदक्षण्वान्न् वि चेतदन्धः ।  
कविर्यः पुत्रः स ईमा चिकेत यस्ता विजानात्स पितुष्पितासत्॥१५॥  
साकञ्जानां सप्तथमाहुरेकजं षडिद्यमा ऋषयो देवजा इति ।  
तेषामिष्टानि विहितानि धामश स्थात्रे रेजन्ते विकृतानि रूपशः ॥१६॥  
अवः परेण पर एना अवरेण पदा वत्सं बिभ्रती गौरुदस्थात्।  
सा कद्रीची कं स्विदर्धं परागात्क्व स्वित्सूते नहि यूथे अस्मिन् ॥१७॥  
अवः परेण पितरं यो अस्य वेदावः परेण पर एनावरेण ।  
कवीयमानः क इह प्र वोचद्देवं मनः कुतो अधि प्रजातम् ॥१८॥  
ये अर्वाञ्चस्तामु पराच आहुर्ये पराञ्चस्तामु अर्वाच आहुः ।  
इन्द्रश्च या चक्रथुः सोम तानि धुरा न युक्ता रजसो वहन्ति ॥१९॥  
द्वा सुपर्णा सयुजा सखाया समानं वृक्षं परि षस्वजाते ।  
तयोरन्यः पिप्पलं स्वाद्वत्त्यनश्नन्न् अन्यो अभि चाकशीति ॥२०॥  
यस्मिन् वृक्षे मध्वदः सुपर्णा निविशन्ते सुवते चाधि विश्वे ।  
तस्य यदाहुः पिप्पलं स्वाद्वग्रे तन् नोन् नशद्यः पितरं न वेद ॥२१॥  
यत्रा सुपर्णा अमृतस्य भक्षमनिमेषं विदथाभिस्वरन्ति ।  
एना विश्वस्य भुवनस्य गोपाः स मा धीरः पाकमत्रा विवेश ॥२२॥ {२५}  
  
9.10  
यद्गायत्रे अधि गायत्रमाहितं त्रैष्टुभं वा त्रैष्टुभान् निरतक्षत । 9.15  
यद्वा जगज्जगत्याहितं पदं य इत्तद्विदुस्ते अमृतत्वमानुशुः ॥१॥  
गायत्रेण प्रति मिमीते अर्कमर्केण साम त्रैष्टुभेन वाकम् ।  
वाकेन वाकं द्विपदा चतुष्पदाक्षरेण मिमते सप्त वाणीः ॥२॥  
जगता सिन्धुं दिव्यस्कभायद्रथन्तरे सूर्यं पर्यपश्यत्।  
गायत्रस्य समिधस्तिस्र आहुस्ततो मह्ना प्र रिरिचे महित्वा ॥३॥  
उप ह्वये सुदुघां धेनुमेतां सुहस्तो गोधुगुत दोहदेनाम् ।  
श्रेष्ठं सवं सविता साविषन् नोऽभीद्धो घर्मस्तदु षु प्र वोचत्॥४॥  
हिङ्कृण्वती वसुपत्नी वसूनां वत्समिच्छन्ती मनसाभ्यागात्।  
दुहामश्विभ्यां पयो अघ्न्येयं सा वर्धतां महते सौभगाय ॥५॥  
गौरमीमेदभि वत्सं मिषन्तं मूर्धानं हिङ्ङकृणोन् मातवा उ ।  
सृक्वाणं घर्ममभि वावशाना मिमाति मायुं पयते पयोभिः ॥६॥  
अयं स शिङ्क्ते येन गौरभिवृता मिमाति मयुं ध्वसनावधि श्रिता ।  
सा चित्तिभिर्नि हि चकार मर्त्यान् विद्युद्भवन्ती प्रति वव्रिमौहत ॥७॥  
अनच्छये तुरगातु जीवमेजद्ध्रुवं मध्य आ पस्त्यानाम् ।  
जीवो मृतस्य चरति स्वधाभिरमर्त्यो मर्त्येना सयोनिः ॥८॥  
विधुं दद्राणं सलिलस्य पृष्ठे युवानं सन्तं पलितो जगार ।  
देवस्य पश्य काव्यं महित्वाद्य ममार स ह्यः समान ॥९॥  
य ईं चकार न सो अस्य वेद य ईं ददर्श हिरुगिन् नु तस्मात्।  
स मातुर्योना परिवीतो अन्तर्बहुप्रजा निर्ऋतिरा विवेश ॥१०॥ {२६}  
अपश्यं गोपामनिपद्यमानमा च परा च पथिभिश्चरन्तम् ।  
स सध्रीचीः स विषूचीर्वसान आ वरीवर्ति भुवनेष्वन्तः ॥११॥  
द्यौर्नः पिता जनिता नाभिरत्र बन्धुर्नो माता पृथिवी महीयम् ।  
उत्तानयोश्चम्वोर्योनिरन्तरत्रा पिता दुहितुर्गर्भमाधात्॥१२॥  
पृछामि त्वा परमन्तं पृथिव्याः पृछामि वृष्णो अश्वस्य रेतः ।  
पृछामि विश्वस्य भुवनस्य नाभिं पृछामि वाचः परमं व्योम ॥१३॥  
इयं वेदिः परो अन्तः पृथिव्या अयं सोमो वृष्णो अश्वस्य रेतः ।  
अयं यज्ञो विश्वस्य भुवनस्य नाभिर्ब्रह्मायं वाचः परमं व्योम ॥१४॥  
न वि जानामि यदिवेदमस्मि निण्यः सन्नद्धो मनसा चरामि ।  
यदा मागन् प्रथमजा ऋतस्यादिद्वाचो अश्नुवे भागमस्याः ॥१५॥  
अपाङ्प्राङेति स्वधया गृभीतोऽमर्त्यो मर्त्येना सयोनिः ।  
ता शश्वन्ता विषूचीना वियन्ता न्यन्यं चिक्युर्न नि चिक्युरन्यम् ॥१६॥  
सप्तार्धगर्भा भुवनस्य रेतो विष्णोस्तिष्ठन्ति प्रदिशा विधर्मणि ।  
ते धीतिभिर्मनसा ते विपश्चितः परिभुवः परि भवन्ति विश्वतः ॥१७॥  
ऋचो अक्षरे परमे व्योमन् यस्मिन् देवा अधि विश्वे निषेदुः ।  
यस्तन् न वेद किमृचा करिष्यति य इत्तद्विदुस्ते अमी समासते ॥१८॥  
ऋचः पदं मात्रया कल्पयन्तोऽर्धर्चेन चकॢपुर्विश्वमेजत्।  
त्रिपाद्ब्रह्म पुरुरूपं वि तष्ठे तेन जीवन्ति प्रदिशश्चतस्रः ॥१९॥  
सूयवसाद्भगवती हि भूया अधा वयं भगवन्तः स्याम ।  
अद्धि तृणमघ्न्ये विश्वदानीं पिब शुद्धमुदकमाचरन्ती ॥२०॥ {२७}  
गौरिन् मिमाय सलिलानि तक्षती एकपदी द्विपदी सा चतुष्पदी ।  
अष्टापदी नवपदी बभूवुषी सहस्राक्षरा भुवनस्य पङ्क्तिस्तस्याः समुद्रा अधि वि क्षरन्ति ॥२१॥  
कृष्णं नियानं हरयः सुपर्णा अपो वसाना दिवमुत्पतन्ति ।  
तमाववृत्रन्त्सदनादृतस्यादिद्घृतेन पृथिवीं व्यूदुः ॥२२॥  
अपादेति प्रथमा पद्वतीनां कस्तद्वां मित्रावरुणा चिकेत ।  
गर्भो भारं भरत्या चिदस्या ऋतं पिपर्ति अनृतं नि पाति ॥२३॥  
विराड्वाग्विराट्पृथिवी विराडन्तरिक्षं विराट्प्रजापतिः ।  
विराण्मृत्युः साध्यानामधिराजो बभूव तस्य भूतं भव्यं वशे स मे भूतं भव्यं वशे कृणोतु ॥२४॥  
शकमयं धूममारादपश्यं विषूवता पर एनावरेण ।  
उक्षाणं पृश्निमपचन्त वीरास्तानि धर्माणि प्रथमान्यासन् ॥२५॥  
त्रयः केशिन ऋतुथा वि चक्षते संवत्सरे वपत एक एषाम् ।  
विश्वमन्यो अभिचष्टे शचीभिर्ध्राजिरेकस्य ददृशे न रूपम् ॥२६॥  
चत्वारि वाक्परिमिता पदानि तानि विदुर्ब्राह्मणा ये मनीषिणः ।  
गुहा त्रीणि निहिता नेङ्गयन्ति तुरीयं वाचो मनुष्या वदन्ति ॥२७॥  
इन्द्रं मित्रं वरुणमग्निमाहुरथो दिव्यः स सुपर्णो गरुत्मान् ।  
एकं सद्विप्रा बहुधा वदन्त्यग्निं यमं मातरिश्वानमाहुः ॥२८॥ {२८}