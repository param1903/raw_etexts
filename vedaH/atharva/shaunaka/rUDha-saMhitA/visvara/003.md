---
title: ००३

---
3.1  
अग्निर्नः शत्रून् प्रत्येतु विद्वान् प्रतिदहन्न् अभिशस्तिमरातिम् ।  
स सेनां मोहयतु परेषां निर्हस्तांश्च कृणवज्जातवेदाः ॥१॥  
यूयमुग्रा मरुत ईदृशे स्थाभि प्रेत मृणत सहध्वम् ।  
अमीमृणन् वसवो नाथिता इमे अग्निर्ह्येषां दूतः प्रत्येतु विद्वान् ॥२॥  
अमित्रसेनां मघवन्न् अस्मान् छत्रूयतीमभि ।  
युवं तामिन्द्र वृत्रहन्न् अग्निश्च दहतं प्रति ॥३॥  
प्रसूत इन्द्र प्रवता हरिभ्यां प्र ते वज्रः प्रमृणन्न् एतु शत्रून् ।  
जहि प्रतीचो अनूचः पराचो विष्वक्सत्यं कृणुहि चित्तमेषाम् ॥४॥  
इन्द्र सेनां मोहयामित्राणाम् ।  
अग्नेर्वातस्य ध्राज्या तान् विषूचो वि नाशय ॥५॥  
इन्द्रः सेनां मोहयतु मरुतो घ्नन्त्वोजसा ।  
चक्षूंस्यग्निरा दत्तां पुनरेतु पराजिता ॥६॥  
  
3.2  
अग्निर्नो दूतः प्रत्येतु विद्वान् प्रतिदहन्न् अभिशस्तिमरातिम् ।  
स चित्तानि मोहयतु परेषां निर्हस्तांश्च कृणवज्जातवेदाः ॥१॥  
अयमग्निरमूमुहद्यानि चित्तानि वो हृदि ।  
वि वो धमत्वोकसः प्र वो धमतु सर्वतः ॥२॥  
इन्द्र चित्तानि मोहयन्न् अर्वाङाकूत्या चर ।  
अग्नेर्वातस्य ध्राज्या तान् विषूचो वि नाशय ॥३॥  
व्याकूतय एषामिताथो चित्तानि मुह्यत ।  
अथो यदद्यैषां हृदि तदेषां परि निर्जहि ॥४॥  
अमीषां चित्तानि प्रतिमोहयन्ती गृहाणाङ्गान्यप्वे परेहि ।  
अभि प्रेहि निर्दह हृत्सु शोकैर्ग्राह्यामित्रांस्तमसा विध्य शत्रून् ॥५॥  
असौ या सेना मरुतः परेषामस्मान् ऐत्यभ्योजसा स्पर्धमाना ।  
तां विध्यत तमसापव्रतेन यथैषामन्यो अन्यं न जानात्॥६॥  
  
3.3  
अचिक्रदत्स्वपा इह भुवदग्ने व्यचस्व रोदसी उरूची ।  
युञ्जन्तु त्वा मरुतो विश्ववेदस आमुं नय नमसा रातहव्यम् ॥१॥  
दूरे चित्सन्तमरुषास इन्द्रमा च्यावयन्तु सख्याय विप्रम् ।  
यद्गायत्रीं बृहतीमर्कमस्मै सौत्रामण्या दधृषन्त देवाः ॥२॥  
अद्भ्यस्त्वा राज वरुणो ह्वयतु सोमस्त्वा ह्वयतु पर्वतेभ्यः ।  
इन्द्रस्त्वा ह्वयतु विड्भ्य आभ्यः श्येनो भूत्वा विश आ पतेमाः ॥३॥ {४}  
श्येनो हव्यं नयत्वा परस्मादन्यक्षेत्रे अपरुद्धं चरन्तम् ।  
अश्विना पन्थां कृणुतां सुगं त इमं सजाता अभिसंविशध्वम् ॥४॥ {५}  
ह्वयन्तु त्वा प्रतिजनाः प्रति मित्रा अवृषत ।  
इन्द्राग्नी विश्वे देवास्ते विशि क्षेममदीधरन् ॥५॥ {६}  
यस्ते हवं विवदत्सजातो यश्च निष्ट्यः ।  
अपाञ्चमिन्द्र तं कृत्वाथेममिहाव गमय ॥६॥ {७}  
  
3.4  
आ त्वा गन् राष्ट्रं सह वर्चसोदिहि प्राङ्विशां पतिरेकराट्त्वं वि राज ।  
सर्वास्त्वा राजन् प्रदिशो ह्वयन्तूपसद्यो नमस्यो भवेह ॥१॥  
त्वां विशो वृणतां राज्याय त्वामिमाः प्रदिशः पञ्च देवीः ।  
वर्ष्मन् राष्ट्रस्य ककुदि श्रयस्व ततो न उग्रो वि भजा वसूनि ॥२॥  
अच्छ त्वा यन्तु हविनः सजाता अग्निर्दूतो अजिरः सं चरातै ।  
जायाः पुत्राः सुमनसो भवन्तु बहुं बलिं प्रति पश्यासा उग्रः ॥३॥  
अश्विना त्वाग्रे मित्रावरुणोभा विश्वे देवा मरुतस्त्वा ह्वयन्तु ।  
अधा मनो वसुदेयाय कृणुष्व ततो न उग्रो वि भजा वसूनि ॥४॥  
आ प्र द्रव परमस्याः परावतः शिवे ते द्यावापृथिवी उभे स्ताम् ।  
तदयं राजा वरुणस्तथाह स त्वायमह्वत्स उपेदमेहि ॥५॥  
इन्द्रेन्द्र मनुष्याः परेहि सं ह्यज्ञास्था वरुणैः संविदानः ।  
स त्वायमह्वत्स्वे सधस्थे स देवान् यक्षत्स उ कल्पयद्विशः ॥६॥  
पथ्या रेवतीर्बहुधा विरूपाः सर्वाः सङ्गत्य वरीयस्ते अक्रन् ।  
तास्त्वा सर्वाः संविदाना ह्वयन्तु दशमीमुग्रः सुमना वशेह ॥७॥  
  
3.5  
आयमगन् पर्णमणिर्बली बलेन प्रमृणन्त्सपत्नान् ।  
ओजो देवानां पय ओषधीनां वर्चसा मा जिन्वन्त्वप्रयावन् ॥१॥  
मयि क्षत्रं पर्णमणे मयि धारयताद्रयिम् ।  
अहं राष्ट्रस्याभीवर्गे निजो भूयासमुत्तमः ॥२॥  
यं निदधुर्वनस्पतौ गुह्यं देवाः प्रियं मणिम् ।  
तमस्मभ्यं सहायुषा देवा ददतु भर्तवे ॥३॥  
सोमस्य पर्णः सह उग्रमागन्न् इन्द्रेण दत्तो वरुणेन शिष्टः ।  
तं प्रियासं बहु रोचमानो दीर्घायुत्वाय शतशारदाय ॥४॥  
आ मारुक्षत्पर्णमणिर्मह्या अरिष्टतातये ।  
यथाहमुत्तरोऽसान्यर्यम्ण उत संविदः ॥५॥  
ये धीवानो रथकाराः कर्मारा ये मनीषिणः ।  
उपस्तीन् पर्ण मह्यं त्वं सर्वान् कृण्वभितो जनान् ॥६॥  
ये राजानो राजकृतः सूता ग्रामण्यश्च ये ।  
उपस्तीन् पर्ण मह्यं त्वं सर्वान् कृण्वभितो जनान् ॥७॥  
पर्णोऽसि तनूपानः सयोनिर्वीरो वीरेण मया ।  
संवत्सरस्य तेजसा तेन बध्नामि त्वा मणे ॥८॥  
  
3.6  
पुमान् पुंसः परिजातोऽश्वत्थः खदिरादधि ।  
स हन्तु शत्रून् मामकान् यान् अहं द्वेष्मि ये च माम् ॥१॥  
तान् अश्वत्थ निः शृणीहि शत्रून् वैबाधदोधतः ।  
इन्द्रेण वृत्रघ्ना मेदी मित्रेण वरुणेन च ॥२॥  
यथाश्वत्थ निरभनोऽन्तर्महत्यर्णवे ।  
एवा तान्त्सर्वान् निर्भङ्ग्धि यान् अहं द्वेष्मि ये च माम् ॥३॥  
यः सहमानश्चरसि सासहान इव ऋषभः ।  
तेनाश्वत्थ त्वया वयं सपत्नान्त्सहिषीमहि ॥४॥  
सिनात्वेनान् निर्ऋतिर्मृत्योः पाशैरमोक्यैः ।  
अश्वत्थ शत्रून् मामकान् यान् अहं द्वेष्मि ये च माम् ॥५॥  
यथाश्वत्थ वानस्पत्यान् आरोहन् कृणुषेऽधरान् ।  
एवा मे शत्रोर्मूर्धानं विष्वग्भिन्द्धि सहस्व च ॥६॥  
तेऽधराञ्चः प्र प्लवन्तां छिन्ना नौरिव बन्धनात्।  
न वैबाधप्रणुत्तानां पुनरस्ति निवर्तनम् ॥७॥  
प्रैणान् नुदे मनसा प्र चित्तेनोत ब्रह्मणा ।  
प्रैणान् वृक्षस्य शाखयाश्वत्थस्य नुदामहे ॥८॥  
  
3.7  
हरिणस्य रघुष्यदोऽधि शीर्षणि भेषजम् ।  
स क्षेत्रियं विषाणया विषूचीनमनीनशत्॥१॥  
अनु त्वा हरिणो वृषा पद्भिश्चतुर्भिरक्रमीत्।  
विषाणे वि ष्य गुष्पितं यदस्य क्षेत्रियं हृदि ॥२॥  
अदो यदवरोचते चतुष्पक्षमिव छदिः ।  
तेना ते सर्वं क्षेत्रियमङ्गेभ्यो नाशयामसि ॥३॥  
अमू ये दिवि सुभगे विचृतौ नाम तारके ।  
वि क्षेत्रियस्य मुञ्चतामधमं पाशमुत्तमम् ॥४॥  
आप इद्वा उ भेषजीरापो अमीवचातनीः ।  
आपो विश्वस्य भेषजीस्तास्त्वा मुञ्चन्तु क्षेत्रियात्॥५॥  
यदासुतेः क्रियमानायाः क्षेत्रियं त्वा व्यानशे ।  
वेदाहं तस्य भेषजं क्षेत्रियं नाशयामि त्वत्॥६॥  
अपवासे नक्षत्राणामपवास उषसामुत ।  
अपास्मत्सर्वं दुर्भूतमप क्षेत्रियमुच्छतु ॥७॥  
  
3.8  
आ यातु मित्र ऋतुभिः कल्पमानः संवेशयन् पृथिवीमुस्रियाभिः ।  
अथास्मभ्यं वरुणो वायुरग्निर्बृहद्राष्ट्रं संवेश्यं दधातु ॥१॥  
धाता रातिः सवितेदं जुशन्तामिन्द्रस्त्वष्टा प्रति हर्यन्तु मे वचः ।  
हुवे देवीमदितिं शूरपुत्रां सजातानां मध्यमेष्ठा यथासानि ॥२॥  
हुवे सोमं सवितारं नमोभिर्विश्वान् आदित्यामहमुत्तरत्वे ।  
अयमग्निर्दीदायद्दीर्घमेव सजातैरिद्धोऽप्रतिब्रुवद्भिः ॥३॥  
इहेदसाथ न परो गमाथेर्यो गोपाः पुष्टपतिर्व आजत्।  
अस्मै कामायोप कामिनीर्विश्वे वो देवा उपसंयन्तु ॥४॥  
सं वो मनांसि सं व्रता समाकूतीर्नमामसि ।  
अमी ये विव्रता स्थन तान् वः सं नमयामसि ॥५॥  
अहं गृभ्णामि मनसा मनांसि मम चित्तमनु चित्तेभिरेत ।  
मम वशेषु हृदयानि वः कृणोमि मम यातमनुवर्त्मान एत ॥६॥  
  
3.9  
कर्शफस्य विशफस्य द्यौः पिता पृथिवी माता ।  
यथाभिचक्र देवास्तथाप कृणुता पुनः ॥१॥  
अश्रेष्माणो अधारयन् तथा तन् मनुना कृतम् ।  
कृणोमि वध्रि विष्कन्धं मुष्काबर्हो गवामिव ॥२॥  
पिशङ्गे सूत्रे खृगलं तदा बध्नन्ति वेधसः ।  
श्रवस्युं शुष्मं काबवं वध्रिं कृण्वन्तु बन्धुरः ॥३॥  
येना श्रवस्यवश्चरथ देवा इवासुरमायया ।  
शुनां कपिरिव दूषणो बन्धुरा काबवस्य च ॥४॥  
दुष्ट्यै हि त्वा भत्स्यामि दूषयिष्यामि काबवम् ।  
उदाशवो रथा इव शपथेभिः सरिष्यथ ॥५॥  
एकशतं विष्कन्धानि विष्ठिता पृथिवीमनु ।  
तेषां त्वामग्रे उज्जहरुर्मणिं विष्कन्धदूषणम् ॥६॥  
  
3.10  
प्रथमा ह व्युवास सा धेनुरभवद्यमे ।  
सा नः पयस्वती दुहामुत्तरामुत्तरां समाम् ॥१॥  
यां देवाः प्रतिनन्दन्ति रात्रिं धेनुमुपायतीम् ।  
संवत्सरस्य या पत्नी सा नो अस्तु सुमङ्गली ॥२॥  
संवत्सरस्य प्रतिमां यां त्वा रात्र्युपास्महे ।  
सा न आयुष्मतीं प्रजां रायस्पोषेण सं सृज ॥३॥  
इयमेव सा या प्रथमा व्यौच्छदास्वितरासु चरति प्रविष्टा ।  
महान्तो अस्यां महिमानो अन्तर्वधूर्जिगाय नवगज्जनित्री ॥४॥  
वानस्पत्या ग्रावाणो घोषमक्रत हविष्कृण्वन्तः परिवत्सरीणम् ।  
एकाष्टके सुप्रजसः सुवीरा वयं स्याम पतयो रयीणाम् ॥५॥  
इडायास्पदं घृतवत्सरीसृपं जातवेदः प्रति हव्या गृभाय ।  
ये ग्राम्याः पशवो विश्वरूपास्तेषां सप्तानां मयि रन्तिरस्तु ॥६॥  
आ मा पुष्टे च पोषे च रात्रि देवानां सुमतौ स्याम ।  
पूर्णा दर्वे परा पत सुपूर्णा पुनरा पत ।  
सर्वान् यज्ञान्त्सम्भुञ्जतीषमूर्जं न आ भर ॥७॥  
आयमगन्त्संवत्सरः पतिरेकाष्टके तव ।  
सा न आयुष्मतीं प्रजां रायस्पोषेण सं सृज ॥८॥  
ऋतून् यज ऋतुपतीन् आर्तवान् उत हायनान् ।  
समाः संवत्सरान् मासान् भूतस्य पतये यजे ॥९॥  
 ऋतुभ्यष्ट्वार्तवेभ्यो माद्भ्यः संवत्सरेभ्यः ।  
 धात्रे विधात्रे समृधे भूतस्य पतये यजे ॥१०॥  
 इडया जुह्वतो वयं देवान् घृतवता यजे ।  
 गृहान् अलुभ्यतो वयं सं विशेमोप गोमतः ॥११॥  
 एकाष्टका तपसा तप्यमाना जजान गर्भं महिमानमिन्द्रम् ।  
 तेन देवा व्यसहन्त शत्रून् हन्ता दस्यूनामभवच्छचीपतिः ॥१२॥  
 इन्द्रपुत्रे सोमपुत्रे दुहितासि प्रजापतेः ।  
 कामान् अस्माकं पूरय प्रति गृह्णाहि नो हविः ॥१३॥  
  
3.11  
मुञ्चामि त्वा हविषा जीवनाय कमज्ञातयक्ष्मादुत राजयक्ष्मात्।  
ग्राहिर्जग्राह यद्येतदेनं तस्या इन्द्राग्नी प्र मुमुक्तमेनम् ॥१॥  
यदि क्षितायुर्यदि वा परेतो यदि मृत्योरन्तिकमेव ।  
तमा हरामि निर्ऋतेरुपस्थादस्पार्शमेनं शतशारदाय ॥२॥  
सहस्राक्षेण शतवीर्येण शतायुषा हविषाहार्षमेनम् ।  
इन्द्रो यथैनं शरदो नयात्यति विश्वस्य दुरितस्य पारम् ॥३॥  
शतं जीव शरदो वर्धमानः शतं हेमन्तान् छतमु वसन्तान् ।  
शतं ते इन्द्रो अग्निः सविता बृहस्पतिः शतायुषा हविषाहार्षमेनम् ॥४॥  
प्र विशतं प्राणापानावनड्वाहाविव व्रजम् ।  
व्यन्ये यन्तु मृत्यवो यान् आहुरितरान् छतम् ॥५॥  
इहैव स्तं प्राणापानौ माप गातमितो युवम् ।  
शरीरमस्याङ्गानि जरसे वहतं पुनः ॥६॥  
जरायै त्वा परि ददामि जरायै नि धुवामि त्वा ।  
जरा त्वा भद्रा नेष्ट व्यन्ये यन्तु मृत्यवो यान् आहुरितरान् छतम् ॥७॥  
अभि त्वा जरिमाहित गामुक्षणमिव रज्ज्वा ।  
यस्त्वा मृत्युरभ्यधत्त जायमानं सुपाशया ।  
तं ते सत्यस्य हस्ताभ्यामुदमुञ्चद्बृहस्पतिः ॥८॥  
  
3.12  
इहैव ध्रुवां नि मिनोमि शालां क्षेमे तिष्ठाति घृतमुक्षमाणा ।  
तां त्वा शाले सर्ववीराः सुवीरा अरिष्टवीरा उप सं चरेम ॥१॥  
इहैव ध्रुवा प्रति तिष्ठ शालेऽश्वावती गोमती सूनृतावती ।  
ऊर्जस्वती घृतवती पयस्वत्युच्छ्रयस्व महते सौभगाय ॥२॥  
धरुण्यसि शाले बृहच्छन्दाः पूतिधान्या ।  
आ त्वा वत्सो गमेदा कुमार आ धेनवः सायमास्पन्दमानाः ॥३॥  
इमां शालां सविता वायुरिन्द्रो बृहस्पतिर्नि मिनोतु प्रजानन् ।  
उक्षन्तूद्ना मरुतो घृतेन भगो नो राजा नि कृषिं तनोतु ॥४॥  
मानस्य पत्नि शरणा स्योना देवी देवेभिर्निमितास्यग्रे ।  
तृणं वसाना सुमना असस्त्वमथास्मभ्यं सहवीरं रयिं दाः ॥५॥  
ऋतेन स्थूणामधि रोह वंशोग्रो विराजन्न् अप वृङ्क्ष्व शत्रून् ।  
मा ते रिषन्न् उपसत्तारो गृहाणां शाले शतं जीवेम शरदः सर्ववीराः ॥६॥  
एमां कुमारस्तरुण आ वत्सो जगता सह ।  
एमां परिस्रुतः कुम्भ आ दध्नः कलशैरगुः ॥७॥  
पूर्णं नारि प्र भर कुम्भमेतं घृतस्य धाराममृतेन सम्भृताम् ।  
इमां पातॄन् अमृतेन समङ्ग्धीष्टापूर्तमभि रक्षात्येनाम् ॥८॥  
इमा आपः प्र भराम्ययक्ष्मा यक्ष्मनाशनीः ।  
गृहान् उप प्र सीदाम्यमृतेन सहाग्निना ॥९॥  
  
3.13  
यददः सम्प्रयतीरहावनदता हते ।  
तस्मादा नद्यो नाम स्थ ता वो नामानि सिन्धवः ॥१॥  
यत्प्रेषिता वरुणेनाच्छीभं समवल्गत ।  
तदाप्नोदिन्द्रो वो यतीस्तस्मादापो अनु ष्ठन ॥२॥  
अपकामं स्यन्दमाना अवीवरत वो हि कम् ।  
इन्द्रो वः शक्तिभिर्देवीस्तस्माद्वार्नाम वो हितम् ॥३॥  
एकः वो देवोऽप्यतिष्ठत्स्यन्दमाना यथावशम् ।  
उदानिषुर्महीरिति तस्मादुदकमुच्यते ॥४॥  
आपो भद्रा घृतमिदाप आसन्न् अग्नीषोमौ बिभ्रत्याप इत्ताः ।  
तीव्रो रसो मधुपृचामरङ्गम आ मा प्राणेन सह वर्चसा गमेत्॥५॥  
आदित्पश्याम्युत वा शृणोम्या मा घोषो गच्छति वाङ्मासाम् ।  
मन्ये भेजानो अमृतस्य तर्हि हिरण्यवर्णा अतृपं यदा वः ॥६॥  
इदं व आपो हृदयमयं वत्स ऋतावरीः ।  
इहेत्थमेत शक्वरीर्यत्रेदं वेशयामि वः ॥७॥  
  
3.14  
सं वो गोष्ठेन सुषदा सं रय्या सं सुभूत्या ।  
अहर्जातस्य यन् नाम तेना वः सं सृजामसि ॥१॥  
सं वः सृजत्वर्यमा सं पूषा सं बृहस्पतिः ।  
समिन्द्रो यो धनञ्जयो मयि पुष्यत यद्वसु ॥२॥  
सञ्जग्माना अबिभ्युषीरस्मिन् गोष्ठे करीषिणीः ।  
बिभ्रतीः सोम्यं मध्वनमीवा उपेतन ॥३॥  
इहैव गाव एतनेहो शकेव पुष्यत ।  
इहैवोत प्र जायध्वं मयि सञ्ज्ञानमस्तु वः ॥४॥  
शिवो वो गोष्ठो भवतु शारिशाकेव पुष्यत ।  
इहैवोत प्र जायध्वं मया वः सं सृजामसि ॥५॥  
मया गावो गोपतिना सचध्वमयं वो गोष्ठ इह पोषयिष्णुः ।  
रायस्पोषेण बहुला भवन्तीर्जीवा जीवन्तीरुप वः सदेम ॥६॥  
  
3.15  
इन्द्रमहं वणिजं चोदयामि स न ऐतु पुरएता नो अस्तु ।  
नुदन्न् अरातिं परिपन्थिनं मृगं स ईशानो धनदा अस्तु मह्यम् ॥१॥  
ये पन्थानो बहवो देवयाना अन्तरा द्यावापृथिवी सञ्चरन्ति ।  
ते मा जुषन्तां पयसा घृतेन यथा क्रीत्वा धनमाहराणि ॥२॥  
इध्मेनाग्न इच्छमानो घृतेन जुहोमि हव्यं तरसे बलाय ।  
यावदीशे ब्रह्मणा वन्दमान इमां धियं शतसेयाय देवीम् ॥३॥  
इमामग्ने शरणिं मीमृषो नो यमध्वानमगाम दूरम् ।  
शुनं नो अस्तु प्रपणो विक्रयश्च प्रतिपणः फलिनं मा कृणोतु ।  
इदं हव्यं संविदानौ जुषेथां शुनं नो अस्तु चरितमुत्थितं च ॥४॥  
येन धनेन प्रपणं चरामि धनेन देवा धनमिच्छमानः ।  
तन् मे भूयो भवतु मा कनीयोऽग्ने सातघ्नो देवान् हविषा नि षेध ॥५॥  
येन धनेन प्रपणं चरामि धनेन देवा धनमिच्छमानः ।  
तस्मिन् म इन्द्रो रुचिमा दधातु प्रजापतिः सविता सोमो अग्निः ॥६॥  
उप त्वा नमसा वयं होतर्वैश्वानर स्तुमः ।  
स नः प्रजास्वात्मसु गोषु प्राणेषु जागृहि ॥७॥  
विश्वाहा ते सदमिद्भरेमाश्वायेव तिष्ठते जातवेदः ।  
रायस्पोषेण समिषा मदन्तो मा ते अग्ने प्रतिवेशा रिषाम ॥८॥  
  
3.16  
प्रातरग्निं प्रातरिन्द्रं हवामहे प्रातर्मित्रावरुणा प्रातरश्विना ।  
प्रातर्भगं पूषणं ब्रह्मणस्पतिं प्रातः सोममुत रुद्रं हवामहे ॥१॥  
प्रातर्जितं भगमुग्रं हवामहे वयं पुत्रमदितेर्यो विधर्ता ।  
आध्रश्चिद्यं मन्यमानस्तुरश्चिद्राजा चिद्यं भगं भक्षीत्याह ॥२॥  
भग प्रणेतर्भग सत्यराधो भगेमां धियमुदवा ददन् नः ।  
भग प्र णो जनय गोभिरश्वैर्भग प्र नृभिर्नृवन्तः स्याम ॥३॥  
उतेदानीं भगवन्तः स्यामोत प्रपित्व उत मध्ये अह्नाम् ।  
उतोदितौ मघवन्त्सूर्यस्य वयं देवानां सुमतौ स्याम ॥४॥  
भग एव भगवामस्तु देवस्तेना वयं भगवन्तः स्याम ।  
तं त्वा भग सर्व इज्जोहवीमि स नो भग पुरएता भवेह ॥५॥  
समध्वरायोषसो नमन्त दधिक्रावेव शुचये पदाय ।  
अर्वाचीनं वसुविदं भगं मे रथमिवाश्वा वाजिन आ वहन्तु ॥६॥  
अश्वावतीर्गोमतीर्न उषासो वीरवतीः सदमुच्छन्तु भद्राः ।  
घृतं दुहाना विश्वतः प्रपीता यूयं पात स्वस्तिभिः सदा नः ॥७॥  
  
3.17  
सीरा युञ्जन्ति कवयो युगा वि तन्वते पृथक्।  
धीरा देवेषु सुम्नयौ ॥१॥  
युनक्त सीरा वि युगा तनोत कृते योनौ वपतेह बीजम् ।  
विराजः श्नुष्टिः सभरा असन् नो नेदीय इत्सृण्यः पक्वमा यवन् ॥२॥  
लाङ्गलं पवीरवत्सुशीमं सोमसत्सरु ।  
उदिद्वपतु गामविं प्रस्थावद्रथवाहनं पीबरीं च प्रफर्व्यम् ॥३॥  
इन्द्रः सीतां नि गृह्णातु तां पूषाभि रक्षतु ।  
सा नः पयस्वती दुहामुत्तरामुत्तरां समाम् ॥४॥  
शुनं सुफाला वि तुदन्तु भूमिं शुनं कीनाशा अनु यन्तु वाहान् ।  
शुनासीरा हविषा तोशमाना सुपिप्पला ओषधीः कर्तमस्मै ॥५॥  
शुनं वाहाः शुनं नरः शुनं कृषतु लाङ्गलम् ।  
शुनं वरत्रा बध्यन्तां शुनमष्ट्रामुदिङ्गय ॥६॥  
शुनासीरेह स्म मे जुषेथाम् ।  
यद्दिवि चक्रथुः पयस्तेनेमामुप सिञ्चतम् ॥७॥  
सीते वन्दामहे त्वार्वाची सुभगे भव ।  
यथा नः सुमना असो यथा नः सुफला भुवः ॥८॥  
घृतेन सीता मधुना समक्ता विश्वैर्देवैरनुमता मरुद्भिः ।  
सा नः सीते पयसाभ्याववृत्स्वोर्जस्वती घृतवत्पिन्वमाना ॥९॥  
  
3.18  
इमां खनाम्योषधिं वीरुधां बलवत्तमाम् ।  
यया सपत्नीं बाधते यया संविन्दते पतिम् ॥१॥  
उत्तानपर्णे सुभगे देवजूते सहस्वति ।  
सपत्नीं मे परा णुद पतिं मे केवलं कृधि ॥२॥  
नहि ते नाम जग्राह नो अस्मिन् रमसे पतौ ।  
परामेव परावतं सपत्नीं गमयामसि ॥३॥  
उत्तराहमुत्तर उत्तरेदुत्तराभ्यः ।  
अधः सपत्नी या ममाधरा साधराभ्यः ॥४॥  
अहमस्मि सहमानाथो त्वमसि सासहिः ।  
उभे सहस्वती भूत्वा सपत्नीं मे सहावहै ॥५॥  
अभि तेऽधां सहमानामुप तेऽधां सहीयसीम् ।  
मामनु प्र ते मनो वत्सं गौरिव धावतु पथा वारिव धावतु ॥६॥  
  
3.19  
संशितं म इदं ब्रह्म संशितं वीर्यं बलम् ।  
संशितं क्षत्रमजरमस्तु जिष्णुर्येषामस्मि पुरोहितः ॥१॥  
समहमेषां राष्ट्रं स्यामि समोजो वीर्यं बलम् ।  
वृश्चामि शत्रूणां बाहून् अनेन हविषा अहम् ॥२॥  
नीचैः पद्यन्तामधरे भवन्तु ये नः सूरिं मघवानं पृतन्यान् ।  
क्षिणामि ब्रह्मणामित्रान् उन् नयामि स्वान् अहम् ॥३॥  
तीक्ष्णीयांसः परशोरग्नेस्तीक्ष्णतरा उत ।  
इन्द्रस्य वज्रात्तीक्ष्णीयांसो येषामस्मि पुरोहितः ॥४॥  
एषामहमायुधा सं स्याम्येषां राष्ट्रं सुवीरं वर्धयामि ।  
एषां क्षत्रमजरमस्तु जिष्ण्वेषां चित्तं विश्वेऽवन्तु देवाः ॥५॥  
उद्धर्षन्तां मघवन् वाजिनान्युद्वीराणां जयतामेतु घोषः ।  
पृथग्घोषा उलुलयः केतुमन्त उदीरताम् ।  
देवा इन्द्रज्येष्ठा मरुतो यन्तु सेनया ॥६॥  
प्रेता जयता नर उग्रा वः सन्तु बाहवः ।  
तीक्ष्णेषवोऽबलधन्वनो हतोग्रायुधा अबलान् उग्रबाहवः ॥७॥  
अवसृष्टा परा पत शरव्ये ब्रह्मसंशिते ।  
जय अमित्रान् प्र पद्यस्व जह्येषां वरंवरं मामीषां मोचि कश्चन ॥८॥  
  
3.20  
अयं ते योनिर्ऋत्वियो यतो जातो अरोचथाः ।  
तं जानन्न् अग्न आ रोहाधा नो वर्धय रयिम् ॥१॥  
अग्ने अछा वदेह नः प्रत्यङ्नः सुमना भव ।  
प्र णो यच्छ विशां पते धनदा असि नस्त्वम् ॥२॥  
प्र णो यच्छत्वर्यमा प्र भगः प्र बृहस्पतिः ।  
प्र देवीः प्रोत सूनृता रयिं देवी दधातु मे ॥३॥  
सोमं राजानमवसेऽग्निं गीर्भिर्हवामहे ।  
आदित्यं विष्णुं सूर्यं ब्रह्माणं च बृहस्पतिम् ॥४॥  
त्वं नो अग्ने अग्निभिर्ब्रह्म यज्ञं वर्धय ।  
त्वं नो देव दातवे रयिं दानाय चोदय ॥५॥  
इन्द्रवायू उभाविह सुहवेह हवामहे ।  
यथा नः सर्व इज्जनः सङ्गत्यां सुमना असद्दानकामश्च नो भुवत्॥६॥  
अर्यमणं बृहस्पतिमिन्द्रं दानाय चोदय ।  
वातं विष्णुं सरस्वतीं सवितारं च वाजिनम् ॥७॥  
वाजस्य नु प्रसवे सं बभूविमेमा च विश्वा भुवनानि अन्तः ।  
उतादित्सन्तं दापयतु प्रजानन् रयिं च नः सर्ववीरं नि यच्छ ॥८॥  
दुह्रां मे पञ्च प्रदिषो दुह्रामुर्वीर्यथाबलम् ।  
प्रापेयं सर्वा आकूतीर्मनसा हृदयेन च ॥९॥  
गोसनिं वाचमुदेयं वर्चसा माभ्युदिहि ।  
आ रुन्धां सर्वतो वायुस्त्वष्टा पोषं दधातु मे ॥१०॥  
  
  
3.21  
ये अग्नयो अप्स्वन्तर्ये वृत्रे ये पुरुषे ये अश्मसु ।  
य आविवेशोषधीर्यो वनस्पतींस्तेभ्यो अग्निभ्यो हुतमस्त्वेतत्॥१॥  
यः सोमे अन्तर्यो गोष्वन्तर्य आविष्टो वयःसु यो मृगेषु ।  
य आविवेश द्विपदो यस्चतुष्पदस्तेभ्यो अग्निभ्यो हुतमस्त्वेतत्॥२॥  
य इन्द्रेण सरथं याति देवो वैश्वानर उत विश्वदाव्यः ।  
यं जोहवीमि पृतनासु सासहिं तेभ्यो अग्निभ्यो हुतमस्त्वेतत्॥३॥  
यो देवो विश्वाद्यमु काममाहुर्यं दातारं प्रतिगृह्णन्तमाहुः ।  
यो धीरः शक्रः परिभूरदाभ्यस्तेभ्यो अग्निभ्यो हुतमस्त्वेतत्॥४॥  
यं त्वा होतारं मनसाभि संविदुस्त्रयोदश भौवनाः पञ्च मानवाः ।  
वर्चोधसे यशसे सूनृतावते तेभ्यो अग्निभ्यो हुतमस्त्वेतत्॥५॥  
उक्षान्नाय वशान्नाय सोमपृष्ठाय वेधसे ।  
वैश्वानरज्येष्ठेभ्यस्तेभ्यो अग्निभ्यो हुतमस्त्वेतत्॥६॥  
दिवं पृथिवीमन्वन्तरिक्षं ये विद्युतमनुसञ्चरन्ति ।  
ये दिक्ष्वन्तर्ये वाते अन्तस्तेभ्यो अग्निभ्यो हुतमस्त्वेतत्॥७॥  
हिरण्यपाणिं सवितारमिन्द्रं बृहस्पतिं वरुणं मित्रमग्निम् ।  
विश्वान् देवान् अङ्गिरसो हवामहे इमं क्रव्यादं शमयन्त्वग्निम् ॥८॥  
शान्तो अग्निः क्रव्याच्छान्तः पुरुषरेषणः ।  
अथो यो विश्वदाव्यस्तं क्रव्यादमशीशमम् ॥९॥  
ये पर्वताः सोमपृष्ठा आप उत्तानशीवरीः ।  
वातः पर्जन्य आदग्निस्ते क्रव्यादमशीशमन् ॥१०॥  
  
3.22  
हस्तिवर्चसं प्रथतां बृहद्यशो अदित्या यत्तन्वः सम्बभूव ।  
तत्सर्वे समदुर्मह्यमेतद्विश्वे देवा अदितिः सजोषाः ॥१॥  
मित्रश्च वरुणश्चेन्द्रो रुद्रश्च चेततु ।  
देवासो विश्वधायसस्ते माञ्जन्तु वर्चसा ॥२॥  
येन हस्ती वर्चसा सम्बभूव येन राजा मनुष्येस्वप्स्वन्तः ।  
येन देवा देवतामग्र आयन् तेन मामद्य वर्चसाग्ने वर्चस्विनं कृणु ॥३॥  
यत्ते वर्चो जातवेदो बृहद्भवत्याहुतेः ।  
यावत्सूर्यस्य वर्च आसुरस्य च हस्तिनः ।  
तावन् मे अश्विना वर्च आ धत्तां पुष्करस्रजा ॥४॥  
यावच्चतस्रः प्रदिशश्चक्षुर्यावत्समश्नुते ।  
तावत्समैत्विन्द्रियं मयि तद्धस्तिवर्चसम् ॥५॥  
हस्ती मृगाणां सुषदामतिष्ठावान् बभूव हि ।  
तस्य भगेन वर्चसाभि षिञ्चामि मामहम् ॥६॥  
  
3.23  
येन वेहद्बभूविथ नाशयामसि तत्त्वत्।  
इदं तदन्यत्र त्वदप दूरे नि दध्मसि ॥१॥  
आ ते योनिं गर्भ एतु पुमान् बाण इवेषुधिम् ।  
आ वीरोऽत्र जायतां पुत्रस्ते दशमास्यः ॥२॥  
पुमांसं पुत्रं जनय तं पुमान् अनु जायताम् ।  
भवासि पुत्राणां माता जातानां जनयाश्च यान् ॥३॥  
यानि बद्राणि बीजान्यृषभा जनयन्ति च ।  
तैस्त्वं पुत्रं विन्दस्व सा प्रसूर्धेनुका भव ॥४॥  
कृणोमि ते प्राजापत्यमा योनिं गर्भ एतु ते ।  
विन्दस्व त्वं पुत्रं नारि यस्तुभ्यं शमसच्छमु तस्मै त्वं भव ॥५॥  
यासां द्यौः पिता पृथिवी माता समुद्रो मूलं वीरुधां बभूव ।  
तास्त्वा पुत्रविद्याय दैवीः प्रावन्त्वोषधयः ॥६॥  
  
3.24  
पयस्वतीरोषधयः पयस्वन् मामकं वचः ।  
अथो पयस्वतीनामा भरेऽहं सहस्रशः ॥१॥  
वेदाहं पयस्वन्तं चकार धान्यं बहु ।  
सम्भृत्वा नाम यो देवस्तं वयं हवामहे योयो अयज्वनो गृहे ॥२॥  
इमा याः पञ्च प्रदिशो मानवीः पञ्च कृष्टयः ।  
वृष्टे शापं नदीरिवेह स्फातिं समावहान् ॥३॥  
उदुत्सं शतधारं सहस्रधारमक्षितम् ।  
एवास्माकेदं धान्यं सहस्रधारमक्षितम् ॥४॥  
शतहस्त समाहर सहस्रहस्त सं किर ।  
कृतस्य कार्यस्य चेह स्फातिं समावह ॥५॥  
तिस्रो मात्रा गन्धर्वाणां चतस्रो गृहपत्न्याः ।  
तासां या स्फातिमत्तमा तया त्वाभि मृशामसि ॥६॥  
उपोहश्च समूहश्च क्षत्तारौ ते प्रजापते ।  
ताविहा वहतां स्फातिं बहुं भूमानमक्षितम् ॥७॥  
  
3.25  
उत्तुदस्त्वोत्तुदतु मा धृथाः शयने स्वे ।  
इषुः कामस्य या भीमा तया विध्यामि त्वा हृदि ॥१॥  
आधीपर्णां कामशल्यामिषुं सङ्कल्पकुल्मलाम् ।  
तां सुसन्नतां कृत्वा कामो विध्यतु त्वा हृदि ॥२॥  
या प्लीहानं शोषयति कामस्येषुः सुसन्नता ।  
प्राचीनपक्षा व्योषा तया विध्यामि त्वा हृदि ॥३॥  
शुचा विद्धा व्योषया शुष्कास्याभि सर्प मा ।  
मृदुर्निमन्युः केवली प्रियवादिन्यनुव्रता ॥४॥  
आजामि त्वाजन्या परि मातुरथो पितुः ।  
यथा मम क्रतावसो मम चित्तमुपायसि ॥५॥  
व्यस्यै मित्रावरुणौ हृदश्चित्तान्यस्यतम् ।  
अथैनामक्रतुं कृत्वा ममैव कृणुतं वशे ॥६॥  
  
3.26  
येऽस्यां स्थ प्राच्यां दिशि हेतयो नाम देवास्तेषां वो अग्निरिषवः ।  
ते नो मृडत ते नोऽधि ब्रूत तेभ्यो वो नमस्तेभ्यो वः स्वाहा ॥१॥  
येऽस्यां स्थ दक्षिणायां दिश्यविष्यवो नाम देवास्तेषां वः काम इषवः ।  
ते नो मृडत ते नोऽधि ब्रूत तेभ्यो वो नमस्तेभ्यो वः स्वाहा ॥२॥  
येऽस्यां स्थ प्रतीच्यां दिशि वैराजा नाम देवास्तेषां व आप इषवः ।  
ते नो मृडत ते नोऽधि ब्रूत तेभ्यो वो नमस्तेभ्यो वः स्वाहा ॥३॥  
येऽस्यां स्थोदीच्यां दिशि प्रविध्यन्तो नाम देवास्तेषां वो वात इषवः ।  
ते नो मृडत ते नोऽधि ब्रूत तेभ्यो वो नमस्तेभ्यो वः स्वाहा ॥४॥  
येऽस्यां स्थ ध्रुवायां दिशि निलिम्पा नाम देवास्तेषां व ओषधीरिषवः ।  
ते नो मृडत ते नोऽधि ब्रूत तेभ्यो वो नमस्तेभ्यो वः स्वाहा ॥५॥  
येऽस्यां स्थोर्ध्वायां दिश्यवस्वन्तो नाम देवास्तेषां वो बृहस्पतिरिषवः ।  
ते नो मृडत ते नोऽधि ब्रूत तेभ्यो वो नमस्तेभ्यो वः स्वाहा ॥६॥  
  
3.27  
प्राची दिगग्निरधिपतिरसितो रक्षितादित्या इषवः ।  
तेभ्यो नमोऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
योऽस्मान् द्वेष्टि यं वयं द्विष्मस्तं वो जम्भे दध्मः ॥१॥  
दक्षिणा दिगिन्द्रोऽधिपतिस्तिरश्चिराजी रक्षिता पितर इषवः ।  
तेभ्यो नमोऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
योऽस्मान् द्वेष्टि यं वयं द्विष्मस्तं वो जम्भे दध्मः ॥२॥  
प्रतीची दिग्वरुणोऽधिपतिः पृदाकू रक्षितान्नमिषवः ।  
तेभ्यो नमोऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
योऽस्मान् द्वेष्टि यं वयं द्विष्मस्तं वो जम्भे दध्मः ॥३॥  
उदीची दिक्सोमोऽधिपतिः स्वजो रक्षिताशनिरिषवः ।  
तेभ्यो नमोऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
योऽस्मान् द्वेष्टि यं वयं द्विष्मस्तं वो जम्भे दध्मः ॥४॥  
ध्रुवा दिग्विष्णुरधिपतिः कल्माषग्रीवो रक्षिता वीरुध इषवः ।  
तेभ्यो नमोऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
योऽस्मान् द्वेष्टि यं वयं द्विष्मस्तं वो जम्भे दध्मः ॥५॥  
ऊर्ध्वा दिग्बृहस्पतिरधिपतिः श्वित्रो रक्षिता वर्षमिषवः ।  
तेभ्यो नमोऽधिपतिभ्यो नमो रक्षितृभ्यो नम इषुभ्यो नम एभ्यो अस्तु ।  
योऽस्मान् द्वेष्टि यं वयं द्विष्मस्तं वो जम्भे दध्मः ॥६॥  
  
3.28  
एकैकयैषा सृष्ट्या सं बभूव यत्र गा असृजन्त भूतकृतो विश्वरूपाः ।  
यत्र विजायते यमिन्यपर्तुः सा पशून् क्षिणाति रिफती रुशती ॥१॥  
एषा पशून्त्सं क्षिणाति क्रव्याद्भूत्वा व्यद्वरी ।  
उतैनां ब्रह्मणे दद्यात्तथा स्योना शिवा स्यात्॥२॥  
शिवा भव पुरुषेभ्यो गोभ्यो अश्वेभ्यः शिवा ।  
शिवास्मै सर्वस्मै क्षेत्राय शिवा न इहैधि ॥३॥  
इह पुष्टिरिह रस इह सहस्रसातमा भव ।  
पशून् यमिनि पोषय ॥४॥  
यत्रा सुहार्दः सुकृतो मदन्ति विहाय रोगं तन्वः स्वायाः ।  
तं लोकं यमिन्यभिसम्बभूव सा नो मा हिंसीत्पुरुषान् पशूंश्च ॥५॥  
यत्रा सुहार्दां सुकृतामग्निहोत्रहुतां यत्र लोकः ।  
तं लोकं यमिन्यभिसम्बभूव सा नो मा हिंसीत्पुरुषान् पशूंश्च ॥६॥  
  
3.29  
यद्राजानो विभजन्त इष्टापूर्तस्य षोडशं यमस्यामी सभासदः ।  
अविस्तस्मात्प्र मुञ्चति दत्तः शितिपात्स्वधा ॥१॥  
सर्वान् कामान् पूरयत्याभवन् प्रभवन् भवन् ।  
आकूतिप्रोऽविर्दत्तः शितिपान्न् नोप दस्यति ॥२॥  
यो ददाति शितिपादमविं लोकेन सम्मितम् ।  
स नाकमभ्यारोहति यत्र शुल्को न क्रियते अबलेन बलीयसे ॥३॥  
पञ्चापूपं शितिपादमविं लोकेन सम्मितम् ।  
प्रदातोप जीवति पितॄणां लोकेऽक्षितम् ॥४॥  
पञ्चापूपं शितिपादमविं लोकेन सम्मितम् ।  
प्रदातोप जीवति सूर्यामासयोरक्षितम् ॥५॥  
इरेव नोप दस्यति समुद्र इव पयो महत्।  
देवौ सवासिनाविव शितिपान् नोप दस्यति ॥६॥  
क इदं कस्मा अदात्कामः कामायादात्।  
कामो दाता कामः प्रतिग्रहीता कामः समुद्रमा विवेश ।  
कामेन त्वा प्रति गृह्नामि कामैतत्ते ॥७॥  
भूमिष्ट्वा प्रति गृह्णात्वन्तरिक्षमिदं महत्।  
माहं प्राणेन मात्मना मा प्रजया प्रतिगृह्य वि राधिषि ॥८॥  
  
3.30  
सहृदयं साम्मनस्यमविद्वेषं कृणोमि वः ।  
अन्यो अन्यमभि हर्यत वत्सं जातमिवाघ्न्या ॥१॥  
अनुव्रतः पितुः पुत्रो मात्रा भवतु सम्मनाः ।  
जाया पत्ये मधुमतीं वाचं वदतु शन्तिवाम् ॥२॥  
मा भ्राता भ्रातरं द्विक्षन् मा स्वसारमुत स्वसा ।  
सम्यञ्चः सव्रता भूत्वा वाचं वदत भद्रया ॥३॥  
येन देवा न वियन्ति नो च विद्विषते मिथः ।  
तत्कृण्मो ब्रह्म वो गृहे सञ्ज्ञानं पुरुषेभ्यः ॥४॥  
ज्यायस्वन्तश्चित्तिनो मा वि यौष्ट संराधयन्तः सधुराश्चरन्तः ।  
अन्यो अन्यस्मै वल्गु वदन्त एत सध्रीचीनान् वः सम्मनसस्क्र्णोमि ॥५॥  
समानी प्रपा सह वोऽन्नभागः समाने योक्त्रे सह वो युनज्मि ।  
सम्यञ्चोऽग्निं सपर्यतारा नाभिमिवाभितः ॥६॥  
सध्रीचीनान् वः सम्मनसस्कृणोम्येकश्नुष्टीन्त्संवननेन सर्वान् ।  
देवा इवामृतं रक्षमाणाः सायम्प्रातः सौमनसो वो अस्तु ॥७॥  
  
3.31  
वि देवा जरसावृतन् वि त्वमग्ने अरात्या ।  
व्यहं सर्वेण पाप्मना वि यक्ष्मेण समायुषा ॥१॥  
व्यार्त्या पवमानो वि शक्रः पापकृत्यया ।  
व्यहं सर्वेण पाप्मना वि यक्ष्मेण समायुषा ॥२॥  
वि ग्राम्याः पशव आरण्यैर्व्यापस्तृष्णयासरन् ।  
व्यहं सर्वेण पाप्मना वि यक्ष्मेण समायुषा ॥३॥  
वी मे द्यावापृथिवी इतो वि पन्थानो दिशन्दिशम् ।  
व्यहं सर्वेण पाप्मना वि यक्ष्मेण समायुषा ॥४॥  
त्वष्टा दुहित्रे वहतुं युनक्तीतीदं विश्वं भुवनं वि याति ।  
व्यहं सर्वेण पाप्मना वि यक्ष्मेण समायुषा ॥५॥  
अग्निः प्राणान्त्सं दधाति चन्द्रः प्राणेन संहितः ।  
व्यहं सर्वेण पाप्मना वि यक्ष्मेण समायुषा ॥६॥  
प्राणेन विश्वतोवीर्यं देवाः सूर्यं समैरयन् ।  
व्यहं सर्वेण पाप्मना वि यक्ष्मेण समायुषा ॥७॥  
आयुष्मतामायुष्कृतां प्राणेन जीव मा मृथाः ।  
व्यहं सर्वेण पाप्मना वि यक्ष्मेण समायुषा ॥८॥  
प्राणेन प्राणतां प्राणेहैव भव मा मृथाः ।  
व्यहं सर्वेण पाप्मना वि यक्ष्मेण समायुषा ॥९॥  
उदायुषा समायुषोदोषधीनां रसेन ।  
व्यहं सर्वेण पाप्मना वि यक्ष्मेण समायुषा ॥१०॥  
आ पर्जन्यस्य वृष्ट्योदस्थामामृता वयम् ।  
व्यहं सर्वेण पाप्मना वि यक्ष्मेण समायुषा ॥११॥