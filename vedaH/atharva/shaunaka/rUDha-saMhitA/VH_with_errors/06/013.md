+++
title = "०१३ मृत्युजयः।"

+++
मृत्युजयः।  
१-३ अथर्वा। (स्वस्त्ययनकामः)। मृत्युः। अनुष्टुप्।  
नमो॑ देवव॒धेभ्यो॒ नमो॑ राजव॒धेभ्यः॑ ।  
अथो॒ ये विश्या॑नां व॒धास्तेभ्यो॑ मृत्यो॒ नमो॑ऽस्तु ते ॥१॥  
नम॑स्ते अधिवा॒काय॑ परावा॒काय॑ ते॒ नमः॑ ।  
सु॒म॒त्यै मृ॑त्यो ते॒ नमो॑ दुर्म॒त्यै त॑ इ॒दं नमः॑ ॥२॥  
नम॑स्ते यातु॒धाने॑भ्यो॒ नम॑स्ते भेष॒जेभ्यः॑ ।  
नम॑स्ते मृत्यो॒ मूले॑भ्यो ब्राह्म॒णेभ्य॑ इ॒दं नमः॑ ॥३॥