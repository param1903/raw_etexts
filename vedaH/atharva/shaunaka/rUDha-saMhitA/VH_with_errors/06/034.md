+++
title = "०३४ शत्रुनाशनम्।"

+++
शत्रुनाशनम्।  
१-५ चातनः। अग्निः। गायत्री।  
प्राग्नये॒ वाच॑मीरय वृष॒भाय॑ क्षिती॒नाम्।  
स नः॑ पर्ष॒दति॒ द्विषः॑ ॥१॥  
यो रक्षां॑सि नि॒जूर्व॑त्य॒ग्निस्ति॒ग्मेन॑ शो॒चिषा॑ ।  
स नः॑ पर्ष॒दति॒ द्विषः॑ ॥२॥  
यः पर॑स्याः परा॒वत॑स्ति॒रो धन्वा॑ति॒रोच॑ते ।  
स नः॑ पर्ष॒दति॒ द्विषः॑ ॥३॥  
यो विश्वा॒भि वि॒पश्य॑ति॒ भुव॑ना॒ सं च॒ पश्य॑ति ।  
स नः॑ पर्ष॒दति॒ द्विषः॑ ॥४॥  
यो अ॒स्य पा॒रे रज॑सः शु॒क्रो अ॒ग्निरजा॑यत ।  
स नः॑ पर्ष॒दति॒ द्विषः॑ ॥५॥