+++
title = "०९ सूक्तम् - ९"

+++

दि॒वे स्वाहा॑ ॥१॥

पृ॑थि॒व्यै स्वाहा॑ ॥२॥

अ॒न्तरि॑क्षाय॒ स्वाहा॑ ॥३॥

अ॒न्तरि॑क्षाय॒ स्वाहा॑ ॥४॥

दि॒वे स्वाहा॑ ॥५॥

पृ॑थि॒व्यै स्वाहा॑ ॥६॥

सूर्यो॑ मे॒ चक्षु॒र्वातः॑ प्रा॒णो ऽन्तरि॑क्षमा॒त्मा पृ॑थि॒वी शरी॑रम्।  
अ॑स्तृ॒तो नामा॒हम॒यम॑स्मि॒ स आ॒त्मानं॒ नि द॑धे॒ द्यावा॑पृथि॒वीभ्यां॑ गोपी॒थाय॑ ॥७॥

उदायु॒रुद्बल॒मुत्कृ॒तमुत्कृ॒त्यामुन्म॑नी॒षामुदि॑न्द्रि॒यम्।  
आयु॑ष्कृ॒दायु॑ष्पत्नी॒ स्वधा॑वन्तौ गो॒पा मे॑ स्तं गोपा॒यतं॑ मा।  
आ॑त्म॒सदौ॑ मे स्तं॒ मा मा॑ हिंसिष्टम् ॥८॥
