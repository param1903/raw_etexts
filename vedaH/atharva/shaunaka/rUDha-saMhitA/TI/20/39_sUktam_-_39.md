+++
title = "३९ सूक्तम् - ३९"

+++

इन्द्रं॑ वो वि॒श्वत॒स्परि॒ हवा॑महे॒ जने॑भ्यः।  
अ॒स्माक॑मस्तु॒ केव॑लः ॥१॥

व्य॑१न्तरि॑क्षमतिर॒न्मदे॒ सोम॑स्य रोच॒ना।  
इन्द्रो॒ यदभि॑नद्व॒लम् ॥२॥

उद्गा आ॑ज॒दङ्गि॑रोभ्य आ॒विष्कृ॒ण्वन्गुहा॑ स॒तीः।  
अ॒र्वाञ्चं॑ नुनुदे व॒लम् ॥३॥

इन्द्रे॑ण रोच॒ना दि॒वो दृ॒ल्हानि॑ दृंहि॒तानि॑ च।  
स्थि॒राणि॒ न प॑रा॒णुदे॑ ॥४॥

अ॒पामू॒र्मिर्मद॑न्निव॒ स्तोम॑ इन्द्राजिरायते।  
वि ते॒ मदा॑ अराजिषुः ॥५॥
