+++
title = "२० सूक्तम् - २०"

+++

शु॒ष्मिन्त॑मं न ऊ॒तये॑ द्यु॒म्निनं॑ पाहि॒ जागृ॑विम्।  
इन्द्र॒ सोमं॑ शतक्रतो ॥१॥

इ॑न्द्रि॒याणि॑ शतक्रतो॒ या ते॒ जने॑षु प॒ञ्चसु॑।  
इन्द्र॒ तानि॑ त॒ आ वृ॑णे ॥२॥

अग॑न्निन्द्र॒ श्रवो॑ बृ॒हद्द्यु॒म्नं द॑धिष्व दु॒ष्टर॑म्।  
उत्ते॒ शुष्मं॑ तिरामसि ॥३॥

अ॑र्वा॒वतो॑ न॒ आ ग॒ह्यथो॑ शक्र परा॒वतः॑।  
उ॑ लो॒को यस्ते॑ अद्रिव॒ इन्द्रे॒ह तत॒ आ ग॑हि ॥४॥

इन्द्रो॑ अ॒ङ्गं म॒हद्भ॒यम॒भि षदप॑ चुच्यवत्।  
स हि स्थि॒रो विच॑र्षणिः ॥५॥

इन्द्र॑श्च मृ॒लया॑ति नो॒ न नः॑ प॒श्चाद॒घं न॑शत्।  
भ॒द्रं भ॑वाति नः पु॒रः ॥६॥

इन्द्र॒ आशा॑भ्य॒स्परि॒ सर्वा॑भ्यो॒ अभ॑यं करत्।  
जेता॒ शत्रू॒न्विच॑र्षणिः ॥७॥
