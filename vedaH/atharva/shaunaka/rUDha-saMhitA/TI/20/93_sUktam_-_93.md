+++
title = "९३ सूक्तम् - ९३"

+++

उत्त्वा॑ मन्दन्तु॒ स्तोमाः॑ कृणु॒ष्व राधो॑ अद्रिवः।  
अव॑ ब्रह्म॒द्विषो॑ जहि ॥१॥

प॒दा प॒णीँर॑रा॒धसो॒ नि बा॑धस्व म॒हाँ अ॑सि।  
न॒हि त्वा॒ कश्च॒न प्रति॑ ॥२॥

त्वमी॑शिषे सु॒ताना॒मिन्द्र॒ त्वमसु॑तानाम्।  
त्वं राजा॒ जना॑नाम् ॥३॥

ई॒ङ्खय॑न्तीरप॒स्युव॒ इन्द्रं॑ जा॒तमुपा॑सते।  
भे॑जा॒नासः॑ सु॒वीर्य॑म् ॥४॥

त्वमि॑न्द्र॒ बला॒दधि॒ सह॑सो जा॒त ओज॑सः।  
त्वं वृ॑ष॒न्वृषेद॑सि ॥५॥

त्वमि॑न्द्रासि वृत्र॒हा व्य॑१न्तरि॑क्ष॒मति॑रः।  
उद्द्याम॑स्तभ्ना॒ ओज॑सा ॥६॥

त्वमि॑न्द्र स॒जोष॑सम॒र्कं बि॑भर्षि बा॒ह्वोः।  
वज्रं॒ शिशा॑न॒ ओज॑सा ॥७॥

त्वमि॑न्द्राभि॒भुर॑सि॒ विश्वा॑ जा॒तान्योज॑सा।  
स विश्वा॒ भुव॒ आभ॑वह् ॥८॥
