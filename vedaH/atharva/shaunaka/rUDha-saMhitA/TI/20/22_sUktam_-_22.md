+++
title = "२२ सूक्तम् - २२"

+++

अ॒भि त्वा॑ वृषभा सु॒ते सु॒तं सृ॑जामि पी॒तये॑।  
तृ॒म्पा व्य॑श्नुही॒ मद॑म् ॥१॥

मा त्वा॑ मू॒रा अ॑वि॒ष्यवो॒ मोप॒हस्वा॑न॒ आ द॑भन्।  
माकीं॑ ब्रह्म॒द्विषो॑ वनः ॥२॥

इ॒ह त्वा॒ गोप॑रीणसा म॒हे म॑न्दन्तु॒ राध॑से।  
सरो॑ गौ॒रो यथा॑ पिब ॥३॥

अ॒भि प्र गोप॑तिं गि॒रेन्द्र॑मर्च॒ यथा॑ वि॒दे।  
सू॒नुं स॒त्यस्य॒ सत्प॑तिम् ॥४॥

आ हर॑यः ससृज्रि॒रे ऽरु॑षी॒रधि॑ ब॒र्हिषि॑।  
यत्रा॒भि सं॒नवा॑महे ॥५॥

इन्द्रा॑य॒ गाव॑ आ॒शिरं॑ दुदु॒ह्रे व॒ज्रिणे॒ मधु॑।  
यत्सी॑मुपह्व॒रे वि॒दत् ॥६॥
