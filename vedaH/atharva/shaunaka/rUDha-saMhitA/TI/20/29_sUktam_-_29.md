+++
title = "२९ सूक्तम् - २९"

+++

त्वं हि स्तो॑म॒वर्ध॑न॒ इन्द्रास्यु॑क्थ॒वर्ध॑नः।  
स्तो॑तॄ॒णामु॒त भ॑द्र॒कृत् ॥१॥

इन्द्र॒मित्के॒शिना॒ हरी॑ सोम॒पेया॑य वक्षतः।  
उप॑ य॒ज्ञं सु॒राध॑सम् ॥२॥

अ॒पां पेने॑न॒ नमु॑चेः॒ शिर॑ इ॒न्द्रोद॑वर्तयः।  
विश्वा॒ यदज॑य॒ स्पृधः॑ ॥३॥

मा॒याभि॑रु॒त्सिसृ॑प्सत इन्द्र॒ द्यामा॒रुरु॑क्षतः।  
अव॒ दस्यूँ॑रधूनुथाः ॥४॥

अ॑सु॒न्वामि॑न्द्र सं॒सदं॒ विषू॑चीं॒ व्य॑नाशयः।  
सो॑म॒पा उत्त॑रो॒ भव॑न् ॥५॥
