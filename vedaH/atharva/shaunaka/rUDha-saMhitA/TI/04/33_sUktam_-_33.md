+++
title = "३३ सूक्तम् - ३३"

+++

अप॑ नः॒ शोशु॑चद॒घमग्ने॑ शुशु॒ग्ध्या र॒यिम्।  
अप॑ नः॒ शोशु॑चद॒घम् ॥१॥

सु॑क्षेत्रि॒या सु॑गातु॒या व॑सू॒या च॑ यजामहे।  
अप॑ नः॒ शोशु॑चद॒घम् ॥२॥

प्र यद्भन्दि॑ष्ठ एषां॒ प्रास्माका॑सश्च सू॒रयः॑।  
अप॑ नः॒ शोशु॑चद॒घम् ॥३॥

प्र यत्ते॑ अग्ने सू॒रयो॒ जाये॑महि॒ प्र ते॑ व॒यम्।  
अप॑ नः॒ शोशु॑चद॒घम् ॥४॥

प्र यद॒ग्नेः सह॑स्वतो वि॒श्वतो॒ यन्ति॑ भा॒नवः॑।  
अप॑ नः॒ शोशु॑चद॒घम् ॥५॥

त्वं हि वि॑श्वतोमुख वि॒श्वतः॑ परि॒भूर॑सि।  
अप॑ नः॒ शोशु॑चद॒घम् ॥६॥

द्विषो॑ नो विश्वतोमु॒खाति॑ ना॒वेव॑ पारय।  
अप॑ नः॒ शोशु॑चद॒घम् ॥७॥

स नः॒ सिन्धु॑मिव ना॒वाति॑ पर्ष स्व॒स्तये॑।  
अप॑ नः॒ शोशु॑चद॒घम् ॥८॥
