+++
title = "५८ सूक्तम् - १६"

+++

तस्य॒ व्रात्य॑स्य।  
यो ऽस्य॑ प्रथ॒मो ऽपा॒नः सा पौ॑र्णमा॒सी ॥१॥

तस्य॒ व्रात्य॑स्य।  
यो ऽस्य॑ द्वि॒तीयो॑ ऽपा॒नः साष्ट॑का।  

तस्य॒ व्रात्य॑स्य।  
यो ऽस्य॑ तृ॒तीयो॑ ऽपा॒नः सामा॑वा॒स्या॑ ॥३॥

तस्य॒ व्रात्य॑स्य।  
यो ऽस्य॑ चतु॒र्थो ऽपा॒नः सा श्र॒द्धा ॥४॥

तस्य॒ व्रात्य॑स्य।  
यो ऽस्य॑ पञ्च॒मो ऽपा॒नः सा दी॒क्षा ॥५॥

तस्य॒ व्रात्य॑स्य।  
यो ऽस्य॑ ष॒ष्टो ऽपा॒नः स य॒ज्ञः ॥६॥

तस्य॒ व्रात्य॑स्य।  
यो ऽस्य॑ सप्त॒मो ऽपा॒नस्ता इ॒मा दक्षि॑णाः ॥७॥
