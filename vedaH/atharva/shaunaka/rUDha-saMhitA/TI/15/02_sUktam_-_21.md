+++
title = "०२ सूक्तम् - २:१"

+++

स उद॑तिष्ठ॒त्स प्राचीं॒ दिश॒मनु॒ व्य॑चलत् ॥१॥

तं बृ॒हच्च॑ रथन्त॒रं चा॑दि॒त्याश्च॒ विश्वे॑ च दे॒वा अ॑नु॒व्य॑चलन् ॥२॥

बृ॑ह॒ते च॒ वै स र॑थन्त॒राय॑ चादि॒त्येभ्य॑श्च॒ विश्वे॑भ्यश्च दे॒वेभ्य॒ आ वृ॑श्चते॒ य ए॒वं वि॒द्वांसं॒ व्रात्य॑मुप॒वद॑ति ॥३॥

बृ॑ह॒तश्च॒ वै स र॑थन्त॒रस्य॑ चादि॒त्यानां॑ च॒ विश्वे॑षां च दे॒वानां॑ प्रि॒यं धाम॑ भवति॒ य ए॒वं वेद॑ ॥४॥

तस्य॒ प्राच्यां॑ दि॒शि श्र॒द्धा पुं॑श्च॒ली मि॒त्रो मा॑ग॒धो वि॒ज्ञानं॒ वसो ऽह॑रु॒ष्णीषं॒ रात्री॒ केशा॒ हरि॑तौ प्रव॒र्तौ क॑ल्म॒लिर्म॒णिः ॥५॥

भू॒तं च॑ भवि॒ष्यच्च॑ परिष्क॒न्दौ मनो॑ विप॒थम् ॥६॥

मा॑त॒रिश्वा॑ च॒ पव॑मानश्च विपथवा॒हौ वातः॒ सार॑थी रे॒ष्मा प्र॑तो॒दः की॒र्तिश्च॒ यश॑श्च पुरःस॒रौ ॥७॥

अैनं॑ की॒र्तिर्ग॑छ॒त्या यशो॑ गछति॒ य ए॒वं वेद॑ ॥८॥ [१]
