+++
title = "०६ सूक्तम् - ३"

+++

स सं॑वत्स॒रमू॒र्ध्वो ऽति॑ष्ठ॒त्तं दे॒वा अ॑ब्रुव॒न्व्रात्य॒ किं नु ति॑ष्ठ॒सीति॑ ॥१॥

सो ऽब्र॑वीदास॒न्दीं मे॒ सं भ॑र॒न्त्विति॑ ॥२॥

तस्मै॒ व्रात्या॑यास॒न्दीं सम॑भरन् ॥३॥

तस्या॑ ग्री॒ष्मश्च॑ वस॒न्तश्च॒ द्वौ पादा॒वास्तां॑ श॒रच्च॑ व॒र्षाश्च॒ द्वौ ॥४॥

बृ॒हच्च॑ रथन्त॒रं चा॑नू॒च्ये॑३ आस्तां॑ यज्ञाय॒ज्ञियं॑ च वामदे॒व्यं च॑ तिर॒श्च्ये॑ ॥५॥

ऋचः॒ प्राञ्च॒स्तन्त॑वो॒ यजूं॑षि ति॒र्यञ्चः॑ ॥६॥

वेद॑ आ॒स्तर॑णं॒ ब्रह्मो॑प॒बर्ह॑णम् ॥७॥

सामा॑सा॒द उ॑द्गी॒थो ऽप॑श्र॒यः ॥८॥

तामा॑स॒न्दीं व्रात्य॒ आरो॑हत् ॥९॥

तस्य॑ देवज॒नाः प॑रिष्क॒न्दा आस॑न्त्सङ्क॒ल्पाः प्र॑हा॒य्या॑३ विश्वा॑नि भू॒तान्यु॑प॒सदः॑ ॥१०॥

विश्वा॑न्ये॒वास्य॑ भू॒तान्यु॑प॒सदो॑ भवन्ति॒ य ए॒वं वेद॑ ॥११॥
