+++
title = "०१ सूक्तम् - १"

+++

व्रात्य॑ आसी॒दीय॑मान ए॒व स प्र॒जाप॑तिं॒ समै॑रयत् ॥१॥

स प्र॒जाप॑तिः सु॒वर्ण॑मा॒त्मन्न॑पश्य॒त्तत्प्राज॑नयत् ॥२॥

तदेक॑मभव॒त्तल्ल॒लाम॑मभव॒त्तन्म॒हद॑भव॒त्तज्ज्ये॒ष्ठम॑भव॒त्तद्।  
ब्रह्मा॑भव॒त्तत्तपो॑ ऽभव॒त्तत्स॒त्यम॑भव॒त्तेन॒ प्राजा॑यत ॥३॥

सो ऽव॑र्धत॒ स म॒हान॑भव॒त्स म॑हादे॒वो ऽभ॑वत् ॥४॥

स दे॒वाना॑मी॒शां पर्यै॒त्स ईशा॑नो ऽभवत् ॥५॥

स ए॑कव्रा॒त्यो भ॑व॒त्स धनु॒राद॑त्त॒ तदे॒वेन्द्र॑ध॒नुः ॥६॥

नील॑मस्यो॒दरं॒ लोहि॑तं पृ॒ष्ठम् ॥७॥

नीले॑नै॒वाप्रि॑यं॒ भ्रातृ॑व्यं॒ प्रोर्णो॑ति॒ लोहि॑तेन द्वि॒षन्तं॑ विध्य॒तीति॑ ब्रह्मवा॒दिनो॑ वदन्ति ॥८॥
