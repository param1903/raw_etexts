+++
title = "१०७ सूक्तम् - १०७"

+++

विश्व॑जित्त्रायमा॒णायै॑ मा॒ परि॑ देहि।  
त्राय॑माणे द्वि॒पाच्च॒ सर्वं॑ नो॒ रक्ष॒ चतु॑ष्पा॒ड्यच्च॑ नः॒ स्वम् ॥१॥

त्राय॑माणे विश्व॒जिते॑ मा॒ परि॑ देहि।  
विश्व॑जिद्द्वि॒पाच्च॒ सर्वं॑ नो॒ रक्ष॒ चतु॑ष्पा॒ड्यच्च॑ नः॒ स्वम् ॥२॥

विश्व॑जित्कल्या॒ण्यै मा॒ परि॑ देहि।  
कल्या॑णि द्वि॒पाच्च॒ सर्वं॑ नो॒ रक्ष॒ चतु॑ष्पा॒ड्यच्च॑ नः॒ स्वम् ॥३॥

कल्या॑णि सर्व॒विदे॑ मा॒ परि॑ देहि।  
सर्व॑विद्द्वि॒पाच्च॒ सर्वं॑ नो॒ रक्ष॒ चतु॑ष्पा॒ड्यच्च॑ नः॒ स्वम् ॥४॥
