+++
title = "११ सूक्तम् - ११"

+++

दूष्या॒ दूषि॑रसि हे॒त्या हे॒तिर॑सि मे॒न्या मे॒निर॑सि।  
आ॑प्नु॒हि श्रेयां॑स॒मति॑ स॒मं का॑म ॥१॥

स्र॒क्त्यो ऽसि॑ प्रतिष॒रो ऽसि॑ प्रत्यभि॒चर॑णो ऽसि।  
आ॑प्नु॒हि श्रेयां॑स॒मति॑ स॒मं का॑म ॥२॥

प्रति॒ तम॒भि च॑र॒ यो ऽस्मान्द्वेष्टि॒ यं व॒यं द्वि॒ष्मः।  
आ॑प्नु॒हि श्रेयां॑स॒मति॑ स॒मं का॑म ॥३॥

सू॒रिर॑सि वर्चो॒धा अ॑सि तनू॒पानो॑ ऽसि।  
आ॑प्नु॒हि श्रेयां॑स॒मति॑ स॒मं का॑म ॥४॥

शु॒क्रो ऽसि॑ भ्रा॒जो ऽसि॒ स्व॑रसि॒ ज्योति॑रसि।  
आ॑प्नु॒हि श्रेयां॑स॒मति॑ स॒मं का॑म ॥५॥
