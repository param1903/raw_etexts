+++
title = "१५ सूक्तम् - १५"

+++

यथा॒ द्यौश्च॑ पृथि॒वी च॒ न बि॑भी॒तो न रिष्य॑तः।  
ए॒वा मे॑ प्राण॒ मा बि॑भेः ॥१॥

यथाह॑श्च॒ रात्री॑ च॒ न बि॑भी॒तो न रिष्य॑तः।  
ए॒वा मे॑ प्राण॒ मा बि॑भेः ॥२॥

यथा॒ सूर्य॑श्च च॒न्द्रश्च॒ न बि॑भी॒तो न रिष्य॑तः।  
ए॒वा मे॑ प्राण॒ मा बि॑भेः ॥३॥

यथा॒ ब्रह्म॑ च क्ष॒त्रं च॒ न बि॑भी॒तो न रिष्य॑तः।  
ए॒वा मे॑ प्राण॒ मा बि॑भेः ॥४॥

यथा॑ स॒त्यं चानृ॑तं च॒ न बि॑भी॒तो न रिष्य॑तः।  
ए॒वा मे॑ प्राण॒ मा बि॑भेः ॥५॥

यथा॑ भू॒तं च॒ भव्यं॑ च॒ न बि॑भी॒तो न रिष्य॑तः।  
ए॒वा मे॑ प्राण॒ मा बि॑भेः ॥६॥
