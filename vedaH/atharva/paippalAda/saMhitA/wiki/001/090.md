---
title: ०९०

---
असितस्य विद्रधस्य लोहितस्य वनस्पते । तु. शौ.सं. ६.१२७  
विसल्पकस्यौषधे मोच्छिषः पिशितं चन ॥ १ ॥  
यत् ते बलास तिष्ठतः कक्षे मुष्काविपाकृतम् ।  
वेदाहं तस्य भेषजं चीपद्रामभिचक्षणम् ॥ २ ॥  
निर्बलासं बलासिनो विसल्पमुत विद्रधम् ।  
परोपहत्यां ते वयं परा यक्ष्मं सुवामसि ॥ ३ ॥  
शीर्षरोगमङ्गरोगं शुक्तिवल्गं विलोहितम् ।  
परा ते अज्ञातं यक्ष्ममधराञ्चं सुवामसि ॥ ४ ॥  
(इति चतुर्चनामप्रथमकाण्डे अष्टादशो अनुवाकः)  