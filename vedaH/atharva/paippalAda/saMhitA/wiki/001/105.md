---
title: १०५

---
वानस्पत्या ग्रावाणो घोषमक्रत हविष्कृण्वन्तः परिवत्सरीणम् । तु. शौ.सं. ३.१०.५  
एकाष्टके सुप्रजसः सुवीरा वयं स्याम पतयो रयीणाम्॥ ॥ १ ॥  
इडायास्पदं घृतवत् सरीसृपं जातवेदः प्रति हव्या गृभाय ।  
ये ग्राम्याः पशवो विश्वरूपास्तेषां सप्तानां मयि रन्तिरस्तु ॥ २ ॥  
इडया जुह्वतो हविर्देवान् घृतवता यजे ।  
गृहानलुभ्यतो वयं दृषदो मोप गोमतः ॥ ३ ॥  
यज ऋतुभ्य आर्तवेभ्यो माद्भ्यः संवत्सराय च ।  
धार्त्रे विधर्त्रे समृधे भूतस्य पतये यजे ॥ ४ ॥  