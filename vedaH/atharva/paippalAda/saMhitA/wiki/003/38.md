---
title: ३८

---
अजो ह्यग्नेरजनिष्ट शोकात् सोऽपश्यज्जनितारमग्रे । तु. शौ.सं. ४.१४  
तेन देवा देवतामग्र आयन् तेन रोहानरोहन्नुप मेधीयांसः ॥॥ १ ॥  
क्रमध्वमग्निभिर्नाकमुख्यां हस्तेषु बिभ्रतः ।  
दिवस्पृष्ठं स्वर्गत्वा मिश्रा देवेभिराध्वम् ॥ ॥ २ ॥  
अग्ने प्रेहि प्रथमो देवयतां चक्षुर्देवानामुत मर्त्यनाम् ।  
इयक्षमाणा भृगुभिः सजोषसः स्वर्यन्तु यजमानाः स्वस्ति ॥ ३ ॥  
स्वर्यन्तो नापेक्षन्त आा द्यां रोहन्तु राधसः ।  
यज्ञं ये विश्वतोधारं सुविद्वांसो वितेनिरे ॥ ४ ॥  
ओदनमनज्मि शवसा घृतेन दिव्यं समुद्रं पयसं बृहन्तम् ।  
तेन गेष्म सुकृतस्य लोकं सरो रुहाणा अधि नाकमुत्तमम् ॥ ५ ॥  
यौ ते पक्षावजरौ पतत्रिणौ याभ्यां रक्षांस्यपहंस्योदन ॥  
ताभ्यां पत्यास्म सुकृतस्य लोकं यत्रर्षयः प्रथमजाः पुराणाः ॥ ६ ॥  
यतस्तिष्ठो दिवस्पृष्ठे व्योमन्नध्योदन ।  
अन्वायन् सत्यधर्माणो ब्राह्मणा राधसा सह ॥ ७ ॥  
पृष्ठात् पृथिव्या अहमन्तरिक्षमारुहमन्तरिक्षाद्दिवमारुहम्।  
दिवो नाकस्य पृष्ठात् स्वर्ज्योतिरगामहम्॥ ८ ॥  
अजो ऽस्यज स्वर्गोसि त्वया लोकमङ्गिरसः प्र जानन्।  
तं लोकमनु प्र ज्ञेष्म॥ ९ ॥  
येना सहस्रं वहसि येन वा सर्ववेदसम् ।  
तेनेमं यज्ञं नो वह स्वर्देवेषु गन्तवे॥ १० ॥  
अजं च पचत पञ्च चौदनान्।  
अजं पञ्चौदनं पक्त्वा देवा लोकान् समानशुः॥ ११ ॥  
  