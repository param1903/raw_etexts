---
title: ३७

---
स्मर स्मरो ऽसि देवैर्दत्तो ऽसि स्मर ।  
अमुष्य मन आ स्मर यथाहं कामये तथा ॥ १ ॥  
शोचयास्य हृदयं काम गच्छाङ्गज्वरो दहतु शोचतु त्मना ।  
सङ्कल्पा अस्य समरन्ताधीभिरियमेवास्य दिगमहन्यन्याः॥ २ ॥  
निरानन्दाः प्रमुच्छदो मनोमुहोनयुवो नष्टकृत्वा अरण्यवः ।  
आवेशिनीः प्रद्रुपो रोपयिष्णुरेत आस्ताध्यः प्र हिणोमि ब्रह्मणा ॥ ३ ॥  
हृत्कर्तनी ऋतुदा ग्रामान्नाशनीः स्वप्नच्छिद उघ्ननीघ्ना मनोमुहः ।  
आवेशिनीः प्रद्रुपो रोपयिष्णुरेत आस्ताध्यः प्र हिणोमि ब्रह्मणा ॥ ४ ॥  
इन्द्राग्नी मित्रावरुणा ते अद्योभे च द्यावापृथिवी मातरिश्वा ।  
अश्विना देवः सविता भगश्च मनस्त उघ्नन्तु न रमासा अत्र ॥ ५ ॥  
त्रयस्त्रिंशत्त्वा उत घ्नन्तु देवा आध्यश्चित्तमुप ते भरन्ताम् ।  
भरद्वाजस्य मतयस्त ईशतां छिन्नेव नौर्बन्धनात् प्र प्लवस्व ॥ ६ ॥  
एताः एतन्त्याध्यो वार्षिकीरिव विद्युतः ।  
तासां प्रतिग्रहो भव सायं गोष्ठे गवामिव ॥ ७ ॥  
नि शीर्षतो नि पातित आध्यो वेशयामि ते ।  
तास्त्वा समुत्तुदन्तीर्बाधयन्तीरुपासताम् ॥ ८ ॥  
एतास्त आध्यः प्र हिणोमि ब्रह्मणा तृप्रा अश्रीपुरोगवाः ।  
तास्त्वा तृणमिव शोषयानथो त्वा रोदयान् बहु ॥ ९ ॥  
  