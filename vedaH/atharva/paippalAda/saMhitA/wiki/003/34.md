---
title: ३४

---
अयं ते योनिर्ऋत्वियो यतो जातो अरोचथाः । तु. शौ.सं. ३.२  
तं जानन्नग्न आ रोहाथा नो वर्धया रयिम् ॥ १ ॥  
प्रदातारं हवामहे अग्निमुग्रमूतये ।  
शुचिर्यो वृत्रहन्तमः ॥ २ ॥  
अग्ने अच्छा वदेह नः प्रत्यङ् नः सुमना भव ।  
प्र णो यच्छ विशां पते धनदा असि नस्त्वम् ॥ ३ ॥  
प्र णो यच्छत्वर्यमा प्र भगः प्र बृहस्पतिः ।  
प्र पूषा प्रोत सूनृता रयिं देवी दधातु नः ॥ ४ ॥  
अर्यमणं बृहस्पतिमिन्द्रं दानाय चोदय ।  
वातं विष्णुं सरस्वतीं सवितारं च वाजिनम् ॥ ५ ॥  
सोमं राजानमवसे ऽग्निं गीर्भिहवामहे ।  
आदित्यं विष्णुं सूर्यं ब्रह्माणं च बृहस्पतिम् ॥ ६ ॥  
इन्द्रवायू बृहस्पतिः सुहवेह हवामहे ।  
यथा नः सर्वमिज्जगत् सङ्गत्यां सुमना असत् ॥ ७ ॥  
त्वं नो अग्ने अग्निभिर्ब्रह्म यज्ञं च वर्धय ।  
त्वं नो देव दातवे रयिं दानाय चोदय ॥ ८ ॥  
वाजस्येदं प्रसवे सं बभूव मेमा च विश्वा भुवनान्यन्तः ।  
उतादित्सन्तं दापयति प्रजानन् रयिं च नः सर्ववीरं नि यच्छात् ॥ ९ ॥  
दुह्रां मे पञ्च प्रदिशो दुह्रामुर्वीर्यथाबलम् ।  
प्रापेयं सर्वामाकूतिं मनसा हदयेन च ॥ १० ॥  
गोसनिं वाचमुदेयं वर्चसा माभ्यूर्णुहि ।  
आा रुन्धां सर्वतो वायुस्त्वष्टा पोषाय ध्रियताम् ॥ ॥ ११ ॥  
  