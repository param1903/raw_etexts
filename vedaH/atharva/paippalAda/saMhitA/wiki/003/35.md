---
title: ३५

---
यत इन्द्र भयामहे ततो नो अभयं कृधि । तु. शौ.सं. १९.१५  
मघवञ्छग्धि तव त्वं न ऊतिभिर्वि द्विषो वि मृधो जहि ॥ १ ॥  
इन्द्रं वयमनूराधं हवामहे ऽनु राध्यास्म द्विपदा चतुष्पदा।  
मा नः सेना अररुषीरुप गुर्विषूचीरिन्द्र दुहो वि नाशय ॥ २ ॥  
इन्द्रस्त्रातोत वृत्रहा परस्पा नो वरेण्यः ।  
स रक्षिता चरमतः स मध्यतः स पश्चात् स पुरस्तान्नो अस्तु॥ ३ ॥  
उरुं नो लोकमनु नेषि विद्वान् स्वर्यज्ज्योतिरभयं स्वस्ति।  
उग्रा त इन्द्र स्थविरस्य बाहू उप क्षियेम शरणा बृहन्ता ॥ ४ ॥  
अभयं नः करत्यन्तरिक्षमभयं द्यावापृथिवी उभे ।  
अभयं पश्चादभयं पुरस्तादुत्तरादधरादभयं नो अस्तु ॥ ५ ॥  
अभयं मित्रादभयममित्रादभयं ज्ञातादभयं पुरो यः । ।  
अभयं नक्तमभयं दिवा नः सर्वा आशा मम मित्रं भवन्तु ॥ ६ ॥  
(इति षडृचोनामतृतीयकाण्डे सप्तमो ऽनुवाकः)  
  