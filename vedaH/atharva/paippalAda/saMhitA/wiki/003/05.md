---
title: ०५

---
अग्निर्नो दूतः प्रत्येतु शत्रून् प्रतिदहन्नभिशस्तिमरातिम् । तु. शौ.सं. ३.१  
स चित्तानि मोहयतु परेषां निहस्तांश्च कृणवज्जातवेदाः ॥ १ ॥  
अयमग्निरमूमुहद् यानि चित्तानि वो हृदि ।  
वि वो धमात्योकसः प्र वो धमाति सर्वतः ॥॥ २ ॥  
इन्द्र चित्तानि मोहयार्वागाकूत्या अधि ।  
अग्नेर्वातस्य ध्राज्या तान् विषूचो वि नाशय ॥ ३ ॥  
व्येषामाकूतय इताथो चित्तानि मुह्यत ।  
अथो यदद्यैषां हृदि तदेषां परि निर्जहि ॥ ४ ॥  
अमीषां चित्तानि प्रतिमोहयन्ती गृहाणाङ्गान्यप्वे परेहि ।  
अभि प्रेहि निर्दह हृत्सु शोकैर्ग्राह्यामित्रांस्तमसा विध्य शत्रून् ॥ ५ ॥  
असौ या सेना मरुतः परेषामस्मानभ्यैत्योजसा स्पर्धमाना ।  
तां गुहत तमसापव्रतेन यथैषामन्यो अन्यं न जानात् ॥ ६ ॥  
(इति षडृचोनामतृतीयकाण्डे प्रथमोऽनुवाकः)  
  