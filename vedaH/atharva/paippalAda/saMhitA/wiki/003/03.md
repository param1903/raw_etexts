---
title: ०३

---
पुमान् पुंसः परिजातो ऽश्वत्थः खदिरादधि । तु. शौ.सं. ३.६  
स हन्तु शत्रून् मामकान् यांश्चाहं द्वेष्मि ये च माम् ॥ १ ॥  
तानश्वत्थ निः शृणीहि शत्रून् वैबाध दोधतः ।  
इन्द्रेण वृत्रघ्ना मेह्यग्निना वरुणेन च ॥ २ ॥  
यथाश्वत्थ निः शृणासि पूर्वान् जातानुतापरान् ।  
एवा पृतन्यतस्त्वमभि तिष्ठ सहस्व च ॥ ३ ॥  
यथाश्वत्थ विभिनत्स्यन्तर्महत्यर्णवे ।  
एवा मे शत्रोश्चित्तानि विष्वग् भिन्धि सहस्व च ॥ ४ ॥  
यः सहमानश्चरसि सासहान इवर्षभः  
तेनाश्वत्थ त्वया वयं सपत्नान् सहिषीमहि ॥ ५ ॥  
सिनात्वेनान् निर्ऋतिर्मृत्योः पाशैरमोक्यैः ।  
अश्वत्थ शत्रून् मामकान् यांश्चाहं द्वेष्मि ये च माम्॥ ६ ॥  
अधराञ्चः प्र प्लवन्तां छिन्ना नौरिव बन्धनात् । वन्धनात्  
न निर्बाधप्रणुत्तानां पुनरस्ति निवर्तनम् ॥ ७ ॥  
प्रैणान्नुदामि मनसा प्र चित्तेन प्र ब्रह्मणा ।  
प्रैणान् वृक्षस्य शाखयाश्वत्थस्य नुदामसि ॥ ८ ॥  
  