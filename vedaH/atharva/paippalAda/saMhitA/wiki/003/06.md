---
title: ०६

---
अग्निर्नो विद्वान् प्रत्येतु शत्रून् प्रतिदहन्नभिशस्तिमरातिम् । तु. शौ.सं. ३.२  
स सेनां मोहयतु परेषां निहस्तांश्च कृणवज्जातवेदाः ॥ १ ॥  
यूयमुग्रा मरुत ईदृशे स्थाभि प्रेत मृडत सहध्वम् ।  
अमीमृडन् वसवो नाथितेभ्यो ऽग्निर्ह्येषां विद्वान् प्रत्येतु शत्रून् ॥ २ ॥  
अमित्रसेनां मघवन्नस्माञ्छत्रूयतामभि ।  
युवं तानिन्द्र वृत्रहन्नग्निश्च दहतं प्रति ॥ ३ ॥  
प्रसूत इन्द्रः प्रवता हरिभ्यां प्र ते वज्रः प्रमृणन्नेतु शत्रून् ।  
जहि प्रतीचो अनूचः पराचो विश्वं हि रिष्टं कृणुहि सत्यमेषाम् ॥ ४ ॥  
सेनामोहनं कृण्विन्द्रामित्रेभ्यस्त्वम् ।  
अग्नेर्वातस्य ध्राज्या तान् विषूचो वि नाशय ॥ ५ ॥  
इन्द्रः सेनां मोहयतु मरुतो घ्नन्त्वोजसा ।  
चक्षूंष्यग्निरा दत्तां पुनरेतु पराजिताम् ॥ ६ ॥  
  