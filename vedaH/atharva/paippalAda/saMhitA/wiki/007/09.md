---
title: ०९

---
आ नो दिश मा परि प्ठा अराते मा नो रक्षीर्दक्षिणां याचमानाम् ।  
प्र णः प्रदाता सविता च यच्छतां नमो वीर्त्साया असमृद्ध्यै च कृण्मः ॥ १ ॥  
यमराते पुरोधत्से पुरुषं परिरापिणम् ।  
नमस्ते तस्मै कृण्मो मा वनिं मम विव्यथः ॥ २ ॥  
यमद्याभिप्रयुञ्जमहे मनसा हृदयेन च ।  
अराते तं नो मा वीर्त्सीर्दित्सन्तं परिरापिणि ॥ ३ ॥  
प्र णो वनिर्देवकृता दिवा नक्तं च सिध्यतु ।  
अरातिमनुप्रेमो वयं नमो ऽस्त्वरातये ॥ ४ ॥  
उत नग्ना बोभुवती स्वप्नया सचसे जनम् ।  
अराते चित्तं वीर्त्सन्त्याकूतिं पुरुषस्य च ॥ ५ ॥  
परो ऽपेह्यसमृद्धे वि ते हेतिं नयामसि ।  
यं द्विष्मस्तं सचस्व कन्या भूत्वा स्रग्विणी रुक्मिणी दृशे ॥ ६ ॥  
नमस्ते ऽस्त्वसमृद्धे मा मां पुरोधिं कृणुथाः ।  
वेद त्वाहं निमीवन्तीं नितुदन्तीमराते मर्त्यन्मर्त्येभ्यो अधि निर्वदन्तीम् ॥ ७ ॥  
मा नो वनि मा वाचं मा वीर्त्सीरुग्राविन्द्राग्नी न आ भजतां वसूनि ।  
सर्वे नो ऽद्य दित्सन्तो अरातिं प्रति हर्यत ॥ ८ ॥  
सवितारमनुमतिं भगं यन्तो हवामहे ।  
वाचं जुष्टां मधुमतीं वदानि देवानां देवहूतिषु ॥ ९ ॥  
यं याचामि नकुल्या जिह्वयोष्ठापिधानया ।  
श्रद्धा तमद्य विन्दतु दत्ता सोमेन बभ्रुणा ॥ १० ॥  