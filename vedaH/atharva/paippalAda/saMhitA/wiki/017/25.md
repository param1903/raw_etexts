---
title: २५

---
द्यावापृथिवी अहोरात्रे नक्षत्र एषः ।  
इदमहममुष्मिन्नामुष्यायणेमुष्याः पुत्रे दुष्वप्न्यं व्रजेत् ।  
यदस्मास्वित्याष्टादशकी ॥ १ ॥  
मा प्र गाम पथो वयं मा यज्ञादिन्द्र सोमिनः ।  
मान्तः स्थुर्नो अरातयः ॥ २ ॥  
यो यज्ञस्य प्रसाधनस्तन्तुर्देवेष्वाततः ।  
तमाहुतमशीमहि ॥ ३ ॥  
नमो मित्रस्य वरुणस्य चक्षसे महो देवाय तदृतं सपर्यत ।  
दूरेदृशे देवजाताय केतवे दिवस्पुत्राय सूर्याय शंसत ॥ ४ ॥  
सा मा सत्योक्तिः परि पातु विश्वतो द्यावा च तत्र ततनन्नहानि च । विश्वमन्यन्नि विशते यदेजति विश्वाहापो विश्वाहोदेति सूर्य ॥ ५ ॥  
न ते अदेवः प्रदिवो वि वासति यदेतशेभिः प्रतरै रथर्यसि ।  
प्राचीनमन्यदनुवर्तते रज उदन्येन ज्योतिषा यासि सूर्य ॥ ६ ॥  
येन सूर्य ज्योतिषा बाधसे तमो जगच्च विश्वमभियर्षि भानुना ।  
तेनास्मद्विश्वामनिरामनाहुतिमपामीवामप दुष्वप्न्यं सुव ॥ ७ ॥  
विश्वामनिराममीवामनाहुतिममुष्यामुष्यायणायामुष्याः पुत्राय प्रहिण्मः॥ ८ ॥  