---
title: ४६

---
परं मृत्यो अनु परेहि पन्थां यस्त एष इतरो देवयानात् ।  
चक्षुष्मते शृण्वते ते ब्रवीमीहेमे वीरा बहवो भवन्तु ॥ १ ॥  
इमे जीवा वि मृतैराववृत्रन्नभूद् भद्रा देवहूतिर्नो अद्य ।  
प्राञ्चो अगाम नृतये हसाय सुवीरासो विदथमा वदेम ॥ २ ॥  
इमं जीवेभ्यः परिधिं दधामि मैषां नु गादपरो अर्थमेतम् ।  
ज्योग्जीवन्तः शरदः पुरूचीस्तिरो मृत्युं दधतां पर्वतेन ॥ ॥ ३ ॥  
यथाहान्यनुपूर्वं भवन्ति यथर्तव ऋतुभिर्यन्ति साकम् ।  
यथा नु पूर्वमपरो जहात्येवा त्वष्टरायूंषि कल्पयैषाम् ॥ ४ ॥  
आ रोहतायुर्जरसं वृणाना अनुपूर्वं यजमाना यति स्थ ।  
तान् वस्त्वष्टा सुजनिमा सजोषाः सर्वमायुर्नयतु जीवनाय ॥ ५ ॥  
अश्मन्वती रीयते सं रभध्वं वीरयध्वं प्र तरता सखायः ।  
अत्रा जहीत ये असन्दुरेवा अनमीवानुत्तरेमाभि वाजान् ॥ ६ ॥  
उत्तिष्ठता प्र तरता सखायोश्मन्वती स्यन्दते नदीयम् ।  
अत्रा जहीत ये असन्नशिवाः शिवान् स्योनानुत्तरेमाभि वाजान् ॥ ७ ॥  
वैश्वदेवीं सूनुतामा रभध्वं शुद्धा भवन्तः शुचयः पावकाः ॥  
अतिक्रामन्तो दुरितानि विश्वा शतं हिमाः सर्ववीरा मदेम॥ ८ ॥  
उदीचीनैः पथिभिर्वायुमद्भिरतिक्रामन्तोवरान् परेभिः ।  
त्रिः सप्तः कृत्व ऋषयः परेता मृत्युं प्रत्यौहन् पदयोपनेन॥ ९ ॥  
मृत्योः पदं योपयन्त एत द्राघीय आयुः प्रतरं दधानाः ।  
आसीना मृत्युं नुदता सधस्थे ऽथ जीवासो विदथमा वदेम ॥ १० ॥  