---
title: ३२

---
ये ते पाशा वरुण सप्तसप्ततीस्त्रेधा तिष्ठन्ति विसिता रुशन्तः । तु. शौ.सं. ४.१६  
छिनन्ति सर्वे अनृतं वदन्तं यः सत्यवाद्यति तं सृजन्ति ॥ १ ॥  
इह स्पशः प्र चरन्तीमे अस्य सहस्राक्षा अति पश्यन्ति भूमिम्। भुमिम्  
योऽस्य वृत्रं प्रमिनाति कश्चन स मुच्यते वरुणस्य पाशात् ॥ २ ॥  
उतेयमस्य पृथिवी समीच्युतासौ द्यौर्बृहती दूरे अन्ता।  
उतो समुद्रो वरुणस्य कुक्षा उतास्मिन्नल्प उदकेन मुक्तः॥ ३ ॥  
यस्तिष्ठति मनसा यश्च वञ्चति यो निलायं चरति यः प्रलायम्।  
द्वौ यद्वदतः सन्निषद्य राजा तद्वेद वरुणस्तृतीयः ॥ ४ ॥  
सर्वं तद्राजा वरुणो वि चष्टे यदन्तरा रोदसी यत् परस्तात्।  
सङ्ख्याता अस्य निमिषो जनानामक्षान्न श्वघ्नी भुवना मिमीते ॥ ५ ॥  
त्वमेव राजन् वरुण धर्ता देवानामसि विश्वरूपः।  
दुश्चर्मास्त्वधमः पिशङ्गो यः सत्यां वाचमनृतेन हन्ति ॥ ६ ॥  
यः समाम्यो वरुणो यो व्याम्यो यः सन्देश्यो वरुणो यो विदेश्यः।  
यो दैव्यो वरुणो यश्च मानुषः सर्वांस्त्वेतान् प्रति मुञ्चाम्यत्र ।॥ ७ ॥  
शतेन पाशैर्वरुणाभि धेहि मा ते मोच्यनृतवाङ् नृचक्षः ।  
आस्तां जाल्म उदरं श्रंसयित्वा कोश इवावध्रः परिकृत्यमानः ॥ ८ ॥  
उतो त्वतत् प्र पातयत्वतो त्वदपि नह्यसि ॥  
उतो तदस्वकं कृत्वा राजा वरुण ईयते ॥ १९ ॥  
ऐनं छिनत्ति वरुणो नडं कशिपुने यथा ।  
मूलं तस्य वृश्चति य एनं प्रमिमीषति ॥ १० ॥  