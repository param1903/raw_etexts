---
title: ५९

---
अध त्यं द्रप्सं विभ्वं विचक्षणं विराभरदिषिरः श्येनो अध्वरे ।  
यदी विशी वृणते दस्ममार्या अग्निं होतारमध धीरजायत ॥ १ ॥  
सदासि रण्वो यवसेव पुष्यते होत्राभिरग्ने मनुषः स्वध्वरः ।  
विप्रस्य वा यच्छशमान उक्थ्यं वाजं ससवाङ् उपयाहि भूरिभिः॥ २ ॥  
उदीरय पितरा जार आ भगमियक्षति हर्यतो हृत्त इष्यति ।  
विवक्ति वह्निः स्वपस्यते मखस्तविष्यते असुरो वेपते मती ॥ ३ ॥  
यस्ते अग्ने सुमतिं मर्तो अख्यत् सहसः सूनो ऽति स प्र श्रुण्वे ।  
इषं दधानो वहमानो अश्वैरा स द्युमाङ् अमवान् भूषति द्यून् ॥ ४ ॥ द्युन्  
श्रुधी नो अग्ने सदने सधस्थे युक्ष्वा प्रथममृतस्य द्रवित्नुम् ।  
आ नो वह रोदसी वेदपुत्रे माकिर्देवानामप भूरिह स्याः ॥ ५ ॥  
यदग्न एषा समितिर्भवाति देवी देवेषु यजता यजत्र ।  
रत्ना च यद् विभजासि स्वधावो भागं नो अत्र वसुमन्तं वीतात् ॥ ६ ॥  
प्रत्यग्निरुषसामग्रमख्यत् प्रत्यहानि प्रथमो जातवेदाः ।  
प्रति सूर्यस्य पुरुधा च रश्मीन् प्रति द्यावापृथिवी आ ततान ॥ ७ ॥  
अन्वग्निरुषसामग्रमख्यदन्वहानि प्रथमो जातवेदाः ।  
अनु सूर्यस्य पुरुधा च रश्मीननु द्यावापृथिवी आ ततान ॥ ८ ॥  
द्यावा ह क्षामा प्रथमे ऋतेनाभि ऽश्रावे भवतः सत्यवाचा ।  
देवो यन् मर्तान् यजथाय कृण्वन्त्सीदद्धोता प्रत्यङ् स्वमसुं यन् ॥ ९ ॥  
देवो देवान् परिभूर्ऋतेन वहा नो हव्यं प्रथमश्चिकित्वान् ।  
धूमकेतुः समिधा भाऋजीको मन्द्रो होता नित्यो वाचा यजीयान् ॥ १० ॥  
  