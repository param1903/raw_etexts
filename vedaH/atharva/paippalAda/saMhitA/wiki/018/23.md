---
title: २३

---
वज्रायेवसाध्य यः कीर्तिं श्रेयमाणमावहान् ।  
मह्यमायुर्घृतं पयः ॥ १ ॥  
रोहितो दिवमाक्रमान्त्तपसा तपस्वी ।  
स योनिमैति स उ जायते पुनः स देवानामधिपतिर्बभूव॥ २ ॥  
यो विश्वचर्षणिरुत विश्वतोमुखो विश्वतस्पाणिरुत विश्वतस्पृथः।  
सं बाहुभ्यां धमति सं पतत्रैर्द्यावापृथिवी जनयन् देव एकः॥ ३ ॥  
एकपाद् द्विपदो भूयो वि चक्रमे द्विपात् त्रिपादमभ्येति पश्चात् ।  
द्विपाद्ध षट्पदो भूयो वि चक्रमे त एकपदस्तन्वं मां समासते ॥ ४ ॥  
अतन्द्रो यास्यन् हरितो यदास्थाद् दिवि रूपं कृणुते रोचमानः।  
केतुमाङ् उद्यन्सहमानो रजांसि विश्वा आदित्य प्रवतो वि भासि ॥ ५ ॥  
बण्महाड् असि सूर्य बडादित्य महाङ् असि । पा. वण्महाङ्  
महांस्ते महतो महिम्ना त्वमादित्य महाङ् असि ॥ ६ ॥  
रोचसे दिवि रोचसे अन्तरिक्षे पतङ्ग पृथिव्यां रोचसे रोचसे अप्स्वन्तः ।  
उभा समुद्रौ रुच्या व्यापिथ देवो देवासि महिषः स्वर्वित् ॥ ७ ॥  
अर्वाङ् परस्तात् वियतो व्यध्व आशुर्विपश्चित् पतयन् पतङ्गः ।  
विष्णुर्विचित्तः शवसाधितिष्ठन् प्र केतुना सहते विश्वमेजत् ॥ ८ ॥  
तिग्मो विभ्राजन् तन्वं शिशानोरङ्गमासः प्रवतो रराणः ।  
ज्योतिष्मान् पक्षी महिषो वयोधा विश्वा आस्थात् प्रदिशः कल्पमानः ॥ ९ ॥  
चित्रश्चिकित्वान् महिषः सुपर्ण आरोचयन् रोदसी अन्तरिक्षम् ।  
अहोरात्रे परि सूर्यं वसाने प्रास्य विश्वा तिरतो वीर्याणि॥ १० ॥  
  