---
title: ७८

---
अपूपवान् मधुमांश्चरुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ ॥ १ ॥  
अपूपवानन्नवांश्चरुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ ॥ २ ॥  
अपूपवान् रसवांश्चरुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ ॥ ३ ॥  
अपूपवानपवांश्चरुरेह सीदतु त्रिभूवन् पृथिवीं द्यामिवोपरि ।  
लोककृतः पथिकृतो यजामहे ये देवानां हुतभागा इह स्थ ॥ ४ ॥  
अपूपापिहितान् कुम्भान् यांस्ते देवा अधारयन् ।  
ते ते सन्तु स्वधावन्तो मधुमन्तो घृतश्चुतः ॥ ५ ॥  
यास्ते धाना अनुकिरामि तिलमिश्राः स्वधावतीः ।  
तास्ते सन्तुद्भ्वीः प्रभ्वीस्तास्ते राजानु मन्यतां यमो ।  
अक्षितिं भूयसीम् ॥ ६ ॥  
द्रप्सश्चस्कन्द प्रथमामनु द्यामिमं च योनिमनु यश्च पूर्वः ।  
ऋतस्य योनिमनु सञ्चरन्तं द्रप्सं जुहोम्यनु सप्त होत्राः ॥ ॥ ७ ॥  
शतधारं वायुमर्कं स्वर्विदं नृचक्षसस्ते अभि चक्षते रयिम् ।  
ये पृणन्ति सर्वदा ते दुह्रते दक्षिणां सप्तमातरम ॥ ८ ॥  
उत्सं दुहन्ति कलशं चतुर्बिलमिडां धेनुं मधुमतीं स्वस्तये ।  
ऊर्जं मदन्तीमदितिं जनेष्वग्ने मा हिंसीः परमे व्योमन्॥ ९ ॥  
  