---
title: १०

---
आ रोह तल्पं सुमनस्यमानेह प्रजां जनय पत्ये अस्मै ।  
इन्द्राणीव सुबुधा बुध्यमाना ज्योतिरग्रा उषसः प्रति जागरः ॥ १ ॥  
देवा अग्रे न्यपद्यन्त पत्नीः समस्पृशन्त तन्वस्तनूभिः ।  
सूर्यव नारि विश्वरूपा महित्वा प्रजावती पत्या सं भवाति॥ २ ॥  
उदीर्ष्वातः पतिवती ह्येषा विश्वावसुं मनसा गीर्भिरीडे ।  
जामिमिच्छ पितृषदं न्यक्तां स ते भागो जनुषा तस्य विद्धि॥ ३ ॥  
या अप्सरसः सधमादं मदन्त्यन्तरा हविर्धानं सूर्यं च ।  
तास्ते जनित्रमभि ताः परेहि नमस्ते गन्धर्वर्तुना कृणोमि ॥ ४ ॥  
नमो गन्धर्वस्य नमसे नमो भामाय चक्षुषे च कृण्मः ।  
विश्वावसो नो ब्रह्मणा ते कृणोम्यभि जाया अप्सरसः परेहि॥ ५ ॥  
राया वयं सुमनसः स्यामोदितो गन्धर्वमावीवृताम ।  
अगन्स देवः परमं सधस्थमगन्म वयं प्रतिरन्त आयुः ॥ ६ ॥  
सं पितरावृत्विये सृजेथां पिता माता च रेतसो भवाथः ।  
मर्यों योषामधिरोहयैनां प्रजां कृण्वाथामिह मोदमानौ ॥ ७ ॥  
आ वां प्रजां जनयतु प्रजापतिरहोरात्राभ्यां समनक्त्वर्यमा ।  
अदुर्मङ्गली पतिलोकमा विशेमं शं नो भव द्विपदे शं चतुष्पदे॥ ८ ॥  
तान् पूषं छिवतमामेरयस्व यस्यां बीजं मनुष्या वपन्ति ।  
या न ऊरू उशती विश्रयाति यस्यामुशन्तः प्रहरेम शेपः ॥ ९ ॥  
आ रोहोरुमुप धत्स्व हस्तं परि ष्वजस्व जायां सुमनस्यमानः ।  
प्रजां कृण्वाथामिह पुष्यतं रयिं दीर्घं वामायुः सविता कृणोतु ॥ १० ॥  
  