---
title: ६३

---
अङ्गिरसो नः पितरो नवग्वा अथर्वाणो भृगवः सोम्यासः । तु. शौनक संहिता १८.१.५८  
तेषां वयं सुमतौ यज्ञियानामपि भद्रे सौमनसे स्याम॥ १ ॥  
अङ्गिरोभिर्यज्ञियैरा गहीह यम वैरूपैरिह मादयस्व ।  
विवस्वन्तं हुवे यः पिता ते अस्मिन् यज्ञे बर्हिष्या निषद्यः ॥ २ ॥  
इमं यमः प्रस्तरमा हि सीदाङ्गिरोभिः पितृभिः संविदानः ।  
आ त्वा मन्त्राः कविशस्ता वहन्त्वेना राजन् हविषो मादयस्व॥ ३ ॥  
यमाय सोमं सुनुत यमाय जुहुता हविः ।  
यमं ह यज्ञो गच्छत्यग्निदूतो अरङ्कृतः ॥ ४ ॥  
यमाय घृतवद्धविर्जुहोत प्र च तिष्ठत ।  
स नो जीवेष्वा यमेद् दीर्घमायुष्प्रजीवसे ॥ ५ ॥  
यमाय मधुमत्तमं राज्ञे हव्यं जुहोतन ।  
इदं नमो ऋषिभ्यः पूर्वजेभ्यः पूर्वेभ्यः पथिकृद्भ्यः ॥ ६ ॥  
त्रिकटुकेभिः पतति षडुर्वीरेकमिद् बृहत् ।  
त्रिष्टुब् गायत्री छन्दांसि सर्वा ता यम आर्पिता ॥ ७ ॥  
मैनमग्ने वि दहो माभि शूशुचो मास्य त्वचं चिक्षिपो मा शरीरम् ।  
यदा शृतं कृणवो जातवेदो ऽथेमेनं प्र हिणुतात् पितृभ्यः ॥ ८ ॥  
शृतं यदा करसि जातवेदो ऽथेमेनं परि दत्तात् पितृभ्यः ।  
यदा गच्छात्यसुनीतिमेतामथा देवानां वशनीर्भवति ॥ ९ ॥  
सूर्यं चक्षुर्गच्छतु वातमात्मना दिवं च गच्छ पृथिवीं च धर्मणा ।  
आपो वा गच्छ यदि तत्र ते हितमोषधीषु प्रति तिष्ठाः शरीरैः ॥ १० ॥  
  