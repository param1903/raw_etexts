---
title: ०१

---
सत्येनोत्तभिता भूमिः सूर्येणोत्तभिता द्यौः ।  
ऋतेनादित्यास्तिष्ठन्ति दिवि सोमो अधि श्रितः ॥ १ ॥ तु. शौनकीय अथर्ववेद १४.१  
सोमेनादित्या बलिनः सोमेन पृथिवी मही ।  
अथो नक्षत्राणामेषामुपस्थे सोम आहितः ॥ २ ॥  
सोमं मन्यते पपिवान् यत् सम्पिंषन्त्योषधिम् ।  
सोमं यं ब्रह्माणो विदुर्न तस्याश्नाति पार्थिवः ॥ ३ ॥  
आच्छद्विधानैर्गुपितो बार्हतैः सोम रक्षितः ।  
ग्राव्णामिच्छृण्वन् तिष्ठसि न ते अश्नाति पार्थिवः ॥ ४ ॥  
चित्तिरावत् उपबर्हणं चक्षुरावदभ्यञ्जनम् ।  
द्यौर्भूमिः कोश आसीद्यदयात् सूर्या पतिम् ॥ ५ ॥  
रैभ्यासीदनुदेयी नाराशंसी न्योचनी ।  
सूर्याया भद्रमिद् वासो गाथयैति परिष्कृता ॥ ॥ ६ ॥  
स्तोमा आसन् प्रतिधयः कुरीरं छन्द ओपशः ।  
सूर्याया अश्विना वराग्निरासीत् पुरोगवः ॥ ७ ॥  
सोमो वधूयुरभवदश्विनास्तामुभा वरा ।  
सूर्या यत् पत्ये शंसन्तीं मनसा सविताददात् ॥ ८ ॥  
मनो अस्या अन आसीद् द्यौरासीदुत च्छदिः ।  
शुक्रावनड्वाहावास्तां यदयात् सूर्या पतिम् ॥ ९ ॥  
ऋक्सामाभ्यामभिहितौ गावौ ते सामनावैताम् ।  
श्रोत्रे ते चक्रे आस्तां दिवि पन्थाश्चराचरः ॥ ॥ १० ॥  
  