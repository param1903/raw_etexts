---
title: ०२

---
शुची ते चक्रे यात्या व्यानो अक्ष आहतः ।  
अनो मनस्मयं सूर्यारोहत् प्रयती पतिम् ॥ १ ॥  
सूर्याया वहतुः प्रागात् सविता यमवासृजत् ।  
मघासु हन्यन्ते गावः फल्गुनीषु व्युह्यते ॥ २ ॥  
यदश्विना पृच्छमानावयातं त्रिचक्रेण वहतुं सूर्यायाः ।  
क्वैकं चक्रं वामासीत् क्व देष्ट्राय तस्थथुः ॥ ३ ॥  
यदयातं शुभस्पती वरेयं सूर्यामुप ।  
विश्वे देवा अनु तद् वामजानन्  
पुत्रः पितराववृणीत पूषा ॥ ४ ॥  
द्वे ते चक्रे सूर्ये ब्रह्माण ऋतुथा विदुः ।  
अथैकं चक्रं यद् गुहा तदद्धातय इद् विदुः ॥ ५ ॥  
प्र त्वा मुञ्चामि वरुणस्य पाशाद् येन त्वाबध्नात् सविता सुशेवाः ।  
ऋतस्य योनौ सुकृतस्य लोके स्योनं ते अस्तु सहपत्न्यै वधु॥ ६ ॥  
अर्यमणं यजामहे सुबन्धुं पतिवेदनम् ।  
उर्वारुकमिव बन्धनादितो मुञ्चन्तु मामुतः ॥ ॥ ७ ॥  
प्रेतो मुञ्चन्तु मामुतः सुबद्धाममुतस्करत्।  
यथेयमिन्द्र मीढ्वः सुपुत्रा सुभगासति ॥ ८ ॥  
भगस्त्वेतो नयतु हस्तगृह्याश्विना त्वा प्र वहतां रथेन ।  
गृहान् गच्छ गृहपत्नी यथासो वशिनी त्वं विदथमा वदासि ॥ ९ ॥  
इह प्रियं प्रजायै ते समृध्यतामस्मिन् गृहे गार्हपत्याय जागृहि ।  
एना पत्या तन्वं सं स्पृशस्वाथ जिर्विर्विदथमा वदासि । १o ।  
  