---
title: २७

---
यत् किं चासौ मनसा यच्च वाचा यज्ञैर्जुहोति हविषा यजुर्भिः ।  
तन्मृत्युना निर्ऋतिः संविदाना पुरा दृष्टादाज्यं हन्त्वस्य ॥ १ ॥  
यातुधाना निर्ऋतिरादु रक्षस्ते ऽस्यघ्नन्त्वनृतेन सत्यम्।  
इन्द्रेषिता आज्यमस्य मथ्नन्तु मा तत् सं पादि यदसौ जुहोति॥ २ ॥  
परित्वाग्ने पुरं वयं विप्रं सहस्य धीमहि ।  
भिषग्वर्णं दिवेदिवे हन्तारं भङ्गुरावतम् ॥ ३ ॥  
स्वर्जिदधिराजौ श्वेनौ सम्पातिनाविव ।  
आज्यं पृतन्यतो हतां यो ऽस्मान् पृतनायति ॥ ४ ॥  
पृथिव्यै वनस्पतिभ्य ओषधीभ्यो ऽग्नये ऽधिपतये स्वाहा ॥ ५ ॥  
अन्तरिक्षाय प्राणाय वातेभ्यो वायवे ऽधिपतये स्वाहा ॥ ६ ॥  
दिवे चक्षुषे नक्षत्रेभ्यः सुर्याया ऽधिपतये स्वाहा ॥ ७ ॥ क्षुसे  
पिप्पल्यः समवदन्तायतीर्जननादधि ।  
यं जीवमश्नवामहै न स रिष्याति पूरुषः ॥ ८ ॥  
पिप्पली क्षिप्तभेषज्युतातिविद्धभेषजी ।  
तां देवाः समकल्पयनलं जीवितवा इति ॥ ९ ॥  
असुरास्त्वा न्यखनन् देवास्त्वोदवपन् पुनः ।  
वातीकृतस्य भेषजी पिप्पलीक्षिप्त भेषजी ॥ १० ॥  
यदुलूको वदति मोघमेतद्यत् कपोतः पदमग्नौ कृणोति ।  
यस्य दूतौ प्रहिताविदमेजथुस्तस्मै यमाय नमो ऽस्तु मृत्यवे ॥ ११ ॥  
यस्ते दूतो निर्ऋत आजगामाप्रहितः प्रहितो वा गृहं नः ।  
कपोतोलूकावपदन्तदस्त्ववैरहत्यामिदमाजगन्थ  
सुवीरताया इदमा ससद्यात् तस्मै यमाय नमो ऽस्तु मृत्यवे ॥ १२ ॥  
यः प्रथमः प्रवतमाससाद्य बहुभ्यः पन्थामनुपस्पशानः ।  
य ईशे ऽस्य द्विपदो यश्चतुष्पदस्तस्मै यमाय नमो ऽस्तु मृत्यवे ॥ १३ ॥  
यथासितः प्रथयते वशां अनु वपूंषि कृण्वन्नसुरस्य मायया ।  
एवा मे शेपः सहसायमर्को एनाङ्गेन संसमकं कृणोतु ॥ १४ ॥  
यावदङ्गीनं पारस्वतं हास्तिनं गार्दभं च यत् ।  
यावदश्वस्य वाजिनस्तावन् मे वर्धतां पसः ॥ ॥ १५ ॥  
यथा पसस्तायादरं वातेन स्थूलभं कृतम् ।  
यावत् परस्वतः पसस्तावन् मे वर्धतां पसः ॥ १६ ॥  