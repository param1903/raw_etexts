---
title: ०३

---
शश्वद् विद्युत् क्रीयमाणा प्रतीचीन हि पप्त च ।  
प्रत्यक् कर्तारमृच्छतु ॥ १ ॥  
शश्वन्तमिच्छसदानमन्यस्मा ईषूर्दिहानम् ।  
प्रतीचीः शरुर्ऋच्छतु ॥ २ ॥  
यदेतद्भूरिशासद प्रतीचीनमुपोहसे ।  
विषादिव विषमद्धि तत् ॥ ३ ॥  
नमस्ते प्रवतो नपाद्यतस्तपः समूहसे ।  
मृडया नस्तनूभ्यः शं नस्तोकेभ्यष्कृधि ॥ ४ ॥  
प्रवतो नपान्नमो अस्तु तुभ्यं नमस्ते हेतये तपुष्यैः ।  
विद्म ते धाम परमं गुहा यत् समुद्रे अन्तर्निहितासि नाभिः ॥ ५ ॥  
यां त्वा देवा अजनयन्त विश्व इषुं कृण्वाना असनाय धृष्णुम् ।  
सा नो मृड विदथे गृणाना मित्रस्य च वरुणस्य प्रसृष्टौ ॥ ६ ॥  
यूयं नः प्रवतो नपान् मरुतः सूर्यत्वचसः ।  
शर्म यच्छाथ सप्रथाः ॥ ७ ॥  
सुमृडत सुषूदत मृडया नो अघ्नाभ्यः ।  
स्तोकाय तन्वे च ॥ ८ ॥  
नमस्ते अस्तु विद्युते नमस्ते स्तनयित्नवे ।  
नमस्ते अस्त्वश्मने येना दूडाशे अस्यसि ॥ ९ ॥  
यो ऽस्मान् ब्रह्मणस्पते देवो अभिदासति ।  
सर्वं तं रीरधासि नः ॥ ॥ १० ॥  
येभिः सोमः साहन्त्यासुरान् रन्धयासि ।  
तेभिर्नोविता भुवः ॥ ११ ॥  
येन देवा असुराणामोजांस्यवृष्णीध्वम् ।  
तेभिर्नो अधि वोचत ॥ १२ ॥  
उदेनमुत्तरं नयाग्ने घृतेभिराहुतः ।  
समेनं वर्चसा सृज देवानां भागधा असत् ॥ १३ ॥  
इन्द्रेमं प्रतरं कृधि सजातानामसद् वशी ।  
रायस्पोषेण सं सृज प्रजया च बहुं कृधि ॥ १४ ॥  
यस्य कृण्मो गृहे हविस्तमग्ने वर्धया त्वम् ।  
तस्मै सोमो अधि ब्रवदयं च ब्रह्मणस्पतिः ॥ १५ ॥  