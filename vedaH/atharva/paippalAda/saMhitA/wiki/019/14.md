---
title: १४

---
यथायं वाहो अश्विना समैति सं च वर्तते ।  
एवा मामभि ते मनः समैतु सं च वर्तताम् ॥ १ ॥  
आहं खिदामि ते मनो राजाश्वः पृष्ट्यामिव ।  
रेष्मच्छिन्त्र यथा तृणं मयि ते वेष्टतां मनः ॥ २ ॥  
आञ्जनस्य मधुघस्य कुष्ठस्य नलदस्य च ।  
तुरो भगस्य हस्याभ्यामनुरोधनमाभरे ॥ ३ ॥  
अयमा यात्यर्यमा पुरस्ताद् विषितस्तुपः ।  
स इच्छेदग्रुवै पतिमथो जायामजानये ॥ ४ ॥  
अश्रमदियमर्यमन्नन्यासां समनं यती ।  
अङ्गो न्वस्या अर्यमन्नन्याः समनमायति ॥ ५ ॥  
धाता दाधार पृथिवी धाता द्यामुत सूर्यम् ।  
धातास्या अग्रुवै पतिं दधातु प्रतिकाम्यम् ॥ ६ ॥  
मह्यमापो मधुमतेरयन्त मह्यं सूर्यो अभरज्ज्योतिषा कम् ।  
मह्यं देवा उत विश्वे तपोजा मह्यं देवः सविता व्यचो धात्॥ ७ ॥  
अहं दाधार पृथिवीमुत द्यामहं सिन्धूनजनयं सप्त साकम् ।  
अहं सत्यमनृतं यद् वदाम्यहं वाचं परि सर्वाभि षिञ्चे॥ ८ ॥  
अहं विव्यज्मि पृथिवीमुत द्यामहमृतूनसृजे सप्त साकम् ।  
अहं वाचं परि सर्वामभूवन् यो ऽग्नीषोमावजुषे सखायै ॥ ९ ॥  
अनडुद्भ्यो नः प्रथमं धेनुभ्यस्त्वमरुन्धति ।  
अधेनवे वयसे शर्म यच्छ चतुष्पदे ॥ १० ॥  
शर्म यच्छत्वोषधिः सह देवीररुन्धती ।  
करत् पयस्वन्तं गोष्ठमयक्ष्मां उत पूरुषान् ॥ ११ ॥  
विश्वरूपां सुभगामच्छावदामि जीवलाम् ।  
सा नो रुद्रस्यास्तां हेतिं दूरं नयतु गोभ्यः ॥ १२ ॥  
यमो मृत्युरघमारो निर्ऋथो भवः शर्वोऽस्ता नीलशिखण्डः ।भबः  
देवजनाः सेनामुत्तस्थिवांसस्ते ऽस्माकं परि वृञ्जन्तु वीरान्॥ १३ ॥  
मनसा होमैर्हरसा घृतेन शर्वायास्त्र उत राजे भवाय ।  
नमस्येभ्यो नम एभ्यः कृणोम्यन्यत्रास्मदघविषा नयन्तु ॥ १४ ॥  
त्रायध्वं नो अघविषाभ्यो वधादग्नीषोमा मरुतः पूतदक्षाः ।  
विश्वे देवा मरुतो विश्ववेदसो वातापर्जन्ययोः सुमतौ स्याम॥॥ १५ ॥  