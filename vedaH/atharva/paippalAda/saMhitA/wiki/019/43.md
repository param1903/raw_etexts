---
title: ४३

---
प्रतीकं मे विचक्षणमक्ष्यौ मे मधुकाशिनि ।  
कर्णाभ्यां भूरि शुश्रुवे ॥ १ ॥  
जिह्वा मे मधु संस्रावा जिह्वा मे मधुवादिनी ।  
तयाहमद्य जिह्वयोभिरुध्यासन् मधुमद् वचः ॥ २ ॥  
यथा मधु मधु कृतः सम्भरन्ति मधावधि ॥  
एवाहोमद्य छन्दोभिरुध्यासन् मधुमद् वचः ॥ ३ ॥  
वायोः पूतः पवित्रेण प्रत्यङ् सोमो ऽधिश्रितः ।  
इन्द्रस्य युज्यः सखा ॥ ४ ॥  
यत् किं चेदं वरुण दैव्ये जने अभिद्रोहं मनुष्याश्चरन्ति ।  
अचित्त्या यत् तव धर्मा युयोपिम मा नस्तस्मादेनसो देव रीरिषः॥ ५ ॥  
आपो अस्मान् मातरः सूदयन्तु घृतेन नो घृतप्वः पुनन्तु ।  
विश्वं हि रिप्रं प्रवहन्तु देवीरुदिदाभ्यः शुचिरा पूत एमि ॥ ६ ॥  
मित्रश्च सम्राड् वरुणस्य राजा तौ ते भक्षं कृणुतां प्रातरग्ने ।  
तयोरहमनुभक्षं कृणोमि सूर्यवर्चा भगभक्तो न आविशः ॥ ७ ॥  
सूर्यवर्चा न आविश विश्वविन् मनसस्पतिः ।  
अनेहा सोमो जागृविरिन्द्रः प्रातो ऽस्तु ते नृभिः ॥ ८ ॥  
इन्द्रः प्रातस्तु ते वयं शक्रस्य रोचनावतः ।  
भक्षीमहि प्रजामिषं सहस्रस्य यशस्विनः ॥ ९ ॥  
अग्नि प्रातः सवने पात्वस्मान्वैश्वानरः पथिकृद् विश्वकृष्टिः ।  
स नः पावको द्रविणे दधात्यायुष्मन्तः सहभक्षाः स्याम ॥ १० ॥  
विश्वे देवा मरुत इन्द्रो अस्मानस्मिन् द्वितीये सवने न जह्युः ।  
आयुष्मन्तः प्रियमेषां वदन्तो वयं देवानां सह भक्ष्या स्याम ॥ ११ ॥  
इदं तृतीयं सवनं कवीनामृतेन यच्चमसं समैरयन् ।  
सौधन्वना अमृतमानशानाः स्विष्टिं नो अभि वस्यो नयाथ॥ १२ ॥  
सं सं स्रवन्तु नद्यः सं वाताः सं पतत्रिणः ।  
यज्ञमिमं वर्धयता गिरः संस्राव्येण हविषा जुहोमि ॥ १३ ॥  
इमं होमाय यज्ञमवतेमं संस्रावणा उत ।  
यज्ञमिमं वर्धयता गिरः संस्राव्येण हविषा जुहोमि ॥ १४ ॥  
रूपंरूपं वयोवयः संरभ्यैनं परि ष्यजे ।  
यज्ञमिमं चतस्रः प्रदिशो वर्धयन्तु नद्यः संस्राव्येण हविषा जुहोमि॥ १५ ॥  