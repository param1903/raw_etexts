---
title: ४८

---
आवद बहुलं गोष्ठं सुवीरं बहुपूरुषम् ।  
यथेतो नः प्र मीयता एवा मे गोष्ठमा वदः ॥ १ ॥  
आवद दुहितुस्पित्रे भ्रातुर्जामातराविव ।  
पश्चात् उत्तुढ स्फिजः किष्किन्धानामवीर्जहि ॥ २ ॥  
यदुलूको वदति मोघमेतद् यत् कपोतः पदमग्नौ कृणोति ।  
शितिकर्णाय कवये स्तोम्याय तस्मै यमाय नमो अस्त्वद्य ॥ ॥ ३ ॥  
ये ऐन्द्राः पाशा ये च वारुणा आरे अस्मत् तान् देवी निर्ऋतिर्दधातु ॥ ४ ॥  
ये वैश्वानराः पाशा ये च मारुता आरे अस्मत् तान् देवी निर्ऋतिर्दधातु ॥ ॥ ५ ॥  
ये वैश्वानराः पाशा ये च वैश्वकर्मणा आरे अस्मत् तान् देवी निर्ऋतिर्दधातु ॥ ६ ॥  
नारदे कितवे वरुणे सोमे ऐच्छन् महिमानं महान्तम्।  
अविन्दत् त्वं विश्वकर्मणः समुद्रे अक्षाणां  
क्लदमैनमस्मिन् दधामि॥ ७ ॥  
यद्धस्तयोर्यच्चक्षुषोर्मनो यत् प्रविवेश ते।  
स्कन्दानस्य प्रस्कन्देन क्लदेन क्लदयामि तत् ॥ ८ ॥  
त्रिस्रो देवीरप्सरस आकैका साकैका प्रेत प्रयामेत्येकस्या नाम ।  
जुषाणा अप्सरस आज्यस्य सहसो व्यन्तु स्वाहा ॥ ९ ॥ ,  
अत्याक्षं त्वा मनसा अत्याक्षं हृदयेन त्वा ।  
अत्याक्षं सर्वैरङ्गैस्त्वा तथा हि त्यजनं कृतम् ॥ १० ॥ ॥  
इमा याः प्रति नन्दथ स्त्रियः पुमांसमन्वतम् ।  
सर्वाः सङ्गत्य दूत त्यजने त्यजनं कृतम् ॥ ११ ॥  
त्यजनं मे द्यावापृथिवी आधातां त्यजनं देवः सविता बृहस्पतिः।  
अग्निश्च तुभ्यं सूर्यश्च त्यजने त्यजनं कृतम् ॥ १२ ॥  
सं दिवः सं पृथिव्याः सं वातात् सं नदीभ्यः ।  
संस्कन्दमिन्द्र आरभत् सह गात् संहरादिदम् ॥ १३ ॥  
संस्कन्दमोज ओजसा देवेभिर्नाम ते हितम् ।  
ईरण्यनाम नाम ते संस्कन्दास्योषधे ॥ १४ ॥  
सं समुद्रो नदीभिः सं द्यावापृथिवी उभे ।  
सं जायापत्या योन्यां संस्कन्दास्योषधे ॥ १५ ॥  
सं ते शीर्ष्णः कपालानि सं योनिं सं गवीन्यो ।  
सं ते सर्वाण्यङ्गानि संस्कन्देनाभिदध्मसि ॥ १६ ॥  
श्रीयं धातुर्मयि धेहि श्रीयामाधिपतिं कृणु।  
वीशामीशानो मघवानिन्द्रो मा यशसा जयत् ॥ १७ ॥  
मयि त्वदिन्द्रियं बृहन् मयि दक्ष उत क्रतुः ।  
धर्मस्तिश्चित् वि भातु मा गायत्री छन्दसां विराड् ज्योतिषां तस्य दोहमशीय ॥ १८ ॥  
अर्कासधस्थौ कविर्मातरिश्वानौजमाङ्गिरसः ।  
यशस्विनं मा देवा यशसः कृणुत स्वाहा ॥ १९ ॥  
(इति त्र्यृचनाम ऊनविंशतिकाण्डे त्रयोदशो ऽनुवाकः )  