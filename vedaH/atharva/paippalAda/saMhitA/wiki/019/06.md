---
title: ०६

---
वरणो वारयाता अयं देवो वनस्पतिः ।  
यक्ष्मो यो अस्मिन्नाविष्टस्तमु देवा अवीवरन् ॥ १ ॥  
इन्द्रस्य वचसा वयं मित्रस्य वरुणस्य च ।  
देवानां सर्वेषां वाचा यक्ष्मं ते वारयामहे ॥ २ ॥  
यथा वृत्र इमा आपस्तस्तम्भ विश्वधा यतीः ।  
एवा ते अग्निना यक्ष्मं वैश्वानरेण वारये ॥ ३ ॥  
ध्रुवं ध्रुवेण हविषाभि सोमं मृशामसि ।  
अत्रा त इन्द्रः केवलीर्विशो बलिहृतस्करत् ॥ ४ ॥ केबली  
आ त्चाहार्षमन्तरभूर्युवस्तिष्ठाविचाचलत् ।  
विशस्त्वा सर्वा आ यन्तु मा त्वद्राष्ट्रमधि भ्रशत् ॥ ५ ॥  
इहैवैधि माप च्योष्ठाः पर्वत इवाविचाचलि ।  
इन्द्रेह ध्रुवस्तिष्ठेह राष्ट्रं नि धारय ॥ ६ ॥  
इन्द्र एतमदीधरद् ध्रुवं ध्रुवेण हविषा ।  
तस्मै सोमो अधि ब्रवदयं च ब्रह्मणस्पतिः ॥ ७ ॥  
ध्रुवं ते देवः सविता ध्रुवं देवो बृहस्पतिः ।  
ध्रुवं त इन्द्रश्चाग्निश्च राष्ट्रं धारयतां ध्रुवम् ॥ ८ ॥  
ध्रुवा द्यौर्ध्रुवा पृथिवी समुद्राः पर्वता ध्रुवाः ।  
देवा ह धर्मणा ध्रुवा ध्रुवो राजा विशामयम् ॥ ९ ॥  
वृषेन्द्रस्य वृषा दिवो वृषा पृथिव्या अयम् ।  
वृषा विश्वस्य भूतस्य त्वमेको वृषो भव ॥ १० ॥  
समुद्र ईशे स्रवतामग्निः पृथिव्या वशी ।  
सूर्यो नक्षत्राणामीशे त्वमेकवृषो भव ॥ ११ ॥  
सम्राडस्यसुराणां ककुन्मनुष्याणाम् ।  
देवानामर्थभागसि त्वमेको वृषो भव ॥ १२ ॥  
परि वर्त्मान्येषामिन्द्रः पूषा चं सस्त्रतुः ।  
मुह्यन्त्वद्यामूः सेना अमित्राणां परस्तराम् ॥ ॥ १३ ॥  
मुग्धा अमित्राश्चरत आशीर्षाण इवाहयः ।  
अथैषामग्निरुद्धानामिन्द्रो हन्तु वरंवरम् ॥ १४ ॥  
ऐषु नह्य वृषाजिनं हरिणस्य भियं कृधि ।  
पराङ् अमित्र एषत्वर्वाची गौरुपेषतु ॥ १५ ॥  