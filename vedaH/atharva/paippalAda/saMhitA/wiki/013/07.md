---
title: ०७

---
किमिन्द्रस्य परिहितं किमग्नेः किं विष्णोस्त्वष्टुर्वरुणस्य वासः ।  
बृहस्पतेरुत सोमस्य राज्ञः किं वसाना मरुतो वर्षयन्तु ॥॥ १ ॥  
धातूरुद्रस्य किं वायोर्वाजिनां वसनं महत् ।  
किं पूषा ब्रह्मणस्पतिर्विश्वे देवाश्च बिभ्रति ॥ २ ॥  
क्व रात्री नि विशते क्वाहः कवेदमभ्रं भवति यत्समेति व्येति च ॥ ३ ॥  
कतमेनापो दिवमुद्वहन्ति कः समेनोदयनेन नेता ।  
वातस्य त्वा विद्युतां स्तनयित्नुरपां पृच्छाम्ययनान्यग्नेः ॥ ४ ॥  
पृच्छामि त्वा पृषतीं रोहिणीं च वत्सं पृच्छामि सहमातरं त्वा ।  
इन्द्रं त्वानु पृच्छामि साक्षात् सभानां च सभापतिम् ॥ ५ ॥  
को वयसामदधान्नामानि कः पशूनां कः सर्पाणां देवजना य आसन् ।  
को ऽस्य जन्तोरदधाद् ब्रूहि नस्तत् ॥ ६ ॥  
कति रोहाः स्वरा रोहयन्ति येभी रोहितो दिवमारुरोह ।  
राष्ट्रभृतः क्षत्रभृतो वसुभृतो वसुदानवो वसुयवः ॥ ॥ ७ ॥  
कश्चतुर्धा वि क्रमते महित्वा कं रक्षन्ति कवयोऽप्रमादम् ।  
पुरुषं त्वानु पृच्छामि साक्षान्मृत्योरङ्गानि कति तानि वेत्थ ॥ ८ ॥  
यं सिषेव वृषभश्चर्षणीनामिन्द्रो वज्रमहिना स्पर्धमानः ।  
येन वृत्रं मघवा सम्पिपेश तं नः प्र बूहि यदि तं प्रवेत्थ ॥ ९ ॥  
कः पर्वतानामदधान्नामानि को वनस्पतीनामदधादोषधीनाम् ।  
पृच्छामि त्वा भुवनस्य नाभिं गां त्वा पृच्छामि कतमानि साक्षात् ॥ १० ॥  
  