---
title: ०१

---
अन्तहिन्त मे बृहदन्तरिक्षमन्तर्हिताः पर्वता अग्नयो मे ।  
मैषां राध्यभिचार एष प्रत्यगेनान् प्रतिसरेण हन्मि ॥ १ ॥  
तपःश्रमावन्तरौ मत् परीतं ब्रह्मयज्ञमन्तरं मद् दधामि ।  
मैषां राध्यभिचार एष प्रत्यगेनान् प्रतिसरेण हन्मि ॥ २ ॥  
अग्नीषोमावन्तरौ मद् भवाथो दिवं वर्म पृथिवीं च कृण्मे ।  
मैषां राध्यभिचार एष प्रत्यगेनान् प्रतिसरेण हन्मि ॥ ३ ॥  
अन्तर्हितं मे साम प्रस्तुतमन्तर्हितः परमेष्ठी प्रजापतिः ।  
मैषां राध्यभिचार एष प्रत्यगेनान् प्रतिसरेण हन्मि ॥ ४ ॥  
अन्तर्हिता सर्पराज्ञी विराण् मे ऽन्तर्हितः पुरुषो मेध्यो मे ।  
मैषां राध्यभिचार एष प्रत्यगेनान् प्रतिसरेण हन्मि ॥ ५ ॥  
अन्तर्हिता मे षडुर्वीः सध्रीचीरन्तर्हिताः साध्या आप्त्या मे ।  
मैषां राध्यभिचार एष प्रत्यगेनान् प्रतिसरेण हन्मि ॥ ६ ॥  
अन्तर्हिता महर्षयः प्रचेतसो ऽन्तर्हितः सूर्यो मातरिश्वा ।  
मैषां राध्यभिचार एष प्रत्यगेनान् प्रतिसरेण हन्मि । ॥ ७ ॥  
अन्तर्हिता मे नद्यः स्यन्दमाना अन्तर्हिता ओषधीः पुष्पिणीर्मे ।  
मैषां राध्यभिचार एष प्रत्यगेनान् प्रतिसरेण हन्मि ॥ ८ ॥  
अन्तर्हिताः पशवः कक्ष्या मे ऽन्तर्हितं वयो यत् पतत्रि ।  
मैषां राध्यभिचार एष प्रत्यगेनान् प्रतिसरेण हन्मि ॥ ९ ॥  
अन्तर्हिता म इषवो ब्राह्मणानामन्तर्हिता वनस्पतयः समूलाः ।  
मैषां राध्यभिचार एष प्रत्यगेनान् प्रतिसरेण हन्मि ॥ १० ॥  
  