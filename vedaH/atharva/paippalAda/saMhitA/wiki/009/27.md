---
title: २७

---
उच्चैर्घोषो दुन्दुभिः सत्वनायं वानस्पत्यः सम्भृत उस्रियाभिः । तु. शौ.सं. ५.२  
वाचं क्षणुवानो दमयन् सपत्नान् सिंह इव ज्येष्यन्नभि तंस्तनभिः ॥ १ ॥  
सिंह इवास्तानीद् द्रुवयो विबद्धोऽभिक्रन्दन्वृषभो वाशितामिव ॥  
वृषा त्वं वध्रयस्ते सपत्ना ऐन्द्रस्ते शुष्मो अभिमातिषाहः ॥ २ ॥  
सञ्जयन् पृतना ऊर्ध्वमायुर्गृह्या गृह्णानो बहुधा वि चक्ष्व ।  
दैवीं वाचमा हुर गुरस्व वेधाः शत्रूणामुप भरस्व वेदः ॥ ३ ॥  
वृषेव यूथं सहसो विदानो गव्यन्नभि रुव सन्धनाजित् ।  
शुचा विध्य हृदयं परेषां हित्वा ग्रामान् प्रच्युता यन्तु शत्रवः॥ ४ ॥  
दुन्दुभेर्वाचं प्रयतां वदन्तीमाशृण्वती नाथिता घोषबुद्धा।  
नारी पुत्रन् धावतु हस्तगृहयामित्री भीता समरे वधाना॥ ५ ॥  
धीभिः कृतः प्र भरस्व वाचमुद्धर्षय सत्वनामायुधानि।  
अमित्रसेनामभिजञ्जभानो द्युमद वद दुन्दुभे सूनृतावत्॥ ६ ॥  
पूर्वो दुन्दुभे वि षहस्व शत्रून् भूम्याः पृष्ठे वद बहु रोचमानः ।  
इन्द्रमेदी सत्वनः सं ह्वयस्व मित्रैरमित्रानव जङ्घनीहि ॥ ७ ॥  
अन्तरेमे नभसी घोषो अस्तु पृथक् ते ध्वनयो यन्तु शीभम् ।  
अभि क्रन्द स्तनयोत्पिपानां श्लोककृन् मित्रतूर्याय स्वर्धि ॥ ८ ॥  
सङ्क्रन्दनः प्रवेदो धृष्णुषेणः प्रवेदकृद् बहुधा ग्रामघोषी ।  
श्रेयो वन्वानो वयुनानि विद्वान् कीर्तिं बहुभ्यो वि भज द्विराजे॥ ९ ॥  
श्रेयःकेतो वसुजित् सहीयान् मित्रं दधानस्त्विषितो विपश्चित्।  
अंशूनिव गवाधिषवणे अद्रिर्गव्यं दुन्दुभे अधि नृत्य वेदः ॥ १० ॥  
शत्रूषाण् नीषाडभिमातिषाहो गवेषणः सहमान उद्भित् ।  
वाग्वी मन्त्रं प्र जनयस्व वाजिन् साङग्रामजित्यायेषमुद् वदेह॥ ११ ॥  
अच्युदच्युत् समदो गमिष्ठो मृधो जेता पृतनाषाडयोध्यः ।  
इन्द्रेण क्लृप्तो विदथा निचिक्यद्धृद्द्योतनो द्विषतां याहि शीभम्॥ ११२ ॥  
  