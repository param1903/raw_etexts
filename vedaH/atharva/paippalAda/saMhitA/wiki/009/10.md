---
title: १०

---
जीवातवे न मर्तवे शिरस्त आ रभामहे ।  
रसं विषस्य नाविदमुद्नः फेनमदन्निव ॥ १ ॥  
भूम्या मध्याद्दिवो मध्याद् भूम्या अन्तादथो दिवः ।  
मध्ये पृथिव्या यद् विषं तद् वाचा दूषयामसि ॥ २ ॥  
अश्वत्थे निहितं विषं कपाले निहितं विषम् ।  
शिलाया जज्ञे तैमातः प्रथमो विषदूषणी ॥ ३ ॥  
विषस्याहं वैन्दकस्य विषस्य दार्व्यस्य च ।  
अथो विषस्य स्वैत्नस्य समानीं वाचमग्रभम् ॥ ४ ॥  
तदिद् वदन्त्यर्थिन उत शूद्रा उतार्याः ।  
विषाणां विष्वगर्थानां सर्वथैवारसं विषम् ॥ ५ ॥  
परुषस्त्वामृतकर्णो विष प्रथममावयत् ।  
यथा ह तं नारोपयस्तथास्यरसं विषम् ॥ ६ ॥  
यद् वो देवा उपजीका उद्देहं शुषिरं ददुः ।  
तत्रामृतस्यासिक्तं तच्चकारारसं विषम् । ॥ ७ ॥  
शकुन्तिका मे अब्रवीद विषपुष्पं धयन्तिका ।  
न रोपयति न मादयत्यरसं शार्वीयं विषम् ॥ ८ ॥  
अत्यपप्ताम दुर्गाणि शारीः शकुनयो यथा ।  
इहेन्द्राणीं वरुणानीं सिनीवालीं क्रकोढयाम् ।  
ग्राहां शूरपुत्रां देवीं याचामो विषदूषणम् ॥ ९ ॥  
आलकं व्यालकं व्यावं जाल्म जिगीमहे ।  
जरद्विषं युवाभिषक् वयमित् सासहामहै ॥ १० ॥  
अस्थाद् द्यौरस्थात् पृथिव्यस्थाद् विश्वमिदं जगत् ।  
अस्थुर्विषस्यारोपयोऽनड्वाहः क्रिशा इव ॥ ११ ॥  
यावत् सूर्यो वितपति यावच्चाभिविपश्यति । .  
तेनाहमिन्द्रदत्तेन कृणोम्यरसं विषम् ।  
तद्विषमरसं विषमधोभागरसं विषम् ॥ १२ ॥  
  