---
title: २५

---
सहस्राक्षं शतधारमृषिभिः पवनं कृतम् । तु. शौ.सं. ६.१९  
तेना सहस्रधारेण पवमानः पुनातु मा ॥ १ ॥  
येन पूतमन्तरिक्षं यस्मिन् वायुरधि श्रितः ।  
तेना सहस्रधारेण पवमानः पुनातु मा ॥ २ ॥  
येन पूते द्यावापृथिवी आपः पूता अथो स्वः ।  
तेना सहस्रधारेण पवमानः पुनातु मा ॥ ३ ॥  
येन पूते अहोरात्रे दिशः पूता उत येन प्रदेशाः ।  
तेना सहस्रधारेण पवमानः पुनातु मा ॥ ४ ॥  
येन पूतौ सूर्याचन्द्रमसौ नक्षत्राणि भूतकृतः सह येन पूताः ।  
तेना सहस्रधारेण पवमानः पुनातु मा ॥ ५ ॥  
येन पूता वेदिरग्निः परिधयः सह येन पूताः ।  
तेना सहस्रधारेण पवमानः पुनातु मा ॥ ६ ॥  
येन पूतं बर्हिराज्यमथो हविः ।  
तेना सहस्रधारेण पवमानः पुनातु मा ॥ ७ ॥  
येन पूतो यज्ञो वषट्कार उताहुतिः ।  
तेना सहस्रधारेण पवमानः पुनातु मा ॥ ८ ॥  
येन पूतौ व्रीहियवौ याभ्यां यज्ञो अधिनिर्मितः ।  
तेना सहस्रधारेण पवमानः पुनातु मा ॥ ९ ॥  
येन पूता अश्वा गावो अथो पूता अजावयः ।  
तेना सहस्रधारेण पवमानः पुनातु मा ॥ १० ॥  
  