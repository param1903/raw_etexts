---
title: १७

---
नैतां ते देवा अददुस्तुभ्यं नृपते अत्तवे ।  
मा ब्राह्मणस्य राजन्य गां जिघत्सो अनाद्याम् ॥ १ ॥  
अक्षद्रुग्धो राजन्यः पाप आत्मपराजितः ।  
स ब्राह्मणस्य गामद्यादद्य जीवानि मा श्वः ॥ २ ॥  
निर्वै क्षत्रं नयति हन्ति वर्चो ऽग्निरिवारब्धः प्र दुनोति राष्ट्रम् ।  
यो ब्रह्मणं देवबन्धुं हिनस्ति न स पितॄणामप्येति लोकम्॥ ३ ॥  
देवपीयुश्चरति मर्त्येषु गरगीर्णो भवत्यस्थिभूयान् ।  
यो ब्राह्मणं मन्यते अन्नमेव स विषस्य पिबति तैमातस्य॥ ४ ॥  
विषं स पिबति तैमातं पशयन्नग्निं प्र सीदति ।  
यो ब्राह्मणस्य सद्धनमभि नारद मन्यते ॥ ५ ॥  
शतापाष्ठां नि गिरति तां न शक्नोति निष्खिदम् ।  
अन्नं यो ब्रह्मणां मन्यः स्वाद्वद्मीति मन्यते ॥ ६ ॥  
य एनां हन्ति मृदुमन्यमानो देवपीयुर्धनकामो न चित्तात्।  
सं तस्येन्द्रो हृदये अग्निमिन्ध उभे एनं द्युष्टो नभसी चरन्तम्॥ ७ ॥  
न ब्राह्मणो हिंसितवा अग्नेः प्रियतमा तनूः ।  
सोमो ह्यस्य दायाद इन्द्रो अस्याभिशस्तिपाः ॥ ८ ॥  
अग्निर्वै नः पदवायः सोमो दायाद उच्यते ।  
जेता अभिशस्तेन्द्रस्तत् सत्यं देवसंहितम् ॥ ९ ॥  
आविष्टिताघविषा पृदाकूरिव चर्मणा ।  
सा ब्राह्मणस्य राजन्य तृष्टैषा गौरनाद्या ॥ १० ॥  
  