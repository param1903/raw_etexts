---
title: १५

---
यदन्नमद्मि बहुधा विरूपं हिरण्यमश्वमुत गामजामविम्। तु. शौ.सं. ६.७१  
यदेव किं च प्रतिजग्रहाहमग्निष्टद्विश्वादगदं कृणोतु ॥ १ ॥  
यदाशसा मे चरतो जनाङ् अनु याचमानस्य वदतो विचुक्षुभे ।  
यन् मे तन्वो मनसो विरिष्ट सरस्वती तदा पृणातु घृतेन ॥ २ ॥  
यदारिम प्रतिगृह्णन्त्व एनः शिसासन्तो बलिमग्ने चरन्तः ।  
त्वन्नस्तस्मादेनसो मुमुग्धि वैश्वानरः प्रति हव्या गृभाय ॥ ३ ॥  
चक्षुषः पाशान् मनसश्च पाशा दीक्षायाः पाशादुत शक्वरीणाम् ।  
तस्मान् मुमुग्धि विश्वावसो त्वं नो दातॄणां दानं भुनजामहे वयम्॥ ४ ॥ भुनजा  
अदुर्मे विश्वे देवा ऽदात्सवितेदम् ।  
अदान् मे ब्रह्मणस्पतिः प्रियो मित्रो अदादिदम् ॥ ५ ॥  
इन्द्रेण मेदिना युजा ऽपवाथे पृतन्यतः ।  
अधरे सन्तु शत्रवः ॥ ६ ॥ ।  
अग्निरिन्द्रश्च यद्युवं हतो वृत्राण्यप्रति ।  
उग्रा हि वृत्र हन्तुमा ॥ ७ ॥  
अग्निमिन्द्रं च यद् वयं पुरोधायै हवामहे ।  
तौ नो मृडातीदृशे॥ ८ ॥  
याभ्यां स्वरजयनग्रे या वा तस्थतुर्भुवना जुषाणः ।  
प्रचर्षणी वृषणा वज्रबाहू अग्निमिन्द्रं वृत्रहणा हुवेहम् ॥ ९ ॥  
ययोरोजसा स्तभिता रजांसि यो वीर्यैर्वीरतमा शचीभिः ।  
यौ पत्येते अप्रतीतौ सहोभिर्विष्णुमगन् वरुणं पूर्वहूतिः ॥ ॥ १० ॥  