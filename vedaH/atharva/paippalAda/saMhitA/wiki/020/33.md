---
title: ३३

---
यत् ते देवा अकृण्वन् भागधेयममावास्ये संवसन्तो महित्वा ।  
सेमं यज्ञं पिपृहि विश्ववारे रयिं नो धेहि सुभगे सुवीरम् ॥ १ ॥  
घृतं ते अग्ने दिव्ये सधस्थे घृतेन त्वा मनुरद्या समिन्थे।  
घृतं ते देवा आप्या वहन्तु घृतं तुभ्यं दुह्रते गावो अग्रे ॥ २ ॥  
मय्यग्रे अग्निं गृह्णामि सह क्षत्रेण वर्चसा बलेन ।  
मयि प्रजां मय्यायुर्दधामि स्वाहा मय्यग्निम् ॥ ३ ॥  
ततो धृतव्रतो राजा सर्वा धामानि नो मुञ्च ॥ ४ ॥  
धाम्नोधाम्नो राजन्नितो वरुण नो मुञ्च ।  
यदापो अघ्न्या इति वरुणेति यदूचिम ।  
ततो वरुण नो मुञ्च ॥ ५ ॥ तु. शौ.सं. ७.८३  
यो रुद्रो अग्नौ यो ऽप्स्वन्तर्य ओषधीर्वीरुध आविवेश ।  
य इमा विश्वा भुवनानि चाक्लृपे तस्मै रुद्राय नमो अस्त्वद्य॥ ६ ॥  
अपेह्यरिरस्यरिर्वा असि ।  
विषे विषमपृक्था अहिमेवाभ्यपेहि तं जहि ॥ ७ ॥  
पृतनाजितं सहमानमग्निमुग्रं हुवेम परमात् सधस्थात्।  
स नः पर्षदति दुर्गाणि विश्वा क्षामद् देवो ऽतिदुरितान्यग्निः ॥ ८ ॥  
यद्यन्तरिक्षे यदि वात आस यदि वृक्षेषु यदि वोलपेषु।  
यदश्रवन् पशवं उद्यमानं तद् ब्राह्मणं पुनरस्मानुपैति ॥ ॥ ॥ ९ ॥  