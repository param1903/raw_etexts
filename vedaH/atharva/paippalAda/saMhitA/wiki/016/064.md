---
title: ०६४

---
अयं मे वरण उरसि राजा देवो वनस्पतिः ।  
स मे क्षत्रं च राष्ट्रं च पशूनोजश्च ते दधत् ॥ १ ॥  
इमं बिभर्मि वरणमायुष्माञ्छतशारदः ।  
स मे शत्रून् वि बाधतामिन्द्रो दस्यूनिवासुरान् ॥ २ ॥  
यथा वातो वनस्पतीन् जीर्णान्भनक्त्योजसा ।  
एवा सपत्नांस्त्वं भङ्ग्धि पूर्वान् जातानुतापरान् वरणस्त्वाभि रक्षतु ॥ ३ ॥  
यथा वातेन प्रक्षीणा वृक्षाः शेरे न्यर्पिताः ।  
एवा सपत्नांस्त्वं सर्वान् प्र क्षिणीहि न्यर्पय पूर्वान् जातानुतापरान् वरणस्त्वाभि रक्षतु ॥ ४ ॥  
यथा वातश्चाग्निश्च सर्वान् प्सातो वनस्पतीन् ।  
एवा सपत्नास्त्वं प्साहि पूर्वान् जातानुतापरान् वरणस्त्वाभि रक्षतु ॥ ५ ॥  
तास्त्वं प्र छिन्द्धि वरण पुरा दिष्टात् पुरायुषः ।  
य इमं पशुषु दिप्सन्ति ये चास्य राष्ट्रदिप्सवः ॥ ६ ॥  
यथा सूर्यो अतिभाति यथास्मिन् तेज आहितम् ।  
एवा सपत्नांस्त्वं सर्वान् अति भाति श्वःश्वो वरणस्त्वाभि रक्षतु ॥ ॥ ७ ॥  
यथा यशः पृथिव्यां यथास्मिन् जातवेदसि ।  
एवा मे वरणो मणिः कीर्त्तिं भूतिं नि यच्छतु तेजसा मा समुक्षतु यशसा समनक्तु मा ॥ ८ ॥  
यथा यशो अग्निहोत्रे वषटकारे यथा यशः ।  
एवा मे वरणो मणिः कीर्त्तिं भूतिं नि यच्छतु  
तेजसा मा समुक्षतु यशसा समनक्तु मा ॥ ९ ॥  
यथा यशः सोमपीथे मधुपर्के यथा यशः ।  
एवा मे वरणो मणिः कीर्त्तिं भूतिं नि यच्छतु  
तेजसा मा समुक्षतु यशसा समनक्तु मा । १o ।  