---
title: ००६

---
रक्षोहणं वाजिनमा जिघर्मि मित्रं प्रथिष्ठमुपयामि शर्म ।  
शिशानो अग्निः क्रतुभिः समिद्धः स नो दिवा स रिषः पातु नक्तम् ॥ १ ॥  
अयोदंष्ट्रो अर्चिषा वावृधानानुप स्पृश जातवेदः समिद्धः ।  
आ जिह्वाया मूरदेवान् रभस्व क्रव्यादो वृष्ट्वापि धत्स्वासन्॥ २ ॥  
उभोभयाविन्नुप धेहि दंष्ट्रो हिंस्रः शिशानोवरं परं च । ।  
उतान्तरिक्षे परि याह्यग्ने जम्भैः सं देह्यभि यातुधानान्॥ ३ ॥  
अग्ने त्वचं यातुधानस्य भिन्द्धि हिंस्राशनिर्हरसा हन्त्वेनम् ।  
प्र पर्वाणि जातवेदः शृणीहि क्रव्यात् क्रविष्णुर्वि चिनोत्वेनम् ॥ ४ ॥  
जज्ञैरिषूः सन्नममानो अग्ने वाचा शल्याङ् अशनिभिर्दिहानः ।  
ताभिर्विध्य हृदये यातुधानान् प्रतीचो बाहून् प्रति भङ्ग्ध्येषाम् ॥ ५ ॥ वाहू  
यत्रेदानीं पश्यसि जातवेदस्तिष्ठन्तमग्न उत वा चरन्तम् । उता  
उतान्तरिक्षे पतन्तं यातुधानं तमस्ता विध्य शर्वा शिशानः॥ ॥ ६ ॥  
उतारब्धान्त्स्पृणुहि जातवेद उतारेभाणां ऋष्टिभिर्यातुधानान् ।  
अग्ने पूर्वो नि जहि शोशुचान आमादः क्ष्विङ्कास्तमदन्त्वेनीः ॥ ७ ॥  
इह प्र ब्रूहि यतमः सो अग्ने यो यातुधानो य इदं शृणोति ।  
तमा रभस्व समिधा यविष्ठ नृचक्षसश्चक्षुषे रन्धयैनम् ॥ ८ ॥  
तीक्ष्णेनाग्ने चक्षुषा रक्ष यज्ञं प्राञ्चं वसुभ्यः प्र णय प्रचेतः ।  
हिंस्रं रक्षांस्यभि शोशुचानं मा त्वा दभन् यातुधाना नृचक्षः ॥ ९ ॥  
नृचक्षारक्षः प्रतिपश्य विक्षु तस्य त्रीणि प्रति शृणीह्यग्राः ।  
तस्याग्ने पृष्टीर्हरसा शृणीहि त्रेधा मूलं यातुधानस्य वृश्च॥ १० ॥  