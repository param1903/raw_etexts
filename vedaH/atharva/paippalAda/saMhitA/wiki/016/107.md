---
title: १०७

---
नमस्ते जायमानायै जाताया उत ते नमः ।  
बालेभ्यः शफेभ्यो रूपायाघ्न्ये ते नमः ॥ १ ॥  
यो विद्यात् सप्त प्रवतः सप्त विद्यात् परावतः ।  
शिरो यज्ञस्य यो विद्यात् स वशां प्रति गृह्णीयात् ॥ २ ॥  
वेदाहं सप्त प्रवतः सप्त वेदः परावतः ।  
शिरो यज्ञस्याहं वेद सोमं चास्यां विचक्षणम् ॥ ३ ॥  
यया द्यौर्यया पृथिवी ययापो गुपिता इमाः ।  
वशां सहस्रधारां ब्रह्मणाच्छावदामसि ॥ ४ ॥  
शतं वत्साः शतं दोग्धारः शतं गोप्तारो अधि पृष्ठे अस्याः ।  
ये देवास्तस्यां प्राणन्ति ते वशां विदुरेकधा ॥ ५ ॥  
यज्ञपदीराक्षीरा स्वधाप्राणा महीलुका ।  
वशा पर्जन्यपत्नी देवाङ् अप्येति ब्रह्मणा ॥ ६ ॥  
अनु त्वाग्निः प्राविशदनु सोमो वसे त्वा ।  
ऊधस्ते भद्रे पर्जन्यो विद्युतस्ते स्तना वशे ॥ ७ ॥  
अपस्त्वं धुक्षे प्रथमा उर्वरा अपरा वशे। ।  
तृतीयं राष्ट्रं धुक्षे ऽन्नं क्षीरं वशे त्वम् ॥ ८ ॥  
यदादित्यैर्हूयमानोपातिष्ठ ऋतावरी।  
इन्द्रः सहस्रं पात्रान् सोमं त्वापाययद् वशे॥ ९ ॥  
यदनूचीन्द्रमैरात् त्व ऋषभो ऽह्वयत्।  
तस्मात्ते वृत्रहा पयः क्षीरं क्रुद्धो ऽभरद् वशे॥ १० ॥  