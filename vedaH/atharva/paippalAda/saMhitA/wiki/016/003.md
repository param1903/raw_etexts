---
title: ००३

---
आ रभस्वेमाममृतस्य श्नुष्टिमच्छिद्यमाना जरदष्टिरस्तु ते ।  
असुं त आयुः पुनरा भरामि रजस्तमो मोप गा मा प्रमेष्ठाः ॥ १ ॥  
जीवतां ज्योतिरभ्येहि लोकमा त्वा हरामि शतशारदाय ।  
द्राघीय आयुः प्रतरं ते कृणोम्यवमुञ्चन्तु मृत्युपाशान् अशस्तीः ॥ २ ॥  
वातत्ते प्राणमविदन् सूर्याच्चक्षुरहं परि ।  
यस्ते मनस्त्वयि तद्धारयामि सं वित्स्वाङ्गैर्वदजिह्वयालपन् ॥ ३ ॥  
प्राणेन त्वा द्विपदां चतुष्पदामग्निमिव जातमभि सं धमामि ।  
नमस्ते मृत्यो चक्षुषे नमः प्राणाय ते ऽकरन् । ॥ ४ ॥  
अयं जीवतु मा मृतेमं समीरयामसि ।  
कृणोम्यस्मै भेषजं मृत्यो मा पुरुषं वधीः ॥ ५ ॥  
जीवलां नघारिषां जीवन्तीमोषधीमहम् ।  
त्रायमाणां सहमानां सहस्वतीमरुन्धतीमिह हुवे ऽस्मा अरिष्टतातये॥ ६ ॥  
अधि ब्रूहि मा रभथाः सृजेमं तवैव सन्त्सर्वहाया इहास्तु ।  
भवाशर्वौ मृडतं शर्म यच्छतमपसिध्य दुरितं धत्तमायुः ॥॥ ७ ॥  
देवानां हेतिः परि त्वा वृणक्तु पारयामि रजस उत्त्वा मृत्योरपीपरम्।  
आरादग्निं क्रव्यादं निरुह जीवातवे ते परिधिं दधामि ॥ ८ ॥  
अस्मै मृत्योरधिब्रूहीमं दयस्वोदितो यमेतु । ब्रुही  
अरिष्टः सर्वाङ्गः सुश्रुज्जरसा शतहायनात्मनाभुजमश्नवत् ॥ ९ ॥  
यत् ते नियानं रजसं मृत्यो अनवधर्ष्यम् ।  
पथ इमं तस्माद्रक्षन्तो ब्रह्मास्मै वर्म्म कृण्मसि ॥ १० ॥  