---
title: ००२

---
रक्षन्तु त्वाग्नयो ये अप्स्वन्ता रक्षतु त्वा मनुष्या यमिन्धते ।  
वैश्वानरो रक्षतु जातवेदा दिव्यस्त्वा मा प्र धाग्विद्युता सह ॥ १ ॥  
रक्षतु त्वा पृथिवी रक्षतु द्यौः सूर्यश्च त्वा रक्षतां चन्द्रमाश्च ।  
मा त्वा क्रव्यादभि मंस्तारात्सङ्कसुकाच्चर ॥ २ ॥  
अन्तरिक्षं रक्षतु देवहेत्याः बोधश्च त्वा प्रतीबोधश्च रक्षताम् । ।  
अस्वप्नश्च त्वानवद्राणश्च रक्षतां गोपायंश्च त्वा रक्षतां जागृविश्च॥ ३ ॥  
ते त्वा रक्षन्तु ते त्वा गोपायन्तु ते त्वांहसस्पान्तु तेभ्यो नमस्तेभ्य स्वाहा ॥ ४ ॥  
जीवेभ्यस्त्वा समुदे वायुरिन्द्रो धाता दधातु सविता त्रायमाणः ॥  
मा त्वा प्राणो बलं हासीदसुं तेनु ह्ययामसि ॥ ५ ॥  
मा त्वा जम्भः संहनुर्मा तमोविदन् मा जिह्वाबर्हिः प्रमयुः कथा स्याः।  
उत् त्वादित्या वसवो भरन्तूदिन्द्राग्नी स्वस्तये ॥ ६ ॥  
अयं देवा इहैवास्त्वयं मामुत्र गादितः । ।  
इमं सहस्रवीर्येण मृत्योरुत् पारयामसि ॥ ७ ॥  
उत् त्वा मृत्योरपीपरं सं धमन्तु वयोधसः ।  
मा त्वा व्यस्तकेश्यो मा त्वाघरुदो रुदन् ॥ ८ ॥  
अहार्षं त्वाविदं त्वा पुनरागाः पुनर्नवः ।  
सर्वाङ्गः सर्व ते चक्षुः सर्वमायुश्च ते ऽविदन् ॥ ९ ॥  
उत् त्वा द्यौरुत् पृथिव्युत् प्रजापतिरग्रभीत् ।  
उत् त्वा मृत्योरोषधयः सोमराज्ञीरपीपरन् ॥ ॥ १० ॥  
व्यवात् ते ज्योतिरभूदप त्वत् तमो अक्रमीत् ।  
अप त्वन्मृत्युं निर्ऋतिमप यक्ष्मं नि दध्मसि ॥ ११ ॥  