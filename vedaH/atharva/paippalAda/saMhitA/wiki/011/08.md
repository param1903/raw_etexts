---
title: ०८

---
कालो अश्वो वहति सप्तरश्मिः सहस्राक्षो अजरो भूरिरेताः ।  
तमा रोहन्ति कवयो विपश्चितस्तस्य चक्रा भुवनानि विश्वा॥ १ ॥  
सप्त चक्रान्वहति कालो एष सप्तास्य नाभीरमृतं न्वक्षः ।  
स इमा विश्वा भुवनान्यञ्जन् कालः स ईयते प्रथमो नु देवः ॥ २ ॥  
पूर्णः कुम्भो अधि काल आहितस्तं वै पश्यामो बहुधा नु सन्तम् ।  
स इमा विश्वा भुवनानि प्रत्यङ् कालं तमाहुः परमे व्योमन् ॥ ३ ॥  
स एव सन्भुवनान्याभरत् स एव सन् भुवनानि पर्यैत् ।  
पिता सन्नभवत् पुत्र एषां तस्माद्वै नान्यत् परमस्ति तेजः ॥ ४ ॥  
कालो ऽमूं दिवमजनयत् काल इमां पृथिवीमुत ।  
कालेन भूतं भव्यं चेषितं ह वि तिष्ठते ॥ ॥ ५ ॥  
कालो भूतिमसृजत् काले तपति सूर्यः ।  
कालो ह विश्वा भूतानि काले चक्षुर्वि पश्यति ॥ ६ ॥  
काले मनः काले प्राणः काले नाम समाहितम्।  
कालेन सर्वा नन्दन्त्यागतेन प्रजा इमाः ॥ ७ ॥  
काले तपः काले ज्येष्ठं काले ब्रह्म समाहितम्।  
कालो ह सर्वस्येश्वरो यः पितासीत् प्रजापतेः ॥ ८ ॥  
तेनेषितं तेन जातं तदु तस्मिन् प्रतिष्ठितम् ।  
कालो ह ब्रह्म भूत्वा बिभर्ति परमेष्ठिनम् ॥ ९ ॥  
कालः प्रजामसृजत कालो अग्रे प्रजापतिम् ।  
स्वयम्भूः कश्यपः कालात्तपः कालादजायत ॥ १० ॥  