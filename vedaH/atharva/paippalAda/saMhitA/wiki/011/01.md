---
title: ०१

---
वृषा ते ऽहं वृषण्यन्त्यै गर्भं दधामि योन्याम् ।  
यदि देवपरिष्ठिता प्रजां स्तोकं न विन्दसे ॥ १ ॥  
धाता ते तं सिनीवाली वरुणानी प्र यच्छतु ।  
पुमांसं पुत्रमिन्द्राणी शतदायं दधातु ते ॥ २ ॥  
संवृतस्ते वक्षणासु गर्भः पुंसा पुमान् कृतः ।  
सर्वाङ्गस्तन्वोर्जायतामग्निरिवारण्यरधि ॥ ३ ॥  
धत्स्व वीरं कर्मण्यं प्रस्वं त्वावधिमवशां कृणोमि ।  
आत्मनस्ते लोहिताद्भर्भः सं वर्ततां वृषा ॥ ४ ॥  
त्वष्टां पिंशतु ते प्रजां धाता तोकं दधातु ते ।  
राका सीव्यतु सूच्या भूतस्येशाना भुवनस्य देवी ॥ ५ ॥  
सिनीवालीमनुमतिं राकां गुङ्गुं सरस्वतीम्।  
देवानां पत्नीर्या देवीरिन्द्राणीमवसे हुवे ॥ ६ ॥  
अभिन्नाण्डा वृद्धगर्भारिष्टा वीरसूरियम् ।  
वि जायतां प्र जायतां बह्वी भवतु पुत्रिणी ॥ ७ ॥  
परि सृज गर्भं धेहि माशाः प्र च्योष्ट लोहितम् ।  
अनूनः पूर्णो जायतामश्रामोरन्वो अपिशाचधीतः ॥ ८ ॥  
त्वं दधासि द्विपदे चतुष्पदे गर्भं प्रजामेजते विश्वरूपाम् ।  
कनिक्रदद् वृषभो वीडुशेपाः प्रजापते तन्वां धेहि गर्भम् ॥ ९ ॥  
अभिक्रन्दं स्तनयन् धेहि गर्भं विद्योतमानः पवमानो वीरुद्भिः।  
पर्यन्येमां पृथिवी रेतसावतापां रसैरोषधीनां पशूनाम् ॥ १० ॥  
आा ते नयामि वृषणं यः प्रजानां प्रजापतिः ।  
स ते दथात्वृत्वियं गर्भं योन्यां विजां प्रजाम् ॥ ११ ॥  
ये वृषाणो गर्भकृत ऋत्वियानां समेनसः ।  
तांस्ते ह्वयामि तदु ते समृध्यताम् ॥ १२ ॥  
अग्नेष्टे त्वष्टुर्वरुणादिन्द्रात् सोमाद् बृहस्पतेः ।  
पुत्रं ते पुत्रकामायै देवेभ्यो निर्ममे प्रजाम् ॥ १३ ॥  
अङ्गादङ्गात्सं स्रवतु तद् योनौ प्रति तिष्ठतु ।  
प्रजा ते वक्षणाशया तत्ते बीजं वि रोहतु ॥ १४ ॥  