---
title: ०३

---
अपश्यं त्वावरोहन्तं दिवितः पृथिवीमव ॥  
अपश्यमस्यन्तं रुद्रं नीलग्रीवं शिखण्डिनम् ॥ १ ॥  
दिव उग्रो ऽवारुक्षत् प्रत्यष्ठाद् भूम्यामधि ।  
जनासः पश्यतेमं नीलग्रीवं विलोहितम् ॥ २ ॥  
एष ऐत्यवीरहा रुद्रो जलाषभेषजी ।  
वि ते क्षेपमनीनशद्वतीकारो व्येतु ते ॥ ३ ॥  
नमस्ते भव भामाय नमस्ते भव मन्यवे ।  
नमस्ते अस्तु बाहुभ्यामुतो त इषवे नमः ॥ ४ ॥  
यामिषुं गिरिशन्त हस्ते बिभर्ष्यस्तवे ।  
शिवां गिरिशः तां कृणु मा हिंसीः पुरुषान् मम ॥ ५ ॥  
शिवेन वचसा त्वा गिरिशाच्छा वदामसि ।  
यथा नः सर्वमिज्जगदयक्ष्मं सुमनो असत् ॥ ६ ॥  
या त इषुः शिवतमा शिवं बभूव ते धनुः ।  
शिवा शरव्या या तव तया नो मृड जीवसे ॥ ७ ॥  
या ते रुद्र शिवा तनूरघोरापापकाशिनी ।  
तया नस्तन्वा शन्तमया गिरिशन्ताभि चाकश ॥ ८ ॥  
असौ यस्ताम्रो अरुण उत बभ्रुर्विलोहित ।  
ये चेमे अभितो रुद्रा दिक्षु श्रिताः सहस्रशो अवैषां हेड ईमहे॥ ९ ॥  
अदृशन् त्वावरोहन्तं नीलग्रीवं विलोहितम्।  
उत त्वा गोपा अदृशन्नुत त्वोदहार्यः ।  
उतो त्वा विश्वा भूतानि तस्मै दृष्टाय ते नमः ॥ १० ॥  
  