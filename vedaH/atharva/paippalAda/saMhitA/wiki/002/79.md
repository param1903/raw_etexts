---
title: ७९

---
पुनः प्राणं पुनरपानमस्मै पुनर्व्यानमुत सोम धेहि।  
आत्मायं चक्षुरुदते समानस्तमू नु पाहि तमू नु जीव जागृहि ॥ १ ॥  
त्वष्टा रूपेण सविता सवेनाहर्मित्रेण वरुणेन रात्री ।  
इन्द्रो ज्यैष्ठयेन ब्रह्मणायं बृहस्पतिः पूषास्मै पुनरसुं दधातु ॥ २ ॥  
य आदित्या वसवो ये च रुद्रा विश्वे देवा अदितिर्या च रात्री ।  
यज्ञो भगः सविता ये च देवा यमो ऽस्मै पुनरसुं दधातु ॥ ३ ॥  
पुनस्ते राजा वरुणो दधातु सोमो राजा ऽसुमित् ते पुनर्दात् ।  
इन्द्रो मरुद्भिरश्विना ते भिषज्यतामग्नी रुद्रो ऽसुमित्ते पुनर्दात्॥ ४ ॥  
पुनर्द्यौर्देवी पुनरन्तरिक्षमग्निर्वातः पवमानो भिषज्यतु ।  
ग्राह्याः पाशान्निर्ऋत्याः पाशान्मृत्योः पाशाद् वाक् त्वा देवी पुनर्ददातु ॥ ५ ॥  
(इति पञ्चर्चोनाम द्वितीयकाण्डे षोडशो अनुवाकः)  