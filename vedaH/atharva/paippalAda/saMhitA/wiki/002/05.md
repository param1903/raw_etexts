---
title: ०५

---
द्यावापृथिवी उर्वन्तरिक्षं क्षेत्रस्य पत्न्युरुगायो अद्भुतः । तु. शौ.सं. २.१२  
उतान्तरिक्षमुरु वातगोपं ते घ तप्यन्तां मयि तप्यमाने ॥ १ ॥  
इदमिन्द्र शृणुहि सोमप यत् त्वा हृदा शोचता जोहवीमि ।  
वृश्चामि तं कुलिशेनेव वृक्षं यो अस्माकं मन इदं हिनस्ति ॥ २ ॥  
इदं देवाः शृणुत ये च यज्ञिया स्थ भरद्वाजो मह्यमुक्थानि शंसतु।  
पाशे स बद्धो दुरिते न्यच्यतां यो अस्माकं मन इदं हिनस्ति ॥ ३ ॥  
अशीतिभिस्तिसृभिः सामगेभिरादित्येभिर्वसुभिरङ्गिरोभिः।  
इष्टापूर्तमवतु नः पितॄणामामुं ददे हरसा दैव्येन ॥ ४ ॥  
द्यावापृथिवी अनु मा दीधीथां विश्वे देवासो अनु मा रभध्वम् ।  
अङ्गिरसः पितरः सोम्यासः पापमार्च्छत्वपकामस्य कर्ता ॥ ५ ॥  
अतीव यो मरुतो मन्यते नो ब्रह्म वा यो निन्दिषत् क्रियमाणम् ।  
तपूंषि तस्मै वृजिनानि सन्तु ब्रह्मद्विषमभि तं शोचतु द्यौः ॥ ॥ ६ ॥  
आ दधामि ते पदं समिद्धे जातवेदसि ।  
अग्निः शरीरं वेवेष्टु यमं गच्छतु ते असुः ॥ ७ ॥  
सप्त प्राणानष्टौ मज्ज्ञस्तांस्ते वृश्चामि ब्रह्मणा ।  
यमस्य गच्छ सादनमग्निदूतो अरङ्कृतः ॥ ८ ॥  
(इति पञ्चर्चोनाम द्वितीयकाण्डे प्रथमो अनुवाकः)  
  