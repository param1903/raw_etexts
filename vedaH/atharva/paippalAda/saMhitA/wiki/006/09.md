---
title: ०९

---
वृषायमंशुर्वृषभाय गृह्यते वृषायमुग्रो नृचक्षसे ।  
दिव्यो नर्यो ऽचिक्रदन्महन्नामर्षभस्य यत्ककुत् ॥ १ ॥  
विषुवान्विष्णो भव त्वं यो नृपतिर्मम ।  
अथो इन्द्र इव देवेभ्यो वि ब्रवीतु जनेभ्यः ॥॥ २ ॥  
मनुष्येभ्यो वि ब्रवीतु सजूरिन्द्रेण मेदिना ।  
अग्निश्च तुभ्यं साहन्त्यो राष्ट्रं वैश्वानरो दधत् ॥ ३ ॥  
यस्यायं भागर्षभ इन्द्राय परिणीयते ।  
स हन्तु शत्रूनायतो अथो हन्तु परायतः ॥ ४ ॥  
स हन्ता शत्रोर्भवतु हन्ता भवतु दोधताम् ।  
विशामह प्रणीरयदग्रमुद्भिन्दतामसत् ॥५॥  
आयुष्मन्तं वर्चस्वन्तमथो अधिपतिं विशाम् ।  
अस्याः पृथिव्याश्चेत्तारमिममिन्द्रर्षभं कृणु ॥ ॥ ६ ॥  
यः सुशृङ्गः सुककुदुः कल्याणो बर्हिरासदत्। वर्हि  
कार्षीवणप्रजानेनर्षभेण यजामहे॥७॥  
ऋषभेण यजमाना अक्रूरेणेव सर्पिषा।  
मृधश्च सर्वा इन्द्रेण पृतनाश्च सहामहे ॥८ ॥  
यं तुभ्यं भागमृषभं देवाः केवल्यं ददुः ।  
तेन वृत्राणि जङ्घनः शत्रूंश्च जह्याहवे ॥ ९ ॥  
जहि शत्रून्वि मृधो नुदस्व कृष्याः सम्भूतो असि वीर्यावान् ।  
इन्द्राय भागं परि त्वा नयाम उरुर्नो लोको अपृतन्यो अस्तु ॥ ॥ १० ॥  
घृतवृद्ध घृताहुत सहस्रशृङ्ग सुष्टुत ।  
घृताहवन दीदिहि ॥॥ ११ ॥  
यो घृतेनाभिघारित उग्रो जैत्राय तिष्ठसि ।  
स नः सङ्कासु पारय पृतनासाह्येषु च ॥ १२ ॥  