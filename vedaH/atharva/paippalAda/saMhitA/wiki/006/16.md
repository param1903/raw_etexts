---
title: १६

---
पितुं नु स्तोषं महो धर्माणं तविषीं ।  
यस्य त्रितो व्योजसा वृत्रं विपर्वमर्दयत् ॥ १ ॥  
स्वादो पितो मधो पितो वयं त्वा ववृमहे ।  
अस्माकमविता भव ॥ २ ॥  
उप नः पितवा गहि शिवः शिवाभिरूतिभिः ।  
मयोभूरद्विषेण्यः सखा सुशेव एधि नः ॥ ३ ॥  
तव त्ये पितो रसा रजांस्यनु विष्ठिताः ।  
दिवि वाता इव श्रिताः ॥ ॥ ४ ॥  
तव त्ये पितो ददतस्तव स्वादिष्ठ ते पितो ।  
प्र स्वाद्मानो रसानां तुविग्रीवा इवेरते ॥ ५ ॥  
त्वे पितो महानां देवानां मनो हितं ।  
अकारि चारु केतुना तवाहिमवसावधीत् ॥ ६ ॥  
यददः पितो अजगन्विवस्व पर्वतानां ।  
अत्रा चिन्नो मधो पितो ऽरं भक्षाय गम्याः ॥ ॥ ७ ॥  
यत्ते सोम गवाशिरो यवाशिरो भजामहे ।  
वातापे पीव इद्भव ॥ ८ ॥  
यदपामोषधीनां परिंशमारिशामहे ।  
वातापे पीव इद्भव ॥ ९ ॥  
करम्भ ओषधे भव पीवो वृक्क उदारथिः ।  
वातापे पीव इद्भव ॥ १० ॥  
तं त्वा वयं पितो वचोभिर्गावो न हव्या सुषूदिम ।  
अस्मभ्यं त्वा सधमादं देवेभ्यस्त्वा सधमादं ॥ ११ ॥  