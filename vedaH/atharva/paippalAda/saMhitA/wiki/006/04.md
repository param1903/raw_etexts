---
title: ०४

---
रात्री माता नभः पितार्यमा ते पितामहः ।  
शिलाची नाम वा असि सा देवानामसि स्वसा ॥ १ ॥  
यस्त्वा पिबति जीवति त्रायसे पुरुषं त्वम् । वति  
धर्त्री च शश्वतामसि शश्वतां च न्यञ्जनी ॥ २ ॥  
यद् दण्डेन यदिष्वा यदरुर्हरसा कृतम् ।  
तस्य त्वमसि भेषजी निष्कृतिर्नाम वा असि ॥ ३ ॥  
भद्रा प्लक्षे नि तिष्ठस्यश्वत्थे खदिरे धवे ।  
भद्रा न्यग्रोधे पर्णे सा न एह्यरुन्धति ॥ ४ ॥  
वृक्षंवृक्षमा रोहसि वृषण्यन्तीव कन्यला ।  
जयन्ती प्रत्यातिष्ठन्ती सञ्जया नाम वा असि ॥ ५ ॥  
हिरण्यवर्णे युवते शुष्मे लोमशवक्षणे ।  
अपामसि स्वसा लाक्षे वातो हात्मा बभूव ते ॥ ६ ॥  
हिरण्यवाहो सुभगे सूर्यवर्णे वपुष्टमे ।  
रुतं गच्छति निष्कृतिः सेमं निष्कृधि पूरुषं ॥ ७ ॥  
घृताची नाम कानीनो ऽजबभ्रु पिता तव । वभ्रु  
अश्वो यमस्य यः श्यावस्तस्य हास्नास्युक्षिता ॥ ८ ॥  
अश्वस्यास्नः सम्पतिता सा पर्णमभि षिष्यदः ।  
सरा पतत्रिण्यसि सा न एह्यरुन्धति ॥ ९ ॥  
घृताचिके वातरथे विद्युत्पर्णे अरुन्धति ।  
आतुरं गमिष्ठासि त्वमङ्ग निष्करीयसी ॥ १० ॥  
यत्ते जग्धं पिशाचैस्तत्त आ प्यायतां पुनः ।  
लाक्षा त्वा विश्वभेषजी देवेभिस्त्रायतां सह ॥ १ १ || ।  