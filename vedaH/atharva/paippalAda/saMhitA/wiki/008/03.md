---
title: ०३

---
यदाञ्जनं त्रैककुदं जातं हिमवतस्परि । तु. शौ.सं. ४.९.९  
यातूंश्च सर्वान् जम्भया सर्वांश्च यातुधान्यः ॥ १ ॥  
उतेवासि परिपाणं यातुजम्भनमाञ्जन ।  
उतामृतत्वस्येशिष उतासि पितुभोजनम् ॥ २ ॥  
परिपाणं पुरुषाणां परिपाणं गवामसि ।  
अश्वानामर्वतामित् परिपाणाय तस्थिषे ॥ ३ ॥  
परि मां परि णः प्रियं परि णः पाहि यद्धनम् ।  
अरातिरिन्नो मा तारीन्मा च नः किं चनाममत् ॥ ४ ॥  
न तं प्राप्नोति शपथो न कृत्या नाभिशोचनम् ।  
नैनं विष्कन्धमश्नुते यस्त्वा बिभर्त्यञ्जन ॥ ॥ ५ ॥  
असन्मन्त्र्याद् दुष्वप्न्यात् क्षेत्रियाच्छपथादुत ।  
दुर्हार्दश्चक्षुषो घोरात्तस्मान् नः पाह्याञ्जन ॥ ६ ॥  
त्रयो दासा आञ्जनस्य तक्मा बलास आदहिः ।  
वर्षिष्ठः पर्वतानां त्रिककुन्नाम ते पिता ॥ ७ ॥  
वृत्रस्यासि कनीनिका पर्वतस्यास्यक्ष्यौ ।  
देवेभिः सर्वैः प्रोक्तं परिधिर्नाम वा असि ॥ ८ ॥  
वैद ह वेद ते नाम गन्धर्वः परिवाचनम् ।  
यत आञ्जन प्रजायसे तत एह्यरिष्टतातये ॥ ९ ॥  
यदि वासि त्रैककुदं यदि यामुनमुच्यसे ।  
उभे ते भद्रे नाम्नी ताभ्यां नः पाह्याञ्जन ॥ १० ॥  
यस्याञ्जन प्रसर्पस्यङ्गमङ्गं परुष्परुः ।  
तस्माद्यक्ष्मं वि बाधोस्यग्रो मध्यमशीरिव ॥ १ १ ॥  
नैनं घ्नन्ति पर्यायिणो न सन्नाङ् अव गच्छति ।  
जने स न प्र मीयते यस्त्वा बिभर्त्याञ्जन ॥ १२ ॥  
इदं विद्वानाञ्जन सत्यं वक्ष्यामि नानृतम् ।  
सनेयमश्वं गां वास आत्मानं तव पूरुष ॥ ॥ १३ ॥  
  