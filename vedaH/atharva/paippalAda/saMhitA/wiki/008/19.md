---
title: १९

---
आज्यादजः समभवद् देशेभ्य ओदना इमे ।  
तानपश्यद्बृहस्पतिः स वै पञ्चौदनोऽभवत् ॥ १ ॥  
चतुर्धैतां समभर ओदनांस्त्वं बृहस्पते ।  
अज आज्याज्जातः स एषां पञ्चमो ऽभवत् ॥ २ ॥  
धूमेन दिवमाप्नोत्यन्तरिक्षमुतष्मणा ।  
दिश आप्नोति चक्षुषा अजः पञ्चौदनः सवः ॥ ३ ॥  
या ते माता यस्ते पिता भ्रातरो ये च ते स्वाः ।  
अजं पञ्चौदनं पक्त्वा सर्वे तमुप जीवत ॥ ४ ॥  
ये ते पूर्वे परागता अपरे पितरश्च ये।  
तेभ्यो घृतस्य कुल्यैतु शतधारा व्युन्दती॥ ५ ॥  
ये सर्वदा ददति ये वा पचन्त्योदनम्।  
ते वै यमस्य राज्यादुत्तरे लोक आसते ॥६॥  
नातिरात्र आप्नोति नैनमाप्नोत्युक्थ्यः ।  
नाग्निष्टोम आप्नोत्यजं पञ्चौदनं सवम् ॥७॥  
दशरात्रेण सम्मितो द्वादशाहेन कल्पते ।  
दीर्घसत्रेण सम्मितो ऽजः पञ्चौदनः सवः ॥ ॥ ८ ॥  
तेषां बर्हिष्यं सर्वं यन्नष्टं यच्च म्रियते ।  
यच्च स्तेनो ऽपाजति येषां पञ्चौदनः सवः ॥९ ॥  
या पूर्वपतिं वित्वाथान्यं विन्दतेऽपरम् ।  
पञ्चौदनं च तावजं पचतो न वि योषतः ॥ ॥ १० ॥  
समानलोको भवति पुनर्भुवापरः पतिः ।  
अजं पञ्चौदनं दक्षिणाज्योतिषं ददत् ॥ ११ ॥  
  