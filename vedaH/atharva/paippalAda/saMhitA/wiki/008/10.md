---
title: १०

---
यदश्विना ओषधीष्वासिक्तं पुष्करस्रजा वीरुधो मधु बिभ्रति।  
तेनाहमस्या मूर्धानमभि षिञ्छामि नार्याः ॥ १ ॥  
यदश्विना पुष्पादधि माक्षिकं मधु सम्भृतम् ।  
अन्ने लवणे यन्मधु तेनाहमस्या मूर्धानमभि षिञ्चामि नार्याः ॥ २ ॥  
यदश्विना गुल्गुन्याञ्जने मधु सम्भृतं यदस्मिन् मधुघे मधु ।  
तेनाहमस्या मूर्धानमभि षिञ्चामि नार्याः ॥ ३ ॥  
यदश्विनाक्ष मधु गोष्वश्वेषु यन् मधु ।  
सुरायां सिच्यमानायां कीलाले ऽधि यन् मधु  
तेनाहमस्या मूर्धानमभि षिञ्चामि नार्याः ॥ ४ ॥  
यदश्विना गोवर्चसं हिरण्यवर्चसं हस्तिवर्चसमश्विना ।  
तेनाहमस्या मूर्धानमभि षिञ्चामि नार्याः ॥ ५ ॥  
अभि नन्दमभि मोदमभि दर्पं कृणोमि ते ।  
आ ते भगं वर्तयतामश्विना पुष्करस्रजा ॥ ६ ॥  
दत्सु ते वर्चः सुभगे जिहृायां ते मधूलकम् ।  
अक्ष्यौ निकरणी तव प्रतीकं मधुमत्तरम् ॥ ७ ॥  
आ सचस्व तलाशेव वृक्ष इवापतिकः पतिम् ।  
त्वं समग्रभीः पुंसः श्येन इवान्यान् पतत्रिणः ॥ ॥ ८ ॥  
आ हि ते हार्षमुदकमपो भगाभिषेचनीः ॥  
यत्ते वर्चो ऽपक्रान्तं मुखस्य प्रतिचक्षणात् ।  
पुनस्तदश्विना त्वय्या धत्तां पुष्करस्रजा ॥ ९ ॥  
अभि त्वा वर्चसासिचं दिव्येन पयसा सह ।  
यथा पतिवत्न्यसो देवृग्भ्यो मधुमत्तरा ॥ १० ॥  
भगं ते मित्रावरुणा भगं देवी सरस्वती ।  
भगं ते अश्विनोभा धत्तां पुष्करस्रजा ॥ ११ ॥  
पतिं ते राजा वरुणः पतिं देवो बृहस्पतिः ।  
पतिं त इन्द्रश्चाग्निश्च पतिं धाता दधातु ते ॥ १२ ॥  
(इति एकादशर्चोनाम अष्टमकाण्डे द्वितीयोऽनुवाकः)  
  