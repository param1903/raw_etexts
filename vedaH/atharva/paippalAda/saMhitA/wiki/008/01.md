---
title: ०१

---
कथा दिवे असुराय ब्रवाम कथा पित्रे हरये त्वेषनृम्णः। तु. शौ.सं. ५.११  
पृश्निं वरुण दक्षिणां ददावान् पुनर्मघत्वं मनसाचिकित्सीः॥ १ ॥  
न कामेन पुनर्मघो भवामि सम्पृच्य कं पृश्निमेतामुपाजे।  
केन मत् त्वमथर्वन् काव्येन केन जातेनासि जातवेदाः ॥ २ ॥  
सत्यमहं गभीरः काव्येन सत्यं जातेनास्मि जातवेदाः ।  
न मे दासो नार्यो महित्वं व्रतं मीमाय यदहं धरिष्ये ॥ ३ ॥  
न त्वदन्यः कवितरो न वेधा न धीरतरो वरुण स्वधावः ।  
त्वमङ्ग विश्वा जनिमानि वेत्थ स चिन्नु त्वज्जनो मायी बिभाय॥ ४ ॥  
त्वं ह्यङ्ग वरुण स्वधावो विश्वानि वेत्थ जनिमा शर्धनीते।  
किमेना रजसः परो ऽस्ति किमवरेणावरममुर ॥ ५ ॥  
एकमेना रजसः परो ऽस्ति पर एकेन दुर्दाशं चिदन्यत्।  
तत् ते विद्वान् वरुण प्र ब्रवीम्यधोवचसः पणयो भवन्तु  
नीचैर्दासा उप सर्पन्तु रिप्राः ॥ ६ ॥  
त्वं ह्यङ्ग वरुण प्र ब्रवीषि पुनर्मघेष्ववद्यानि भूरि।  
मो षु पण्यभ्येतावता भूम त्वा वोचन्नराधसं जनासः ॥ ७ ॥  
मा मा वोचन्नराधसं जनासः पुनस्ते पृश्निं जरितर्ददामि।  
स्तोत्रं मे विश्वमा याहि जनेष्वन्तर्देवेषु मानुषेषु विप्र ॥ ८ ॥  
आ ते स्तोत्राणि वर्धनानि यामि देहि तन्महां यददत्तमस्ति । ।  
युज्यो नः सप्तपदः सखासि समा नौ बन्धुर्वरुणः समा जा ॥ ९ ॥  
वेद वै तद्यन्नौ समा जा ददामि तुभ्यं यददत्तमस्ति ।  
देवो देवाय गृणते वयोधा विप्र विप्राय स्तुवते सुमेधाः ॥ १० ॥  
अजीजनो हि वरुण स्वधावन्नथर्वाणं पितरं विश्वदेवम्।  
तस्मा उर्वायुः कृणुहि प्रशस्तं सखा नोऽसि परमश्च बन्धुः ॥॥ ११ ॥  
  