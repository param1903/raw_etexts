---
title: २५

---
वाताज्जातो अन्तरिक्षाद् विद्युतो ज्योतिषस्परि । तु. शौ.सं. ४.१०  
स नो हिरण्यजाः शङ्खः कृशनः पात्वंहसः ॥ १ ॥  
हिरण्यानामेकोसि सोमादधि जज्ञिषे ।  
रथेसि दार्शत इषुधौ रोचनस्त्वम् ॥ २ ॥  
यो अग्रतो रोचनावान् समुद्रादधि जज्ञिषे ।  
शङ्खेन हत्वा रक्षांस्यत्रिणो वि षहामहे ॥ ३ ॥  
ये अत्रिणो यातुधाना रक्षसो ये किमीदिनः ।  
सर्वां छङ्ख त्वया वयं विषूचो वि षहामहे ॥ ४ ॥  
शङ्खेनामीवाममतिं शङ्खेनोत सदान्वाः ।  
शङ्खो नो विश्वभेषजः कृशनः पात्वंहसः ॥ ५ ॥  
दिवि जातः समुद्रतः सिन्धुतस्पर्याभृतः ।  
स नो हिरण्यजाः शङ्ख आयुष्प्रतरणो मणिः॥ ६ ॥  
देवानामस्थि कृशनं बभूव तदात्मन्वच्चरत्यप्स्वन्तः।  
तं ते बध्नाम्यायुषे वर्चस ओजसे च बलाय च कार्शनस्त्वाभि रक्षतु ॥ ७ ॥  
(इति सप्तर्चोनामचतुर्थकाण्डे पञ्चमो ऽनुवाकः)  
  