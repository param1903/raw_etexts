---
title: २६

---
कन्या वारवायती सोममपि श्रुताविदत् । तुल. ऋ. ८.९१  
अस्तं भरन्त्यब्रवीदिन्द्राय सुनोमि त्वा शक्राय सुनोमि त्वा ॥ १ ॥ ।  
असौ य एष वीरको गृहङ्गृहं विचाकशत् ।  
इमं जम्भसुतं पिब धानावन्तं करम्भिणमपूपवन्तमुक्थिनम्॥॥ २ ॥  
कुविच्छकत् कुवित् करत् कुविन्नो वस्यसस्करत् ।  
कुवित् पतिद्वितो यतीरिन्द्रेण सङ्गमामहै ।॥ ३ ॥  
आ चन त्वा चिकित्सामोधि चन त्वा नेमसि ।  
शनैरिव शनकैरिवेन्द्रायेन्द्रो परि स्रव ॥ ४ ॥  
इमानि त्रीणि विष्टपा तानीन्द्र वि रोहय ।  
शिरस्ततस्योर्वरामादिदं म उपोदरे ॥ ५ ॥  
असौ च या न उर्वरादिमां तन्वं मम ।  
अथो ततस्य यच्छिरः सर्वा ता रोमशा कृधि ॥ ६ ॥  
खे रथस्य खे ऽनसः खे युगस्य शतक्रतो ।  
अपालामिन्द्र त्रिष्पूत्व्यकृणोः सूर्यत्वचम् ॥ ७ ॥  
  