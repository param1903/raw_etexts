---
title: ०५

---
औदुम्बरेण मणिना पुष्टिकामाय वेधसा । तु. शौ.सं. १९.३१  
पशूनां सर्वेषां स्फातिं गोष्ठे मे सविता करत् ॥ १ ॥  
यो नोऽग्निर्गार्हपत्यः पशूनामधिपा असत् ।  
औदुम्बरो वृषा मणिः सं मा सृजतु पुष्ट्या॥ २ ॥  
करीषिणीं फलवतीं स्वधामिरां च नो गृहे।  
औदुम्बरस्य तेजसा धाता पुष्टिं दधातु मे॥ ३ ॥  
यद् द्विपाच्च चतुष्पाच्च यान्यन्नानि ये रसाः ।  
गृह्णे ऽहं तेषां भूमानं बिभ्रदौदुम्बरं मणिम् ॥ ४ ॥  
पुष्टिं पशूनां परि जग्रभाहं चतुष्पदां द्विपदां यच्च धान्यम्।  
पयः पशूनां रसमोषधीनां बृहस्पतिः सविता मे नियच्छात्॥ ५ ॥  
अहं पशूनामधिपा असानि मयि पुष्टं पुष्टिपतिर्दधातु । पुष्ट  
महामौदुम्बरो मणिर्द्रविणानि नि यच्छतु ॥ ६ ॥  
उप मौदुम्बरो मणिः प्रजया च धनेन च ।  
इन्द्रेण जिन्वतो मणिरा मागन् सह वर्चसा ॥ ७ ॥  
देवो मणिः सपत्नहा धनसा धनसातये ।  
पशोरन्नस्य भूमानं गवां स्फातिं नि यच्छतु ॥ ८ ॥  
यथाग्रे त्वं वनस्पते पुष्ट्या सह जज्ञिषे ।  
एवा धनस्य मे स्फातिमा दधातु सरस्वती ॥ ९ ॥  
आा मे धनं सरस्वती पयस्फातिं च धान्यम् ।  
सिनीवाल्युता वहादयं चौदुम्बरो मणिः ॥ १० ॥  
त्वं मणीनामधिपा वृषासि त्वयि पुष्टं पुष्टिपतिर्जजान । पुष्ट  
त्वयीमे वाजा द्रविणानि सर्वौदुम्बर स त्वमस्मत् सहस्वारादरातिममतिं क्षुधं च ॥ ११ ॥  
ग्रामणीरसि ग्रामणीरुत्थाया अभिषिक्तो अभि मा सिञ्च वर्चसा । ग्रामनीथ्याया  
तेजो ऽसि तेज मयि धारयाधि रयिरसि रयिं मयि धेहि ॥ १२ ॥  
पुष्टिरसि पुष्ट्या मा समङ्धि गृहमेधी गृहपतिं मा कृणु ।  
औदुम्बर स त्वमस्मासु रयिं सर्ववीरं नि यच्छ  
रायस्पोषाय प्रति मुञ्चे अहं त्वाम् ॥ १३ ॥  
अयमौदुम्बरो मणिर्वीरो वीराय बध्यते ।  
स नः सनीं मधुमतीं कृणोतु  
रयिं च नः सर्ववीरं नियच्छात् ॥ १४ ॥  
(इति त्रयोदशर्चोनामदशमकाण्डे प्रथमो ऽनुवाकः)  
  