---
title: ०६

---
भगस्य राज्ञः सुमतिं गमेम यं हवन्ते बहुधा मानुषासः ।  
कर्म कृण्वानो भगमा वृणीते स नो जनेषु सुभगां कृणोतु।॥ १ ॥  
भगं पुरस्तात् प्रतिबुध्यमानाः पश्येम देवीमुषसं विभातीम् ।  
प्रतीची शुभ्रा द्रविणेन साकं भगं वहन्त्यदितिर्न ऐतु॥ २ ॥  
भगो नो अद्य स्विते दधातु देवानां पन्थामभि नो नयेह ।  
अर्वाची भद्रा सुमतिर्न ऐत्वधा भगेन समिधो नो अस्तु ॥ ३ ॥  
भगेन वाचमिषितां वदानि सरस्वतीं मधुमतिं सुवर्चाः ।  
भगेन दत्तमुप मेदमागन् यथा वर्चस्वान् समितिमावदानि॥ ४ ॥  
भगो मा गोष्ववतु भगो मावतु धान्ये ।  
अक्षेषु स्त्रीषु मा भगो भगो मावतु वर्चषा ॥ ५ ॥  
भगो मा सायमवतु भगो मावतु रात्र्या ।  
भगो निपद्यमानेषु प्रातर्मा भग आ गमत् ॥ ६ ॥  
भगो मा प्रातरवतु भगो माध्यन्दिनं परि ।  
अपराह्णे वयं भगं वास इव परि दध्महे ॥ ७ ॥  
भगं देवेभ्यस्परि भगं मनुषेभ्यः ।  
दिवस्पृथिव्या अहमन्तरिक्षाद् भगं वृणे ।  
सो अग्ने रमता मयि स मा प्रावतु वर्चसा ॥ ८ ॥  
भगं वृणाना वध्वं वहन्ति वनिं प्रयन्तो भगमिद्धवन्ते ।  
भगेन दत्तमुप मेदमागन् विश्व सुभूतं द्रविणानि भद्रा ॥ ९ ॥  
भगेन देवाः समगन्महि य इमा विश्वा भुवनाभिवस्ते ।  
प्रयच्छन्नेति बहुधा वसूनि स नो दधातु यतमद्वसिष्ठम् ॥ १० ॥  
वातो भगो वरुणो वायुरग्निः क्षेत्रस्य पत्नी सुहवा नो अस्तु ।  
हिरण्याक्षो अतिपश्यो नृचक्षाः सर्वैः साकं सचमानो न एहि ॥ ११ ॥  
उदेहि देव सूर्य सह सौभाग्येन । सौभाम्येन  
सहर्षभस्य वाजेन सहावतङ्करणेन ॥ १२ ॥  
हिरणययेन चक्रेण भगस्यापिहितो गृहः ।  
तं व्युब्जामि ब्रह्मणा तस्य मे दत्तमश्विना दत्तं मे पुष्करस्रजा ॥ १३ ॥  
  