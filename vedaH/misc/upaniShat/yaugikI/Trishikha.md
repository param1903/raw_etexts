॥ त्रिशिखिब्राह्मणोपनिषद ॥  
  
योगज्ञानैकसंसिद्धशिवतत्त्वतयोज्ज्वलम् ।  
प्रतियोगिविनिर्मुक्तं परं ब्रह्म भवाम्यहम् ॥  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
ॐ शान्तिः शान्तिः शान्तिः ॥  
  
आत्मब्रह्मविषये प्रश्नाः -  
ॐ त्रिशिखी ब्राह्मण आदित्यलोकं जगाम तं गत्वोवाच । भगवन् किं देहः किं प्राणः किं कारण किमात्मा ॥ १ ॥  
  
सर्वस्य शिवत्वम् -  
स होवाच सर्वमिदं शिव एव विजानीहि । किन्तु नित्यः शुद्धो निरञ्जनो विभुरद्वयानन्दः शिव एकः स्वेन भासेदं सर्वं सृष्ट्वा तप्तायःपिण्डवत् ऐक्यं भिन्नवत् अवभासते । तद्‌भासकं किमिति चेत् उच्यते । सच्छ्हब्दवाच्यं अविद्याशबलं ब्रह्म ॥ २ ॥  
  
ब्रह्मणः अखिलजगदुत्पत्तिः -  
ब्रह्मणोऽव्यक्तम् । अव्यक्तान्महत् । महतोऽहङ्कारः । अहङ्कारात् पञ्चतन्मात्राणि । पञ्चतन्मात्रेभ्यः पञ्चमहाभूतानि । पञ्चमहाभूतेभ्योऽखिलं जगत् ॥ ३ ॥  
  
एकस्य पिण्डस्य बहुधा विभागः -  
तदखिलं किमिति । भूतविकार विभागादिरिति । एकस्मिन् पिण्डे कथं भूतविकारविभाग इति । तत्तत्कार्यकारण भेदरूपेण अंशतत्त्ववाचकवाच्य स्थानभेदविषय देवताकोश भेदविभागा भवन्ति ॥ ४ ॥  
  
आकाशादीनामंशभेदाः -  
अथाकाशः अऽन्तःकरण मनोबुद्धिचित्ताहङ्काराः । वायुः समानोदानव्यानापानप्राणाः । वह्निः श्रोत्रत्वक्चक्षुर्जिह्वाघ्राणाः । आपः शब्दस्पर्शरूपरसगन्धाः । पृथिवी वाक्पाणिपादपायूपस्थाः ॥ ५ ॥  
  
तेषां विषयभेदाः -  
ज्ञानसङ्कल्पनिश्चयानुसन्धानाभिमाना आकाश कार्यान्तःकरणविषयाः । समीकरणोन्ननयनग्रहण श्रवणोच्छ्वासा वायुकार्यप्राणादिविषयाः । शब्दस्पर्शरूपरसगन्धा अग्निकार्यज्ञानेन्द्रियविषया अबाश्रिताः । वचनादानगमनविसर्गानन्दाः पृथिवीकार्यकर्मेन्द्रियविषयाः । कर्मज्ञानेन्द्रियविषयेषु प्राणतन्मात्रविषया अन्तर्भूताः । मनोबुद्ध्योश्चित्ताहङ्कारौ चान्तर्भूतौ ॥ ६ ॥  
  
सूक्ष्मतन्मात्राः -  
अवकाशविधूतदर्शनपिण्डीकरणधारणाः सूक्ष्मतमा जैवतन्मात्रविषयाः ॥ ७ ॥  
  
आध्यात्मिकादिविभागः -  
एवं द्वादशाङ्गानि आध्यात्मिकान्याधिभौतिकान्याधिदैविकानि । अत्र निशाकरचतुर्मुख दिग्वातार्कवरुणाश्व्यग्नीन्द्रोपेन्द्र प्रजापतियमा इत्यक्षाधिदेवतारूपैर्द्वादश नाड्यन्तःप्रवृत्ताः प्राणा एवाङ्गानि अङ्गज्ञानं तदेव ज्ञातेति ॥ ८ ॥  
  
ज्ञातृव्यापाराभिव्यक्तिः -  
अथ व्योमानिलानलजलान्नानां पञ्चीकरणमिति । ज्ञातृत्वं समानयोगेन श्रोत्रद्वारा शब्दगुणो वागधिष्ठित आकाशे तिष्ठति आकाशस्तिष्ठति । मनोव्यानयोगेन त्वग्द्वारा स्पर्शगुणः पाण्यधिष्ठितो वायौ तिष्ठति वायुस्तिष्ठति । बुद्धिरुदानयोगेन चक्षुर्द्वारा रूपगुणः पादाधिष्ठितोऽग्नौ तिष्ठत्यग्निस्तिष्ठति । चित्तमपानयोगेन जिह्वाद्वारा रसगुण उपस्थाधिष्ठितोऽप्सु तिष्ठत्यापस्तिष्ठन्ति । अहङ्कारः प्राणयोगेन घ्राणद्वारा गन्धगुणो गुदाधिष्ठितः पृथिव्यां तिष्ठति पृथिवी तिष्ठति इत्येवं वेद ॥ ९ ॥  
  
ब्रह्मणः सकाशात् पञ्चीकरणान्ता सृष्टिः -  
अत्रैते श्लोका भवन्ति -  
पृथग्भूते षोडश कलाः स्वार्थभागान् परान् क्रमात् ।  
अन्तःकरणव्यानाक्षिरसपायुनभःक्रमात् ॥ १ ॥  
मुख्यान् पूर्वोत्तरैर्भागैर्भूतेभूते चतुश्चतुः ।  
पूर्वमाकाशमाश्रित्य पृथिव्यादिषु संस्थिताः ॥ २ ॥  
मुख्या ऊर्ध्वे परा ज्ञेया न अपरानुत्तरान्विदुः ।  
एवमंशो ह्यभूत्तस्मात्तेभ्यश्चांशो ह्यभूत्तथा ॥ ३ ॥  
तस्मादन्योन्यमाश्रित्य ह्यो तं प्रोतमनुक्रमात् ।  
  
चराचरात्मकविश्वसृष्टिः -  
पञ्चभूतमयी भूमिः सा चेतनसमन्विता ॥ ४ ॥  
तत ओषधयोऽन्नं च ततः पिण्डाश्चतुर्विधाः ।  
रसासृङ्‌मांसमेदोऽस्थिमज्जाशुक्लाणि धातवः ॥ ५ ॥  
केचित्तद्योगतः पिण्डा भूतेभ्यः सम्भवाः क्वचित् ।  
तस्मिन्नन्नमयः पिण्डो नाभिमण्डलसंस्थितः ॥ ६ ॥  
अस्य मध्येऽस्ति हृदयं सनालं पद्मकोशवत् ।  
सत्त्वान्तर्वर्तिनो देवाः कर्त्रहङ्कारचेतनाः ॥ ७ ॥  
अस्य बीजं तमःपिण्डं मोहरूपं जडं घनम् ।  
वर्तते कण्ठमाश्रित्य मिश्रीभूतमिदं जगत् ॥ ८ ॥  
प्रत्यगानन्दरूपात्मा मूर्ध्नि स्थाने परम्पदे ।  
अनन्तशक्तिसंयुक्तो जगद्‌रूपेण भासते ॥ ९ ॥  
  
अवस्थाचतुष्टयम् -  
सर्वत्र वर्तते जाग्रत्स्वप्नं जाग्रति वर्तते ।  
सुषुप्तं च तुरीयं च नान्यावस्थासु कुत्रचित् ॥ १० ॥  
सर्वदेशेष्वनुस्यूतश्चतूरूपः शिवात्मकः ।  
यथा महाफले सर्वे रसाः सर्वप्रवर्तकाः ॥ ११ ॥  
तथैवान्नमये कोशे कोशास्तिष्ठन्ति चान्तरे ।  
यथा कोशस्तथा जीवो यथा जीवस्तथा शिवः ॥ १२ ॥  
सविकारस्तथा जीवो निर्विकारस्तथा शिवः ।  
कोशास्तस्य विकारास्ते ह्यवस्थासु प्रवर्तकाः ॥ १३ ॥  
यथा रसाशये फेनं मथनादेव जायते ।  
मनो निर्मथनादेव विकल्पा बहवस्तथा ॥ १४ ॥  
कर्मणा वर्तते कर्मी तत्त्यागाच्छान्तिमाप्नुयात् ।  
अयने दक्षिणे प्राप्ते प्रपञ्चाभिमुखं गतः ॥ १५ ॥  
अहङ्काराभिमानेन जीवः स्याद्धि सदाशिवः ।  
स चाविवेकप्रकृतिसङ्गत्या तत्र मुह्यते ॥ १६ ॥  
नानायोनिशतं गत्वा शेतेऽसौ वासनावशात् ।  
विमोक्षात्सञ्चरत्येव मत्स्यः कूलद्वयं यथा ॥ १७ ॥  
ततः कालवशादेव ह्यात्मज्ञानविवेकतः ।  
उत्तराभिमुखो भूत्वा स्थानात्स्थानान्तरं क्रमात् ॥ १८ ॥  
मूर्ध्न्याधायात्मनः प्राणान् योगाभ्यासं स्थितश्चरन् ।  
  
सद्योमुक्तिप्रापकं ज्ञानम् -  
योगात्सञ्जायते ज्ञानं ज्ञानाद्योगः प्रवर्तते ॥ १९ ॥  
योगज्ञानपरो नित्यं स योगी न प्रणश्यति ।  
विकारस्थं शिवं पश्येद्विकारश्च शिवे न तु ॥ २० ॥  
योगप्रकाशकं योगैर्ध्यायेच्चानन्य भावनः ।  
  
ज्ञानोपायभूतो योगः -  
योगज्ञाने न विद्येते तस्य भावो न सिद्ध्यति ॥ २१ ॥  
तस्मादभ्यासयोगेन मनःप्राणान्निरोधयेत् ।  
योगी निशितधारेण क्षुरेणैव निकृन्तयेत् ॥ २२ ॥  
शिखा प्राणमयी वृत्तिर्यमाद्यष्टाङ्गसाधनैः ।  
  
कर्मज्ञानयोगौ -  
ज्ञानयोगः कर्मयोग इति योगो द्विधा मतः ॥ २३ ॥  
क्रियायोगमथेदानीं श्रुणु ब्राह्मणसत्तम ।  
अव्याकुलस्य चित्तस्य बन्धनं विषये क्वचित् ॥ २४ ॥  
यत्संयोगो द्विजश्रेष्ठ स च द्वैविध्यमश्नुते ।  
कर्म कर्तव्यमित्येव विहितेष्वेव कर्मसु ॥ २५ ॥  
बन्धनं मनसो नित्यं कर्मयोगः स उच्यते ।  
यत्त चित्तस्य सततमर्थे श्रेयसि बन्धनम् ॥ २६ ॥  
ज्ञानयोगः स विज्ञेयः सर्वसिद्धिकरः शिवः ।  
यस्योक्तलक्षणे योगे द्विविधेऽप्यव्ययं मनः ॥ २७ ॥  
स याति परमं श्रेयो मोक्षलक्षणमञ्जसा ।  
  
निर्विशेषब्रह्मज्ञानोपायः अष्टाङ्गयोगः -  
देहेन्द्रियेषु वैराग्यं यम इत्युच्यते बुधैः ॥ २८ ॥  
अनुरक्तिः परे तत्त्वे सततं नियमः स्मृतः ।  
सर्ववस्तुन्युदासीन-भावमासनमुत्तमम् ॥ २९ ॥  
जगत्सर्वमिदं मिथ्याप्रतीतिः प्राणसंयमः ।  
चित्तस्यान्तर्मुखीभावः प्रत्याहारस्तु सत्तम ॥ ३० ॥  
चित्तस्य निश्चलीभावो धारणा धारणं विदुः ।  
सोऽहं चिन्मात्रमेवेति चिन्तनं ध्यानमुच्यते ॥ ३१ ॥  
ध्यानस्य विस्मृतिः सम्यक्समाधिरभिधीयते ।  
  
दशविधयमनियमाः -  
अहिंसा सत्यमस्तेयं ब्रह्मचर्यं दयाऽऽर्जवम् ॥ ३२ ॥  
क्षमा धृतिर्मिताहारः शौचं चेति यमादश ।  
तपस्सन्तुष्टिरास्तिक्यं दानमाराधनं हरेः ॥ ३३ ॥  
वेदान्तश्रवणं चैव ह्रीर्मतिश्च जपो व्रतम् ॥ इति ।  
  
हठयोगरीत्या आसनानि -  
आसनानि तदङ्गानि स्वस्तिकादीनि वै द्विज ॥ ३४ ॥  
वर्ण्यन्ते स्वस्तिकं पादतलयोरुभयोरपि ।  
पूर्वोत्तरे जानुनी द्वे कृत्वाऽऽसनमुदीरितम् ॥ ३५ ॥  
सव्ये दक्षिणगुल्फं तु पृष्ठपार्श्वे नियोजयेत् ।  
दक्षिणेऽपि तथा सव्यं गोमुखं गोमुखं यथा ॥ ३६ ॥  
एकं चरणमन्यस्मिन्नूरावारोप्य निश्चलः ।  
आस्ते यदिदमेनोघ्नं वीरासनमुदीरितम् ॥ ३७ ॥  
गुदं नियम्य गुल्फाभ्यां व्युत्क्रमेण समाहितः ।  
योगासनं भवेदेतदिति योगविदो विदुः ॥ ३८ ॥  
ऊर्वोरुपरि वै धत्ते यदा पादतले उभे ।  
पद्मासनं भवेदेतत्सर्वव्याधिविषापहम् ॥ ३९ ॥  
पद्मासनं सुसंस्थाप्य तदङ्गुष्ठद्वयं पुनः ।  
व्युत्क्रमेणैव हस्ताभ्यां बद्धपद्मासनं भवेत् ॥ ४० ॥  
पद्मासनं सुसंस्थाप्य जानूर्वोरन्तरे करौ ।  
निवेश्य भूमावातिष्ठेद्व्योमस्थः कुक्कुटासनः ॥ ४१ ॥  
कुक्कुटासनबन्धस्थो दोर्भ्यां सम्बध्य कन्धरम् ।  
शेते कूर्मवदुत्तान एतदुत्तानकूर्मकम् ॥ ४२ ॥  
पादाङ्गुष्ठौ तु पाणिभ्यां गृहीत्वा श्रवणावधि ।  
धनुराकर्षकाकृष्टं धनुरासनमीरितम् ॥ ४३ ॥  
सीवनीं गुल्फदेशाभ्यो निपीड्य व्युत्क्रमेण तु ।  
प्रसार्य जानुनोर्हस्तावासनं सिंहरूपकम् ॥ ४४ ॥  
गुल्फौ च वृषणस्याधः सीवन्युभयपार्श्वयोः ।  
निवेश्य भूमौ हस्ताभ्यां बध्वा भद्रासनं भवेत् ॥ ४५ ॥  
सीवनीपार्श्वमुभयं गुल्फाभ्यां व्युत्क्रमेण तु ।  
निपीड्यासनमेतच्च मुक्तासनमुदीरितम् ॥ ४६ ॥  
अवष्टभ्य धरां सम्यक्तलाभ्यां हस्तयोर्द्वयोः ।  
कूर्परौ नाभिपार्श्वे तु स्थापयित्वा मयूरवत् ॥ ४७ ॥  
समुन्नतशिरःपादो मयूरासनमिष्यते ।  
वामोरुमूले दक्षाङ्‌घ्रिं जान्वोर्वेष्टितपाणिना ॥ ४८ ॥  
वामेन वामाङ्गुष्ठं तु गृहीतं मत्स्यपीठकम् ।  
योनिं वामेन सम्पीड्य मेढ्रादुपरि दक्षिणम् ॥ ४९ ॥  
ऋजुकायः समासीनः सिद्धासनमुदीरितम् ।  
प्रसार्य भुवि पादौ तु दोर्भ्यामङ्गुष्ठमादरात् ॥ ५० ॥  
जानूपरि ललाटं तु पश्चिमं ताणमुच्यते ।  
येनकेन प्रकारेण सुखं धार्यं च जायते ॥ ५१ ॥  
तत्सुखासनमित्युक्तमशक्तस्तत्समाचरेत् ।  
आसनं विजितं येन जितं तेन जगत्त्रयम् ॥ ५२ ॥  
  
नाडीशुद्धिपूर्वकप्राणायामविधिः -  
यमैश्च नियमैश्चैव आसनैश्च सुसंयतः ।  
नाडीशुद्धिं च कृत्वादौ प्राणायामं समाचरेत् ॥ ५३ ॥  
देहमानं स्वाङ्गुलिभिः षण्णवत्यङ्गुलायतम् ।  
प्राणः शरीरादधिको द्वादशाङ्गुलमानतः ॥ ५४ ॥  
देहस्थमनिलं देहसमुद्‌भूतेन वह्निना ।  
न्यूनं समं वा योगेन कुर्वन्ब्रह्मविदिष्यते ॥ ५५ ॥  
  
अग्निमण्डलस्वरूपम् -  
देहमध्ये शिखिस्थानं तप्तजाम्बूनदप्रभम् ।  
त्रिकोणं द्विपदामन्यच्चतुरस्रं चतुष्पदम् ॥ ५६ ॥  
वृत्तं विहङ्गमानां तु षडस्रं सर्पजन्मनाम् ।  
अष्टास्रं स्वेदजानां तु तस्मिन्दीपवदुज्ज्वलम् ॥ ५७ ॥  
  
नाभिस्थानम् -  
कन्दस्थानं मनुष्याणां देहमध्यं नवाङ्गुलम् ।  
चतुरङ्गुलमुत्सेधं चतुरङ्गुलमायतम् ॥ ५८ ॥  
अण्डाकृति तिरश्चां च द्विजानां च चतुष्पदाम् ।  
तुन्दमध्यं तदिष्टं वै तन्मध्यं नाभिरिष्यते ॥ ५९ ॥  
  
नाडीचक्रे जीवभ्रमणम् -  
तत्र चक्रं द्वादशारं तेषु विष्ण्वादिमूर्तयः ।  
अहं तत्र स्थितश्चक्रं भ्रामयामि स्वमायया ॥ ६० ॥  
अरेषु भ्रमते जीवः क्रमेण द्विजसत्तम ।  
तन्तुपञ्जरमध्यस्था यथा भ्रमति लूतिका ॥ ६१ ॥  
प्राणाधिरूढश्चरति जीवस्तेन विना न हि ।  
कुण्डलिनीस्थानं तद्‌व्यापारश्च -  
  
तस्योर्ध्वे कुण्डलीस्थानं नाभेस्तिर्यगथोर्ध्वतः ॥ ६२ ॥  
अष्टप्रकृतिरूपा सा चाष्टधा कुण्डलीकृता ।  
यथावद्वायुसारं च जलान्नादि च नित्यशः ॥ ६३ ॥  
परितः कन्दपार्श्वे तु निरुध्येव सदा स्थिता ।  
मुखेनैव समावेष्ट्य ब्रह्मरन्ध्रमुखं तथा ॥ ६४ ॥  
योगकालेन मरुता साग्निना बोधिता सती ।  
स्फुरिता हृदयाकाशे नागरूपा महोज्ज्वला ॥ ६५ ॥  
  
देहमध्यस्थनाडीकन्दस्वरूपम् -  
अपनाद्द्वयङ्गुलादूर्ध्वमधो मेढ्रस्य तावता ।  
देहमध्यं मनुष्याणां हृन्मध्यं तु चतुष्पदाम् ॥ ६६ ॥  
इतरेषां तुन्दमध्यं नानानाडीसमावृतम् ।  
चतुष्प्रकारद्व्ययुते देहमध्ये सुषुम्नया ॥ ६७ ॥  
कन्दमध्ये स्थिता नाडी सुषुम्ना सुप्रतिष्ठिता ।  
पद्मसूत्रप्रतीकाशा ऋजुरूर्ध्वप्रवर्तिनी ॥ ६८ ॥  
ब्रह्मणो विवरं यावद्विद्युदाभासनालकम् ।  
वैष्णवी ब्रह्मनाडी च निर्वाणप्राप्तिपद्धतिः ॥ ६९ ॥  
इडा च पिङ्गला चैव तस्याः सव्येतरे स्थिते ।  
इडा समुत्थिता कन्दाद्वामनासापुटावधि ॥ ७० ॥  
पिङ्गला चोत्थिता तस्माद्दक्षनासापुटावधि ।  
गान्धारी हस्तिजिह्वा च द्वे चान्ये नाडिके स्थिते ॥ ७१ ॥  
पुरतः पृष्ठतस्तस्याः वामेतरदृशौ प्रति ।  
पूषा यशस्विनी नाड्यौ तस्मादेव समुत्थिते ॥ ७२ ॥  
सव्येतरश्रुत्यवधि पायुमूलावलम्बुसा ।  
अधोगता शुभा नाडी मेढ्रान्तावधिरायता ॥ ७३ ॥  
पादाङ्गुष्ठावधिः कन्दादधोयाता च कौशिकी ।  
दशप्रकारभूतास्ताः कथिताः कन्दसम्भवाः ॥ ७४ ॥  
तन्मूला बहवो नाड्यः स्थूलसूक्ष्माश्च नाडिकाः ।  
द्वासप्ततिसहस्राणि स्थूलाः सूक्ष्माश्च नाडयः ॥ ७५ ॥  
सङ्ख्यातुं न शक्यन्ते स्थूलमूलाः पृथग्विधाः ।  
यथाश्वत्थदले सूक्ष्माः स्थूलाश्च विततास्तथा ॥ ७६ ॥  
  
नाडीचराः वायवः -  
प्राणापानौ समानश्च उदानो व्यान एव च ।  
नागः कूर्मश्च कृकरो देवदत्तो धनञ्जयः ॥ ७७ ॥  
चरन्ति दशनाडीषु दश प्राणादिवायवः ।  
प्राणादिपञ्चकं तेषु प्रधानं तत्र च द्वयम् ॥ ७८ ॥  
प्राण एवाथवा ज्येष्ठो जीवात्मानं बिभर्ति यः ।  
आस्यनासिकयोर्मध्यं हृदयं नाभिमण्डलम् ॥ ७९ ॥  
पादाङ्गुष्ठमिति प्राणस्थानानि द्विजसत्तम ।  
अपानश्चरति ब्रह्मन्गुदमेढ्रोरुजानुषु ॥ ८० ॥  
समानः सर्वगात्रेषु सर्वव्यापी व्यवस्थितः ।  
उदानः सर्वसन्धिस्थः पादयोर्हस्तयोरपि ॥ ८१ ॥  
व्यानः श्रोत्रोरुकट्यां च गुल्फस्कन्धगलेषु च ।  
नागादिवायवः पञ्च त्वगस्थादिषु संस्थिताः ॥ ८२ ॥  
तुन्दस्थजलमन्नं च रसादीनि समीकृतम् ।  
तुन्दमध्यगतः प्राणस्तानि कुर्यात्पृथक्पृथक् ॥ ८३ ॥  
इत्यादिचेष्टनं प्राणः करोति च पृथक्स्थितः ।  
अपानवायुर्मूत्रादेः करोति च विसर्जनम् ॥ ८४ ॥  
प्राणापानादिचेष्टादि क्रियते व्यानवायुना ।  
उज्जीर्यते शरीरस्थमुदानेन नभस्वता ॥ ८५ ॥  
पोषणादि शरीरस्य समानः कुरुते सदा ।  
उद्गारादिक्रियो नागः कूर्मोऽक्षादिनिमीलनः ॥ ८६ ॥  
कृकरः क्षपयोः कर्ता दत्तो निद्रादिकर्मकृत् ।  
मृतगात्रस्य शोभादि धनञ्जय उदाहृतः ॥ ८७ ॥  
  
नाडीज्ञानपुरःसरा नाडीशुद्धिः -  
नाडीभेदं मरुद्‌भेदं मरुतां स्थानमेव च ।  
चेष्टाश्च विविधास्तेषां ज्ञात्वैव निजसत्तम ॥ ८८ ॥  
शुद्धौ यतेत नाडीनां पूर्वोक्तज्ञानसंयुतः ।  
  
योगाभ्यासस्थलं तद्विधिश्च -  
विविक्तदेशमास्थाय सर्वसम्बन्धवर्जितः ॥ ८९ ॥  
योगाङ्गद्रव्यसम्पूर्णं तत्र दारुमये शुभे ।  
आसने कल्पिते दर्भकुशकृष्णाजिनादिभिः ॥ ९० ॥  
तावदासनमुत्सेधे तावद्द्वयसमायते ।  
उपविश्यासनं सम्यक् स्वस्तिकादि यथारुचि ॥ ९१ ॥  
  
चिन्मुद्रासहितकेवलकुम्भकम् -  
बध्वा प्रागासनं विप्र ऋजुकायः समाहितः ।  
नासाग्रन्यस्तनयनो दन्तैर्दन्तानसंस्पृशन् ॥ ९२ ॥  
रसनां तालुनि न्यस्य स्वस्थचित्तो निरामयः ।  
आकुञ्चितशिरः किञ्चिन्निबध्नन्योगमुद्रया ॥ ९३ ॥  
हस्तौ यथोक्तविधिना प्राणायामं समाचरेत् ।  
  
सहितप्राणायामः -  
रेचनं पूरणं वायोः शोधनं रेचनं तथा ॥ ९४ ॥  
चतुर्भिः क्लेशनं वायोः प्राणायाम उदीर्यते ।  
  
नाडीशोधकप्राणायामः -  
हस्तेन दक्षिणेनैव पीडयेन्नासिकापुटम् ॥ ९५ ॥  
शनैः शनैरथ बहिः प्रक्षिपेत्पिङ्गलानिलम् ।  
इडया वायुमापूर्य ब्रह्मन्षोडशमात्रया ॥ ९६ ॥  
पूरितं कुम्भयेत्पश्चाच्चतुःषष्ट्या तु मात्रया ।  
द्वात्रिंशन्मात्रया सम्यग्रेचयेत्पिङ्गलानिलम् ॥ ९७ ॥  
एवं पुनः पुनः कार्यं व्युत्क्रमानुक्रमेण तु ।  
सम्पूर्णकुम्भवद्देहं कुम्भयेन्मातरिश्वना ॥ ९८ ॥  
पूरणान्नाडयः सर्वाः पूर्यन्ते मातरिश्वना ।  
एवं कृते सति ब्रह्मंश्चरन्ति दश वायवः ॥ ९९ ॥  
हृदयाम्भोरुहं चापि व्याकोचं भवति स्फुटम् ।  
तत्र पश्येत्परात्मानं वासुदेवमकल्मषम् ॥ १०० ॥  
प्रातर्मध्यन्दिने सायमर्धरात्रे च कुम्भकान् ।  
शनैरशीतिपर्यन्तं चतुर्वारं समभ्यसेत् ॥ १०१ ॥  
एकाहमात्रं कुर्वाणः सर्वपापैः प्रमुच्यते ।  
संवत्सरत्रयादूर्ध्वं प्राणायामपरो नरः ॥ १०२ ॥  
योगसिद्धो भवेद्योगी वायुजिद्विजितेन्द्रियः ।  
अल्पाशी स्वल्पनिद्रश्च तेजस्वी बलवान्भवेत् ॥ १०३ ॥  
अपमृत्युमतिक्रम्य दीर्घमायुरवाप्नुयात् ।  
  
प्राणायामफलम् -  
प्रस्वेदजननं यस्य प्राणायामेषु सोऽधमः ॥ १०४ ॥  
कम्पनं वपुषो यस्य प्राणायामेषु मध्यमः ।  
उत्थानं वपुषो यस्य स उत्तम उदाहृतः ॥ १०५ ॥  
अधमे व्याधिपापानां नाशः स्यान्मध्यमे पुनः ।  
पापरोगमहाव्याधिनाशः स्यादुत्तमे पुनः ॥ १०६ ॥  
अल्पमूत्रोऽल्पविष्ठश्च लघुदेहो मिताशनः ।  
पट्विन्द्रियः पटुमतिः कालत्रयविदात्मवान् ॥ १०७ ॥  
रेचकं पूरकं मुक्त्वा कुम्भीकरणमेव यः ।  
करोति त्रिषु कालेषु नैव तस्यास्ति दुर्लभम् ॥ १०८ ॥  
  
प्राणधारणाद्‌रागनाशः -  
नाभिकन्दे च नासाग्रे पादाङ्गुष्ठे च यत्नवान् ।  
धारयेन्मनसा प्राणान्सन्ध्याकालेषु वा सदा ॥ १०९ ॥  
सर्वरोगैर्विनिर्मुक्तो जीवेद्योगी गतक्लमः ।  
कुक्षिरोगविनाशः स्यान्नाभिकन्देषु धारणात् ॥ ११० ॥  
नासाग्रे धारणाद्दीर्घमायुः स्याद्देहलाघवः ।  
ब्राह्मे मुहूर्ते सम्प्राप्ते वायुमाकृष्य जिह्वया ॥ १११ ॥  
पिबतस्त्रिषु मासेषु वाक्सिद्धिर्महती भवेत् ।  
अभ्यस्यतुश्च षण्मासान्महारोगविनाशनम् ॥ ११२ ॥  
यत्र यत्र धृतो वायुरङ्गे रोगादिदूषिते ।  
धारणादेव मरुतस्तत्तदारोग्यमश्नुते ॥ ११३ ॥  
  
षण्मुखीमुद्रया मनोजयः -  
मनसो धारणादेव पवनो धारितो भवेत् ।  
मनसः स्थापने हेतुरुच्यते द्विजपुङ्गव ॥ ११४ ॥  
कारणानि समाहृत्य विषयेभ्यः समाहितः ।  
अपानमूर्ध्वमाकृष्येदुदरोपरि धारयेत् ॥ ११५ ॥  
बन्धन्कराभ्यां श्रोत्रादिकरणानि यथातथम् ।  
युञ्जानस्य यथोक्तेन वर्त्मना स्ववशं मनः ॥ ११६ ॥  
मनोवशात्प्राणवायुः स्ववशे स्थाप्यते सदा ।  
  
प्राणगतिः -  
नासिकापुटयोः प्राणः पर्यायेण प्रवर्तते ॥ ११७ ॥  
तिस्रश्च नाडिकास्तासु स यावन्तश्चरत्ययम् ।  
शङ्‌खिनीविवरे याम्ये प्राणः प्राणभृतां सताम् ॥ ११८ ॥  
तावन्तं च पुनः कालं सौम्ये चरति सन्ततम् ।  
  
प्राणगतिर्ज्ञानेन योगावाप्तिः -  
इत्थं क्रमेण चरता वायुना वायुजिन्नरः ॥ ११९ ॥  
अहश्च रात्रिं पक्षं च मासं मत्वायनादिकम् ।  
अन्तर्मुखो विजानीयात् कालभेदं समाहितः ॥ १२० ॥  
अङ्गुष्ठादिस्वावयवस्फुरणादशनैरपि ।  
अरिष्टैर्जीवितस्यापि जानीयात्क्षयमात्मनः ॥ १२१ ॥  
ज्ञात्वा यतेत कैवल्यप्राप्तये योगवित्तमः ।  
पादाङ्गुष्ठे कराङ्गुष्ठे स्फुरणं यस्य नश्यतिः ॥ १२२ ॥  
तस्य संवत्सरादूर्ध्वं जीवितव्यक्षयो भवेत् ।  
मणिबन्धे तथा गुल्फे स्फुरणं यस्य नश्यति ॥ १२३ ॥  
षण्मासावधिरेतस्य जीवितस्य स्थितिर्भवेत् ।  
कूर्परास्फुरणं यस्य तस्य त्रैमासिकी स्थितिः ॥ १२४ ॥  
कक्षे मेहनपार्श्वे च स्फुरणानुपलम्भने ।  
मासावधिर्जीवितं स्यात् तदर्धं सत्वदर्शने ॥ १२५ ॥  
आश्रिते जठरे द्वारे दिनानि दश जीवितम् ।  
ज्योतिः खद्योतवद्यस्य तदर्धं तस्य जीवितम् ॥ १२६ ॥  
जिह्वाग्रादर्शने त्रीणि दिनानि स्थितिरात्मनः ।  
ज्वालाया दर्शने मृत्युर्द्विदिने भवति ध्रुवम् ॥ १२७ ॥  
एवमादीन्यरिष्टानि दृष्टाऽऽयुःक्षरकारणम् ।  
निःश्रेयसाय युञ्जीत जपध्यानपरायणः ॥ १२८ ॥  
मनसा परमात्मानं ध्यात्वा तद्‌रूपतामियात् ।  
  
मर्मस्थानेषु प्राणस्य प्रत्याहारः -  
यद्यष्टादशभेदेषु मर्मस्थानेषु धारणम् ॥ १२९ ॥  
स्थानात्स्थानं समाकृष्य प्रत्याहारः स उच्यते ।  
पादाङ्गुष्ठं तथा गुल्फं जङ्‌घामध्यं तथैव च ॥ १३० ॥  
मध्यमूर्वोश्च मूलं च पायुर्हृदयमेव च ।  
मेहनं देहमध्यं च नाभिं च गलकूर्परम् ॥ १३१ ॥  
तालुमूलं च मूलं च घ्राणस्याक्ष्णोश्च मण्डलम् ।  
भ्रुवोर्मध्यं ललाटं च मूलमूर्ध्वं च जानुनी ॥ १३२ ॥  
मूलं च करयोर्मूलं महान्त्येतानि वै द्विज ।  
  
धारणाप्रकारः -  
पञ्चभूतमये देहे भूतेष्वेतेषु पञ्चसु ॥ १३३ ॥  
मनसो धारणं यत्तद्युक्तस्य च यमादिभिः ।  
धारणा सा च संसारसागरोत्तारकारणम् ॥ १३४ ॥  
  
देहावयवेषु पञ्चभूतधारणम् -  
आजानुपादपर्यन्तं पृथिवीस्थानमिष्यते ।  
पीतला चतुरस्रा च वसुधा वज्रलाञ्छिता ॥ १३५ ॥  
स्मर्तव्या पञ्चघटिका तत्रारोप्य प्रभञ्जनम् ।  
आजानुकटिपर्यन्तमपां स्थानं प्रकीर्तितम् ॥ १३६ ॥  
अर्धचन्द्रसमाकारं श्वेतमर्जुनलाञ्छितम् ।  
स्मर्तव्यमम्भः श्वसनमारोप्य दशनाडिकाः ॥ १३७ ॥  
आदेहमध्यकट्यन्तमग्निस्थानमुदाहृतम् ।  
तत्र सिन्दूरवर्णोऽग्निर्ज्वलनं दशपञ्च च ॥ १३८ ॥  
स्मर्तव्या घटिका प्राणं कृत्वा कुम्भे तथेरितम् ।  
नाभेरुपरि नासान्तं वायुस्थानं तु तत्र वै ॥ १३९ ॥  
वेदिकाकारवद्धूम्रो बलवान्भूतमारुतः ।  
स्मर्तव्यः कुम्भकेनैव प्राणमारोप्य मारुतम् ॥ १४० ॥  
घटिकाविंशतिस्तस्माद् घ्राणाद्ब्रह्मबिलावधि ।  
व्योमस्थानं नभस्तत्र भिन्नाञ्जनसमप्रभम् ॥ १४१ ॥  
व्योम्नि मारुतमारोप्य कुम्भकेनैव यत्नवान् ।  
  
पृथिव्यादिषु अनिरुद्धादिध्यानं तत्फलं च -  
पृथिव्यंशे तु देहस्य चतुर्बाहुं किरीटिनम् ॥ १४२ ॥  
अनिरुद्धं हरिं योगी यतेत भवमुक्तये ।  
अबंशे पूरयेद्योगी नारायणमुदग्रधीः ॥ १४३ ॥  
प्रद्युम्नमग्नौ वाय्वंशे सङ्कर्षणमतः परम् ।  
व्योमांशे परमात्मानं वासुदेवं सदा स्मरेत् ॥ १४४ ॥  
अचिरादेव तत्प्राप्तिर्युञ्जानस्य न संशयः ।  
  
परमात्मध्यानं तत्फलं च -  
बध्वा योगासनं पूर्वं हृद्देशे हृदयाञ्जलिः ॥ १४५ ॥  
नासाग्रन्यस्तनयनो जिह्वां कृत्वा च तालुनि ।  
दन्तैर्दन्तानसंस्पृश्य ऊर्ध्वकायः समाहितः ॥ १४६ ॥  
संयमेच्चेन्द्रियग्राममात्मबुद्ध्या विशुद्धया ।  
चिन्तनं वासुदेवस्य परस्य परमात्मनः ॥ १४७ ॥  
स्वरूपव्याप्तरूपस्य ध्यानं कैवल्यसिद्धिदम् ।  
याममात्रं वासुदेवं चिन्तयेत्कुम्भकेन यः ॥ १४८ ॥  
सप्तजन्मार्जितं पापं तस्य नश्यति योगिनः ।  
  
तुरीयातीतं वासुदेवचैतन्यम् -  
नाभिकन्दात्समारभ्य यावद्धृदयगोचरम् ॥ १४९ ॥  
जाग्रद्‌वृत्तिं विजानीयात्कण्ठस्थं स्वप्नवर्तनम् ।  
सुषुप्तं तालुमध्यस्थं तुर्यं भ्रूमध्यसंस्थितम् ॥ १५० ॥  
तुर्यातीतं परं ब्रह्म ब्रह्मरन्ध्रे तु लक्षयेत् ।  
जाग्रद्‌वृत्तिं समारभ्य यावद्ब्रह्मबिलान्तरम् ॥ १५१ ॥  
तत्रात्मायं तुरीयः स्यात् तुर्यान्ते विष्णुरुच्यते ।  
  
सगुणध्यानम् -  
ध्यानेनैव समायुक्तो व्योम्नि चात्यन्तनिर्मले ॥ १५२ ॥  
सूर्यकोटिद्युतिरथं नित्योदितमधोक्षजम् ।  
हृदयाम्बुरुहासीनं ध्यायेद्वा विश्वरूपिणम् ॥ १५३ ॥  
अनेकाकारखचितमनेकवदनान्वितम् ।  
अनेकभुजसंयुक्तमनेकायुधमण्डितम् ॥ १५४ ॥  
ननावर्णधरं देवं शातमुग्रमुदायुधम् ।  
अनेकनयानाकीर्णं सूर्यकोटिसमप्रभम् ॥ १५५ ॥  
ध्यायतो योगिनः सर्वमनोवृत्तिर्विनश्यति ।  
  
निर्गुणध्यानम् -  
हृत्पुण्डरीकमध्यस्थं चैतन्यज्योतिरव्ययम् ॥ १५६ ॥  
कदम्बगोलकाकारं तुर्यातीतं परात्परम् ।  
अनन्तमानन्दमयं चिन्मयं भास्करं विभुम् ॥ १५७ ॥  
निवातदीपसदृशमकृत्रिममणिप्रभम् ।  
ध्यायतो योगिनस्तस्य मुक्तिः करतले स्थिता ॥ १५८ ॥  
  
सविशेषज्ञानस्यापि मुक्तिहेतुत्वम् -  
विश्वरूपस्य देवस्य रूपं यत्किञ्चिदेव हि ।  
स्थवीयः सूक्ष्ममन्यद्वा पश्यन्हृदयपङ्कजे ॥ १५९ ॥  
ध्यायतो योगिनो यस्तु साक्षादेव प्रकाशते ।  
अणिमादिफलं चैव सुखेनैवोपजायते ॥ १६० ॥  
जीवात्मनः परस्यापि यद्येवमुभयोरपि ।  
अहमेव परम्ब्रह्म ब्रह्माहमिति संस्थितिः ॥ १६१ ॥  
समाधिः स तु विज्ञेयः सर्ववृत्तिविवर्जितः ।  
ब्रह्म सम्पद्यते योगी न भूयः संसृतिं व्रजेत् ॥ १६२ ॥  
एवं विशोध्य तत्त्वानि योगी निःस्पृहचेतसा ।  
यथा निरिन्धनो वह्निः स्वयमेव प्रशाम्यति ॥ १६३ ॥  
ग्राह्याभावे मनः प्राणो निश्चयज्ञानसंयुतः ।  
शुद्धसत्त्वे परे लीनो जीवः सैन्धवपिण्डवत् ॥ १६४ ॥  
मोहजालकसङ्घातं विश्वं पश्यति स्वप्नवत् ।  
सुषुप्तिवद्यश्चरति स्वभावपरिनिश्चलः ॥ १६५ ॥  
निर्वाणपदमाश्रित्य योगी कैवल्यमश्नुत इत्युपनिषत् ॥  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
ॐ शान्तिः शान्तिः शान्तिः ॥  
इति त्रिशिखिब्राह्मणोपनिषत्समाप्ता ॥
