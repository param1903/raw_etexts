॥ ध्यानबिन्दूपनिषत् ॥  
  
ध्यात्वा यद्ब्रह्ममात्रं ते स्वावशेषधिया ययुः ।  
योगतत्त्वज्ञानफलं तत्स्वमात्रं विचिन्तये ॥  
ॐ सह नाववतु ॥ सह नौ भुनक्तु ॥  
सह वीर्यं करवावहै ॥  
तेजस्विनावधीतमस्तु मा विद्विषावहै ॥  
ॐ शान्तिः शान्तिः शान्तिः ॥  
  
ब्रह्मध्यानयोगमहिमा -  
यदि शैलसमं पापं विस्तीर्णं बहुयोजनम् ।  
भिद्यते ध्यानयोगेन नान्यो भेदः कदाचन ॥ १ ॥  
बीजाक्षरं परं बिन्दु नादो तस्योपरि स्थितम् ।  
सशब्दश्चाक्षरे क्षीणे निःशब्दं परमं पदम् ॥ २ ॥  
अनाहतं तु यच्छब्दं तस्य शब्दस्य यत्परम् ।  
तत्परं विन्दते यस्तु स योगी छिन्नसंशयः ॥ ३ ॥  
  
ब्रह्मणः सूक्ष्मत्वं सर्वव्यापकत्त्वं च -  
वालाग्रशतसाहस्रं तस्य भागस्य भागिनः ।  
तस्य भागस्य भागार्धं तत्क्षये तु निरञ्जनम् ॥ ४ ॥  
पुष्पमध्ये यथा गन्धः पयोमध्ये यथा घृतम् ।  
तिलमध्ये यथा तैलं पाषाणेष्विव काञ्चनम् ॥ ५ ॥  
एवं सर्वाणि भूतानि मणौ सूत्र इवात्मनि ।  
स्थिरबुद्धिरसम्मूढो ब्रह्मविद्ब्रह्मणि स्थितः ॥ ६ ॥  
तिलानां तु यथा तैलं पुष्पे गन्ध इवाश्रितः ।  
पुरुषस्य शरीरे तु सबाह्याभ्यन्तरे स्थितः ॥ ७ ॥  
वृक्षं तु सकलं विद्याच्छाया तस्यैव निष्कला ।  
सकले निष्कले भावे सर्वत्रात्मा व्यवस्थितः ॥ ८ ॥  
  
प्राणस्वरूपम् -  
ओमित्येकाक्षरं ब्रह्म ध्येयं सर्वं मुमुक्षिभिः ।  
पृथिव्यग्निश्च ऋग्वेदो भूरित्येव पितामहः ॥ ९ ॥  
अकारे तु लयं प्राप्ते प्रथमे प्रणवांशके ।  
अन्तरिक्ष यजुर्वायुर्भुवो विष्णुर्जनार्दनः ॥ १० ॥  
उकारे तु लयं प्राप्ते द्वितीये प्रणवांशके ।  
द्यौः सूर्यः सामवेदश्च स्वरित्येव महेश्वरः ॥ ११ ॥  
मकारे तु लयं प्राप्ते तृतीये प्रणवांशके ।  
अकारः पीतवर्णः स्याद्‌रजोगुण उदीरितः ॥ १२ ॥  
उकारः सात्त्विकः शुक्लो मकारः कृष्णतामसः ।  
अष्टाङ्गं च चतुष्पादं त्रिस्थानं पञ्चदैवतम् ॥ १३ ॥  
ओङ्कारं यो न जानाति ब्रह्मणो न भवेत्तु सः ।  
  
प्रणवध्यानविधिः -  
प्रणवो धनुः शरो ह्यात्मा ब्रह्म तल्लक्ष्यमुच्यते ॥ १४ ॥  
अप्रमत्तेन वेद्धव्यं शरवत्तन्मयो भवेत् ।  
निवर्तन्ते क्रियाः सर्वास्तस्मिन्दृष्टे परावरे ॥ १५ ॥  
ओङ्कारप्रभवा देवा ओङ्कारप्रभवाः स्वराः ।  
ओङ्कारप्रभवं सर्वं त्रैलोक्यं सचराचरम् ॥ १६ ॥  
ह्रस्वो दहति पापानि दीर्घः सम्पत्प्रदोऽव्ययः ।  
अर्धमात्रा समायुक्तः प्रणवो मोक्षदायकः ॥ १७ ॥  
तैलधारामिवाच्छिन्नं दीर्घघण्टानिनादवत् ।  
अवाच्यं प्रणवस्याग्रं यस्तं वेद स वेदवित् ॥ १८ ॥  
  
प्राणायामपूर्वक प्रणवध्यानम् -  
हृत्पद्मकर्णिकामध्ये स्थिरदीपनिभाकृतिम् ।  
अङ्गुष्ठमात्रमचलं ध्यायेदोङ्कारमीश्वरम् ॥ १९ ॥  
इडया वायुमापुर्य पूरयित्वोदरस्थितम् ।  
ओङ्कारं देहमध्यस्थं ध्यायेज्ज्वालावलीवृतम् ॥ २० ॥  
ब्रह्मा पूरक इत्युक्तो विष्णुः कुम्भक उच्यते ।  
रेचो रुद्र इति प्रोक्तः प्राणायामस्य देवताः ॥ २१ ॥  
  
प्रकारान्तरेण प्रणवध्यानम् -  
आत्मानमरणिं कृत्वा प्रणवं चोत्तरारणिम् ।  
ध्याननिर्मथनाभ्यासादेवं पश्येन्निगूढवत् ॥ २२ ॥  
ओङ्कारध्वनिनादेन वायोः संहरणान्तिकम् ।  
यावद्‌बलं समादध्यात्सम्यङ्नादलयावधि ॥ २३ ॥  
गमागमस्थं गमनादिशून्यं  
     ओङ्कारमेकं रविकोटिदीप्तिम् ।  
पश्यन्ति ये सर्वजनान्तरस्थं  
     हंसात्मकं ते विरजा भवन्ति ॥ २४ ॥  
  
सविशेषब्रह्मध्यानम् -  
यन्मनस्त्रिजगत्सृष्टिस्थितिप्रलयकर्मकृत् ।  
तन्मनो विलयं याति तद्विष्णोः परमं पदम् ॥ २५ ॥  
अष्टपत्रं तु हृत्पद्मं द्वात्रिंशत्केसरान्वितम् ।  
तस्य मध्यगतो भानुर्भानुमध्यगतः शशी ॥ २६ ॥  
शशिमध्यगतो वह्निर्वह्निमध्यगता प्रभा ।  
प्रभामध्यगतं पीठं नानारत्नप्रवेष्टितम् ॥ २७ ॥  
तस्य मध्यगतं देवं वासुदेवं निरञ्जनम् ।  
श्रीवत्सकौस्तुभोरस्कं मुक्तामणिविभूषितम् ॥ २८ ॥  
शुद्धस्फटिकसङ्काशं चन्द्रकोटिसमप्रभम् ।  
एवं ध्यायेन्महाविष्णुमेवं वा विनयान्वितः ॥ २९ ॥  
  
त्रिमूर्तिध्यानम् -  
अतसीपुष्पसङ्काशं नाभिस्थाने प्रतिष्ठितम् ।  
चतुर्भुजं महाविष्णुं पूरकेण विचिन्तयेत् ॥ ३० ॥  
कुम्भकेन हृदिस्थाने चिन्तयेत्कमलासनम् ।  
ब्रह्माणं रक्तगौराभं चतुर्वक्त्रं पितामहम् ॥ ३१ ॥  
रेचकेन तु विद्यात्मा ललाटस्थं त्रिलोचनम् ।  
शुद्धस्फटिकसङ्काशं निष्कलं पापनाशनम् ॥ ३२ ॥  
  
हृदये ध्यानं तत्फलं च -  
अब्जपत्रमधःपुष्पमूर्ध्वनालमधोमुखम् ।  
कदलीपुष्पसङ्काशं सर्ववेदमयं शिवम् ॥ ३३ ॥  
शताब्दं शतपत्राढ्यं विप्रकीर्णाब्जकर्णिकम् ।  
तत्रार्कचन्द्रवह्नीनामुपर्युपरि चिन्तयेत् ॥ ३४ ॥  
पद्मस्योद्घाटनं कृत्वा सूर्यचन्द्राग्निवर्चसः ।  
तस्य हृद्‌बीजमाहृत्य आत्मानं चरते ध्रुवम् ॥ ३५ ॥  
त्रिस्थानं च त्रिमार्गं च त्रिब्रह्म च त्रयाक्षरम् ।  
त्रिमात्रमर्धमात्रं वा यस्तं वेद स वेदवित् ॥ ३६ ॥  
तैलधारमिवाच्छिन्नं दीर्घघण्टानिनादवत् ।  
अवाच्यप्रणवस्याग्रं यस्तं वेद स वेदवित् ॥ ३७ ॥  
  
ब्रह्मायतने प्राणविलापनम् -  
यथैवत्पलनालेन तोयमाकर्षयेन्नरः ।  
तथैवोत्कर्षयेद्वायुं योगी योगपथे स्थितः ॥ ३८ ॥  
अर्धमात्रात्मकं कृत्वा कोशीभूतं तु पङ्कजम् ।  
कर्षयेन्नालमात्रेण भ्रुवोर्मध्ये लयं नयेत् ॥ ३९ ॥  
भ्रुर्मध्ये तु ललाटे तु नासिकायास्तु मूलतः ।  
जानीयादमृतस्थानं तद्ब्रह्मायतनं महत् ॥ ४० ॥  
  
षडङ्गयोगः -  
आसनं प्राणसंरोधः प्रत्याहारश्च धारणा ।  
ध्यानं समाधिरेतानि योगाङ्गानि भवन्ति षट् ॥ ४१ ॥  
  
आसनचतुष्टयम् -  
आसनानि च तावन्ति यावन्त्यो जीवजातयः ।  
एतेषां अतुलान् भेदान् विजानाति महेश्वरः ॥ ४२ ॥  
सिद्धं भद्रं तथा सिंहं पद्मं चेति चतुष्टयम् ।  
  
योनिस्थानम् -  
आधारं प्रथमं चक्रं स्वाधिष्ठानं द्वितीयकम् ॥ ४३ ॥  
योनिस्थानं तयोर्मध्ये कामरूपं निगद्यते ।  
आधाराख्ये गुदस्थाने पङ्कजं यच्चतुर्दलम् ॥ ४४ ॥  
तन्मध्ये प्रोच्यते योनिः कामाख्या सिद्धवन्दिता ।  
योनिमध्ये स्थितं लिङ्गं पश्चिमाभिमुखं तथा ॥ ४५ ॥  
मस्तके मणिवद्‌भिन्नं यो जानाति स योगवित् ।  
  
मूलाधारादि चतुश्चक्रस्वरूपम् -  
तप्तचामीकराकारं तडिल्लेखेव विस्फुरत् ॥ ४६ ॥  
चतुरस्रमुपर्यग्नेरधो मेढ्रात्प्रतिष्ठितम् ।  
स्वशब्देन भवेत्प्राणः स्वाधिष्ठानं तदाश्रयम् ॥ ४७ ॥  
स्वाधिष्ठानं ततश्चक्रं मेढ्रमेव निगद्यते ।  
मणिवत्तन्तुना यत्र वायुना पूरितं वपुः ॥ ४८ ॥  
तन्नाभिमण्डलं चक्रं प्रोच्यते मणिपूरकम् ।  
द्वादशारमहाचक्रे पुण्यपापनियन्त्रितः ॥ ४९ ॥  
तावज्जीवो भ्रमत्येवं यावत्तत्त्वं न विन्दति ।  
  
नाडीचक्रम् -  
ऊर्ध्वं मेढ्रादथो नाभेः कन्दो योऽस्ति खगाण्डवत् ॥ ५० ॥  
तत्र नाड्यः समुत्पन्नाः सहस्राणि द्विसप्ततिः ।  
तेषु नाडीसहस्रेषु द्विसप्ततिरुदाहृताः ॥ ५१ ॥  
प्रधानाः प्राणवाहिन्यो भूयस्तत्र दश स्मृताः ।  
इडा च पिङ्गला चैव सुषुम्ना च तृतीयका ॥ ५२ ॥  
गान्धारी हस्तिजिह्वा च पूषा चैव यशस्विनि ।  
अलम्बुसा कुहूरत्र शङ्खिनी दशमी स्मृता ॥ ५३ ॥  
एवं नाडीमयं चक्रं विज्ञेयं योगिनां सदा ।  
सततं प्राणवाहिन्यः सोम सूर्याग्निदेवताः ॥ ५४ ॥  
इडापिङ्गलासुषुम्नास्तिस्रो नाड्यः प्रकीर्तिताः ।  
इडा वामे स्थिता नाडी पिङ्गला दक्षिणे स्थिता ॥ ५५ ॥  
सुषुम्ना मध्यदेशस्था प्राणमार्गास्त्रयः स्मृताः ।  
  
प्राणादिदशवायवः -  
प्राणोऽपानः समानश्चोदानो व्यानस्तथैव च ॥ ५६ ॥  
नागः कूर्मः कृकरको देवदत्तो धनञ्जयः ।  
प्राणाद्याः पञ्च विख्याता नागाद्याः पञ्च वायवः ॥ ५७ ॥  
एते नाडीसहस्रेषु वर्तन्ते जीवरूपिणः ।  
  
जीवस्य प्राणापानवशत्वम् -  
प्राणापानवशो जीवो ह्यधश्चोर्ध्वं च धावति ॥ ५८ ॥  
वामदक्षिणमार्गेण चञ्चलत्वान्न दृश्यते ।  
आक्षिप्तो भुजदण्डेन यथोच्चलति कन्दुकः ॥ ५९ ॥  
प्राणापानसमाक्षिप्तस्तद्वज्जीवो न विश्रमेत् ।  
  
योगकाले प्राणापानैक्यम् -  
अपानात्कर्षति प्राणोऽपानः प्राणाच्च कर्षति ॥ ६० ॥  
खगरज्जुवदित्येतद्यो जानाति स योगवित् ।  
  
अजपाहंसविद्या -  
हकारेण बहिर्याति सकारेण विशेत्पुनः ॥ ६१ ॥  
हंसहंसेत्यमुं मन्त्रं जीवो जपति सर्वदा ।  
शतानि षड् दिवारात्रं सहस्राणेकविंशतिः ॥ ६२ ॥  
एतन्सङ्ख्याऽन्वितं मन्त्रं जीवो जपति सर्वदा ।  
अजपा नाम गायत्री योगिनां मोक्षदा सदा ॥ ६३ ॥  
अस्याः सङ्कल्पमात्रेण नरः पापैः प्रमुच्यते ।  
अनया सदृशी विद्या अनया सदृशो जपः ॥ ६४ ॥  
अनया सदृशं पुण्यं न भूतं न भविष्यति ।  
  
कुण्डलिनीबोधनेन मोक्षद्वारविभेदनम् -  
येन मार्गेण गन्तव्यं ब्रह्मस्थानं निरामयम् ॥ ६५ ॥  
मुखेनाच्छाद्य तद्द्वारं प्रसुप्ता परमेश्वरी ।  
प्रबुद्धा वह्नियोगेन मनसा मरुता सह ॥ ६६ ॥  
सूचिवद्‌गुणमादाय व्रजत्यूर्ध्वं सुषुम्नया ।  
उद्घाटयेत्कपाटं तु यथा कुञ्चिकया हठात् ॥ ६७ ॥  
कुण्डलिन्या तया योगी मोक्षद्वारं विभेदयेत् ॥ ६८ ॥  
कृत्वा सम्पुटितौ करौ दृढतरं  
     बध्वाऽथ पद्मासनम् ।  
गाढं वक्षसि सन्निधाय चुबुकं  
     ध्यानं च तच्चेतसि ॥  
वारंवारममपातमूर्ध्वमनिलं  
     प्रोच्चारयन्पूरितम् ।  
मुञ्चन्प्राणमुपैति बोधमतुलं  
     शक्तिप्रभावान्नरः ॥ ६९ ॥  
  
ब्रह्मचर्यादिना कुण्डलिनीबोधः -  
पद्मासनस्थितो योगी नाडीद्वारेषु पूरयन् ।  
मारुतं कुम्भयन्यस्तु स मुक्तो नात्र संशयः ॥ ७० ॥  
अङ्गानां मर्दनं कृत्वा श्रमजातेन वारिणा ।  
कट्वम्ललवणत्यागी क्षीरपानरतः सुखी ॥ ७१ ॥  
ब्रह्मचारी मिताहारी योगी योगपरायणः ।  
अब्दादूर्ध्वं भवेत्सिद्धो नात्र कार्या विचारणा ॥ ७२ ॥  
कन्दोर्ध्वकुण्डली शक्तिः स योगी सिद्धिभाजनम् ।  
  
बन्धत्रयम् -  
अपानप्राणयोरैक्यं क्षयन्मूत्रपुरीषयोः ॥ ७३ ॥  
युवा भवति वृद्धोऽपि सततं मूलबन्धनात् ।  
पार्ष्णिभागेन सम्पीड्य योनिमाकुञ्चयेद्‌गुदम् ॥ ७४ ॥  
अपानमूर्ध्वमुत्कृष्य मूलबन्धोऽयमुच्यते ।  
उड्याणं कुरुते यस्मादविश्रान्तमहाखगः ॥ ७५ ॥  
उड्डियाणं तदेव स्यात्तत्र बन्धो विधीयते ।  
उदरे पश्चिमं ताणं नाभेरूर्ध्वं तु कारयेत् ॥ ७६ ॥  
उड्डियाणोऽप्ययं बन्धो मृत्युमातङ्गकेसरी ।  
बध्नाति हि शिरोजातमधोगामिनभोजलम् ॥ ७७ ॥  
ततो जालन्धरो बन्धः कण्ठदुःखौघनाशनः ।  
जालन्धरे कृते बन्धे कण्ठसङ्कोचलक्षणे ॥ ७८ ॥  
  
खेचरीमुद्राऽभ्यासः -  
न पीयूषं पतत्यग्नौ न च वायुः प्रधावति ।  
कपालकुहरे जिह्वा प्रविष्टा विपरीतगा ॥ ७९ ॥  
भ्रुवोरन्तर्गता दृष्टिर्मुद्रा भवति खेचरी ।  
न रोगो मरणं तस्य न निद्रा न क्षुधा तृषा ॥ ८० ॥  
न च मूर्च्छा भवेत्तस्य यो मुद्रां वेत्ति खेचरीम् ।  
पीड्यते न च रोगेण लिप्यते न च कर्मणा ॥ ८१ ॥  
बध्यते न च कालेन यस्य मुद्राऽस्ति खेचरी ।  
चित्तं चरति खे यस्माज्जिह्वा भवति खेगता ॥ ८२ ॥  
तेनैषा खेचरी नाम मुद्रा सिद्धनमस्कृता ।  
  
खेचर्यभ्यासेन वज्रोळिसिद्धिः -  
खेचर्या मुद्रया यस्य विवरं लम्बिकोर्ध्वतः ॥ ८३ ॥  
बिन्दुः क्षरति नो यस्य कामिन्यालिङ्गितस्य च ।  
यावद्‌बिन्दुः स्थितो देहे तावन्मृत्युभयं कुतः ॥ ८४ ॥  
यावद्‌बद्धा नभोमुद्रा तावद्‌बिन्दुर्न गच्छति ।  
गलितोऽपि यदा बिन्दुः सम्प्राप्तो योनिमण्डले ॥ ८५ ॥  
व्रजत्यूर्ध्वं हठाच्छक्त्या निबद्धो योनिमुद्रया ।  
  
द्विविधबिन्द्वैक्यबोधतो जीवन्मुक्तत्वम् -  
स एव द्विविधो बिन्दुः पाण्डरो लोहितस्तथा ॥ ८६ ॥  
पाण्डरं शुक्रमित्याहुर्लोहिताख्यं महारजः ।  
विद्रुमद्रुमसङ्काशं योनिस्थाने स्थितं रजः ॥ ८७ ॥  
शशिस्थाने वसेद्‌बिन्दुःस्तयोरैक्यं सुदुर्लभम् ।  
बिन्दुः शिवो रजः शक्तिर्बिन्दुरिन्दू रजो रविः ॥ ८८ ॥  
उभयोः सङ्गमादेव प्राप्यते परमं वपुः ।  
वायुना शक्तिचालेन प्रेरितं खे यथा रजः ॥ ८९ ॥  
रविणैकत्वमायाति भवेद्दिव्यं वपुस्तदा ।  
शुक्लं चन्द्रेण संयुक्तं रजः सूर्यसमन्वितम् ॥ ९० ॥  
द्वयोः समरसीभावं यो जानाति स योगवित् ।  
  
महामुद्राऽभ्यासः -  
शोधनं मलजालानां घटनं चन्द्रसूर्ययोः ॥ ९१ ॥  
रसानां शोषणं सम्यङ् महामुद्राऽभिधीयते ॥ ९२ ॥  
वक्षोन्यस्तहनुर्निपीड्य सुषिरं योनेश्च वामाङ्‌घ्रिणा  
हस्ताभ्यामनुधारयन् प्रविततं पादं तथा दक्षिणम् ॥  
आपूर्य श्वसनेन कुक्षियुगलं बध्वा शनैरेचये-  
देषा पातकनाशिनी ननु महामुद्रा नृणां प्रोच्यते ॥ ९३ ॥  
  
हृदये आत्मसाक्षात्कारः -  
अथात्मनिर्णयं व्याख्यास्ये - हृदिस्थाने अष्टदलपद्मं वर्तते तन्मध्ये रेखावलयं कृत्वा जीवात्मरूपं ज्योतीरूपमणुमात्रं वर्तते । तस्मिन्सर्वं प्रतिष्ठितं भवति सर्वं जानाति सर्वं करोति सर्वमेतच्चरितमहं कर्ताऽहं भोक्ता सुखी दुःखी काणः खञ्जो बधिरो मूकः कृशः स्थूलोऽनेन प्रकारेण स्वतन्त्रवादेन वर्तते ॥ ९३-१ ॥  
पूर्वदले विश्रमते पूर्वं दलं श्वेतवर्णं तदा भक्तिपुरःसरं धर्मे मतिर्भवति ॥ ९३-२ ॥  
यदाऽऽग्नेयदले विश्रमते तदाग्नेयदलं रक्तवर्णं तदा निद्रालस्य मतिर्भवति ॥ ९३-३ ॥  
यदा दक्षिणदले विश्रमते तद्दक्षिणदलं कृष्णवर्णं तदा द्वेषकोपमतिर्भवति ॥ ९३-४ ॥  
यदा नैर्ऋतदले विश्रमते तन्नैर्ऋतदलं नीलवर्णं तदा पापकर्महिंसामतिर्भवति ॥ ९३-५ ॥  
यदा पश्चिमदले विश्रमते तत्पश्चिमदलं स्फटिकवर्णं तदा क्रीडाविनोद मतिर्भवति ॥ ९३-६ ॥  
यदा वायव्यदले विश्रमते वायव्यदलं माणिक्यवर्णं तदा गमनचलनवैराग्यमतिर्भवति ॥ ९३-७ ॥  
यदोत्तरदले विश्रमते तदुत्तरदलं पीतवर्णं तदा सुखशृङ्गारमतिर्भवति ॥ ९३-८ ॥  
यदेशानदले विश्रमते तदीशानदलं वैडूर्यवर्णं तदा दानादिकृपामतिर्भवति ॥ ९३-९ ॥  
यदा सन्धिसन्धिषु मतिर्भवति तदा वातपित्तश्लेष्ममहाव्याधिप्रकोपो भवति ॥ ९३-१० ॥  
यदा मध्ये तिष्ठति तदा सर्वं जानाति गायति नृत्यति पठत्यानन्दं करोति ॥ ९३-११ ॥  
यदा नेत्रश्रमो भवति श्रमनिर्भरणार्थं प्रथमरेखावलयं कृत्वा मध्ये निमज्जनं कुरुते प्रथमरेखा बन्धूकपुष्पवर्णं तदा निद्रावस्था भवति । निद्रावस्थामध्ये स्वप्नावस्था भवति । स्वप्नावस्थामध्ये दृष्टं श्रुतमनुमानसम्भववार्ता इत्यादिकल्पनां करोति तदादिश्रमो भवति ॥ ९३-१२ ॥  
श्रमनिर्हरणार्थं द्वितीयरेखावलयं कृत्वा मध्ये निमज्जनं कुरुते द्वितीयरेखा इन्द्रकोपवर्णं तदा सुषुप्त्यवस्था भवति सुषुप्तौ केवलपरमेश्वरसम्बन्धिनी बुद्धिर्भवति नित्यबोधस्वरूपा भवति पश्चात्परमेश्वरस्वरूपेण प्राप्तिर्भवति ॥ ९३-१३ ॥  
तृतीयरेखावलयं कृत्वा मध्ये निमज्जनं कुरुते तृतीयरेखा पद्मरागवर्णं तदा तुरीयावस्था भवति तुरीये केवलपरमात्मसम्बन्धिनी मतिर्भवति नित्यबोधस्वरूपो भवति तदा ’शनैः शनैरुपरमेद्बुद्ध्या धृतिगृहीतयात्मसंस्थं मनः कृत्वा न किञ्चिदपि चिन्तयेत्’ ॥ ९३-१४ ॥  
तदा प्राणापानयोरैक्यं कृत्वा सर्वं विश्वमात्मस्वरूपेण लक्ष्यं धारयति । यदा तुरीयातीतावस्था तदा सर्वेषामानन्दस्वरूपो भवति द्वन्द्वातीतो भवति यावद्देहधारणा वर्तते तावत्तिष्ठति पश्चात्परमात्मस्वरूपेण प्राप्तिर्भवति इत्यनेन प्रकारेण मोक्षो भवतीदमेवात्मदर्शनोपायं भवन्ति ॥ ९३-१५ ॥  
चतुष्पथसमायुक्तमहाद्वारगवायुना ।  
सह स्थितत्रिकोणार्धगमने दृश्यतेऽच्युतः ॥ ९४ ॥  
  
नादानुसन्धानतः आत्मदर्शनम् -  
पूर्वोक्तत्रिकोणस्थानादुपरि पृथिव्यादिपञ्चवर्णकं ध्येयम् ।  
प्राणादिपञ्चवायुश्च बीजं वर्णं च स्थानकम् ।  
यकारं प्राणबीजं च नीलजीमूतसन्निभम् ।  
रकारमग्निबीजं च अपानादित्यसन्निभम् ॥ ९५ ॥  
लकारं पृथिवीरूपं व्यानं बन्धूकसन्निभम् ।  
वकारं जीवबीजं च उदानं शङ्खवर्णकम् ॥ ९६ ॥  
हकारं वियत्स्वरूपं च समानं स्फटिकप्रभम् ।  
हृन्नाभिनासाकण्ठ पादाङ्गुष्ठादिसंस्थितः ॥ ९७ ॥  
द्विसप्ततिसहस्राणि नाडीमार्गेषु वर्तते ।  
अष्टाविंशतिकोटीषु रोमकूपेषु संस्थितः ॥ ९८ ॥  
समानप्राण एकस्तु जीवः स एक एव हि ।  
रेचकादि त्रयं कुर्याद् दृढचित्तः समाहितः ॥ ९९ ॥  
शनैः समस्तमाकृष्य हृत्सरोरुहकोटरे ।  
प्राणापानौ च बध्वा तु प्रणवेन समुच्चरेत् ॥ १०० ॥  
कण्ठसङ्कोचनं कृत्वा लिङ्गसङ्कोचनं तथा ।  
मूलाधारात्सुषुम्ना च बिसतन्तुनिभा शुभा ॥ १०१ ॥  
अमूर्तो वर्तते नादो वीणादण्डसमुत्थितः ।  
शङ्खनादादिभिश्चैव मध्यमेव ध्वनिर्यथा ॥ १०२ ॥  
व्योमरन्ध्रगतो नादो मायूरं नादमेव च ।  
कपालकुहरे मध्ये चतुर्द्वारस्य मध्यमे ॥ १०३ ॥  
तदात्मा राजते तत्र यथा व्योम्नि दिवाकरः ।  
कोदण्डद्वयमध्ये तु ब्रह्मरन्ध्रेषु शक्ति च ॥ १०४ ॥  
स्वात्मानं पुरुषं पश्येन्मनस्तत्र लयं गतम् ।  
रत्नानि ज्योत्स्निनादं तु बिन्दुमाहेश्वरं पदम् ॥ १०५ ॥  
य एवं वेद पुरुषः स कैवल्यं समश्नुते इत्युपनिषत् ॥ १०६ ॥  
ॐ सह नाववतु ॥ सह नौ भुनक्तु ॥  
सह वीर्यं करवावहै ॥  
तेजस्विनावधीतमस्तु मा विद्विषावहै ॥  
ॐ शान्तिः शान्तिः शान्तिः ॥  
इति ध्यानबिन्दूपनिषत्समाप्ता ॥  
  
  
GO TOP
