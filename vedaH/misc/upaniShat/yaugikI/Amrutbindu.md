॥ अमृतबिन्दुपनिषद ॥  
  
ॐ भद्रं कर्णेभिः शृणुयाम देवाः भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।  
ॐ शान्तिः शान्तिः शान्तिः । हरिः ॐ ॥  
  
मन एव बन्धमोक्षयोः कारणम् -  
मनो हि द्विविधं प्रोक्तं शुद्धं चाशुद्धमेव च ।  
अशुद्धं कामसङ्कल्पं शुद्धं कामविवर्जितम् ॥ १ ॥  
मन एव मनुष्याणां कारणं बन्धमोक्षयोः ।  
बन्धाय विषयासक्तं मुक्त्यै निर्विषयं स्मृतम् ॥ २ ॥  
  
मनोनिरोधो मोक्षोपायः -  
यतो निर्विष्यस्यास्य मनसो मुक्तिरिष्यते ।  
अतो निर्विषयं नित्यं मनः कार्यं मुमुक्षुणा ॥ ३ ॥  
निरस्तनिषयासङ्‌गं सन्निरुद्धं मनो हृदि ।  
यदायात्युन्मनोऽभावं तदा तत्परमं पदम् ॥ ४ ॥  
तावदेव निरोद्धव्यं यावद्‌धृति गतं क्षयम् ।  
एतज्ज्ञानं च मोक्षं च शेषो न्यायश्च विस्तरः ॥ ५ ॥  
  
ब्रह्मज्ञानेन ब्रह्मभावप्राप्तिः -  
नैव चिन्त्यं न चाचिन्त्यं न चिन्त्यं चिन्त्यमेव च ।  
पक्षपातविनिर्मुक्तं ब्रह्म सम्पद्यते तदा ॥ ६॥  
  
सविशेषब्रह्मानुसन्धानेन निर्विशेषब्रह्मादिगमः -  
स्वरेण सन्धयेद्योगमस्वरं भावयेत्परम् ।  
अस्वरेणानुभावेन नाभावो भाव इष्यते ॥ ७ ॥  
तदेव निष्कलं ब्रह्म निर्विकल्पं निरञ्जनम् ।  
तद्‌ब्रह्माहं इति ज्ञात्वा ब्रह्म सम्पद्यते ध्रुवम् ॥ ८ ॥  
निर्विकल्पमनन्तं च हेतुदृष्टान्तवर्जितम् ।  
अप्रमेयमनाद्यं च यत् ज्ञात्वा मुच्यते बुधः ॥ ९ ॥  
न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्तः इत्येषा परमार्थता ॥ १० ॥  
  
आत्मनः एकत्वम् -  
एक एवाऽऽत्मा मन्तव्यो जाग्रत्स्वप्नसुषुप्तिषु ।  
स्थानत्रयव्यतीतस्य पुनर्जन्म न विद्यते ॥ ११ ॥  
एक एव हि भूतात्मा भूते भूते व्यवस्थितः ।  
एकधा बहुधा चैव दृष्यते जलचन्द्रवत् ॥ १२ ॥  
  
आत्मनो जन्मनाशराहित्यम् -  
घटसंवृतमाकाशं नीयमानो घटे यथा ।  
घटो लीयेत नाऽकाशः तद्‌वज्जीवो नभोपमः ॥ १३ ॥  
घटवद्‌विविधाकारं भिद्यमानं पुनः पुनः ।  
तद्‌‌भेदे न च जानाति स जानाति च नित्यशः ॥ १४ ॥  
  
निरुपाधिकात्मदर्शनम् -  
शब्दमायावृतो नैव तमसा याति पुष्करे ।  
भिन्ने तमसि चैकत्वमेएक एवानुपश्यति ॥ १५ ॥  
शब्दब्रह्मध्यानेन परब्रह्माधिगमः -  
शब्दाक्षरं परं ब्रह्म तस्मिन्क्षीणे यदक्षरम् ।  
तद्विद्वानक्षरं ध्यायेद्यदिच्छेच्छान्तिमात्मनः ॥ १६ ॥  
द्वे विद्ये वेदितव्ये तु शब्दब्रह्म परं च यत् ।  
शब्दब्रह्माणि निष्णातः परं ब्रह्माधिगच्छति ॥ १७ ॥  
ग्रन्थमभ्यस्य मेधावी ज्ञानविज्ञानतत्परः ।  
पलालमिव धान्यार्यी त्यजेद्ग्रन्थमशेषतः ॥ १८ ॥  
  
सर्वभूतप्रत्यगात्मनः एकत्वम् -  
गवामनेकवर्णानां क्षीरस्याप्येकवर्णता ।  
क्षीरवत्पश्यते ज्ञानं लिङ्‌गिनस्तु गवां यथा ॥ १९ ॥  
घृतमिव पयसि निगूढं भूते भूते च वसति विज्ञानम् ।  
सततं मनसि मन्थयितव्यं मनु मन्थानभूतेन ॥ २० ॥  
  
तत्साक्षात्कारसाधनं ध्यानम् -  
ज्ञाननेत्रं समाधाय चोद्धरेद्‌वह्निवत् परम् ।  
निष्कलं निश्चलं शान्तं तद्‌ब्रह्माहमिति स्मृतम् ॥ २१ ॥  
सर्वभूताधिवासं यद्‌भूतेषु च वसत्यपि ।  
सर्वानुग्राहकत्वेन तदस्म्यहं वासुदेवः तद्स्म्यहं वासुदेवः ॥ २२ ॥  
ॐ भद्रं कर्णेभिः शृणुयाम देवाः भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।  
ॐ शान्तिः शान्तिः शान्तिः । हरिः ॐ ॥  
॥ इत्यथर्ववेदे अमृत्बिन्दूपनिषत्समाप्ता ॥  
  
  
GO TOP
