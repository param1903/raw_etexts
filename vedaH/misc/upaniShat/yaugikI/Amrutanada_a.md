॥ आमृतनाद उपनिषद् ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ॥ ॐ शान्तिः शान्तिः शान्तिः ॥  
  
बहुतेक उपनिषदान्तून असे दिसून येते की उपनिषद म्हणजे ज्ञानप्राप्तीसाठी कोणा साधकाने आपल्या गुरूला वा कोणी अधिकारी पुरुषाला मार्गदर्शनार्थ विचारलेल्या प्रश्नोत्तररूपी संवाद. जो अधिकारी असतो तो परमेश्वराचे 'शाब्दिक' ज्ञान (शास्त्र) ह्यात तर पारङ्गत असतोच पण तो 'ब्रह्म'धिष्ठितही असतोच. आणि शिष्य, साधकही बराच काळ तप केलेला असतो. बर्याच उपनिषदान्तून शिष्य कोण आणि मार्गदर्शक ऋषि कोण ह्याचा उल्लेख आढळत नाही. ह्या उपनिषदान्तही प्रस्तावना हा भाग नसून सरळ विषयाला हात घातलेला आढळतो. ह्या उपनिषदात ध्यान-धारणा, प्राणायाम इत्यादि अभ्यासाने ॐ काररूपी नाद ह्याला धरून ज्ञानप्राप्ति (मोक्ष) कशी साध्य करून घेता येईल ह्याचे मार्गदर्शन दिलेले आहे. म्हणून 'अमृत'नाद हे नांव पडले असावे.  
  
शास्त्राण्यधीत्य मेधावी अभ्यस्य च पुनः पुनः ।  
परमं ब्रह्म विज्ञाय उल्कावत्तान्यथोत्सृजेत् ॥ १ ॥  
  
ह्या उपनिषदान्त आलेले विवेचन कोणासाठी ? कारण स्वभाव वैशिष्ठ्य व प्रकृतिप्रमाणे प्रत्येक मनुष्यासाठी मोक्ष मिळविण्याचे अनेक मार्ग उपलब्ध आहेत. त्यापैली यत्नोभ्यास करू शकणार्या प्रकृतीच्या साधकासाठी हे उपनिषद आहे असे दिसते. पहिल्या मन्त्रात 'शास्त्राभ्यासाचे' वर्णन आले आहे. कुणासाठी ? मेधावी, म्हणजे ज्याला संसाराचे मिथ्यत्व पटलेले आहे पण अजून ज्ञानप्राप्ती व्हायची आहे असा बुद्धिमान. [संसार मिथ्या नाही. संसार - दृष्य विश्व - हे परमेश्वराचे शरीर आहे. (पहा - विष्णुसहस्रनाम यान्तील पहिले नाम 'विश्वं' ह्याची व्याख्या). पण ह्या शरीराचा 'शरीरी' ह्याची ज्ञानप्राप्ती म्हणजे मोक्ष. मग ह्या 'शरीरी'चे शरीर म्हणजेच सर्वकाही समजणे हेच संसाराचे मिथ्यत्व]. कैवल्य उपनिषदात ब्रह्मदेव म्हणतात 'त्यागेन एके अमृतत्वं आनशुः'. म्हणजे दृढ वैराग्य अङ्गी बाणल्याशिवाय ज्ञानप्राप्ति अशक्य. मग ज्याला ज्ञानप्राप्तिसाठी 'वैराग्य' ह्याचे महत्त्व समजले तो खरा मेधावी. त्याच्यासाठी शास्त्राञ्चे अध्ययन येथे सुचविण्यान्त आले आहे. कसा करायचा हा अभ्यास ? अभ्यस्य च पुनः पुनः - सतत वारंवार - पातञ्जली म्हणतात तसे 'स तु दीर्घकाल नैरन्तर्य सत्कारसेवितो'. पण इतका आटापिटा करण्याचे कारण काय ? कारण एकतर आपले उर्वरीत आयुष्य किती आहे हे माहित नसते, आणि उपलब्ध असलेल्या वेळेतील बराच काळ आळस व प्रमाद ह्यान्त व्यतीत होतो. म्हणुन 'यथा उल्कावत्' - जीवनाला इथे क्षणभर दिसणार्या विजेची उपमा देऊन हे जीवन - म्हणजे आपल्याला उपलब्ध असलेला समय - फारच अल्प व मर्यादीत आहे, असे विद्वान म्हणतात. तान् उत्सृजेत् - तान् शब्दाने इथे आळस व प्रमाद सुचविलेला आहे. कारण अध्ययनान्तील ही महान् विघ्ने आहेत. आधीच क्षणभङ्गुर म्हटलेल्या जीवनान्त त्याञ्च्यासाठी जेवढे स्थान तेवढीचा साधनेत क्षती, म्हणून आळस, प्रमाद याञ्चे सर्वस्वी उच्चाटन करीत अध्ययनान्त रत व्हावे. चला आता शास्त्राञ्चा अभ्यास केला, त्यात तो (परमेश्वर) गुणातीत आहे, त्याला नाम-रूप नाही, तो अवर्णनीय आहे इ. इ. कळले. आता पुढे काय ?  
  
ओङ्काररथमारुह्य विष्णुं कृत्वाथ सारथिम् ।  
ब्रह्मलोकपदान्वेषी रुद्राराधनतत्परः ॥ २ ॥  
  
विष्णु (अथवा आपले आराध्य दैवत) ह्याला आपल्या साधनेचा सारथी बनवून ब्रह्मलोकरुपी परमपदाचा शोध घेत म्हणचे त्याचे चिन्तन करीत अथवा देवाधिदेव भगवान रुद्राच्या उपासनेत सदा सर्वदा तल्लिन होऊन असावे. इथे हे नमूद करणे आवश्यक आहे कीं, जरी विष्णु, ब्रह्म, रुद्र अशी नांवे ह्या मन्त्रात आली असली तरी उपास्य देव एक अनन्त आणि गुणरहित (निर्गुण) परमेश्वरच निर्देशित केलेला आहे. कोणत्याही वस्तु (पदार्थ)ला नाम रूपाची उपाधी लागली की त्याला सीमा आली. कारण नाम-रूप असलेले जे कांही आहे ते कितीही विस्तारीत असले तरी त्याला मनाच्या कल्पने इतकी परिसीमा आलीच. कारण हे मनाचे वैशिष्ठ्य व त्याचा स्वभाव आहे. परमेश्वर कल्पना करू शकणार्या कुठल्याही पदार्थाहून भिन्न आहे, आणि यथार्थरूपाने त्याला नाम-रूपाची उपाधी लावताञ्च येत नाही. पण परमेश्वर मनाच्याही पलिकडचा असला तरी त्याचे चिन्तन नाम व रूप यान्नी गुन्थित व्यक्तित्वाच्या माध्यमान्तूनच शक्य आहे. म्हणून विष्णु, रुद्र इत्यादि नांवे. वैष्णव साधक, शैव पन्थ, शाक्त उपासक वा अशापैकी एखाद्या विशिष्ट 'पन्था'च्या भगवद् भक्तांसाठी हा उपदेश नसून तो कोणत्याही धर्मातल्या मुमुक्षुसाठी आहे हे समजून घेणे महत्त्वाचे.  
  
तावद्रथेन गन्तव्यं यावद्रथपथि स्थितः ।  
स्थात्वा रथपतिस्थानं रथमुत्सृज्य गच्छति ॥ ३ ॥  
  
रथपथि - ॐकाररूपी रथावर आरूढ असलेल्या साधकाला साधनेची आवश्यकता साध्य (ज्ञान) प्राप्तीपर्यन्तच. सर्वव्यापी आत्मतत्त्वाचे ज्ञान झाल्यावर साधना ही टाकावी लागत नाही, ती आपोआपच गळूण पडते. कारण तो स्वतःच साध्य बनतो. आळन्दीहून पण्ढरपूरसाठी निघालेल्या वारकरीसाठी पायी प्रवास ही साधना. पण्ढरपुरी पोहोचल्यावर प्रवासरूपी साधना गळणारच ना ? ह्या उपनिषदात जे साध्य आत्मतत्त्व, परब्रह्म इत्यादिचे वर्णनावर जास्त भर न देतां ते साध्य करण्यासाठी कितीतरी प्रकारें करता येणार्या साधनाञ्चेच वर्णन मुख्यत्वें आढळते. विविध उपासनाम्पैकी प्राणायामाद्वारे होणार्या उपासनेचे विशेषत्वाने वर्णन आढळते.  
  
मात्रालिङ्गपदं त्यक्त्वा शब्दव्यञ्जनवर्जितम् ।  
अस्वरेण मकारेण पदं सूक्ष्मं च गच्छति ॥ ४ ॥  
  
ॐ म्हणजे प्रणव, ह्यान्तील अ, उ वगैरे प्रत्येक मात्रेचे इतर ठिकाणी कितीतरी अर्थ प्रतिपादीत केलेले आहेत. त्या प्रत्येक अर्थरूपी मात्रेवर आरोपीत असलेल्या संसारिक (दृष्य) पदार्थाञ्चे चिन्तन करून पुढे त्याचा त्याग करावा (त्यक्त्वा) असे सुचविले आहे. म्हणजेच चिन्तन शेवटी तिथून हटवून त्याचे मूळ कारण अशा अव्यक्ताचे चिन्तन करणे होय. कारण परमतत्त्व 'अ' वर्गातील स्वर, 'क' (च, ट, प) वर्गातील व्यञ्जने ह्याहून कितीतरी पलिकडचे आहे म्हणून 'व्यञ्जन वर्जितम्'. कांहीवेळ प्रणवाचा सावकाश ध्यानपूर्वक जप करीत असतां हळूहळू 'म'च्या नादान्त साधकाला इतर संसारिक दृष्यें लोप पावल्याचे प्रत्ययास येते. पुढे त्याचा ('म'चा) वाचक जो ईश्वर त्याचेच ध्यान केन्द्रित केल्यास साधकाचा अती सूक्ष्म अवस्थेत प्रवेश होतो - सूक्ष्मं पदं गच्छति.  
  
शब्दादिविषयान्पञ्च मनश्चैवातिचञ्चलम् ।  
चिन्तयेदात्मनो रश्मीन्प्रत्याहारः स उच्यते ॥ ५ ॥  
  
सूर्याचे जसे किरण तद्वत् आत्म्याचे किरण म्हणजे त्याने व्याप्त असलेल्या शरीरस्थित ज्ञानेन्द्रिये व मन. किरणांवर सूर्याची पूर्ण सत्ता असते तशीच किरणान्नी प्रकाशित केलेल्या वस्तुमात्रांवरही त्याची सत्ता असतेच. पण सूर्य कधी किरणाम्मध्ये वा त्यान्नी प्रकाशित होणार्या वस्तुम्मध्ये रमत नाही. मनादि इन्द्रियें ह्याञ्ची नैसर्गिक धांव त्या त्या इन्द्रियाञ्च्या विषयाकडे असते. याला सम्प्रयोग म्हणतात (पा.योगसूत्र २.५४). पण चित्ताला ह्याम्पासून अलिप्त राहणे हे प्रयत्नसाध्य आहे. म्हणजे जीवात्म्याला विषय व विषयसङ्ग इथून चित्त काढून ते चित्त स्वतःमध्ये 'स्व'च्या शोधान्त लाऊन चिन्तन करणे. असे चिन्तन करतां करतां पुढे इन्द्रियेंही बाहेरच्या विषयाङ्कडे न धांवता त्याञ्च्या विषयांशी असम्प्रयोग व्हायला लागतो आणि इन्द्रियेंही चित्तामध्ये केन्द्रित व्हायला लागली कीं प्रत्याहार घडतो. इन्द्रियाञ्चा आपापल्या विषयाशी सम्बन्ध सुटून, त्या चित्ताच्या स्वरूपाचे अनुकरण करणे याला 'प्रत्याहार' म्हणतात. प्रत्यहारान्त इन्द्रिये चित्ताच्या स्वाधीन होतात. पण हे साधणे महाकठीणच. ज्ञानेश्वर माऊलीनी प्रत्याहाराला 'अधाडा' ( तुटलेल्या कड्यावर चढणे) ची उपमा दिली आहे. (ज्ञानेश्वरी. ६.५६).  
  
प्रत्याहारस्तथा ध्यानं प्राणायामोऽथ धारणा ।  
तर्कश्चैव समाधिश्च षडङ्गो योग उच्यते ॥ ६ ॥  
  
प्रत्याहार, ध्यान, प्राणायाम, धारणा, तर्क, समाधि ह्या सहा अङ्गान्नी युक्त साधनेला 'योग' म्हणतात. इथे आलेले 'तर्क' हे अङ्ग पाताञ्जलयोगमध्ये वेगळे गणलेले नाही. तसेच ब्रह्मविद्येच्या प्राप्तीकडे वळणारा साधक अन्तर्शुद्धीसाठी आवश्यक असणारे यम (अहिंसा, सत्य, अस्तेय, ब्रह्मचर्य व अपरिग्रह), नियम (शरीर व मनाचे शौच, सन्तोष, तप, स्वाध्याय-शास्त्राभ्यास, ईश्वराप्रित्यर्थ कर्म करणे), आसन सिध्यता (स्थैर्य) ह्याञ्च्या अनुष्ठानानन्तर इकडे वळतो हे बहुधा गृहीत धरलेले असावे असे दिसते.  
  
यथा पर्वतधातूनां दह्यन्ते धमनान्मलाः ।  
तथेन्द्रियकृता दोषा दह्यन्ते प्राणधारणात् ॥ ७ ॥  
  
पर्वतधातु म्हणजे पृथ्वीतून प्राप्त होणारे खनिज धातु पदार्थ. व्यवहारीक उपयोगासाठी त्यावर अग्निसंस्कार केल्याने मल-दोषाञ्चे भस्म झाले म्हणजे उरते ते शुद्ध धातु. तसेच प्राणायामरूपी तपाने इन्द्रियाङ्कडून केल्या गेलेल्या दोषाञ्चे भस्म करावे. प्राणायामाने इन्द्रियकृत पापाञ्ची क्षती कशी होईल ? इन्द्रियान्ना सामर्थ्य मिळते प्राणामुळे. प्राणशक्ति इन्द्रियाञ्च्या द्वारे भोग प्राप्तीसाठी खर्च होत होत भोगाञ्चा अतिरेक व्हायला लागला की पापे घडायला लागतात. कसे ? भोगाञ्चा अतिरेक होऊन त्या भोग्य वस्तूञ्चें प्राप्तिमध्ये कधी अडथळे निर्माण झाले तर काम-क्रोध बळावतात जे पापकृत्ये करवितात. 'अथ केन प्रयुक्तोयं पापं चरति पुरुषः ?' भग. गीता ३.३५) ह्या प्रश्नाला भ. गीतेत श्रीकृष्णाने काम-क्रोधान्ना नुसते महाशनो, महापाप्मा एवढेच नव्हे तर 'वैरीणम्' म्हटले आहे. प्राणायामाने प्राणशक्ति नियन्त्रित होते आणि रज-तम गुणाञ्चा क्षय होऊन सत्त्वगुणाची आपोआप वृद्धी व्हायला लागते. ततः क्षीयते प्रकाशावरणम् - पा. योग. २-५२. मग सत्त्ववृद्धी झाल्यावर रज-तमामुळे इन्द्रियान्द्वारे घडणारी पापकर्मे आपोआप कमी होणारच ना ?  
  
प्राणायामैर्दहेद्दोषान्धारणाभिश्च किल्बिषम् ।  
प्रत्याहारेण संसर्गान् ध्यानेनानीश्वरान्गुणान् ॥ ८॥  
  
मागील दोन मन्त्रात प्राणायाम आणि प्रत्याहाराचा उपाय सुचविला आहे. ह्या मन्त्रात परत प्राणायाम व प्रत्याहार ह्या अङ्गाञ्चा पुनः उच्चार करून धारणा व ध्यान ह्या अङ्गाचा उपयोग करीत अन्-ईश्वरीय म्हणजे आसुरी वृत्तीञ्चा क्षय करण्याचा उपदेश आहे. प्राणायाम, प्रत्याहाराच्या उत्तम अनुष्ठानानेच धारणा, ध्यान, समाधि ह्या अङ्गाम्मध्ये सुलभतेने प्रवेश होणे शक्य आहे हे पटविण्यासाठीञ्च बहुधा पुनः उल्लेख केला गेला असावा. प्राणायामाने इन्द्रिये पापकर्माम्पासून निवृत्त करीत, प्रत्याहाराने इन्द्रियाञ्च्या संसर्गापासून वृत्तीञ्ची शुद्धि करीत, धारणा (म्हणजे चित्ताला एका विशिष्ठ ठिकाणी बान्धून ठेवणे जे ह्याच्या पुढचे अङ्ग 'ध्यान' ह्याची प्राथमिक अवस्था आहे) आणि ध्यानाद्वारे आसुरी गुणाञ्चा नाश करावा. भ. गीतेच्या सतराव्या अध्यायान्त दैवी गुण २४ तर आसुरी गुण फक्त सहाच साङ्गितले आहेत. पण हे सहा अन्-ईश्वरी गुण जीवाला चौर्यांशी लक्ष योनिन्तून भटकायला लावतात.  
  
किल्बिषं हि क्षयं नीत्वा रुचिरं चैव चिन्तयेत् ॥ ९ ॥  
  
एवं दोषाञ्चा क्षय करून - रुचिरं - आपल्याला इष्ट असणार्या, आपल्या आवडणार्या रूपाचे चिन्तन करावे.  
  
रुचिरं रेचकं चैव वायोराकर्षणं तथा ।  
प्राणायामस्त्रयः प्रोक्ता रेचकपूरककुम्भकाः ॥ १० ॥  
  
येथून पुढे प्राणायामाच्या प्रक्रियेचे वर्णन सुरू होते. पूरक, रेचक व कुम्भक अशा तीन क्रिया केल्या जातात त्या कृतीला प्राणायाम असे म्हटले जाते. पूरक म्हणजे नासिकेद्वारे श्वासाबरोबर प्राणवायूस आन्त ओढून घेणे, रेचक म्हणजे हृदयान्तील (छातीतील) प्राणवायू आकाशात म्हणजे बाहेर फेकणे. कुम्भक म्हणजे पूरक रेचक रहित अवस्थेत राहणे. हा दोन प्रकारे होतो. पूरक केल्यावर श्वास रोखून धरणे हा झाला अन्तःकुम्भ आणि रेचक झाल्यावर परत श्वास आन्त घ्यायच्या आधी थोडा वेळ थाम्बणे हा झाला बाह्य कुम्भक. अशा प्रकारे प्राणायाम करतान्ना चित्त बाह्य विषयान्त गुन्तू नये ह्यासाठी परत - रुचिरं - पद देऊन इष्ट देवतेच्या मनोहारी रूपाचे ध्यान करावे असे सुचविले आहे. पुढील मन्त्रात हे ध्यान प्रणव वा गायत्रीमन्त्र ह्यावर लक्ष केन्द्रित करीत प्राणायामाच्या प्रक्रियेचे वर्णन आले आहे. पण एकदम अव्यक्त निर्गुण स्वरूपाचे ध्यान करणे सोपे नव्हे म्हणून रुचिरं पद देऊन इष्ट देवता - म्हणजे विशेषकरून त्या देवतेसम्बन्धी आपल्याला प्रिय वाटणारे असे विशेष गुण - जसे गणपतीची बुद्धिमत्ता, हनुमन्ताची शक्ति, शिवाचे तपसामर्थ्य इ. याञ्चे सगुणरूपी ध्यान करण्याचे सुचविले आहे.  
  
सव्याहृतिं सप्रणवां गायत्रीं शिरसा सह ।  
त्रिः पठेदायतप्राणः प्राणायामः स उच्यते ॥ ११ ॥  
  
व्याहृतींसहित गायत्री महामन्त्राचे अथवा प्रणवाचे मन्त्राने पूरक, रेचक व कुम्भक करतान्ना मानसिक आवर्तन करणे अशा प्रकारे एका आवर्तनाला एक प्राणायामाचे आवर्तन म्हटले जाते. व्याहृति म्हणजे काय ? थोडक्यात म्हणायचे झाले तर आपण ज्याला "लोक" म्हणतो (भूलोक, अन्तरिक्ष, स्वर्ग लोक इ.) असे सप्त लोक म्हणजे सात व्याहृति. भूः (पृथ्वीलोक वा मृत्युलोक), भुवः (अन्तरिक्ष - हा स्वर्ग व पृथ्वीच्या मध्ये आहे), स्वः वा सुवः (स्वर्गलोक), महः (महालोक), जनः (जनलोक), तपः (तपलोक) व सत्यम् (सत्यलोक). "लोक" ही नन्तर प्राप्त झालेली सञ्ज्ञा, पण व्याहृति हे मूळ नामाभिधान. या सात पैकी जीवात्म्याचा प्रवास फक्त पहिल्या तीन लोकातच होतो. जीवात्म्यासाठी या पुढचे लोक फार दूरचे आहेत असे विद्वान म्हणतात. त्यातल्यात्यात 'महः' पर्यन्तचे थोडे विस्तृत वर्णन तैत्तीरीय उप (वल्ली १) मध्ये पहायला मिळतो.  
  
उत्क्षिप्य वायुमाकाशं शून्यं कृत्वा निरात्मकम् ।  
शून्यभावे नियुञ्जीयाद्रेचकस्येति लक्षणम् ॥ १२ ॥  
  
नाकाद्वारे हृदयान्तीला वायु आकाशान्त म्हणजे बाहेर फेकणे हे प्राणायाम प्रक्रियेन्तील रेचक लक्षण होय. रेचक करतान्ना चित्त चिन्तन रहित शून्य-भावात लावावे. रेचक करतान्ना आन्तून कांहीतरी बाहेर फेकणे (त्याग करणे) ह्या क्रियेत इष्टाचे सगुण ध्यान यथावकाश निर्गुणाकडे वळविणे आवश्यक आहे. म्हणून इथे म्हणतात रेचकात चित्त शून्य भावात लावावे. आधी रुचिरं साङ्गून आता शून्यभावे साङ्गण्याचे कारण काय ? हे मन्त्र जरी एका पाठोपाठ आले तरी एक लक्षात घ्यायला हवे की, उपनिषदे रचणे म्हणजे एखादे काव्य रचण्यासारखे नव्हे. अनुभव सिद्ध झाल्यावर एकेका मन्त्राचे स्फुरण पावलेल्या ऋषीन्नी एका विषयाशी सुसङ्गत असलेले मन्त्र एके ठिकाणी जोडल्यावर एक उपनिषद तयार होते. तेव्हां काही काळ रुचिरं पदाने प्राणायाम केल्यावर आणि इन्द्रियाञ्ची इतर विषयाङ्कडे धाव घेण्याची चञ्चल अशी अवस्था थोडीफार आटोक्यात आल्यावर मग ह्या मन्त्रात 'शून्यभावे नियुञ्जीयात् ' म्हटल्याप्रमाणे चित्त शून्य भावात लावणे शक्य होऊ शकेल. अर्थात् ह्यासाठी किती काळ रुचिरं ध्यान करावे हे प्रत्येकाने आपापल्या स्वभावानुसार वा स्वशक्तिनुसार ठरवणे योग्य होईल. कारण अशा विषयात घाई अजिबात उपयोगी नाही, उलट कधी कधी घातकच. मागच्या मन्त्रात तीन मानसिक आवर्तनाञ्चा उल्लेख आहे. पूरक अन्तःकुम्भक रेचक व बहिः कुम्भक आणि हे सर्व करीत असतान्ना एका गायत्रीचा जप म्हणजे एक आवर्तन झाले.  
  
वक्त्रेणोत्पलनालेन तोयमाकर्षयेन्नरः ।  
एवं वायुर्ग्रहीतव्यः पूरकस्येति लक्षणम् ॥ १३ ॥  
  
पूरकाची व्याख्या : ज्याप्रमाणे कमळाच्या नालेने मनुष्य जसा हळू हळू पाणी पितो (कमळाच्या नाळेचा स्ट्रॉ सारखा उपयोग ?) तद्‌वत हळू हळू नासिकेद्वारे वायु ग्रहण करीत छातीत भरावा . इथे सावकाश साङ्गण्याचे तात्पर्य तीव्र गतीने उच्छ्वास आत घेऊ नये एवढाच असे गृहीत आहे. कारण किती काळ पूरक, किती काळ कुम्भक व किती काळ रेचक याचे प्रमाण पुढें येणारच आहे.  
  
नोच्छ्वसेन्न च निश्वसेनैव गात्राणि चालयेत् ।  
एवं भावं नियुञ्जीयात् कुम्भकस्येति लक्षणम् ॥ १४ ॥  
  
आता कुम्भकाची व्याख्या करतात - उच्छ्वासही नाही वा निःश्वासही नाही म्हणजे पूरक रेचक रहित पण शरीराची हालचाल न करतां (अगदी स्तब्ध) अशा प्राणायामान्तील या प्रक्रियेला कुम्भक लक्षण म्हटले आहे. आद्य शङ्कराचार्याञ्च्या "योगतारावली" मधे कुम्भकाला विशेष महत्त्व दिल्याचे दिसते.  
  
अन्धवत्पश्य रूपाणि शब्दं बधिरवत् श्रृणु ।  
काष्ठवत्पश्य वै देहं प्रशान्तस्येति लक्षणम् ॥ १५ ॥  
  
आन्धळ्याला दृष्याचा (म्हणजे रूपाचा) अभाव व बहिर्याला शब्द श्रवणाचा ( नाम ? ) अभाव असल्यामुळे त्याञ्ची चक्षू व कर्ण ही इन्द्रिये स्वभावतःच शान्त असतात. त्याप्रमाणेच रूप व शब्द (नाम) इथून चित्त निवृत्ति करीत, ओण्डका कसा स्वस्थ पडलेला असतो त्याप्रमाणे, कोठल्याही प्रकारच्या तणावारहित (stress free) शरीर स्तब्ध असावे. तात्पर्य दृष्टीद्वारे वा श्रवणाद्वारे ( चित्त 'कामान्त' असल्यामुळे) व्यय होणारी प्राणशक्ति मनन करीत असलेल्या प्रणव व गायत्री आवर्तनाकडे वळून चित्त एकाग्रतेला बल प्राप्त होते. उपनिषदे आधीच फार सङ्क्षिप्त असतात. त्यान्तही मागच्या मन्त्रात उल्लेख केलेली गोष्ट इथे परत आवर्जून साङ्गितली जाते ह्यावरून हे स्पष्ट होते की क्षुल्लक वाटणार्या ह्या सूचना अति महत्त्वाच्या आहेत. क्षुल्लक वाटल्या तरी नेटाने व आठवण ठेवून ह्या सूचनाञ्चे पालन केल्यास प्राणायामाचे प्रभाव (results) फार लवकर जाणवायला लागतात. विशेषतः मनुष्यमात्र जसा भूतकाळातल्या घडून गेलेल्या गोष्टीञ्चे स्मरणान्त वा भविष्यात अजून न घडलेल्या गोष्टीञ्च्या चिन्तेत घालवतान्ना दिसतो, त्यात प्रगति होते. म्हणजे चालू क्षण (here and now) जगणे ह्याचा अनुभव यायला लागतो.  
  
इथवर प्राणायामाच्या प्रक्रियेचे वर्णन झाले. येथून पुढे प्राणायाम कसा करावा व त्याचे फळ याचे वर्ण आहे.  
  
ह्यापुढील चार मन्त्रात पूर्वतयारीचे वर्णन :  
  
मनः सङ्कल्पकं ध्यात्वा सङ्क्षिप्यात्मनि बुद्धिमान् ।  
धारयित्वा तथाऽऽत्मानं धारणा परिकीर्तिता ॥ १६ ॥  
  
मनुष्याचे मन सङ्कल्प, विकल्प, कल्पना, हें का तें, अशा प्रकारच्या विचारान्नी सदा आन्दोलीत असते. आन्दोलीत असणारे ते मन, म्हणून ते कधी स्थीर नसते. पण बुद्धी द्वारे होणारे विचार हे सहसा निश्चयात्मक असतात (एखाद्या विषयासम्बन्धी 'अमुक अमुक करू की नको' हे न ठरवता निर्णय पुढे ढलणे procrastination हा निर्णयही बुद्धीच घेत असते). बुद्धिमान मनुष्याने मन सङ्कल्परूपी आहे (असते) हे जाणून त्याला बुद्धीत लावावे. बुद्धीमधे देखील सतत विचारधारा चालूच असते पण विचार फक्त एका दिशेने चाललेले असतात. बुद्धीच्या साह्याने मनाला एका विशिष्ट ठिकाणी स्थिर करता येते. ह्याला 'धारणा' म्हणतात. धारणेचा काल वाढला कीं त्याला 'ध्यान' म्हणतात. मन-बुद्धी परमेश्वरी सत्तेच्या ध्यानान्त लावावी हा या मन्त्राचा सारांश आहे.  
  
आगमस्याविरोधेन ऊहनं तर्क उच्यते ।  
समं मन्येत यल्लब्ध्वा स समाधिः प्रकीर्तितः ॥ १७ ॥  
  
ब्रह्म म्हणजे सद्‌वस्तु. ही तर वर्णनातीत आहे. तरी पण त्याचा निर्देश करणारे कितीतरी शास्त्रग्रन्थ आहेत. त्या शास्त्रग्रन्थान्तील निर्देश वर्णने यांवर विचार करणे (ऊहा) याला तर्क करणे म्हणतात. अशा प्रकारच्या तर्काव्यतिरिक्त आणखी कोणत्याही विषय-वस्तू बद्दल विचार - तर्क करणे हे प्रपञ्चाच्या (पाच पाच - म्हणजे पञ्च महाभूते, पञ्च इन्द्रिये व पञ्च विषय ) क्षेत्रान्तील असल्यामुळे ते निकृष्ट मानले जाते. शास्त्रानुकूल तर्कामध्ये चित्त धारणा व ध्यानानें सूक्ष्म होता होता त्याची परिणती समधीमधे होते.  
  
भूमौ दर्भासने रम्ये सर्वदोषविवर्जिते ।  
कृत्वा मनोमयीं रक्षां जप्त्वा वै रथमण्डले ॥ १८ ॥  
  
साधनेला बाधा होऊ शकणारे सर्व दोष वर्जित अशा रम्य स्थळी स्वच्छ व समतोल भूमीवर पवित्र आसन घालून व न्यास दिग्बन्ध इत्यादिनें मन व शरीराभोंवती एक रक्षाकवच बनवून ॐ काराचे (रथमण्डल) ध्यान करावे. ध्यानासाठी उपयुक्त स्थळाचे वर्णन ज्ञानेश्वर माऊलीन्नी सहाव्या अध्यायान्तील १६३ ते १८१ ह्या ओव्याम्मधून फारच छान केले आहे.  
  
पद्मकं स्वस्तिकं वापि भद्रासनमथापि वा ।  
  
पद्मासन, स्वस्तिकासन, भद्रासन वा इतर कोणत्याही सुलभ आसनावर आरूढ होऊन उत्तर दिशेला तोण्ड करून बसावे.  
  
नासिकापुटमङ्गुल्या पिधायैकेन मारुतम् ।  
आकृष्य धारयेदग्निं शब्दमेवाभिचिन्तयेत् ॥ २० ॥  
  
बन्द करून डाव्या नाकपुडीने वायु (श्वास) आन्त म्हणजे छातीत भरावा. दोन्ही नाकपुड्या बोटान्नी बन्द करून प्राणवायु छातीत भरलेल्या (म्हणजेच अन्तः कुम्भक) अवस्थेत, ॐ काराच्या प्रकाशरूपाचे (तेजाचे) ध्यान करावे.  
  
ओमित्येकाक्षरं ब्रह्म ओमित्येतन्न रेचयेत् ।  
दिव्यमन्त्रेण बहुधा कुर्यादामलमुक्तये ॥ २१ ॥  
  
ॐ म्हणजे शब्दाङ्कित केलेला प्रणव हेच ब्रह्म होय. अशा एकाक्षरी ब्रह्माचे ध्यान करीत रेचक (म्हणजेच सावकाशपणे निःश्वास) क्रिया करावी. मागील मन्त्राप्रमाणेच, पूरक कुम्भक रेचक व कुम्भक करतान्ना ॐ काराने प्रणवाचे (ब्रह्माचे) ध्यान करीत आपल्या शक्तिनुसार प्राणायाम करावा आणि यथावकाश चित्तातील प्रमाद आदि मळ क्षीण करावेत.  
  
मनुष्यमात्राच्या मनात सतत ज्या गोष्टीम्बद्दल स्मरण असते (उदा - संसारिक, विषय भोगप्राप्ति, सत्ता, धनसम्पदा, भगवन्त इ.) तसल्याच प्रकारचे विचार बहुधा अन्तकाळी देखील असतात. म्हणून भगवान भग. गीता ८.१३ मध्ये म्हणतात, " ॐ ह्या एकाक्षर ब्रह्माचा उच्चार करीत माझे (निर्गुण परब्रह्माचे) स्मरण ठेऊन जो देह सोडून जातो त्यालाच उत्तम गति मिळते ". सारांश सूरदासाञ्चे (का आणि कोणा सन्ताचे) पद " इतना तो करना स्वामी, जब प्राण तनसे निकले..." ह्या भजनात वर्णन केल्याप्रमाणे मुक्ति साधण्यासाठी सतत भगवन्तप्राप्ति, मुक्ति बद्दल विचार इ. स्मरणात ठेवीत जीवन व्यतीत करणे क्रमप्राप्त आहे.  
  
पश्चाद्ध्यायीत पूर्वोक्तक्रमशो मन्त्रविद्बुधः ।  
स्थूलातिस्थूलसूक्ष्मं च नाभेरूर्ध्वमुपक्रमः ॥ २२॥  
  
मागील दोन मन्त्रात कथन केलेल्या विधिनुसार हृदयान्त प्रणवाचे ध्यान करीत पूरक कुम्भक रेचक कुम्भक अशा एका प्राणायामाची स्थूलाची मात्रा वाढवावी (स्थूल याचे तात्पर्य म्हणजे सुरुवातीला जर एका मिनिटात दहा प्राणायाम होत असतील तर साधारण दोन ते तीन आठवड्यान्त ते मिनिटाला ८ ते ६ वर नेणे, दोन ते तीन महिन्यात ३ ते ४ वर नेणे असे - हे प्रमाण फक्त उदाहरणादाखल दिलेले आहेत. साधकान्नी तज्ञाञ्च्या मार्गदर्शनाखाली अथवा स्वतःच्या कुवतीप्रमाणे ही मात्रा वाढवावी. प्राणायाम प्रक्रियेत एका श्वासान्त ऐंशी प्रणव मन्त्राञ्चा जप म्हणजे अती-स्थूल मात्रा म्हटली जाते.  
  
तिर्यगूर्ध्वमधो दृष्टिं विहाय च महामतिः ।  
स्थिरस्थायी विनिष्कम्पः सदा योगं समभ्यसेत् ॥ २३ ॥  
  
प्राणायामान्त प्रतिष्ठीत बुद्धीमान साधकाने आपली दृष्टी वर (जमीनीला समान्तर अशी भ्रूमध्यान्तून समोर रेघ काढल्यास त्या रेषेला साधारणपणें ३० अंश 30 degrees वरच्या बाजूला किंवा खाली, साधारण नाकाच्या शेण्ड्यावर येईल अशी, स्थीर करून तसेच आन्तरिक म्हणजेच मानसिक स्थिती स्थीर करीत ध्यानयोगाचा अभ्यास करावा.  
  
तालमात्राविनिष्कम्पो धारणायोजनं तथा ।  
द्वादशमात्रो योगस्तु कालतो नियमः स्मृतः ॥ २४ ॥  
  
प्रकारे नियमबद्धतेने ध्यान योगाभ्यास करीत राहिल्यास काही काळाने निश्चितपणे त्याची प्रचिती येते. नियमाप्रमाणे म्हणजे ठराविक वेळेला, ठराविक मात्रेत आणि ठराविक प्रमाणात इ. मात्रा (एका प्राणायामासाठी लागणारा अवकाश) आणि प्रमाण (प्राणायामाची आवर्तने) ही सुद्धा नियमबद्ध आणि आपापल्या बळाची मर्यादा लक्षान्त घेऊनच करणे नितान्त आवश्यक आहे. प्रचितीदेखील अनेकान्ना अनेक प्रकारे अनुभवाला येते. कोणाला शरीरस्वास्थ्यान्त प्रगती जाणवते (शक्ति, जोम, कुवत, बराच वेळ न थकता बरीच कामे करायची शक्ति), तर कुणाला स्मृती-बुद्धि रूपे (चाङ्गल्या प्रकारें स्मरण, योग्य वेळी योग्य गोष्टीञ्ची आठवण होणे, चटकन आकलन होणे इ. ) प्रचिती येते. कोणाला क्रोध, उतावीळपणा यान्त कांही प्रमाणान्त संयम आल्याचे जाणवते.  
  
अघोषमव्यञ्जनमस्वरं च अतालुकण्ठोष्ठमनासिकं च यत् ।  
अरेफजातमुभयोष्मवर्जितं यदक्षरं न क्षरते कदाचित् ॥ २५ ॥  
  
प्रणवाचे शब्दाङ्कित असलेले ॐ हे एक दिव्य अक्षर आहे. 'अ' वर्गान्तील स्वर तसेञ्च क, च, ट, त, प इ. वर्गान्तील व्यञ्जनेही जशी दन्त, ओष्ठ, टाळू, कण्ठ, नासिका याञ्च्या संयोगाने उच्चारली जातात, त्याप्रमाणे यान्तील कोठल्याही अवयवाविना हा मन्त्र उच्चारला जातो. प्राणायामरूपाने ॐ काराचा अभ्यास करीत त्यान्तून निर्माण झालेल्या नादावर मन लावावे (एकाग्रतेचा अभ्यास करावा).  
  
येनासौ पश्यते मार्गं प्राणस्तेनाभि गच्छति ।  
अतस्तमभ्यसेन्नित्यं यन्मार्गगमनाय वै ॥ २६ ॥  
  
योगी पुरुष ज्या कशाचे- देश, काल, विषय, ज्ञात-अज्ञात भूत भविष्यान्तील घटना, कल्पना, दृष्यें, सङ्कल्पक, इच्छित असे कांही म्हणजे अक्षरशः कशाचेही - चिन्तन करेल, तिथे प्राण व मनासहित प्रवेश करतो, गमन करतो. प्राण मनाद्वारे होणारे असे चिन्तन आपल्याला उन्नतीच्या दिशेनें श्रेष्ठत्वाकडे नेवो अशा हेतूने साधकाने सतत आणि नियमित अभ्यास करीत रहावा.  
  
हृद्द्वारं वायुद्वारं च मूर्धद्वारमथापरम् ।  
मोक्षद्वारं बिलं चैव सुषिरं मण्डलं विदुः ॥ २७ ॥  
  
वायूच्या प्रवेशाचा मार्ग हृदय आहे. याच्या योगाने सुषुम्ना नाडीचा जो मार्ग (प्रदेश) आहे त्यान्त प्राण प्रवेश करतो. इथें हें लक्षान्त घेणे आवश्यक आहे कीं प्राण ही शक्ति आहे, आणि वायु हा त्या शक्तीचा वाहक आहे. आपण नासिकेद्वारे वायु आन्त घेतो पण प्रत्यक्षान्त पुढील सर्व कार्य घडते ते त्यायोगें त्याच्याबरोबर प्रवाहीत होणार्या प्राणशक्तिमुळें. सुषुम्नेचा मार्ग मुलाधारापासून सुरू होत वर ब्रह्मरन्ध्रापर्यन्त (डोक्यावर कवटीच्या मध्यभागी - पहा ऐतरेय उप १.३.११ व १२) आहे. ब्रह्मरन्ध्र हे मोक्षप्राप्तीचे द्वार म्हटले जाते, ह्यालाच आनन्दाचे स्थान म्हणतात , कारण परमेश्वर इथूनच शरीरात प्रवेश करतो. योगीजन ह्याला सूर्यमण्डळ रूपाने जाणतात. ह्या ब्रह्मरन्ध्राचा (किंवा सूर्यमण्डळाचा) वेध करून पुरुष जेव्हां प्राण त्यागतो (सामान्य माणसाचा प्राण डोळे, नाक इ. इतर छिद्रातून जातो असे म्हणतात), म्हणजेच जेव्हां ब्रह्मरन्ध्राद्वारे प्राणोत्क्रमण होऊन शारीरिक मृत्यु अवस्थेला प्राप्त होतो तेव्हां त्याला जन्म-मरण चक्रातून मुक्तीची प्राप्ती होते असे म्हणतात.  
  
आता परत कांही नियमाञ्चे वर्णन.  
  
भयं क्रोधमथालस्यम् अतिस्वप्नातिजागरम् ।  
अत्याहरमनाहरं नित्यं योगी विवर्जयेत् ॥ २८ ॥  
  
योगात स्थित असलेल्या साधकाने भय, क्रोध, अती निद्रा, अती जागरण, अती आहार वा दीर्घ उपवास इ. टोकाला नेणार्या भूमिकाम्पासून स्वतःला सावध करीत कोणत्याच प्रकारच्या अतिशयोक्तीचा त्याग करावा. (भग. गीता ६.१६,१७)  
  
अनेन विधिना सम्यङ् नित्यमभ्यसते क्रमात् ।  
स्वयमुत्पद्यते ज्ञानं त्रिभिर्मासैर्न संशयः ॥ २९ ॥  
  
इतःपर कथीत विधीनुसार अभ्यास करीत जो साधक उत्तरोत्तर प्रगती करीत नियमीत अभ्यास करतो त्याला तीन महिन्यान्तच उत्स्फूर्त ज्ञानाची प्राप्ति होते ह्यान्त मुळीच संशय नाही.  
  
चतुर्भिः पश्यते देवान्पञ्चभिस्तुल्यविक्रमः ।  
इच्छयाप्नोति कैवल्यं षष्ठे मासि न संशयः ॥ ३० ॥  
  
नियमीत अभ्यासाने चार महिन्यान्तच देव-दर्शनाचें सामर्थ्य प्राप्त होते, तर पाञ्च महिन्यान्त देवगणाञ्च्या सारखेञ्च शक्ति सामर्थ्य प्राप्त होते. सहा महिन्यान्त तर साक्षात् मोक्षप्राप्तीचे सामर्थ्य प्राप्त होते.  
  
निरनिराळ्या तपसामर्थ्याच्या स्तरान्तील साधकाञ्चे हे अनुभव येथे दिलेले आहेत असे वाटते. कारण मागे २१ ते २३ मन्त्रात विदित केलेल्या क्रमानुसार अभ्यास परिपक्व होणें ह्यासच मुळान्त किती काळ लागेल हेञ्च साङ्गणे कठीण. कारण अशा प्रकारची दृढता ही चिकाटी, स्थैर्य, नियमितता यायोगे साधणार्या परिपक्वतेवर अवलम्बून आहे. तीन ते सहा महिन्यात ज्या प्रगतीचा इथे उल्लेख आहे ते बहुधा साधकाला प्रोत्साहीत करण्यासाठी असल्यास ह्या उपनिषदाची ज्या काळात रचले गेले तेव्हां ते शक्य असेलही. पण सद्य काळान्त जर एवढी शीघ्र प्रगती शक्य असती तर कितीतरी आत्मज्ञान झालेले ज्ञानी पहायला मिळाले असते. पण तसे दिसत तर नाही.  
  
पुढील चार मन्त्र गूढ आहेत. ह्याञ्चे पटणारे स्पष्टीकरण साम्पडले नाही, एवञ्च नुसता शब्दार्थ दिला आहे.  
  
पार्थिवः पञ्चमात्रस्तु चतुर्मात्रस्तु वारुणः ।  
आग्नेयस्तु त्रिमात्रोऽसौ वायव्यस्तु द्विमात्रकः ॥ ३१ ॥  
  
पृथ्वी तत्त्व धारण करतान्ना ॐ काररूपी प्रणवाच्या पाञ्च ( ? ) मात्राञ्चे, जल तत्त्व धारण करतान्ना चार मात्राञ्चे, अग्नि तत्त्व धारण करतान्ना तीन मात्राञ्चे, वायु तत्त्व धारण करतान्ना दोन मात्राञ्च्या स्वरूपाचे ध्यान करावे.  
  
एकमात्रस्तथाकाशो ह्यर्धमात्रं तु चिन्तयेत् ।  
सन्धिं कृत्वा तु मनसा चिन्तयेदात्मनात्मनि ॥ ३२ ॥  
  
तद्‌नन्तर आकाश तत्त्वाचे धारण समयी प्रणवाच्या एका मात्रेचे तसेञ्च ॐ काररूपी प्रणवाचे धारण समयी त्याच्या अर्ध्या मात्रेचें चिन्तन करावे. शरीरान्त मनाच्या योगें पञ्चमहाभूतांवर विजय प्राप्त करीत त्याञ्चे ध्यान करावे. असे करतान्ना प्रणवाच्या धारणेद्वारें पञ्चमहाभूतांवर सर्वस्वी विजय प्राप्त होतो.  
  
त्रिंशत्सार्धाङ्गुलः प्राणो यत्र प्राणैः प्रतिष्ठितः ।  
एष प्राण इति ख्यातो बाह्यप्राणस्य गोचरः ॥ ३३॥  
  
३०.५ अङ्गुळे लाम्बीचा (जवळ जवळ दोन फूट ) प्राण श्वासारूपें ज्यान्त चाङ्गल्या प्रकारें प्रतिष्ठीत आहे तिथे प्राणवायूचा आश्रय असतो. (??). वास्तविक त्यालाच प्राणाचे रूप समजले जाते. जो बाह्य प्राण आहे त्या नाम व रूप असलेल्या विषयान्ना इन्द्रियाञ्च्या योगे जाणले जाते.  
  
अशीतिश्च शतं चैव सहस्राणि त्रयोदश ।  
लक्षश्चैको विनिःश्वास अहोरात्रप्रमाणतः ॥ ३४॥  
  
ह्या बाह्य प्राणामध्ये ११३६८० इतक्या श्वास-प्रश्वासाञ्चे आवागमन २४ तासाच्या दिवसान्त होते. ( २४ तासाचे ३६०० सेकन्द होतात, त्या सङ्ख्येने भागाकार केल्यास साधारण ३०.१६ हा आकडा येतो. मग ह्या मन्त्राचा आणि मागील मन्त्रातील आकड्याचा सम्बन्ध वा प्रयोजन हा अन्वेषणाचा विषय आहे.  
  
प्राण आद्यो हृदि स्थाने अपानस्तु पुनर्गुदे ।  
समानो नाभिदेशे तु उदानः कण्ठमाश्रितः ॥ ३५ ॥  
  
पञ्च प्राणाञ्ची स्थाने : - मुख्य प्राणाचे निवासस्थान म्हणजे हृदय ( प्रश्न उप. ३.५ मध्ये हे स्थान चक्षु- श्रोत्र- मुख - नासिका असे म्हटले आहे, तेहां या स्थानाञ्च्या व्यतिरिक्त तो हृदय प्रदेशातही असतो ). गुदास्थानी अपान, नाभीस्थानी (म्हणजे शरीराचा मध्य) समान आणि कण्ठ प्रदेशान्त उदान म्हटले आहे.  
  
व्यानः सर्वेषु चाङ्गेषु व्याप्य तिष्ठति सर्वदा ।  
अथ वर्णास्तु पञ्चानां प्राणादीनामनुक्रमात् ॥ ३६ ॥  
  
व्यान वायु सर्व शरीरभर सञ्चरित असतो. आता पुढे पञ्चप्राणाञ्च्या वर्णाञ्चे (रङ्गाञ्चे) वर्णन आहे.  
  
रक्तवर्णो मणिप्रख्यः प्राणवायुः प्रकीर्तितः ।  
अपानस्तस्य मध्ये तु इन्द्रगोपसमप्रभः ॥ ३७ ॥  
  
मुख्य प्राणाचा रङ्ग मण्यासारखा लाल (maroon ?) भडक रङ्गाचा एक पावसाळी किडा असतो त्याप्रमाणें असतो.  
  
समानस्तु द्वयोर्मध्ये गोक्षीरधवलप्रभः ।  
आपाण्डर उदानश्च व्यानो ह्यर्चिःसमप्रभः ॥ ३८॥  
  
नाभीक्षेत्री स्थित समान वायु गोदुग्धवत किंवा पाण्ढराशुभ्र स्फटीकाप्रमाणे, उदान वायु धुरकट (grey ?) रङ्गाचा व व्यान वायु अग्निच्या ज्वाळेप्रमाणे प्रकाशमय असतो.  
  
यस्येदं मण्डलं भित्वा मारुतो याति मूर्धनि ।  
यत्र तत्र म्रियेद्वापि न स भूयोऽभिजायते ।  
न स भूयोऽभिजायत इत्युपनिषत् ॥ ३९ ॥  
  
श्रेष्ठ योग्याचा मृत्युसमयी प्राण सूर्यमण्डळान्तून बाहेर पडतो आणि त्याची जन्म-मरणाच्या आवर्तनान्तून सुटका होऊन त्याला मुक्तिची प्राप्ती होते.  
  
॥ इति कृष्णयजुर्वेदीय अमृतनादोपनिषत्समाप्ता ॥  
  
  
GO TOP
