जाबालोपनिषत् भद्रं कर्णेभिः शृणुयाम देवा भद्रं पश्येमाक्षभिर्यजत्राः
स्थिरैरङ्गैस्तुष्टुवाँ सस्तनूभिर्व्यशेम देवहितं यदायुः स्वस्ति न
इन्द्रो वृद्धश्रवाः स्वस्ति नः पूषा विश्ववेदाः स्वस्ति नस्तार्क्ष्यो
अरिष्टनेमिः स्वस्ति नो बृहस्पतिर्दधातु ॐ शान्तिः शान्तिः शान्तिः
बृहस्पतिरुवाच याज्ञवल्क्यं यदनु कुरुक्षेत्रं देवानां देवयजनं सर्वेषां
भूतानां ब्रह्मसदनम् । अविमुक्तं वै कुरुक्षेत्रं देवानां देवयजनं
सर्वेषां भूतानां ब्रह्मसदनम् । तस्माद्यत्र क्वचन गच्छति तदेव
मन्येत तदविमुक्तमेव । इदं वैकुरुक्षेत्रं देवानां देवयजनं
सर्वेषां भूतानां ब्रह्मसदनम् । अत्र हि जन्तोः
प्राणेषूत्क्रममाणेषु रुद्रस्तारकं
ब्रह्म व्याचष्टे येनासावमृतीभूत्वा मोक्षीभवति तस्मादविमुक्तमेव
निषेवेत अविमुक्तं न विमुञ्चेदेवमेवैतद्याज्ञवल्क्यः इति
प्रथमः खण्डः अथ हैनमत्रिः पप्रच्छ याज्ञवल्क्यं य
एषोऽनन्तोऽव्यक्त आत्मा तं कथमहं विजानीयामिति । स
होवाच याज्ञवल्क्यः सोऽविमुक्त उपास्यो य एषोऽन-न्तोऽव्यक्त आत्मा
सोऽविमुक्ते प्रतिष्ठित इति । सोऽविमुक्तः
कस्मिन्प्रतिष्ठित इति वरणायां नास्यां च
मध्ये प्रतिष्ठित इति । का वै वरणा का च
नासी-तिसर्वानिन्द्रियकृतान्दोषान्वारयतीति
तेन वरणा भवति सर्वानिन्द्रियकृता-न्पापान्नाशयतीति तेन नासी भवतीति ।
कतमच्चास्य स्थानं भवतीति । भ्रुवोर्घ्राणस्य च यः सन्धिः स एष
द्यौर्लोकस्य परस्य च सन्धिर्भवतीति । एतद्वैसन्धिं सन्ध्यां ब्रह्मविद
उपासत इति सोऽविमुक्त उपास्य इति । सोऽविमुक्तं ज्ञानमाचष्टे यो वै
तदेतदेवं वेदेति इति जाबालोपनिषत्सु द्वितीयः खण्डः अथ हैनं
ब्रह्मचारिण ऊचुः किं जाप्येनामृतत्वं ब्रूहीति । स
होवाचयाज्ञवल्क्यः शतरुद्रियेणेत्येतानि ह वा
अमृतनामधेयान्येतैर्ह वा अमृतोभवतीति । एवमेवतद्याज्ञवल्क्यः इति जाबालोपनिषत्सु तृतीयः खण्डः अथ
ह जनको ह वैदेहो याज्ञवल्क्यमुपसमेत्योवाच भगवन् सन्न्यासमनुब्रूहीति ।
स होवाच याज्ञवल्क्यो ब्रह्मचर्यं समाप्य गृही भवेत् गृही भूत्वावनी
भवेत् वनी भूत्वा प्रव्रजेत् । यदि वेतरथा ब्रह्मचर्यादेव
प्रव्रजेद्गृहाद्वावनाद्वा । अथ पुनरव्रती वा व्रती वा
स्नातको वाऽस्नातको वा उत्सन्नाग्निरनग्निको वा यदहरेव
विरजेत्तदहरेव प्रव्रजेत् । तद्धैके प्राजापत्यामेवौष्टं
कुर्वन्ति ।तदु तथा न कुर्यादाग्नेयीमेव कुर्यात् । अग्निर्ह वै प्राणः
प्राणमेवैतया करोतिप-श्चात्त्रैधातवीयामेव कुर्यात् । एतयैव त्रयो धातवो
यदुत सत्त्वं रजस्तम इति । अयं ते योनिरृत्वियो यतो जातो अरोचथाः ।
तं जानन्नग्न आरोहाथा नो-वर्धय रयिम् इत्यनेन मन्त्रेणाग्निमाजिघ्रेत्
। एष वा अग्नेर्योनिर्यः प्राणः प्राणङ्गच्छ स्वाहेत्येवमेवैतदाह ।
ग्रामादग्निमाहृत्य पूर्ववदग्निमाघ्रापयेत् । यद्यग्निन्न
विन्देदप्सु जुहुयात् । आपो वै सर्वा देवताः । ॐसर्वाभ्यो
देवताभ्योजुहोमि स्वाहेति हुत्वा समुद्धृत्य
प्राश्नीयात्साज्यं हविरनामयं
मोक्षमन्त्रस्त्रय्येवंविन्देत् ।
तद्ब्रह्मैतदुपासितव्यम् । एवमेवैतद्भगवन्निति वै याज्ञवल्क्यः इति
जाबालोपनिषत्सु चतुर्थः खण्डः अथ हैनमत्रिः पप्रच्छ ।
याज्ञवल्क्य पृच्छामि त्वा याज्ञवल्क्य अयज्ञोपवीती कथं
ब्राह्मण इति । स होवाच याज्ञवल्क्य इदमेवास्य तद्यज्ञोपवीतं
यआत्मा प्राश्याचम्यायं विधिः परिव्राजकानाम् । वीराध्वाने वाऽनाशके वाऽपां
प्रवेशे वाऽग्निप्रवेशे वा महाप्रस्थाने वाऽथ परिव्राड् विवर्णवासा
मुण्डोऽपरिग्रहः शुचिरद्रोही भैक्षाणो ब्रह्मभूयाय भवति ।
यद्यातुरः स्या-न्मनसा वाचावा सन्न्यसेत् । एष पन्था ब्रह्मणा
हानुवित्तस्तेनैति सन्न्यासी ब्रह्म विदित्येवमेवैष
भगवन्निति वै याज्ञवल्क्यः इति जाबालोपनिषत्सु पञ्चमः खण्डः तत्र परमहंसा
नाम संवर्तकारुणिश्वेतकेतुदुर्वासऋभुनिदाघजडभरतदत्तात्रेपरैवतकप्रभृतयोऽव्यक्तलिङ्गा अव्यक्ताचारा
अनुन्मत्ता उन्मत्तवदाचरन्तस्त्रि-दण्डं कमण्डलुं शिक्यं
पात्रं जलपवित्रं शिखां यज्ञोपवीतं चेत्येतत्सर्वं
भूःस्वाहेत्यप्सु परित्यज्यात्मानमन्विच्छेत् ।
यथा जातरूपधरो निर्द्वन्द्वो निष्परिग्रहस्तत्तत्त्वब्रह्ममार्गे
सम्यक्सम्पन्नः शुद्धमानसः प्राणसन्धारणार्थं यथो-क्तकालेविमुक्तो
भैक्षमाचरन्नुदरपात्रेण लाभालाभौ समौ भूत्वा
शून्यागा-रदेवगृहतृणकूटवल्मीकवृक्षमूलकुलालशालाग्निहोत्रनदीपुलिनगिरिकुहर-कन्दरकोटरनिर्झरस्थण्डिलेष्वनिकेतवास्यप्रयत्नो
निर्ममः शुक्लध्यानपराय-णोऽध्यात्मनिष्ठोऽशुभकर्मनिर्मूलनपरः सन्न्यासेन
देहत्यागं करोति स परमहं सो नाम स परमहंसोनामेति इति
जाबालोपनिषत्सु षष्ठः खण्डः भद्रं कर्णेभिः
शृणुयाम देवा भद्रं पश्येमाक्षभिर्यजत्राः स्थिरैरङ्गैस्तुष्टुवाँ
सस्तनूभिर्व्यशेम देवहितं यदायुः स्वस्ति न इन्द्रो वृद्धश्रवाः
स्वस्ति नः पूषा विश्ववेदाः स्वस्ति नस्तार्क्ष्यो अरिष्टनेमिः
स्वस्ति नो बृहस्पतिर्दधातु ॐ शान्तिः शान्तिः शान्तिः इत्यथर्ववेदे
जाबालोपनिषत्समाप्ता
