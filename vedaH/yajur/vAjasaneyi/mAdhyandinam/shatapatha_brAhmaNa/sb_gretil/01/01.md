
vratámupaiṣyan.  
ántareṇāhavanī́yaṃ ca gā́rhapatyaṃ ca prāṅ tíṣṭʰannapa úpaspr̥śati tadyádapá upaspr̥śátyamedʰyo vai púruṣo yadánr̥taṃ vádati téna pū́tirantarato médʰyā vā ā́po médʰyo bʰūtvā́ vratamúpāyānī́ti pavítraṃ vā ā́paḥ pavítrapūto vratamúpāyānī́ti tásmādvā́ apa úpaspr̥śati.  
so 'gnímevā̀bʰī́kṣamāṇo vratamúpaiti.  
ágne vratapate vratáṃ cariṣyāmi tácʰakeyaṃ tánme rādʰyatāmítyagnirvaí devā́nāṃ vratápatistásmā evaítatprā́ha vratáṃ cariṣyāmi táccʰakeyaṃ tánme rādʰyatāmíti nā́tra tiróhitamivāsti.  
átʰa sáṃstʰite vísr̥jate.  
ágne vratapate vratámacāriṣaṃ tādaśakam tánme rādʰītyáśakadyètadyó yajñásya saṃstʰāmágannárādʰi hyásmai yó yajñásya saṃstʰāmáganneténa nvèva bʰū́yiṣṭʰā iva vratamúpayantyanéna tvèvópeyāt.  
dvayaṃ vā́ idaṃ ná tr̥tī́yamasti.  
satyáṃ caivā́nr̥taṃ ca satyámevá devā ánr̥tam manuṣyā̀ idámahamánr̥tātsatyamúpaimī́ti tánmanuṣyèbʰyo devānúpaiti.  
sa vaí satyámevá vadet.  
etaddʰavaí devā́ vratáṃ caranti yátsatyaṃ tásmātte yáśo yáśo ha bʰavati yá eváṃ vidvā́ṃtsatyaṃvádati.  
átʰa sáṃstʰite vísr̥jate.  
idámahaṃ yá evā́smi sò 'smītyámānuṣa iva vā́ etádbʰavati yádvratamupaíti na hi tádavakálpate yádbrūyā́didámaháṃ satyādánr̥tamúpaimī́ti tádu kʰálu púnarmānuṣó bʰavati tásmādidámahaṃ yá evā́smi sò 'smī́tyeváṃ vrataṃ vísr̥jeta.  
atʰā́to 'śanānaśanásyaiva.  
táduhā́ṣāḍʰaḥ sāvayaso 'naśanamevá vratám mene máno ha vaí devā́ manuṣyásyā́jānanti tá enametádvratámupayántaṃ viduḥ prātárno yakṣyata iti tè 'sya víśve devā́ gr̥hānā́gacʰanti tè 'sya gr̥heṣū́pavasanti sá upavasatʰaḥ.  
tannvèvā́navakl̥ptam.  
yó manuṣyèṣvánaśnatsu pū́rvo 'śnīyādátʰa kímu yó deveṣvánaśnatsu pū́rvo 'śnīyāttásmādu naìvā̀śnīyāt.  
tádu hovāca yā́jñavalkyaḥ.  
yádi nā̀śnā́ti pitr̥devátyo bʰavati yádyu aśnā́ti devānátyaśnātī́ti sa yádevā̀śitamánaśitaṃ tádaśnīyādíti yásya vaí havirná gr̥hṇánti tádaśitamánaśitaṃ sa yádaśnā́ti tenā́pitr̥devatyo bʰavati yádyu tádaśnā́ti yásya havirná gr̥hṇánti téno devānnā́tyaśnāti.  
sa vā́ āraṇyámevā̀śnīyāt.  
yā́ vāraṇyā óṣadʰayo yádvā vr̥kṣyáṃ tádu ha smāhā́pi bárkurvārṣṇo mā́sānme pacata na vā́ etésāṃ havirgr̥hṇantī́ti tádu tátʰā ná kuryādvrīhiyaváyorvā́ etádupajaṃ yácʰamīdʰānyaṃ tádvrīhiyavā́vevaìténa bʰū́yāṃsau karoti tásmādāraṇyámevā́śnīyāt.  
sá āhavanīyāgāré vaitāṃ rā́trīṃ śáyīta.  
gārhapatyāgāré vā devānvā́ eṣá upāvartate yó vratámupaíti sa yā́nevòpāvárttate téṣāmevaìtanmádʰye śete 'dʰáḥ śayītādʰástādiva hi śréyasa upacāraḥ.  
sa vaí prātárapá evá.  
pratʰaména kármaṇābʰípadyate 'paḥ práṇayati yajñovā ā́po yajñámevaìtátpratʰaména kármaṇābʰípadyate tāḥ práṇayati yajñámevaìtadvítanoti.  
sa práṇayati.  
kástvā yunakti sá tvā yunakti kásmai tvā yunakti tásmai tvā yunaktī́tyetā́bʰirániruktābʰirvyā́hr̥tibʰiránirukto vaí prajā́patih prajā́patiryajñastátprajā́patimevaìtádyajñáṃ yunakti.  
yádvevā̀páḥ praṇáyati.  
adbʰirvā́ idaṃ sárvamāptaṃ tátpratʰaménaivaìtatkármaṇā sárvamāpnoti.  
yádvevā̀syā́tra.  
hótā vādʰvaryúrvā brahmā vā́gnīdʰro vā sváyaṃ vā yájamāno nā̀bʰyāpáyati tádevā̀syaiténa sárvamāptám bʰavati.  
yádvevā̀páḥ praṇáyati.  
devā́nha vaí yajñéna yájamānāṃstā́nasurarakṣasā́ni rarakṣurná yakṣyadʰva íti tadyadárakṣaṃstásmādrákṣāṃsi.  
táto devā́ etaṃ vájraṃ dadr̥śuḥ.  
yádapo vájro vā ā́po vájro hi vā ā́pastásmādyénaitā yánti nimnáṃ kurvanti yátropatíṣṭʰante nírdahanti tatá etaṃ vájramúdayacʰaṃstasyā́bʰaye 'nāṣṭré nivāté yajñámatanvata tátʰo evaìsá etaṃ vájramúdyacʰati tasyā́bʰaye 'nāṣṭré nivāté yajñáṃ tanute tásmādapaḥ práṇayati.  
tā́ utsicyóttareṇa gā́rhapatyaṃ sādayati.  
yóṣā vā ā́po vŕ̥ṣāgnírgr̥hā vai gā́rhapatyastádgr̥héṣvevaìtánmitʰunám prajánanaṃ kriyate vájraṃ vā́ eṣa udyacʰati yò 'páḥ praṇáyati yo vā ápratiṣṭʰito vájramudyacʰati naìnaṃ śaknotyúdyantuṃ sáṃ hainaṃ śr̥ṇāti.  
sa yadgā́rhapatye sādayati.  
gr̥hā vai gārhapatyo gr̥hā vaí pratiṣṭʰā́yām pratitiṣṭʰati tátʰo hainameṣa vájro ná hinasti tásmādgā́rhapatye sādayati.  
tā úttareṇāhavanī́yam práṇayati.  
yóṣā vā ā́po vr̥kṣāgnìrmitʰunámevaìtatprajánanaṃ kriyata evámiva hí mitʰunáṃ kl̥ptámuttarato hi strī púmāṃsamupaśéte.  
tā nā́ntareṇa sáṃcareyuḥ.  
nénmitʰunáṃ caryámāṇamántareṇa saṃcárāníti tā nā̀tihŕ̥tya sādáyennò ánāptāḥ sādayetsa yádatihŕ̥tya sādáyedásti vā́ agnéścāpā́ṃ ca víbʰrātr̥vyamiva sa yátʰeva ha tádagnerbʰávati yátrāsyā́pa upaspr̥śántyagnau hā́dʰi bʰrā́tr̥vyaṃ vardʰayedyádatihr̥tya sādáyedyádya ánāptāḥ sādáyennò hābʰistaṃ kā́mamabʰyā̀payedyásmai kā́māya praṇīyánte tásmādu samprátyevóttareṇāhavanī́yam práṇayati.  
átʰa tŕ̥ṇaiḥ páristr̥ṇāti.  
dvandvam pā́trāṇyudā́harati śū́rpaṃ cāgnihotrahavaṇīṃ ca spʰyáṃ ca kapā́lānica śámyāṃ cakr̥ṣṇājináṃ colūkʰalamusalé dr̥ṣadupala taddáśa dáśākṣarā vaí virā́ḍvirāḍvaí yajñastádvirā́jamevaitádyajñámabʰisámpādayatyátʰa yáddvandváṃ dvandvaṃ vaí vīryáṃ yadā vai dvaú saṃ rábʰete átʰa tádvīryám bʰavati dvandvaṃ vaí mitʰunám prajánanam mitʰunámevaìtátprajánanaṃ kriyate.  
átʰa śū́rpaṃ cāgnihotrahávaṇīṃ cā́datte.  
kármaṇo vāṃ véṣāya vāmíti yajño vai kárma yajñā́ya hi tásmādāha kármaṇo vāmíti véṣāya vāmíti véveṣṭīva hí yajñam.  
átʰa vā́caṃ yacʰati.  
vāgvái yajñó 'vikṣubdʰo yajñáṃ tanavā ityátʰa prátapati prátyuṣṭaṃ rákṣaḥ prátyuṣṭā árātayo níṣṭaptaṃ rákṣo níṣṭaptā árātaya íti vā.  
devā́ ha vaí yajñáṃ tanvānāḥ.  
tè 'surarakṣasébʰya āsaṅgā́dbibʰayā́ñcakrustádyajñamukʰā́devaìtánnāṣṭrā rákṣāṃsyató 'pahanti.  
átʰa praíti.  
urvántárikṣamánvemī́tyantárikṣaṃ vā ánu rákṣaścaratyamūlámubʰayátaḥ páricʰinnaṃ yátʰāyam púruṣo 'mūlá ubʰayátaḥ páricʰinno 'ntárikṣamanucárati tadbráhmaṇaívaitádantarikṣamabʰáyamanāṣṭráṃ kurute.  
sa vā ánasa evá gr̥hṇīyāt.  
áno ha vā ágre paścèva vā́ idaṃ yácʰālaṃ sa yadevā́gre tátkaravāṇíti tásmādánasa evá gr̥hṇīyāt.  
bʰūmā vā ánaḥ.  
bʰūmā hi vā ánastásmādyadā́ bahu bʰávatyanovāhyámabʰūdítyāhustádbʰūmā́namevaìtadúpaiti tásmādánasa evá gr̥hṇīyāt.  
yajño vasánti ná kauṣṭásya ná kumbʰyai bʰástrāyai ha smárṣayo gŕ̥hṇanti tadvŕ̥ṣīnprati bʰástrāyai yájūṃṣyāsustā́nyetárhi prā́kr̥tāni yajñādyajñaṃ nírmimā íti tásmādánasa evágr̥hṇīyāt.  
utò pātryaí gr̥ā́mu tárhyavástadupóhya gr̥hṇīyādyáto yunájāma táto vímuñccanti.  
tásya vā́ etasyā́nasaḥ.  
agníreva dʰū́ragnirhi vai dʰūrátʰa yá enadváhantyagnídagdʰamivaiṣāṃ váham bʰavatyátʰa yájjagʰánena kastambʰīm prá ugaṃ védirevā̀sya sā́ nīḍá evá havirdʰā́nam.  
sa dʰúramabʰímr̥śati.  
dʰū́rasi dʰū́rva dʰū́rvantaṃ dʰū́rva taṃ yò 'smāndʰū́rvati táṃ dʰūrvayáṃ vayaṃ dʰū́rvāma ítyagnirvā́ eṣa dʰúryastámetádatyeṣyánbʰavati havírgrahiṣyaṃstásmāevaìtānníhnute tátʰo haitameṣò 'tiyántamagnirdʰúryo ná hinasti.  
táddʰa smaitadā́ruṇirāha.  
adʰarmāsaśo vā́ aháṃ sapátnāndʰūrvāmī́tyetáddʰa sma sa tadábʰyāha.  
átʰa jagʰánena kastambʰī́mīṣā́mabʰimŕ̥śya japati.  
devā́nāmasi váhnitamaṃ sásnitamam pápritamaṃ júṣṭatamaṃ devahū́tamam . áhrutamasi havirdʰā́naṃ dŕ̥ṃhasva mā́ hvārityána evaìtadúpastautyúpastutādrātámanaso havírgr̥hṇānī́ti mā́ te yajñápatirhvārṣīdíti yájamāno vaí yajñápatistadyájamānāyaivaìtaduhvalāmā́śāste.  
atʰā́kramate.  
víṣṇustvā kramatāmíti yajño vai víṣṇuḥ sá devébʰya imāṃ víkrāntiṃ vícakrame yaìṣāmiyaṃ víkrāntiridámevá pratʰaména padéna paspārā́tʰedámantárikṣaṃ dvitī́yenadívamuttaménaitā́mvevaìṣá etásmai víṣṇuryajño víkrāntiṃ víkramate.  
átʰa prékṣate.  
uru vā́tāyéti prāṇo vai vā́tastadbráhmaṇaivaitátprāṇā́ya vā́tāyorugāyáṃ kurute.  
atʰā́pāsyati.  
ápahataṃ rákṣa íti yadyátra kíñcidāpannam bʰávati yádyu nā̀bʰyèvá mr̥śettánnāṣṭrā́ evaìtadrákṣāṃ syató 'pahanti.  
átʰābʰípadyate.  
yácʰantām pañcáti páñca vā́ imā́ aṅgúlayaḥ pā́ṅkto vaí yajñastádyajñámevaìtadátra dadʰāti.  
átʰa gr̥hṇāti.  
devásya tvā savitúḥ prasavè 'śvínorbāhúbʰyām pūṣṇo hástābʰyām agnáye júṣṭaṃ gr̥hṇāmī́ti savitā vaí devā́nām prasavitā tátsavitŕ̥prasūta evaìtádgr̥hṇātyaśvínorbāhúbʰyāmítyaśvínāvadʰvaryū́ pūṣṇo hástābʰyāmíti pūṣā́ bʰāgadugʰó 'śanam pāṇíbʰyāmupanidʰātā́ satyáṃ devā ántammanuṣyā̀státsatyénaivaìtádgr̥hṇāti.  
átʰa devátāyā ā́diśati.  
sárvā ha vaí devátā adʰvaryúṃ havírgr̥hīṣyántamúpatiṣṭʰante máma nā́ma grahīṣyati máma nā́ma grahīṣyatī́ti tā́bʰya evaìtátsahá satībʰyó 'samadaṃ karoti.  
yádvevá devátāyā ādiśáti.  
yā́vatībʰyo ha vaí devátābʰyo havī́ṃṣi gr̥hyánta r̥̄ṇámu {??} haiva tāsténa manyante yádasmai taṃkā́maṃ samardʰáyeyuryatkāmyā́ gr̥hṇā́ti tásmādvaí devátāy: ā́diśatyevámevá yatʰāpūrváṃ havī́ṃṣi gr̥hītvā.  
átʰābʰímr̥śati.  
bʰūtā́ya tvā nā́rātaya íti tadyáta evá gr̥hṇā́ti tádevaìtatpúnarā́pyāyayati.  
átʰa prāṅprékṣate.  
svárabʰivíkʰyeṣamíti párivr̥tamiva vā́ etadáno bʰavati tádasyaitaccákṣuḥ pāpmágr̥hītamiva bʰavati yajño vai sváráhardevāḥ sū́ryastatsvárevaìtadáto bʰivípaśyati.  
atʰā́varohati.  
dŕ̥ṃhantāṃ dúryāḥ pr̥tʰivyāmíti gr̥hā vai dúryāsté hetá īśvaró gr̥hā yájamānasya yò 'syaiṣò 'dʰvaryúryajñéna cárati tám prayántamánu prácyotostásyeśvaraḥ kúlaṃ víkṣobdʰostā́nevaìtádasyā́m pr̥tʰivyā́ṃ dr̥ṃhati tátʰā nā̀nuprácyavante tátʰā na víkṣobʰante tásmādāha dŕ̥ṃhantāṃ dúryāḥ pr̥tʰivyāmityátʰa praítyurvántárikṣamánvemī́ti sò 'sā́veva bándʰuḥ.  
sa yásya gā́rhapatye havī́ṃṣi śrapáyanti.  
gā́rhapatye tásya pā́trāṇi sáṃsādayanti jagʰáneno tárhi gā́rhapatyaṃ sādayedyásyāhavanī́ye havī́ṃṣi śrapáyantyāhavanī́ye tásya pā́trāṇi sáṃsādayanti jagʰáneno tárhyāhavanī́yaṃ sādayetpr̥tʰivyā́stvā nā́bʰau sādayāmī́ti mádʰyaṃ vai nā́bʰirmádʰyamábʰayaṃ tásmādāha pr̥tʰivyā́stvā nā́bʰau sādayāmītyádityā upástʰa ítyupástʰa ivainadabʰārṣuríti vā́ āhuryatsúguptaṃ gopāyánti tásmādāhā́dityā upástʰa ityágne havyáṃ rakṣéti tádagnáye caivaìtáddʰavíḥ paridádāti gúptyā asyaí ca pr̥tʰivyai tásmādāhā́gne havyáṃ rakṣéti.  
pavítre karoti.  
pavítre stʰo vaiṣṇavyā̀víti yajño vai víṣṇuryajñíye stʰa ítyevaìtádāha.  
te vai dvé bʰavataḥ.  
ayaṃ vaí pavítraṃ yò 'yam pávate sò 'yaméka ivaivá pavate sò 'yam púruṣe 'ntaḥ práviṣṭaḥ prā́ṅca pratyáṅca tā́vimaú prāṇodānau tádetásyaivā́nu mā́trāṃ tásmāddvé bʰavataḥ.  
átʰo ápi trī́ṇi syuḥ.  
vyāno hí tr̥tī́yo dve nvèvá bʰavatastā́bʰyāmetāḥ prókṣaṇīrutpū́ya tā́bʰiḥ prókṣati tadyádetā́bʰyāmutpunā́ti.  
vr̥tró ha vā́ idaṃ sárvaṃ vr̥tvā́ śiśye.  
yádidamántareṇa dyā́vāpr̥tʰivī sa yádedaṃ sárvaṃ vr̥tvā́ śiśye tásmādvr̥tro nā́ma.  
tamíndro jagʰāna.  
sá hataḥ pū́tiḥ sarváta evā̀pò 'bʰiprá susrāva sarvátaiva hyáyáṃ samudrastásmādu haíkā ā́po bībʰatsā́ñcakrire tā́ upáryuparyátipupruvire 'tá imé darbʰāstā́ haitā ánāpūyitā āpó 'sti vā ítarāsu sáṃ sr̥ṣṭamiva yádenā vr̥traḥ pū́tirabʰiprā́sravattádevā̀sāmetā́bʰyām pavítrābʰyāmápahantyátʰa médʰyābʰirevā̀dbʰiḥ prókṣati tásmādvā́ etā́bʰyāmútpunāti.  
sa útpunāti.  
savitúrvaḥ prasava útpunāmyácʰidreṇa pavítreṇa sū́ryasya raśmíbʰiríti savitā vaí devā́nām prasavitā tátsavitŕ̥prasūta evaìtadútpunātyácʰidreṇa pavítreṇéti yo vā́ ayam pávata eṣó 'cʰidram pavítrameténaitádāha sū́ryasya raśmíbʰirítyete vā́ utpavitā́ro yatsū́ryasya raśmáyastásmādāha sū́ryasya raśmíbʰiríti.  
tā́ḥ savyé pāṇaú kr̥tvā́.  
dakṣiṇenódiṅgayatyúpastautyevaìnā etánmaháyatyeva dévīrāpo agreguvo agrepuva íti devyò hyā́pastásmādāha dévīrāpa ítyagreguva íti tā yátsamudraṃ gácʰanti ténāgregúvo 'grepuva íti tā yátpratʰamāḥ sómasya rā́jño bʰakṣáyanti ténāgrepuvó 'gra imámadyá yajñaṃ nayatā́gre yajñápatiṃ sudʰā́tuṃ yajñápatiṃ devayúvamíti sādʰú yajñáṃ sādʰu yájamānamítyevaìtádāha.  
yuṣmā índro 'vr̥ṇīta vr̥tratū́rya íti.  
etā́ u hīndró 'vr̥ṇīta vr̥tréṇa spárdʰamāna etā́bʰirhyènamáhaṃstásmādāha yuṣmā índro 'vr̥ṇīta vr̥tratū́rya íti.  
yūyamíndramavr̥ṇīdʰvaṃ vr̥tratū́rya íti.  
etā́ u hīndramávr̥ṇata vr̥tréṇa spárdʰamānametā́bʰirhyènamáhaṃstásmādāha yūyamíndramavr̥ṇīdʰvaṃ vr̥tratū́rya 'íti.  
prókṣitā stʰeti.  
tádetā́bʰyo níhnuté 'tʰa haviḥ prókṣatyéko vai prókṣaṇasya bándʰurmédʰyamevaìtátkaroti.  
sa prókṣati agnáye tvā júṣṭam prókṣāmī́ti tadyásyai devátāyai havirbʰávati tásyai médʰyaṃ karotyevámevá yatʰāpūrváṃ havī́ṃṣi prokṣya.  
átʰa yajñapātrā́ṇi prókṣati.  
daívyāya kármaṇo śundʰadʰvaṃ devayajyā́yā íti daívyāya hi kármaṇo śúndʰati devayajyā́yai yadvó 'śuddʰaḥ parājagʰnúridáṃ vastácʰundʰāmī́ti tadyádevaìṣāmatrā́śuddʰastákṣā vānyó vāmedʰyaḥ káścitparāhánti tádevaìṣāmetádadbʰirmédʰyaṃ karoti tásmādāha yadvó 'śuddʰāḥ parājagʰnúridáṃ vastácʰundʰāmī́ti.  
átʰa kr̥ṣṇājinamā́datte.  
yájñasyaivá sarvatvā́ya yajñó ha devebʰyó 'pacakrāma sa kŕ̥ṣṇo bʰūtvā́ cacāra tásya devā́ anuvídya tvácamevā̀vacʰāyā́jahruḥ.  
tásya yā́ni śuklā́ni ca kr̥ṣṇā́ni ca lómāni.  
tā́nyr̥cā́ṃ ca sā́mnāṃ ca rūpaṃ yā́ni śuklā́ni tā́ni sā́mnāṃ rūpaṃ yā́ni kr̥ṣṇā́ni tā́nyr̥cāṃ yádi vétaratʰā yā́nyevá kr̥ṣṇā́ni tā́ni sāmnā́ṃ rūpaṃ yā́ni śuklā́ni tā́nyr̥cāṃ yā́nyevá babʰrū́ṇīva hárīṇi tā́ni yájuṣāṃ rūpam.  
saiṣā́ trayī́ vidyā́ yajñaḥ.  
tásyā etacʰílpameṣa várṇastadyátkr̥ṣṇājinam bʰávati yajñasyaivá sarvatvā́ya tásmātkr̥ṣṇājinamádʰi dīkṣante yajñásyaivá sarvatvā́ya tasmādadʰyavahánanamadʰipéṣaṇam bʰavatyáskannaṃ havírasadíti tadyádevā́tra taṇḍuló vā piṣṭáṃ vā skándāttádyajñé yajñaḥ prátitiṣṭʰādíti tasmādadʰyavahánanamadʰipéṣaṇam bʰavati.  
átʰa kr̥ṣṇājinamā́datte.  
śármāsī́ti cárma vā́ etatkŕ̥ṣṇasya tádasya tánmānuṣaṃ śarma devatrā tásmādāha śármāsī́ti tadávadʰūnotyávadʰūtaṃ rakṣó 'vadʰūtā árātaya íti tánnāṣṭrā́ evaìtadrákṣaṃsyató 'pahantyatinátyeva pā́trāṇyávadʰūnoti yadyásyāmedʰyamábʰūttadyásyaitádavadʰūnóti.  
tátpratīcī́nagrīvamúpastr̥ṇāti.  
ádityāstvágasi práti tvā́ditirvettvítīyaṃ vaí pr̥tʰivyáditistásyā asyai tvagyádidámasyāmádʰi kíñca tásmādāhā́dityāstvágasī́ti práti tvā́ditirvettvíti práti hi svaḥ sáṃ jānīte tátsaṃjñāmevaìtátkr̥ṣṇājinā́ya ca vadati nédanyò 'nyáṃ hinásāta ítyabʰiníhitamevá savyéna pāṇínā bʰavati.  
átʰa dakṣiṇénolū́kʰalamā́harati.  
nédihá purā́ nāṣṭrā rákṣāṃsyāviśāníti brāhmaṇo hi rákṣasāmapahantā tásmādabʰiníhitameva savyéna pāṇínā bʰávati.  
átʰolū́kʰalaṃ nídadʰāti.  
ádrirasi vānaspatyo grā́vāsi pr̥tʰúbuḍʰna íti vā tadyátʰaivā̀daḥ sómaṃ rā́jānaṃ grā́vabʰirabʰiṣuṇvántyevámevaìtádulūkʰalamusalā́bʰyāṃ dr̥ṣadupalā́bʰyāṃ haviryajñámabʰíṣuṇotyádraya íti vai téṣāmékaṃ nā́ma tásmādāhā́drirasī́ti vānaspatya íti vānaspatyo hyèṣa grā́vāsi pr̥tʰúbudʰna íti grā́vā hyèṣá pr̥tʰúbudʰno hyèṣa práti tvā́dityāstvágvettvíti tátsaṃjñā́mevaìtátkr̥ṣṇājinā́ya ca vadati nédanyò 'nyáṃ hinásāta iti.  
átʰa havirā́vapati.  
agnéstanū́rasi vācó visárjanamíti yajño hi ténāgnéstanū́rvācó visárjanamíti yāṃ vā́ amū́ṃ havírgrahīṣyanvā́caṃ yácʰatyátra vai taṃ vísr̥jate tadyádetāmátra vā́caṃ visr̥játa eṣa hí yajña ulū́kʰale pratyáṣṭʰādeṣa hi prā́sāri tásmādāha vācó visárjanamíti.  
sa yádidám purā́ mānuṣīṃ vā́caṃ vyāháret.  
tátro vaiṣṇāvīmŕ̥caṃ vā yájurvā japedyajño vai víṣṇustádyajñam púnarā́rabʰate tásyo haiṣā prā́yaścittirdevávītaye tvā gr̥hṇāmī́ti devā́navadítyu hí havírgr̥hyate.  
átʰa músalamā́datte.  
br̥hádgrāvāsi vānaspatya íti br̥hádgrāvā hyèṣá vānaspatyo hyèṣa tadávadadʰāti sá idáṃ devébʰyo havíḥ śamīṣva suśámi śamīṣvéti sá idáṃ devébʰyo haviḥ sáṃskuru sādʰusaṃskr̥taṃ sáṃskurvítyevaìtádāha.  
átʰa haviṣkŕ̥tamúdvādayati.  
háviṣkr̥déhi háviṣkr̥dehī́ti vāgvaí haviṣkr̥dvā́camevaìtadvísr̥jate vā́gu vaí yajñastádyajñámévaitatpúnarúpahvayate.  
tā́ni vā́ etā́ni.  
catvā́ri vāca ehī́ti brāhmaṇasyā́gahyā́dravéti vaíśyasya ca rājanyábandʰoścā́dʰāvéti śūdrásya sa yádevá brāhmaṇásya tádāhaitaddʰí yajñíyatamametádu ha vaí vācaḥ śāntátaṃ yadehī́ti tásmādehī́tyevá brūyāt.  
táddʰa smaitátpurā́.  
jāyaìvá haviṣkŕ̥dupóttiṣṭʰati tádidamápyetárhi yá eva káścopóttiṣṭʰati sa yátraiṣá haviṣkŕ̥tamudvādáyati tadéko dr̥ṣadupalé samā́hanti tadyádetāmátra vā́cam pratyudvādáyanti.  
mánorha vā́ r̥̄ṣabʰá {??} āsa.  
tásminnasuragʰnī́ sapatnagʰnī vākpráviṣṭāsa tásya ha sma śvasátʰādravátʰādasurarakṣasā́ni mr̥dyámānāni yanti te hā́surāḥ sámūdire pāpáṃ vata no 'yámr̥ṣabʰáḥ sacate katʰaṃ nvìmáṃ dabʰnuyāméti kilātākulī íti hāsurabrahmā́vāsatuḥ.  
taú hocatuḥ.  
śraddʰā́devī vai mánurāvaṃ nú vedāvéti taú hāgátyocaturmáno yājáyāva tvéti kenétyanénarṣabʰeṇéti tatʰéti tasyā́labdʰasya sa vāgápacakrāma.  
sā mánorevá jāyā́m manāvīm práviveśa.  
tásyai ha sma yátra vádantyai śr̥ṇvánti táto ha smaivā̀surarakṣasā́ni mr̥dyámānāni yanti te hā́surāḥ sámūdira ito vaí naḥ pā́pīyaḥ sacate bʰū́yo hí mānuṣī vāgvádatī́ti kilātākulī́ haivòcatuḥ śraddʰā́devo vai mánurāvaṃ nvèvá vedāvéti taú hāgátyocaturmáno yājáyāva tvéti kenétyanáyaivá jāyayéti tatʰéti tásyā ā́labdʰāyai sā vāgápacakrāma.  
sā́ yajna=ámevá yajñapā́trāṇi práviveśa.  
táto haināṃ ná śekaturnírhantuṃ saiṣā̀suragʰnī vāgúdvadati sa yásya haiváṃvidúṣa etāmátra vā́cam pratyudvādáyanti pā́pīyāṃso haivā̀sya sapátnā bʰavanti.  
sá samā́hanti.  
kukkúṭo 'si mádʰujihva íti mádʰujihvo vai sá devébʰya ā́sīdviṣájihvó 'surebʰyaḥ sa yó devébʰya ā́sīḥ sána edʰī́tye vaìtádāhéṣamū́rjamā́vada tváyā vayáṃ saṅgʰātáṃ saṅgʰātaṃ jeṣméti ná:tra tiróhitamivāsti.  
átʰa śū́rpamā́datte.  
varṣávr̥ddʰamasī́ti varṣávr̥ddʰaṃ hyètadyádi naḍā́nāṃ yádi veṇūnāṃ yádīṣī́kāṇāṃ varṣámuhyevaìtā́ vardʰayati.  
átʰa havirnírvapati.  
práti tvā varṣávr̥ddʰaṃ vettvíti varṣávr̥ddʰā ú hyevaìte yádi vrīháyo yádi yávā varṣámuhyèvaìtā́nvardʰáyati tátsaṃjñā́mevaìtacʰū́rpāya ca vadati nédanyò 'nyáṃ hinásāta íti.  
átʰa níṣpunāti.  
párāpūtaṃ rákṣaḥ párāpūtā árātaya ityátʰa túṣānpráhantyápahataṃ rákṣa íti tánnāṣṭrā́ evaìtadrákṣāṃsyató 'pahanti.  
atʰā́pavinakti.  
vāyúrvo vívinaktvítyayaṃ vaí vāyúryo 'yam pávata eṣa vā́ idaṃ sárvaṃ vívinakti yádidaṃ kíṃca vivicyáte tádenāneṣá evaìtad vívinaktisá yadaìtá etátprāpnuvánti yátrainān adʰyapavínakti.  
atʰā́numantrayate.  
devó vaḥ savitā híraṇyapāṇiḥ prátigr̥bʰṇātvā́cʰidreṇa pāṇínā súpratigr̥hītā asannityátʰa tríḥ pʰalīkaroti trivr̥ddʰí yajñaḥ.  
taddʰaíke devébʰyaḥ śundʰadʰvaṃ devébʰyaḥ śundʰadʰvamíti pʰalī́kurvanti tádu tátʰā ná kuryādā́diṣṭaṃ vā́ etáddevátāyai havírbʰavatyátʰaitádvaiśvadeváṃ karoti yadā́ha devébʰyaḥ śundʰadʰvamíti tátsamádaṃ karoti tásmādu tūṣṇī́mevá pʰalī́kuryāt.  
