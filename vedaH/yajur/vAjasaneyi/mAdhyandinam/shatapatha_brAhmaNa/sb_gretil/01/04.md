
hiṃkr̥tyā́nvāha.  
nāsāmā́ yajñò 'stī́ti vā́ āhurna vā áhiṃkr̥tya sā́ma gīyate ma yáddʰiṃkaróti táddʰiṃkārásya rūpáṃ kriyate praṇavénaiva sā́mno rūpamúpagacʰatyo3ṃ o3mítyeténo hāsyaiṣa sárva eva sásāmā yajñó bʰavati.  
yádvevá hiṃkaróti.  
prāṇo vaí hiṃkāráḥ prāṇo hi vaí hiṃkārastásmādapigŕ̥hya nā́sike na híṃkartuṃ śaknoti vācā vā ŕ̥camánvāha vā́kca vaí prāṇáśca mitʰunaṃ tádetátpurástānmitʰunám prajánanaṃ kriyate sāmidʰenī́nāṃ tásmādvaí hiṃkr̥tyā́nvāha.  
sa vā́ upāṃśu híṃkaroti.  
átʰa yáduccaírhiṃkuryā́danyatarádevá kuryādvā́cameva tásmādupāṃśu híṃkaroti.  
sa vā éti ca préti cā́nvāha.  
gāyatrī́mevaìtádarvā́cīṃ ca párācīṃ ca yunakti párācyáha devébʰyo yajñaṃ váhatyarvā́cī manuṣyā̀navati tasmādvā éti ca préti cā́nvāha.  
yádvevéti ca préti cānvā́ha.  
préti vaí prāṇa étyudā́naḥ prāṇodānā́vevaìtáddadʰāti tásmādvā éti ca préti cā́nvāha.  
yádvevéti ca préti cānvā́ha.  
préti vai rétaḥ sicyáta éti prájāyate préti paśávo vitíṣṭanta éti samā́vartante sárvaṃ vā́ idaméti ca préti ca tásmādvā éti ca préti cā́nvāha.  
só 'nvāha.  
prá vo vā́jā abʰídyava íti tannu préti bʰavatyágna ā́yāhivī́taya íti tadvéti bʰavati.  
tádu haíka āhuḥ.  
ubʰáyaṃ vā́ etatpréti sámpadyata íti tádu tadā́tivijñānyamiva prá vo vā́jā abʰídyava íti tannu pretyágna ā́yāhi vītáya íti tadvéti.  
só 'nvāha.  
prá vo vā́jā abʰídyava íti tannu préti bʰavati vā́jā ityánnaṃ vai vā́jā ánnamevaìtádabʰyánūktamabʰídyava ítyardʰamāsā vā́ abʰídyavo 'rdʰamāsā́nevaìtádabʰyánūktaṃ havíṣmanta íti paśávo vaí havíṣmantaḥ paśū́nevaìtádabʰyánūktam.  
gʰr̥tācyéti.  
videgʰó ha mātʰavò 'gníṃ vaiśvānaram múkʰe babʰāra tásya gótamo rāhūgaṇa ŕ̥ṣiḥ puróhita āsa tásmai ha smāmantryámāṇo na prátiśr̥ṇoti nénme 'gnírvaiśvānaro múkʰānniṣpádyātā íti.  
támr̥gbʰirhváyituṃ dadʰre.  
vītíhotraṃ tvā kave dyumántaṃ sámidʰīmahi ágne br̥hántamadʰvaré videgʰéti.  
sa na prátiśuśrāva.  
údagne śúcayastáva śukrā bʰrā́janta īrate táva jyótīṃṣyarcáyo videgʰā3 íti.  
sá ha naìva prátiśuśrāva.  
táṃ tvā gʰr̥tasnavīmaha ítyevā̀bʰivyā́haradátʰāsya gʰr̥takīrtā́vevā̀gnírvaiśvānaro múkʰādujjajvāla tam ná śaśāka dʰā́rayituṃ sò 'sya múkʰānníṣpede sáimā́m pr̥tʰivīm prā́pādáḥ.  
tárhi videgʰó mātʰavá āsa.  
sárasvatyāṃ sa táta eva prāṅdahannabʰī̀yāyemā́m pr̥tʰivīṃ taṃ gótamaśca rāhūgaṇó videgʰáśca mātʰaváḥ paścāddáhantamánvīyatuḥ sá imāḥ sárvā nadīrátidadāha sadānīretyúttarādgirernírgʰāvati tā́ṃ haiva nā́tidadāha tā́ṃ ha sma tā́m purā́ brāhmaṇā ná tarantyánatidagdʰāgnínā vaiśvānareṇéti.  
táta etárhi.  
prācī́nam bahávo brāhmaṇāstaddʰākṣetrataramivāsa srāvítaramivā́svaditamagnínā vaiśvānareṇéti.  
tádu haitárhi.  
kṣétrataramiva brāhmaṇā́ u hí nūnámenadyajñairásiṣvadaṃtsā́pi jagʰanyè naidāgʰe sámivaivá kopayati tā́vacʰītā́natidagdʰā hyágnínā vaiśvānaréṇa.  
sá hovāca.  
videgʰó mātʰavaḥ kvā̀hám bʰavānītyáta evá te prācī́nam bʰúvanamíti hovāca saìṣā́pyetárhi kosalavidehā́nām maryā́dā te hí mātʰavā́ḥ.  
átʰa hovāca.  
gótamo rāhūgaṇáḥ katʰaṃ nú na āmantryámāṇo na prátyaśrauṣīríti sá hovācāgnírme vaiśvānaro múkʰe 'bʰutsa nénme múkʰānniṣpádyātai tásmātte na prátiśrauṣamíti.  
tádu katʰámabʰūdíti.  
yátraiva tváṃ gʰr̥tasnavīmaha ítyabʰivyā́hārṣīstádevá me gʰr̥takīrtā́vagnírvaiśvānaro múkʰādúdajvālīttaṃ nā̀śakaṃ dʰā́rayituṃ sá me múkʰānnírapādī́ti.  
sá yátsāmidʰenī́ṣu gʰr̥távat.  
sāmidʰenámeva tatsámevaìnaṃ ténendʰe vīryámevā̀smindadʰāti.  
tádu gʰr̥tācyéti.  
devā́ñjigāti sumnayuríti yájamāno vaí sumnayuḥ sa hí devāñjígīṣati sa hí devāñjígʰāṃsati tásmādāha devā́ñjigāti sumnayuríti saìṣā̀gneyī́ satyániruktā sárvaṃ vā ániruktaṃ sárveṇaivaìtatprátipadyate.  
ágna ā́yāhi vītáya íti.  
tadvéti bʰavati vītáya íti sámantikamiva havā́ imé 'gre lokā́ āsurityunmŕ̥śyā haiva dyaúrāsa.  
té devā́ akāmayanta.  
katʰaṃ nú na imé lokā́ vitarāṃ syúḥ katʰáṃ na idaṃ várīya iva syādíti tā́netaírevá tribʰírakṣárairvyánayanvītáya íti tá ime víṭūraṃ lokāstáto devébʰyo várīyo 'bʰavadvárīyo ha vā́ asya bʰavati yásyaiváṃ vidúṣa etā́manvāhúrvītáya íti.  
gr̥ṇānó havyádātaya íti.  
yájamāno vaí havyádātirgr̥ṇāno yájamanāyétyevaìtádāha ni hótā satsi barhiṣī́tyagnirvai hótāyáṃ lokó barhírasmínnevaìtallokè 'gníṃ dadʰāti sò 'yámasmíṃllokè 'gnírhitaḥ saìṣèmámevá lokámabʰyánūktemámevaìtáyā lokáṃ jayati yásyaiváṃ vidúṣa etā́manvāhúḥ.  
táṃ tvā samídbʰiraṅgira íti.  
samídbʰirhyètamáṅgirasa aíndʰatāṅgira ityáṅgirā u hyágnírgʰr̥téna vardʰayāmasī́ti tátsāmidʰenám padaṃ sámevaìnaṃ ténendʰe vīryámevā̀smindadʰāti.  
br̥hácʰocā yaviṣṭyéti.  
br̥hadu hyèṣa ṣócati sámiddʰo yaviṣṭyéti yáviṣṭʰo hyágnistásmādāha yaviṣṭʰyéti saìṣìtámevá lokámabʰyánūktāntarikṣalokámeva tásmādāgneyī́ satyániruktā́nirukto hyèṣá loká etámevaìtáyā lokáṃ jayati yásyaiváṃ vidúṣa etā́manvāhuḥ.  
sá naḥ pr̥tʰú śravā́yyamíti.  
ado vaí pr̥tʰu yásmindevā́ etácʰravā́yyaṃ yásmindevā ácʰā deva vivāsasītyácʰa deva vivāsasyetánno gamayétyevaìtádāha.  
br̥hádagne suvī́ryāmíti.  
ado vaí br̥hadyásmindevā́ etátsuvī́ryaṃ yásmindevā́ḥ saìṣìtámevá lokámabʰyánūktā dívamevaìtámevaìtáyā lokáṃ jayati yásyaiváṃ vidúṣa etā́manvāhuḥ.  
só nvāha.  
iḍényo namasyá ítīḍényo hyèṣá namasyò hyèṣátirastámāṃsi darṣata íti tirá iva hyèṣa támāṃsi sámiddʰo dadr̥śe sámagníridʰyate vr̥ṣéti saṃ hī̀dʰyáte vŕ̥ṣā vŕ̥ṣo agniḥ sámidʰyata íti saṃ hī̀dʰyate.  
áśvo ná devavā́hana íti.  
áśvo ha vā́ eṣá bʰūtvā́ devébʰyo yajñáṃ vahati yadvai nétyr̥cyomíti tattásmādāhā́śvo ná devavā́hana íti.  
táṃ havíṣmanta īdata íti.  
havíṣmanto hyètáṃ manuṣyā̀ ī́date tásmādāha táṃ havíṣmanta īḍata íti.  
vŕ̥ṣaṇaṃ tvā vayáṃ vr̥ṣanvŕ̥ṣaṇaḥ sámidʰīmahī́ti.  
sáṃ hyenamindʰaté 'gne dī́dyataṃ br̥hadíti dīdáyeva hyèṣá br̥hatsámiddʰaḥ.  
taṃ vā́ etam.  
vŕ̥ṣaṇvantaṃ trícamánvāhāgneyyò vā́ etāḥ sárvāḥ sāmidʰenyò bʰavantī́ndro vaí yajñásya devaténdro vŕ̥ṣaiténo hāsyaitāḥ séndrāḥ sāmidʰenyò bʰavanti tásmādvŕ̥ṣaṇvantaṃ trícamánvāha.  
só 'nvāha.  
agníṃ dūtáṃ vr̥ṇīmaha íti devā́śca vā ásurāścobʰáye prājāpatyā́ḥ paspr̥dʰire tāṃtspárdʰamānāṅgāyatryántarā́ tastʰau yā vai sā́ gāyatryā́sīdiyaṃ vai sā́ pr̥tʰivī̀yáṃ haiva tádantarā́ tastʰau tá ubʰáya evá vidā́ṃ cakruryatarānvaí na iyámupāvartsyáti té bʰaviṣyánti parétare bʰaviṣyantīti tā́mubʰáya evòpamantrayā́ṃ cakrire 'gnírevá devā́nāṃ dūta ā́sa sahárakṣā ítyasurarakśasamásurāṇāṃ sā̀gnímevā̀nupréyāya tásmādánvāhāgníṃ dūtáṃ vr̥ṇīmaha íti sa hí devā́nāṃ dūta ā́sīddʰótāraṃ viśvávedasamíti.  
tádu haiké 'nvāhuḥ.  
hótā yó viśvávedasa íti nédaramítyātmā́na brávāṇī́ti tadu tátʰā ná brūyānmānuṣáṃ ha te yajñé kurvanti vyr̥ddʰaṃ vai tádyajñásya yánmānuṣaṃ nedvyr̥̀ddʰam yajñé karávāṇī́ti tásmādyátʰaivárcā́nūktamevā́nubrūyāddʰótāraṃ viśvávedasamítyevā̀syá yajñásya sukrátumítyeṣa híyajñásyasukráturyádagnistásmādāhāsyá yajñásya sukrátumíti sèyáṃ devā́nupā́vavarta táto devā ábʰavanparā́surā bʰávati ha vā́ ātmánā párāsya sapátnā bʰavanti yásyaiváṃ vidúṣa etā́manvāhuḥ.  
tāṃ vā́ aṣṭamīmánubrūyāt.  
gāyatrī vā́ eṣā́ nidā́nenāṣṭā́kṣarā vaí gāyatrī tásmādaṣṭamīmánubrūyāt.  
taddʰaíke.  
purástāddʰāyyè dadʰatyánnaṃ dʰā́yye mukʰatá idámannā́dyaṃ dadʰma íti vádantastádu tátʰā ná kuryā́danavakl̥ptātásyaiṣā́ bʰavati yáḥ purástāddʰāyyè dádʰāti daśamī́ vāhi tárhyekādaśī́ vā sampádyate tásyo haivaìṣā́vakl̥ptā bʰavati yásyaitā́maṣṭamī́manvāhustásmādupáriṣṭādevá dʰāyyè dadʰyāt.  
samidʰyámāno adʰvara íti.  
adʰvaro vaì yajñáḥ samidʰyámāno yajña ítyevaìtádāhāgníḥ pāvaka ī́ḍya íti pāvako hyèṣa ī́ḍyo hyèṣá śocíṣkeśastámīmaha íti śócantīva hyètásya kéśāḥ sámiddʰasya sámiddʰo agna āhutetyátaḥ prācī́naṃ sárvamidʰmámabʰyā́dadʰyādyádanyatsamídʰo 'pavr̥ṅkta iva hyètaddʰótāyadvā́ anyátsamídʰa idʰmásyātiricyaté 'tiriktaṃ tadyadvaí yajñasyā́tiriktaṃ dviṣántaṃ hāsya tadbʰrā́tr̥vyamabʰyátiricyate tásmādátaḥ prācī́naṃ sárvamidʰmámabʰyā́dadʰyādyádanyátsamídʰaḥ.  
devā́nyakṣi svadʰvaréti.  
adʰvaro vaí yajñó devā́nyakṣi suyajñiyétyevaìtádāha tvāṃ hí havyavāḍasī́tyeṣa hi havyavāḍyádagnistásmādāha tvaṃ hí havyavāḍasītyā́ juhotā duvasyátāgním prayatyádʰvaré vr̥ṇīdʰváṃ havyavā́hanamíti sampréṣyatyevaìtayā́juhuta ca yájata ca yásmai kā́māya samaíndʰiḍʰvaṃ tátkurutétyevaìtádāhāgním prayatyádʰvara ítyadʰvaro vaí yajñò 'gním prayatí yajña ítyevaìtádāha vr̥ṇīdʰváṃ havyavā́hanamítyeṣa hi havyavā́hano yádagnistásmādāha vr̥ṇīdʰváṃ havyavā́hanamíti.  
taṃ vā́ etám.  
adʰvarávantaṃ tricamánvāha devā́nha vaí yajñéna yájamānāṃtsapátnā ásurā dudʰūrṣā́ṃ cakruste dúdʰūrṣanta eva ná śekurdʰū́rvituṃ te párābabʰūvustásmādyajñò 'dʰvaro nā́ma dúdʰūrṣanha vā́ enaṃ sapátnaḥ párābʰavati yásyaiváṃ vidúṣo 'dʰvarávantaṃ tricámanvāhuryā́vadvevá saumyénādʰvaréṇeṣṭvā jáyati tā́vajjayati.  
etáddʰa vaí devā́ agniṃ gáriṣṭʰe 'yuñjan.  
yáddʰotr̥tvá idáṃ no havyáṃ vahéti támetadgáriṣṭʰe yuktvópāmadanvīryávānvai tvámasyálaṃ vai tvámetásmā asī́ti vīryè samādádʰato yátʰedamáṣyetárhi jñātīnāṃ yaṃ gáriṣṭʰe yuñjánti támupamádanti vīryávānvai tvámasyálaṃ vai tvámetásmā asī́ti vīryè samādádʰataḥ sa yadámevā̀smindadʰāti.  
ágne mahā́ṃ asi brāhmaṇa bʰāratéti.  
bráhma hyágnistásmādāha brāhmaṇéti bʰāratétyeṣa hí devébʰyo havyaṃ bʰárati tásmādbʰaratò 'gnirítyāhureṣá u vā́ imā́ḥ prajā́ḥ prāṇó bʰūtvā́ bibʰarti tásmādvevā̀ha bʰāratéti.  
átʰārṣeyam právaṇīte.  
ŕ̥ṣibʰyaścaivaìnametáddevébʰyaśca nívedayatyayám mahā́vīryo yó yajñam prā́padíti tásmādārṣeyam právr̥ṇīte.  
parástādarvākprávr̥ṇīte.  
parástāddʰyárvā́cyaḥ prajā́ḥ prajā́yante jyā́yasaspátaya u caivaìtaṃ níhnuta idaṃ hí pitaìvāgré 'tʰa putró 'tʰa paútrastásmātparástādarvākprávr̥ṇīte.  
sá ārṣeyámuktvā̀ha.  
devéddʰo mánviddʰa íti devā hyètamágra aíndʰata tásmādāha devéddʰa íti mánviddʰa íti mánurhyètamágra aínddʰa tásmādāha mánviddʰa iti.  
ŕ̥ṣiṣṭuta íti.  
ŕ̥ṣayo hyètamagré stuvaṃstásmādāhárṣiṣṭuta íti.  
viprānumadita íti.  
ete vai víprā yadŕ̥ṣaya ete hyètámanvámadaṃstásmādāha víprānumadita íti.  
kavíśasta íti.  
ete vaí kavayo yadŕ̥ṣaya ete hyètamáśaṃsaṃstásmādāha kavíśasta íti.  
bráhmasaṃśita íti bráhmasaṃśito hyèṣá gʰr̥tā́havana íti gʰr̥tā́havano hyèṣáḥ.  
praṇī́ryajñā́nāṃ ratʰī́radʰvarā́ṇāmíti.  
eténa vai sárvānyajñānpráṇayanti yé ca pākayajñā ye cétare tásmādāha praṇī́ryajñā́nāmíti.  
ratʰī́radʰvarā́ṇāmíti.  
rátʰo ha vā́ eṣá bʰūtvā́ devébʰyo yajñáṃ vahati tásmādāha ratʰī́radʰvarā́ṇāmíti.  
atū́rto hótā tū́rṇirhavyavāḍíti.  
na hyètaṃ rákṣāṃsi táranti tásmādāhātū́rto hotéti tū́rṇirhavyavāḍíti sárvaṃ hyèṣá pāpmā́naṃ tarati tásmādāha tū́rṇirhavyavāḍíti.  
āspā́traṃ juhū́rdevā́nāmíti.  
devapātraṃ vā́ eṣa yádagnistásmādagnau sárvebʰyo devébʰyo juhvati devapātraṃ hyèṣa prā́pnoti ha vai tásya pā́traṃ yásya pā́tram prépsyati ya evámetadvéda.  
camasó devapā́na íti.  
camaséna ha vā́ eténa bʰūténa devā́ bʰakṣayanti tásmādāha camasó devapā́na íti.  
arā́ṃ ivāgne nemírdevāṃstváṃ paribʰū́rasī́ti.  
yátʰā́rānnemíḥ sarvátaḥ paribʰū́revaṃ tváṃ devā́ṃtsarvátaḥ paribʰū́rasī́tyevaìtádāha.  
ā́vaha devānyájamānāyéti.  
tádasmaí yajñā́ya devā́nā́voḍʰavā́ āhāgnímagna ā́vahéti tádāgneyā́yājyabʰāgāyāgnimā́voḍʰvā́ āha sómamā́vahéti tatsaumyāyā́jyabʰāgāya somamā́voḍʰavā́ āhāgnimā́vahéti tadyá eṣá ubʰayátrācyutá āgneyáḥ puroḍāśo bʰávati tásmā agnimā́voḍʰavā́ āha.  
átʰa yatʰādevatám.  
devā́ṃ ājyapāṃ ā́vahéti tátprayājānuyājānā́voḍʰavā́ āha prayājānuyājā vaí devā́ ājyapā́ agníṃ hotrāyā́vahéti tádagníṃ hotrāyā́voḍʰavā́ āha sváṃ mahimā́namā́vahéti tatsvám mahimā́namā́voḍʰavā́ āha vāgvā́ asya svó mahimā tadvā́camā́voḍʰavā́ āhā́ ca váha jātavedaḥ suyájā ca yajéti tadyā́ evaìtáddevátā ā́voḍʰavā ā́ha tā́ evaìtádāhā́ cainā váhānuṣṭʰyā́ ca yajéti yadā́ha suyájā ca yajéti.  
sa vai tíṣṭʰannánvāha.  
anvā́ha hyètádasau hyánuvākyā̀ tádasā́vevaìtádbʰūtvā́nvāha tásmāttíṣṭʰannánvāha.  
ā́sīno yājyā̀ṃ yajati.  
iyaṃ hí yājyā̀ tásmanna káścana tíṣṭʰanyājyā̀ṃ yajatīyaṃ hí yājyā̀ tádiyámevaìtádbʰūtvā́ yajati tásmādā́sīnā yājyā̀ṃ yajati.  
yó ha vā́ agníḥ sāmidʰenī́bʰiḥ sámiddʰaḥ.  
atitarā́ṃ ha vai sa ítarasmādagnéstapatyanavadʰr̥ṣyo hi bʰávatyanavamr̥śyaḥ.  
sa yátʰā haivā̀gníḥ.  
sāmidʰenī́bʰiḥ sámiddʰastápatyeváṃ haivá brāhmaṇáḥ sāmidʰenī́rvidvā́nanubruvaṃstapatyanavadʰr̥ṣyo hi bʰávatyanavamr̥śyaḥ.  
só 'nvāha.  
práva íti prāṇo vai právānprāṇámevaìtáyā sáminddʰé 'gna ā́yāhi vītáya ítyapāno vā étavānapānámevaìtá sáminddʰe br̥hácʰocā yaviṣṭʰyétyudāno vaí br̥hácʰocā udānámevaìtáyā sáminddʰe.  
sá naḥ pr̥tʰú śravā́yyamíti.  
śrótraṃ vaí pr̥tʰú śravā́yyaṃ śrótreṇa hī̀dámurú pr̥tʰú śr̥ṇóti śrótramevaìtáyā sáminddʰe.  
īḍényo namasyá íti.  
vāgvā́ īḍényā vāggʰī̀daṃ sárvamī́ṭṭe vācèdaṃ sárvamīḍitaṃ vā́camevaìtáyā sáminddʰe.  
áśvo ná devavā́hana íti.  
máno vaí devavā́hanam máno hī̀dám manasvínaṃ bʰū́yiṣṭʰaṃ vanīvāhyáte mána evaìtáyā sáminddʰe.  
ágne dī́dyatam br̥hadíti.  
cákṣurvaí dīdáyeva cákṣurevaìtáyā sáminddʰe.  
ágníṃ dūtáṃ vr̥ṇīmaha íti.  
yá evā̀yám madʰyamáḥ prāṇáetámevaìtáyā sámindʰe sā́ haiṣā̀ntastʰā́ prāṇā́nāmáto hyányá ūrdʰvā́ḥprāṇā áto 'nyé 'vāñco 'ntastʰā́ ha bʰavatyantastā́menam manyante yá evámetā́mantastʰā́m prāṇā́nāṃ véda.  
śocíṣkeśastámīmaha íti.  
śiśnaṃ vaí śocíṣkeśaṃ śiśnaṃ hī̀dáṃ śiśnám bʰū́yiṣṭʰaṃ śocáyati śiśnámevaìtáyāsáminddʰe.  
sámiddʰo agna āhutéti.  
yá evā̀yamávāṅprāṇá etámevaìtáyā sáminddʰa ā́ juhotā duvasyatéti sárvamātmā́naṃ sáminddʰa ā́ nakʰebʰyó 'tʰo lómabʰyaḥ.  
sa yádyenam pratʰamā́yāṃ sāmidʰenyā́manuvyāháret.  
tam práti brūyātprāṇaṃ vā́ etádātmáno 'gnāvā́dʰāḥ prāṇénātmána ārttimā́riṣyasī́ti tátʰā haivá syāt.  
yádi dvitīyasyāmanuvyāháret.  
tam práti brūyādapānaṃ vā́ etádātmáno 'gnāvā́dʰā apānénātmána ā́rttimā́riṣyasī́ti tátʰā haivá syāt.  
yádi tr̥tī́yasyāmanuvyāháret.  
tam práti brūyādudānaṃ vā́ ... udānénā ... syāt.  
yádi caturtʰyā́manuvyāháret.  
tam prátibrūyācʰrótraṃ vā́ etádātmáno 'gnāvā́dʰāḥ śrótreṇātmána ā́rttimā́riṣyasi badʰiró bʰaviṣyasī́ti tátʰā haivá syāt.  
yádi pañcamyā́manuvyāháret.  
tam práti brūyādvā́caṃ vā́ etádātmáno 'gnāvā́dʰā vācā̀tmána ā́rttimā́riṣyasi mūkó bʰavi ... syāt.  
yádi ṣaṣṭʰyā́manuvyāháret.  
tam práti brūyānmáno vā́ etádātmáno 'gnāvā́dʰā mánasātmána ā́rttimā́riṣyasi manomúṣigr̥hīto momugʰáścariṣyasī́ti tátʰā haivá syāt.  
yádi saptamyā́ṃ ... yāccákṣurvā́ etádātmáno 'gnāvā́dʰāścákṣuṣātmána ā́rttimā́riṣyasyandʰó bʰavi ... syāt.  
yádyaṣṭamyā́m ... yānmádʰyaṃ vā́ etátprāṇámātmáno 'gnāvā́dʰā mádʰyena prāṇénātmána ā́rttimā́riṣyasyuddʰmā́ya mariṣyasī́ti tátʰā haivá syāt.  
yádi navamyā́ṃ ... yācʰiśnaṃ vā́ etádātmáno 'gnāvā́dʰāḥ śiśnénātmána ā́rttimā́riṣyasi klībó bʰavi ... syāt.  
yádi daśamyāmanu ... yādávāñcaṃ vā́ etátprāṇámātmáno 'gnāvā́dʰā́ ávācā prāṇénātmána ā́rttimā́riṣyasyápinaddʰo mariṣyasī́ti tátʰā haivá syāt.  
yádyekādaśyā́ma ....  
yātsárvaṃ vā́ etádātmā́namagnāvā́dʰāḥ sárveṇātmanā́rttirmā́riṣyasi kṣiprè 'múṃ lokámeṣyasī́ti tátʰā haivá syāt.  
sa yátʰā haivā̀gním.  
sāmidʰenī́biḥ sámiddʰamāpadyā́rttiṃ nyétyeváṃ haivá brāhmaṇáṃ sāmidʰenī́rvidvā́ṃsaṃ samanubruvántamanuvyāhr̥tyā́rttiṃ nyèti.  
taṃ vā́ etámagniṃ sámaindʰiṣata.  
sámiddʰe devébʰyo juhavāméti tásminneté evá pratʰame ā́hutī juhotī mánase caivá vācé ca mánaśca haiva vā́kca yújau devébʰyo yajñáṃ vahataḥ.  
sa yádupāṃśú kriyáte.  
tanmáno devébʰyo yajñáṃ vahatyatʰa yádvācā níruktaṃ kriyáte tadvā́gdevébʰyo yajñáṃ vahatyetadvā́ idáṃ dvayáṃ kriyate tádeté evaìtatsáṃtarpayati tr̥pté prīté devébʰyo yajñáṃ vahāta íti.  
sruvéṇa tamā́gʰārayati.  
yaṃ mánasa āgʰāráyati vŕ̥ṣā hi máno vŕ̥ṣā hi sruváḥ.  
srucā tamā́gʰārayati.  
yáṃ vāca āgʰāráyati yóṣā hi vāgyóṣā hi srúk.  
tūṣṇīṃ tamā́gʰārayati.  
yaṃ mánasa āgʰāráyati na svāhéti canā́niruktaṃ hi manó 'niruktaṃ hyètadyáttūṣṇīm.  
mántreṇa tamā́gʰārayati.  
yáṃ vācá āgʰāráyati níruktā hi vāṅnírukto hi mántraḥ.  
ā́sīnastamā́gʰārayati.  
yam mánasa āgʰāráyati tíṣṭʰṃstaṃ yáṃ vāce mánaśca ha vai vā́kca yújau devébʰyo yajñáṃ vahato yataro vaí yujorhrásīyānbʰávatyupavahaṃ vai tásmai kurvanti vāgvai mánaso hrásīyasyáparimitataramiva hi mánaḥ párimitatareva hi vāktádvācá evaìtádupavaháṃ karoti té sayújau devébʰyo yajñáṃ vahatastásmāttíṣṭʰanvāca ā́gʰārayati.  
devā́ ha vaí yajñáṃ tanvānāḥ.  
tè 'surarakṣasébʰya āsaṅgā́dbibʰayā́ṃ cakrustá etaddakṣiṇatáḥ pratyúdaśrayannúcʰritamiva hí vīryáṃ tásmāddakṣiṇatastíṣṭʰannā́gʰārayati sa yádubʰayáta āgʰāráyati tásmādidam mánaśca vā́kca samānámeva sannā́neva śíro ha vaí yajñásyaitáyoranyatará āgʰāráyormū́lamanyataráḥ.  
sruvéṇa tamā́gʰārayati.  
yo mū́laṃ yajñásya srucā tamā́gʰārayati yaḥ śíro yajñásya.  
tūṣṇī́ṃ tamā́gʰārayati.  
yo mū́lam yajñásya tūṣṇī́miva hī̀daṃmū́laṃ nò hyátra vāgvádati.  
mántreṇa tamā́gʰārayati.  
yaḥ śíro yajñásya vāggʰi mántraḥ śīrṣṇo hī̀yamádʰi vāgvádati.  
ā́sīnastamā́gʰārayati.  
yo mū́laṃ yajñásya níṣaṇamiva hī̀dam mū́laṃ tíṣṭʰaṃstamā́gʰārayati yaḥ śíro yajñásya tíṣṭʰatīva hī̀daṃ śíraḥ.  
sá sruvéṇa pū́rvamāgʰārámāgʰā́ryāha.  
agnímagnītsámmr̥ḍḍʰī́ti yátʰā dʰúramadʰyū́hedevaṃ tadyatpū́rvamāgʰārámāgʰāráy3atyadʰyúhya hi dʰúraṃ yuñjánti.  
átʰa sámmārṣṭi.  
yunáktyevaìnametádyuktó devébʰyo yajñáṃ vahādíti tásmātsámmārṣṭi parikrā́maṃ sámmārṣṭi parikrā́maṃ hi yógyaṃ yuñjánti trístriḥ sámmārṣṭi trivr̥ddʰí yajñáḥ.  
sá sámmārṣṭi.  
ágne vājajidvā́jaṃ tvā sariṣyántaṃ tvā vājajítaṃ sámmārjmī́ti yajñáṃ tvā vakṣyántaṃ yajñíyaṃ sámmārjmī́tyevaìtádāhā́tʰopáriṣṭāttūṣṇīṃ tristadyátʰā yuktvā prā́jetprehi vahétyevámevaìtatkáśayópakṣipati préhi devébʰyo yajñáṃ vahéti tásmādupáriṣṭāttūṣṇīṃ tristadyádetadántareṇa kárma kriyáte tásmādidam mánaśca vā́kca samānámeva sannā́neva.  
sá srucóttaramāgʰārámāgʰārayiṣyán.  
pū́rveṇa srúcāvañjaliṃ nídadʰāti námo devébʰyaḥ svadʰā́ pitŕ̥bʰya íti táddevébʰyaścaivaìtátpitŕ̥bʰyaścā́rtvijyaṃ kariṣyanníhnute suyáme me bʰūyāstamíti srúcāvā́datte subʰáre me bʰuyāstam bʰártuṃ vāṃ śakeyamítyevaìtádāhā́skannamadyá devébʰya ā́jyaṃ sámbʰriyāsamityávikṣubdʰamadyá devébʰyo yajñáṃ tanavā ítyevaìtádāha.  
áṅgʰraṇā viṣṇo mā tvā́vakramiṣamíti.  
yajño vai víṣṇustásmā evaìtánníhnute mā tvā́vakramiṣamíti vásumatīmagne te cʰāyāmúpastʰeṣamíti sādʰvī́magne te cʰāyāmúpastʰeṣamítyevaìtádāha.  
víṣṇo stʰā́namasī́ti.  
yajño vai víṣṇustásyeva hyètádantika tíṣṭʰati tásmādāha víṣṇo stʰā́namasī́tīta índro vīryámakr̥ṇodityáto hī́ndrastíṣṭʰandakṣiṇató nāṣṭrā rákṣāṃsyapā́haṃstásmādāheta índro vīryámakr̥ṇodítyūrdʰvò 'dʰvara ā́stʰādítyadʰvaro vaí yajñá ūrdʰvó yajña ā́stʰādítyevaìtádāha.  
ágne vérhotraṃ vérdūtyámíti.  
ubʰáyaṃ vā́ etádagnírdevā́nāṃ hótā ca dūtáśca tádubʰáyaṃ viddʰi yáddevā́nāmasī́tyevaìtádāhā́vatāṃ tvāṃ dyā́vāpr̥tʰivī áva tvaṃ dyā́vāpr̥tʰivī íti nā́tra tiróhitamivāsti sviṣṭakŕ̥ddevébʰya índra ā́jyena havíṣābʰūtsvāhetī́ndro vaí yajñásya devátā tásmādāhéndra ā́jyenéti vāce vā́ etámāgʰāramā́gʰārayatī́ndro vāgítyu vā́ āhustásmādvevā̀héndra ā́jyenéti.  
atʰā́saṃsparśayantsrúcau paryétya.  
dʰruváyā sámanakti śíro vaí yajñasyóttara āgʰārá ātmā vaí dʰruvā tádātmányevaìtacʰíraḥ prátidadʰāti śíro vaí yajñasyóttara āgʰāraḥ śrīrvai śíraḥ śrīrhi vai śírastásmādyó 'rdʰasya śréṣṭʰo bʰávatyasā́vamuṣyā́rdʰasya śíra ítyāhuḥ.  
yájamāna evá dʰruvāmánu.  
yò 'smā arātīyáti sá upabʰŕ̥tamánu sa yáddʰopabʰŕ̥tā samaṇjyādyo yájamānāyārātīyáti tásmiṃcʰríyaṃ dadʰyāttadyájamāna evaìtacʰríyaṃ dadʰāti tásmāddʰruváyā sámanakti.  
sa sámanakti.  
saṃ jyótiṣā jyótiríti jyótirvā ítarasyāmā́jyam bʰávati jyótirítarasyāṃ te hyètádubʰe jyótiṣī saṃgácʰete tásmādevaṃ sámanakti.  
atʰā́to mánasaścaivá vācáśca.  
ahambʰadrá uditam mánaśca ha vai vā́kcāhambʰadrá ūdāte.  
táddʰa mána uvāca.  
ahámeva tvacʰréyo 'smi na vai máyā tvaṃ kíṃ canā́nabʰigataṃ vadasi sā yanmáma tváṃ kr̥tānukarā́nuvartmā́syahámeva tvacʰréyo 'smī́ti.  
átʰa ha vā́guvāca.  
ahámeva tvacʰréyasyasmi yadvai tvaṃ véttʰāhaṃ tadvíjñapayāmyahaṃ sáṃjñapayāmī́ti.  
té prajā́patiṃ pratipraśnaméyatuḥ.  
sá prajā́patirmánasa evā́nūvāca mána eva tvacʰréyo mánaso vai tváṃ kr̥tānukarā́nuvartmāsi śréyaso vai pā́pīyāṅkr̥tānukaró 'nuvartmā bʰavatī́ti.  
sā́ ha vākpároktā vísiṣmiye.  
tásyai gárbʰaḥ papāta sā́ ha vā́kprajā́patimuvācā́havyavāḍevā̀haṃ túbʰyam bʰūyāsaṃ yā́ṃ mā parā́voca íti tásmādyatkíṃ ca prājāpatyáṃ yajñe kriyáta upāṃśvèva tátkriyaté havyavāḍʰi vā́kprajā́pataya āsīt.  
táddʰaitáddevā́ḥ.  
rétaścármanvā yásminvā babʰrustáddʰa smapr̥cʰantyátreva tyādíti táto triḥ sámbabʰūva tásmādápyātreyyā́ yoṣítainasvyètásyai hi yóṣāyai vācó devátāyā ete sámbʰūtāḥ.  
