
sa vai srúcaḥ sámmārṣṭi.  
tadyatsrúcaḥ sammā́rṣṭi yátʰā vaí devā́nāṃ cáraṇaṃ tadvā ánu manuṣyā̀ṇāṃ tásmādyadā́manuṣyā̀ṇām parivéṣaṇamúpakl̥ptam bʰavati.  
átʰa pā́trāṇi nírṇenijati.  
taírnirṇitya páriveviṣatyevaṃ vā́ eṣá devā́nāṃ yajñó bʰavati yácʰūtā́ni havī́ṃṣi kl̥ptāvédistéṣāmetā́nyeva pā́trāṇi yatsrúcaḥ.  
sa yátsammā́rṣṭi.  
nírṇenektyevaìnā etannírṇiktābʰiḥ prácarāṇī́ti tadvaì dvayénaivá devébʰyo nirṇénijatyékena manuṣyèbʰyo 'dbʰíśca bráhmaṇā ca devébʰya ā́po hí kuśā bráhma yájurékenaivá manuṣyèbʰyo 'dbʰírevaìvámvetannā́nā bʰavati.  
átʰa sruvamā́datte.  
tam prátapati prátyuṣṭaṃ rákṣaḥ prátyuṣṭā árātayo níṣṭaptaṃ rákṣo níṣṭaptā árātaya íti vā.  
devā́ ha vaí yajñáṃ tanvānāḥ.  
te 'surarakṣasebʰya āsaṃgā́dbibʰayā́ṃcakrustádyajñamukʰā́devaìtánnāṣṭrā rákṣāṃsyató 'pahanti.  
sa vā ityágrairantarataḥ sámmārṣṭi.  
ániśito 'si sapatnakṣidíti yatʰā́nuparato yájamānasya sapátnānkṣiṇuyā́devámetádāha vājínaṃ tvā vājedʰyā́yai sámmārjmī́ti yajñíyaṃ tvā yajñā́ya sámmārjmī́tyevaìtádāhaiténaiva sárvāḥ srúcaḥ sámmārṣṭi vājínīṃ tvéti srúcaṃ tūṣṇī́m prāśitraháraṇaṃ.  
sa vā ityágrairantaratáḥ sammārṣṭī́ti.  
mū́lairbāhyata ítīva vā́ ayám prāṇa ítīvodānáḥ prāṇodānā́vevaìtáddadʰāti tásmādítīvemā́ni lómānī́tīvemā́ni.  
sa vaí sammŕ̥jyasammr̥jya pratápya pratapya práyacʰati.  
yátʰāvamárśaṃ nirṇijyā́navamarśamuttamám parikṣāláyedevaṃ tattásmātpratápya pratapya práyacʰati.  
sa vaí sruvámevā́gre sámmārṣṭi.  
atʰétarāḥ srúco yóṣā vai srugvŕ̥ṣā sruvastásmādyadyápi bahvya iva stríyaḥ sārdʰaṃ yánti yá eva tāsvápi kumāraká iva púmānbʰávati sá eva tátra pratʰamá etyanūcyá ítarāstásmātsruvámevā́gre sámmārṣṭyatʰétarāḥ srúcaḥ.  
sa vai tátʰaiva sámmr̥jyāt.  
yátʰāgniṃ nābʰivyukṣedyátʰā yásmā áśanamāhariṣyantsyāttám pātranirṇéjanenābʰivyukṣédevaṃ tattásmādu tátʰaiva sámmr̥jyādyátʰāgniṃ nā̀bʰivyukṣetprā́ṅivaivòtkrámya.  
taddʰaíke.  
sruksammā́rjanānyagnā́vabʰyā́dadʰati vedasyāhā́bʰūvantsrúca ebʰiḥ sámamārjiṣuridaṃ vai kíṃcidyajñásya nédidám bahmā áśanamāhárettám pātranirṇéjanam pāyáyedevaṃ tattásmādu párāsyedevaìtāni.  
átʰa pátnīṃ sáṃnahyati.  
jagʰanārdʰo vā́ eṣá yajñásya yatpátnī prā́ṅme yajñástāyámāno yādíti yunáktyevaìnāmetádyuktā́ me yajñamánvāsātā íti.  
yóktreṇa sáṃnahyati.  
yóktreṇa hi yógyaṃ yuñjantyásti vai pátnyā amedʰyaṃ yádavācī́naṃ nā́bʰerátʰaitadā́jyamavekṣiṣyámāṇā bʰavati tádevā̀syā etadyóktreṇāntárdadʰātyátʰa médʰyenaivòttarārdʰanā́jyamávekṣate tásmātpátnīṃ sáṃnahyati.  
sa vā́ abʰivā́saḥ sáṃnahyati.  
óṣadʰayo vai vā́so varuṇyā̀ rájjustadóṣadʰīrevaìtádantárdadʰāti tátʰo haināmeṣā varuṇyā̀ rájjurná hinasti tásmādabʰivā́saḥ sáṃnahyati.  
sa sáṃnahyati.  
ádityai rā́snāsī́tīyaṃ vaí pr̥tʰivyáditiḥ sèyáṃ devā́nām patnyesā vā́ etásya pátnī bʰavati tádasyā etadrā́snāmevá karóti na rájjuṃ híro vai rā́snā tā́mevā̀syā etatkaroti.  
sa vai ná grantʰím kuryāt.  
varuṇyò vaí grantʰirváruṇo ha pátnīṃ gr̥hṇīyādyádgrantʰíṃ kuryāttásmānná grantʰíṃ karoti.  
ūrdʰvámevódgūhati.  
víṣṇorveṣyò 'sī́ti sā vai ná paścātprā́cī devā́nāṃ yajñamánvāsīteyaṃ vaí pr̥tʰivyáditiḥ sèyáṃ devā́nām pátnī sā paścātprā́cī devā́nāṃ yajñamánvāste táddʰemā́mabʰyā́rohetsā pátnī kṣiprè 'múṃ lokámiyāttátʰo ha pátnī jyógjīvati tádasyā́ evaìtanníhnute tátʰo haināmiyaṃ ná hinasti tásmādu dakṣiṇata ivaivā́nvāsīta.  
atʰā́jyamávekṣate.  
yoṣā vai pátnī réta ā́jyam mitʰunámevaìtátprajánanaṃ kriyate tásmādā́jyamáveksate.  
sāvekṣaté.  
'dabdʰena tvā cákṣuṣāvapaśyāmītyanārttena tvācakṣuṣā́vapaśyāmī́tyevaìtádāhāgnérjihvā̀sī́ti yadā vā́etádagnau júhvatyátʰāgnérjihvā́ ivóttiṣṭʰanti tásmādāhāgnérjihvásī́ti suhū́rdevébʰya íti sādʰú devébʰya ítyevaìtádāha dʰā́mne dʰāmne me bʰava yájuṣe yajuṣa íti sárvasmaí me yajñā́yaidʰī́tyevaìtadāha.  
atʰā́jyamādā́ya prā́ṅudā́harati.  
tádāhavanīyé 'dʰiśrayati yásyāhavanī́ye havīṃṣi śrapáyanti sárvo me yajñá āhavanī́ye śr̥tò 'sadityátʰa yádamutrā́gre 'dʰiśráyati pátnīṃ hyavakāśayiṣyanbʰávati na hi tádavakálpate yátsāmí pratyggʰáretpátnīmávakāśayiṣyāmītyátʰa yatpátnīṃ nā̀vakāśáyedantáriyāddʰa yajñātpátnīṃ tátʰo ha yajñātpátnīṃ nā̀ntáreti tásmādu sārdʰámevá vilā́pya prā́gudā́haratyavakā́śya pátnīṃ yásyo pátnī na bʰávatyágra eva tásyāhavanīyé 'dʰiśrayati tattáta ā́datte tadantarvedyā́sādayati.  
tádāhuḥ.  
nā̀ntarvedyā́sādayedáto vaí devā́nām pátnīḥ sámyājayantyávasabʰā áha devā́nām pátnīḥ karóti paraḥpúṃso hāsya pátnī bʰavatī́ti tádu hovāca yā́jñavalkyo yatʰādiṣṭam pátnyā astu kastadā́driyeta yátparaḥpuṃsā́ vā pátnī syādyátʰā vā yajño védiryajña ā́jyaṃ yajñā́dyajña nírmimā íti tásmādantarvédyevā́sādayet.  
prókṣaṇīṣu pavítre bʰavataḥ.  
te táta ā́datte tā́bʰyāmā́jyamútpunātyéko vā́ utpávanasya bándʰurmédʰyamevaìtátkaroti.  
sa útpunāti.  
savitústvā prasava útpunāmyácʰidreṇa pavítreṇa sū́ryasya raśmíbʰirítí so sā́veva bándʰuḥ.  
atʰā́jyaliptābʰyām pavitrābʰyam.  
prókṣaṇīrútpunāti savitúrvaḥ prasava útpu ... bándʰuḥtadyadā́jyaliptābʰyām pavítrābʰyām.  
prókṣanīrutpunāti tádapsu páyo dadʰāti tádidámapsu páyo hitámidaṃ hi yadā várṣatyatʰaúṣadʰayo jāyanta óṣadʰīrjagdʰvā̀páḥ pītvā táta eṣa rásaḥ sámbʰavati tásmādu rásasyo caivá sarvatvāya.  
atʰā́jyamávekṣate.  
taddʰaíke yájamānamávakʰyāpayanti tádu hovāca yā́jñavaklyaḥ katʰaṃ nu ná svayámadʰvaryávo bʰávanti katʰáṃ svayaṃ nā́nvāhuryátra bʰū́yasya ivāśíṣaḥ kriyánte katʰaṃ nveṣāmátraivá śraddʰā́ bʰavatī́ti yāṃ vai kā́ṃ ca yajñá r̥tvíja āśíṣamāśā́sate yájamānasyaiva sā tásmādadʰvaryúrevā́vekṣeta.  
só 'vekṣate.  
satyamr̥ vai cákṣuḥ satyaṃ hi vai cákṣustásmādyádidānīṃ dvaú vivádamānāveyā́tāmahámadarśamahámaśrauṣamíti yá evá brūyā́dahámadarśamíti tásmā eva śráddadʰyāma tátsatyénaivaìtatsámardʰayati.  
só 'vekṣate.  
téjo 'si śukrámasyamŕ̥tamasī́ti sá eṣá satyá eva mántrastéjā hyètácʰukraṃ hyètádamŕ̥taṃ hyètattátsatyénaivaìtatsámardʰayati.  
púruṣo vaí yajñaḥ.  
púruṣasténa yajño yádenam púruṣastanutá eṣa vaí tāyámāno yāvāneva púruṣastāvānvídʰīyate tásmātpúruṣo yajñaḥ.  
tásyeyamevá juhū́ḥ.  
iyámupabʰŕ̥dātmaìvá dʰruvā tadvā́ ātmána evèmā́ni sárvāṇyáṅgāni prábʰavanti tásmādu dʰruvā́yā eva sárvo yajñaḥ prábʰavati.  
prāṇá evá sruvaḥ.  
sò 'yám prāṇaḥ sárvāṇyaṅgānyanusáṃcarati tásmādu sruvaḥ sárvā ánu srucaḥ sáṃcarati.  
tásyāsā́veva dyaúrjuhūḥ.  
átʰedámantárikṣamupabʰŕ̥diyámevádʰruvā tadvā́ asyā́ evème sárve lokāḥ prábʰavanti tásmādu dʰruvā́yā eva sárvo yajñaḥ prábʰavati.  
ayámevá sruvo yò 'yam pávate.  
sò 'yámimāṃtsárvāṃllokānánupavate tásmādu sruvaḥ sárvā ánu srúcaḥ sáṃcarati.  
sá eṣá yajñastāyámāno.  
devebʰyastāyata r̥túbʰyaścʰándobʰyo yáddʰavistáddevā́nāṃ yatsómo rājā yátpuroḍā́śastattádādíśya gr̥hṇātyamúṣme tvā júṣṭaṃ gr̥hṇāmī́tyevámu haitéṣām.  
átʰa yānyā́jyāni gr̥hyánte.  
r̥túbʰyaścaiva tā́ni cʰándobʰyaśca gr̥hyante tattadánādiśyā́jyasyaivá rūpéṇa gr̥hṇāti sa vai catúrjuhvā́m gr̥hṇātyaṣṭau kŕ̥tva upabʰŕ̥ti.  
sa yáccatúrjuhvā́ṃ gr̥hṇāti.  
r̥túbʰyastádgr̥hṇāti prayājébʰyo hi tádgr̥hṇā́tyr̥távo hí prayājāstattadánādiśyā́jyasyaivá rūpeṇa gr̥hṇātyájāmitāyai jāmí ha kuryādyádvasantā́ya tvā grīṣmā́ya tvéti gr̥hṇīyāttásmādánādiśyā́jyasyaivá rūpéṇa gr̥hṇāti.  
átʰa yádaṣṭau kŕ̥tva upabʰŕ̥ti gr̥hṇāti.  
cʰándobʰyastádgr̥hṇātyanuyājébʰyo hi tadgr̥hṇā́ti cʰándāṃsi hyánuyājāstattadánādiśyā́jyasyaivá rūpeṇa gr̥hṇātyájāmitāyai jāmí ha kuryādyádgāyatryaí tvā tríṣṭubʰe tvéti gr̥hṇīyāttásmādánādiśyā́jyasyaivá rūpeṇa gr̥hṇāti.  
átʰa yáccatúrdʰruvā́yāṃ gr̥hṇāti.  
sárvasmai tádyajñā́ya gr̥hṇāti tattadánādiśyā́jyasyaivá rūpéṇa gr̥hṇāti kásmā u hyā̀diśedyátaḥ sárvābʰya evá devátābʰyo 'vadyáti tásmādánādiśyā́jyasyaivá rūpéṇa gr̥hṇāti.  
yájamāna evá juhūmánu.  
yò 'smā arātīyáti sá upabʰŕ̥tamánvattaìvá juhūmánvādya upabʰŕ̥tamánvattaìvá juhū́rādyá upabʰr̥tsa vaí catúrjuhvā́ṃ gr̥hṇā́tyaṣṭau kŕ̥tva upabʰŕ̥ti.  
sa yáccatúrjuhvā́ṃ gr̥hṇāti.  
attā́ramevaìtatpárimitataraṃ kánīyāṃsaṃ karotyátʰa yádaṣṭau kŕ̥tva upabʰŕ̥ti gr̥hṇā́tyādyámevaìtadáparimitataram bʰūyāṃsaṃ karoti taddʰi sámr̥ddʰaṃ yátrāttā kánīyānādyò bʰū́yān.  
sa vaí catúrjuhvā́ṃ gr̥hṇan.  
bʰūya ā́jyaṃ gr̥hṇātyaṣṭau kŕ̥tva upabʰŕ̥ti gr̥hṇankánīya ā́jyaṃ gr̥hṇāti.  
sa yáccatúrjuhvā́ṃ gr̥hṇan.  
bʰū́ya ā́jyaṃ gr̥hṇātyattā́ramevaìtatpárimitataraṃ kánīyāṃsaṃ kurvaṃstásminvīryám bálaṃ dadʰātyátʰa yádaṣṭau kŕ̥tva upabʰr̥ti gr̥hṇankánīya ā́jyaṃ gr̥hṇā́tyādyámevaìtadaparimitataram bʰū́yāṃsaṃ kurvaṃstámavīryamábalīyāṃsaṃ karoti tásmāduta rā́jāpārāṃ víśam prāvasāyā́pyekaveśmánaivá jinā́ti tvadyátʰā tvatkāmáyate tátʰā sacata eténo ha tádvīryèṇa yájjuhvām bʰū́ya ā́jyaṃ gr̥hṇā́ti sa yájjuhvā́ṃ gr̥hṇāti juhvaìva tájjuhoti yádupabʰŕ̥ti gr̥hṇāti juhvaiva tájjuhoti.  
tádāhuḥ.  
kásmā u tárhyupabʰŕ̥ti gr̥hṇīyādyádupabʰŕ̥tā ná juhotī́ti sa yáddʰopabʰr̥tā juhuyātpŕ̥tʰaggʰaivèmā́ḥ prajā́ḥ syurnaìvā̀ttā syānnā̀dyáḥ syādátʰa yattájjuhvèvá samānīya juhóti tásmādimā víśaḥ kṣatríyasyaiva váśe sati vaíśyam paśáva úpatiṣṭanté 'tʰa yattájjuhvèva samānī́ya juhóti tasmādyadòtá ksatríyaḥ kāmáyaté 'tʰāha vaíśya máyi yátte paro níhitaṃ tadā́haréti táṃ jinā́ti tvadyátʰā tvatkāmáyate tátʰā sacata eténo hatádvīryèṇa.  
tā́ni vā́ etā́ni.  
cʰándobʰya ā́jyāni gr̥hyante sa yáccatúrjuhvā́ṃ gr̥hṇā́ti gāyatryai tádgr̥hṇātyátʰa yádaṣṭau kŕ̥tva upabʰŕ̥ti gr̥hṇāti triṣṭubjagatī́bʰyāṃ tádgr̥hṇātyátʰa yáccatúrdʰruvā́yāṃ gr̥hṇā́tyanuṣṭúbʰe tádgr̥hṇāti vāgvā́ anuṣṭúbvāco vā́ idaṃ sárvam prábʰavati tásmādu dʰruvā́ya eva sárvā yajñaḥ prábʰavatīyam vā́ anuṣṭúbasyai vā́ idaṃ sárvam prábʰavati tásmādu dʰruvā́yā eva sárvo yajñaḥ prábʰavati.  
sá gr̥hṇāti.  
dʰā́ṃ nā́māsi priyáṃ devā́nāmítyetadvaí devā́nām priyátamaṃ dʰā́ma yadā́jyaṃ tásmādāha dʰā́ma nāmāsi priyáṃ devā́nāmityánādʰr̥ṣṭaṃ devayájanamasī́ti vájro hyā́jyaṃ tásmādāhā́nādʰr̥ṣṭaṃ devayájanamasī́ti.  
sá eténa yájuṣā.  
sakŕ̥jjuhvā́ṃ gr̥hṇāti trístūṣṇī́meténaiva yájuṣā sakŕ̥dupabʰŕ̥ti gr̥hṇā́ti sapta kŕ̥tvastūṣṇī́meténaiva yájuṣā sakŕ̥ddʰruv:!yāṃ gr̥hṇāti trístūsṇīṃ tádāhustrístrireva yájuṣā gr̥hṇīyātrivr̥ddʰí yajña íti tádu nú sakŕ̥tsakr̥devā́tro hyèva trírgr̥hītáṃ sampádyate.  
prókṣaṇīradʰvaryurā́datte.  
sá idʰmámevā́gre prókṣati kŕ̥ṣṇo 'syākʰareṣṭʰò 'gnaye tvā júṣṭam prókṣāmī́ti tanmédʰyamevaítádagnáye karoti.  
átʰa védim prókṣati.  
védirasi barhíṣe tvā júṣṭām prókṣāmi tanmedʰyāmevaìtádbarhíṣe karoti.  
átʰāsmai barhiḥ práyacʰati.  
tátpurástādgrantʰyā́sādayati tatprókṣati barhírasi srugbʰyástvā júṣṭam prókṣāmi tanmédʰyamevaìtátsrugbʰyáḥ karoti.  
átʰa yāḥ prókṣaṇyaḥ pariśiṣyánte.  
tā́bʰiróṣadʰīnām mū́lānyupanínayatyádityai vyúndanamasī́tīyaṃ vaí pr̥tʰivyáditistádasyā́ evaítadóṣadʰīnām mū́lānyúponatti tā́ imā́ ārdrámūlā óṣadʰayastásmādyadyápi śúṣkāṇyágrāṇi bʰávantyārdrā́ṇyeva mū́lāni bʰavanti.  
átʰa visráṃsya grantʰím.  
purástātprastaráṃ gr̥hṇāti víṣṇo stupò 'sīti yajño vai víṣṇustásyeyámeva śíkʰā stupá etā́mevā́sminnetáddadʰāti purástādgr̥hṇāti purástāddʰyáyaṃ stupastásmātpurástādgr̥hṇāti.  
átʰa saṃnáhanaṃ vísraṃsayati.  
prákl̥ptaṃ haivā̀sya strī víjāyata íti tásmātsaṃnáhanaṃ vísraṃsayati taddákṣiṇāyāṃ śróṇau nídadʰāti nīvírhaivā̀syaiṣā́ dakṣiṇatá iva hī̀yáṃ nīvistásmāddákṣiṇāyāṃ śróṇau nídadʰāti tatpúnarabʰícʰādayatyabʰícʰanneva hī̀yáṃ nīvistásmātpúnarabʰícʰādayati.  
átʰa barhí str̥ṇāti.  
ayaṃ vaí stupáḥ prastaró 'tʰa yānyávāñci lómāni tā́nyevā̀sya yadítaram barhistā́nyevā̀sminnetáddadʰāti tásmādbarhí str̥ṇāti.  
yóṣā vai védiḥ.  
tā́metáddevā́śca paryā́sate yé cemé brāhmaṇā́ḥ śuśruvā́ṃso 'nūcānāstéṣvevaìnāmetátparyā́sīneṣvánagnāṃ karotyanagnátāyā eva tásmādbarhí str̥ṇāti.  
yā́vatī vai védiḥ.  
tā́vatī pr̥tʰivyóṣadʰayo barhistádasyā́mevaìtátpr̥tʰivyāmóṣadʰīrdadʰāti tā́ imā́ asyā́m pr̥tʰivyāmóṣadʰayaḥ prátiṣṭʰitāstásmādbarhí str̥ṇāti.  
tadvaí bahuláṃ str̥ṇīyādítyāhuḥ yátra vā́ asyaí bahulátamā óṣadʰayastádasyā upajīvanī́yatamaṃ tásmādbahuláṃ str̥ṇīyādíti tadvai tádāhartáryevā́dʰi trivr̥̀tstr̥ṇāti trivr̥ddʰí yajñó 'tʰo ápi pravárhaṃ str̥ṇīyātstr̥ṇánti barhírānuṣagíti tŕ̥ṣiṇābʰyánūktamádʰaramūlaṃ str̥ṇātyádʰaramūlā iva hī̀mā́ asyā́m pr̥tʰivyāmóṣadʰayaḥ prátiṣṭʰitāstásmādádʰaramūlaṃ str̥ṇāti.  
sá str̥ṇāti.  
ū́rṇamradasaṃ tvā str̥ṇāmi svāsastʰā́ṃ devébʰya íti sādʰvī́ṃ devébʰya ítyevaìtádāha yadāhórṇamradasaṃ tvéti svāsastʰā́ṃ devébʰya íti svāsádāṃ devébʰya ítyevaìtádāha.  
átʰāgníṃ kalpayati.  
śíro vaí yajñásyāhavanī́yaḥ pūrvó 'rdʰo vai śíraḥ pūrvārdʰámevaìtádyajñásya kalpayatyupáryupari prastaráṃ dʰāráyaṅkalpayatyayaṃ vaí stupáḥ prastará etámevā̀sminnetatprátidadʰāti tásmādupáryupari prastaráṃ dʰāráyaṅkalpayati.  
átʰa paridʰīnpáridadʰāti.  
tadyátparidʰī́nparidádʰāti yátra vaí devā ágre 'gníṃ hotrā́ya prā́vr̥ṇata táddʰovāca na vā́ ahámidamútsahe yádvo hótā syāṃ yádvo havyaṃ váheyaṃ trīnpū́rvānprā́vr̥ḍʰvaṃ te prādʰanviṣustānnu mé 'vakalpayatā́tʰa vā́ahametadútsākṣye yádvo hótā syāṃ yádvo havyaṃ váheyamiti tatʰéti tā́nasmā etānávākalpayaṃstá ete paridʰáyaḥ.  
sá hovāca.  
vájro vai tā́nvaṣaṭkāraḥ prā́vr̥ṇagvájrādvaí vaṣaṭkārā́dbibʰemi yánmā vájro vaṣaṭkāro ná pravr̥ñjyā́detaírevá māpáridʰatta tátʰā mā vájro vaṣaṭkāro na právarkṣyatī́ti tatʰéti támetaiḥ páryadadʰustaṃ na vájro vaṣaṭkāraḥ prā́vr̥ṇaktádvarmaìvaìtádagnáye nahyati yádetaíḥ paridádʰāti.  
tá u haitá ūcuḥ.  
idámu cédasmā́nyajñe yuṅktʰā́stvevā́smā́kamápi yajñé bʰāga íti.  
tatʰéti devā́ abruvan.  
yádbahiṣparidʰí skantsyáti tádyuṣmā́su hutamátʰa yádva upáryupari hoṣyánti tádvo 'viṣyatī́ti sa yádagnau júhvati tádenānavatyátʰa yádenānupáryupari júhvati tádenānavatyátʰam yádbahiṣparidʰi skándati tádeteṣu hutaṃ tásmādu ha nā́ga iva skannáṃ syādimāṃ vai te prā́viśanyadvā́ idaṃkíṃca skándatyasyā́meva tatsárvam prátitiṣṭʰati.  
sá skannámabʰímr̥śati.  
bʰúvapataye svā́hā bʰúvanapataye svā́hā bʰūtā́nām pataye svāhétyetā́ni vai téṣāmagnī́nāṃ nā́māni yadbʰúvapatirbʰúvanapatirbʰūtā́nām pátistadyátʰā váṣaṭkr̥taṃ hutámevámasyaitéṣvagníṣu bʰavati.  
taddʰaíke.  
idʰmásyaivaìtā́nparidʰīnpáridadʰāti tádu tátʰā ná kuryādánavakl̥ptā ha tásyaité bʰavanti yā́nidʰmásya paridádʰātyabʰyādʰā́nāya hyèvèdʰmaḥ kriyáte tásyo haivaìté 'vakl̥ptā bʰavanti yásyaitā́nanyā́nāháranti paridʰáya íti tásmādanyā́nevā́hareyuḥ.  
te vai pālāśāḥ syuḥ.  
brahma vai palāśo brahmāgniragnayo hi tasmātpālāśāḥ syuḥ.  
yádi pā́lāśānná vindet.  
átʰo ápi vaíkaṅkatā syuryádi vaíkaṅkatānná vindedátʰo ápi kārṣmaryamáyāḥ syuryádi kārṣmaryamáyānná vindedátʰo ápi vailvā́ḥ syurátʰo kʰādirā átʰo aúdumbarā ete hí vr̥kṣā́ yajñíyāstásmādetéṣāṃ vr̥kṣā́ṇām bʰavanti.  
te vā́ ārdrā́ḥ syuḥ.  
etaddʰyèṣāṃ jīvámeténa sátejasa eténa vīryávantastásmādārdrā́ḥ syuḥ.  
sá madʰyamámevā́gre.  
paridʰiṃ páridadʰāti gandʰarvástvā viśvā́vasuḥ páridadʰātu víśvasyā́riṣṭyai yájamānasya paridʰírasyagníriḍá īḍita íti.  
átʰa dákṣiṇām páridadʰāti.  
índrasya bāhúrasi dákṣiṇo víśvasya áriṣṭyai yájamānasya paridʰirasyagníriḍá īḍita íti.  
atʰóttaram páridadʰāti.  
mitrāváruṇau tvottarataḥ páridʰattāṃ dʰruvéṇa dʰármaṇā víśvasyā́riṣṭyai yájamānasya paridʰírasyagníriḍá īḍita ityagnáyo hi tásmādāhāgníriḍa īḍita íti.  
átʰa samídʰamabʰyā́dadʰāti.  
sá madʰyamámevā́gre paridʰimúpaspr̥ṣati ténaitānágre sámindʰé 'tʰāgnā́vabʰyā́dadʰāti téno agním pratyákṣaṃ sámindʰé.  
so 'bʰyā́dadʰāti.  
vītíhotraṃ tvā kave dyumántaṃ sámidʰīmahi ágne br̥hántamadʰvara ítyetáyā gāyatryā́ gāyatrī́mevaìtatsámindʰe sā́ gāyatrī sámiddʰānyā́ni cʰándāṃsi sámindʰe cʰándāṃsi sámiddʰānidevébʰyo yajñáṃ vahanti.  
átʰa yā́ṃ dvitī́yāṃ samídʰamabʰyā́dadʰāti.  
vasantámeva táyā sámindʰe sá vasantaḥ sámiddʰo 'nyā́nr̥tūṃtsámindʰa r̥távaḥ sámiddʰāḥ prajā́śca prajanáyantyóṣadʰīśca pacanti sò 'bʰyādadʰāti samídasī́ti samiddʰí vasantáḥ.  
átʰābʰyādʰā́ya japati.  
sū́ryastvā́ purástātpātu kásyāścidabʰíśastyā íti gúptyai vā́ abʰítaḥ paridʰáyo bʰávantyátʰaitatsū́ryamevá purástādgoptā́raṃ karoti nétpurástānnāṣṭrā rákṣām\syabʰyavacárāníti sū́ryo hí nāṣṭrā́ṇāṃ rákṣasāmapahantā́.  
atʰa yāmevāmr̥ṃ tr̥tīyāṃ samidʰamabʰyādadʰāti.  
anuyājeṣu brāhmaṇameva tayā samindʰe sa brāhmaṇaḥ samiddʰo devebʰyo yajñaṃvahati.  
átʰa stīrṇāṃ védimupā́vartate.  
sa dve tŕ̥ṇe ādā́ya tiráścī nídadʰāti savitúrbā́hū stʰa ítyayaṃ vaí stupáḥ prastaró'tʰā́syaite bʰrúvāvevá tiráścī nídadʰāti tásmādimé tiráścyau bʰrúvau kṣatraṃ vaí prastaro víśa ítaram barhíḥ kṣatrásya caivá viśáśca vídʰr̥tyai tásmāttiraścī nídadʰāti tásmādveva vídʰr̥tī nā́ma.  
tátprastaráṃ str̥ṇāti.  
ū́rṇamradasaṃ tvā str̥ṇāmi svāsastʰáṃ devébʰya íti sādʰúṃ devébʰya ítyevaìtádāha yadāhórṇamradasaṃ tvéti svāsastʰáṃ devébʰya íti svāsádaṃ devébʰya ítyevaìtádāha.  
támabʰinídadʰāti.  
ā́ tvā vásavo rudrā́ ādityā́ḥ sadantvítyete vaí trayā́ devā yadvásavo rudrā́ ādityā́ ete tvā́sīdantvítyevaìtádāhābʰiníhita evá savyéna pāṇínā bʰávati.  
átʰa dakṣiṇéna juhūm prátigr̥hṇāti.  
nédihá purā́ nāṣṭrārákṣāṃsyāviśāníti brāhmaṇo hi rákṣasāmapahantā tásmādabʰiníhita evá savyéna pāṇínā bʰávati.  
átʰa juhūm prátigr̥hṇāti.  
gʰr̥tā́cyasi juhūrnāmnéti gʰr̥tā́cīhí juhūrhi nā́mnā sédám priyéṇa dʰā́mnā priyaṃ sáda ā́sīdéti gʰr̥tā́cyasyupabʰr̥nnāmnétyupabʰŕ̥taṃ gʰr̥tā́cī hyùpabʰr̥ddʰi nāmnā sèdám priyéṇa dʰā́mnā priyaṃ sáda ā́sīdéti gʰr̥tā́cyasi dʰruvā nāmnéti dʰruvā́ṃ gʰr̥tā́cī hí dʰruvā hi nā́mnāsèdám priyéṇa dʰā́mnā priyaṃ sáda ā́sīdéti priyéṇa dʰā́mnā priyaṃ sáda ā́sīdéti yádanyáddʰavíḥ.  
sa vā́ upári juhū́ṃ sādáyati.  
adʰa ítarāḥ srúcaḥ kṣatraṃvaí juhūrvíśa ítarāḥ srúcaḥ kṣátramèvaitádviśa úttaraṃ karoti tásmāduparyā́sīnaṃ kṣatríyamadʰástādimā́ḥ prajā úpāsate tásmādupárijuhū́ṃ sādáyatyadʰa ítarāḥ srúcaḥ.  
so 'bʰímr̥śati.  
dʰruvā́ asadanníti dʰruvā hyásadannr̥tásya yónāvíti yajño vā́ r̥tásya yóniryajñe hyásadaṃstā́ viṣṇo pāhi pāhí yajñám pāhí yajñápatimíti tadyájamānamāha pāhi mā́ṃ yajñanyámíti tadápyātmā́naṃ yajñānnā̀ntáreti yajño vai víṣṇostádyajñā́yaivaìtatsárvam páridadāti gúptyai tásmādāha tā́ viṣṇo pāhī́ti.  
indʰé ha vā́ etádadʰvaryuḥ.  
idʰménāgniṃ tásmādidʰmo nā́ma sámindʰesāmidʰenī́bʰirhótā tásmātsāmidʰenyò nā́ma.  
sá āha.  
agnáye samidʰyámānāyā́nubrūhī́tyagnáye hyètátsamidʰyámānāyānvā́ha.  
tádu haíka āhuḥ.  
agnáye samidʰyámānāya hotaránubrūhī́ti tádu tátʰā ná brūyādáhotā vā́ eṣá purā́ bʰavati yadaìvaìnam pravr̥ṇīté 'tʰa hótā tásmādu brūyādagnáye samidʰyámānāyā́nubrū́hītyeva.  
ā́gneyīránvāha.  
sváyaivaìnametāddevátāyā sámindʰe gāyatrīránvāha gāyatraṃ vā́ agneścʰándaḥ svénaivaìnametacʰándasāsámindʰe vīryáṃ gāyatrī bráhma gāyatrī́ vīryèṇaivaìnametatsámindʰe.  
ékādaśā́nvāha.  
ékādaśākṣarā vaí triṣṭubbráhma gāyatrī́ kṣatráṃ triṣṭúbetā́bʰyāmevaìnametádubʰā́bʰyāṃ vī́ryābʰyāṃ sámindʰe tásmādékādaśā́nvāha.  
sa vai tríḥ pratʰamā́manvā́ha.  
tríruttamā́ṃ trivŕ̥tprāyaṇā hí yajñā́strivŕ̥dudayanāstásmāttríḥ pratʰamā́manvā́ha tríruttamāṃ.  
tāḥ páñcadaśa sāmidʰenyáḥ sáṃpadyante pañcadaśo vai vájro vīryáṃ vájro vīryámevaìtátsāmidʰenī́rabʰisáṃpādayati tásmādetā́svanūcyámānāsu yáṃ dviṣyāttámangúṣṭʰābʰyāmávabādʰetedámahámamumávabādʰa íti tádenameténa vájreṇā́vabādʰate.  
páñcadaṣa vā́ ardʰamāsya rā́trayaḥ.  
ardʰamāsaśo vaí saṃvatsaro bʰávanneti tadrā́trīrāpnoti.  
pañcadaśānā́mu vaí gāyatrī́ṇām.  
trī́ṇi ca śatā́ni ṣasṭíścākṣárāṇi trī́ṇi ca vaí śatā́ni ṣaṣṭíṣca saṃvatsarasyā́hāni tadáhānyāpnoti tádvevá saṃvatsarámāpnoti.  
saptádaśa sāmidʰenīḥ.  
íṣṭya ánubrūyādupāṃśu tásyai devátāyai yajati yásyā íṣṭaṃ nirvápati dvā́daśa vai mā́sāḥ saṃvatsarásya páñcartáva eṣá evá prajā́patiḥ saptadaśaḥ sárvaṃ vaí prajā́patistatsarveṇaiva taṃ kā́mamánaparādʰaṃ rādʰnoti yásmai kā́māyéṣṭiṃ nirvápatyupāṃśú devátām yajatyániruktaṃ vā́ upāṃśu sárvaṃ vā ániruktaṃ tatsárveṇaiva taṃ kā́mamánaparādʰaṃ rādʰnóti ṣvásmai kā́māyéṣṭʰiṃ nirvápatyeṣa íṣṭerupacāraḥ.  
ékaviṃśatiṃ sāmidʰenī.  
ápi darśapūrṇamāsáyoránubrūyādítyāhurdvā́daśa vai mā́sāḥ saṃvatsarásya páñcartávastráyo lokāstádviṃśatíreṣá evaìkaviṃśo yá eṣa tápati saìṣā gátireṣā́ pratiṣṭʰā tádetāṃ gátimetā́m pratiṣṭʰā́ṃ gacʰati tásmādékaviṃśatimánubrūyāt.  
tā́ haitā́ gatáśrerevā́nubrūyāt.  
yá icʰenna śréyāṃtsyāṃna pā́pīyāníti yādŕ̥śāya haivá satè 'nvāhústādŕ̥ṅvā haivá bʰavati pā́pīyānvā yásyaiváṃ vidúṣa etā́ anvāhuḥ sò eṣā́ mīmāṃsaìva na tvèvaìtā ánūcyante.  
trírevá pratʰamāṃ tríruttamāmánavānannánubrūyāt.  
tráyo vā́ imé lokāstádimā́nevaìtállokā́ṃtsaṃtanótīmā́ṃllokā́ṃtspr̥ṇute tráya ime púruṣe prāṇā́ etámevā̀sminnetatsáṃtatamávyavacʰinnaṃ dadʰātyetádanuvácanam.  
sa yā́vadasya vácaḥ syā́t.  
evámevā́nuvivakṣettásyaitásya paricakṣītá sāmyávānyādánavānannanuvívakṣaṃstatkárma vívr̥hyeta sā́ paricakṣā.  
sa yádyetannòdāśáṃseta.  
apyékaikāmevā́navānannánubrūyāttadékaikayaivèmā́ṃllokā́ṃtsaṃtanotyékaikayemā́ṃllokā́ṃtspr̥ṇuté 'tʰa yátprāṇaṃ dádʰāti gāyatrī vaí prāṇaḥ sa yátkr̥tsnāṃ gāyatrī́manvā́ha tátkr̥tsnáṃ prāṇáṃ dadʰāti tásmādékaikāmevā́navānannánubrūyāt.  
tā vai sáṃtatā ávyavacʰinnā ánvāha.  
saṃvatsarásyaivaìtádahorātrā́ṇi sáṃtanoti tā́nīmā́ni saṃvatsarásyāhorātrā́ṇi sáṃtatānyávyavacʰinnāni páriplavante dviṣatá u caivaìtadbʰrā́tr̥vyāya nòpastʰā́naṃ karotyupastʰā́naṃ ha kuryādyadásaṃtatāanubrūyāttásmādvai sáṃtatā ávyavacʰinnā ánvāha.  
