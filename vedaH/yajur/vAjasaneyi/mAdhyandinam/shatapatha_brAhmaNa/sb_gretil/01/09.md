
sa yatrā́ha.  
iṣitā daívyā hótāro bʰadravā́cyāya préṣito mā́nuṣaḥ sūktavākāyéti yadáto hótānvā́ha sū́kta iva tádāha yájamānāyaivaìtádāśíṣamā́śāste tadvā́ etádupáriṣṭādyajñásyāśíṣamā́śāste dvayaṃ tadyásmādupáriṣṭādyajñásyāśíṣamāśā́ste.  
yajñaṃ vā́ eṣá janayati.  
yo yájata eténa hyùktā́ r̥tvíjastanváte táṃ janáyantyátʰāśíṣamā́śāste tā́masmai yajñá āśíṣaṃ sáṃnamayati yā́māśíṣamāśā́ste yo mā́jījanatéti tásmādvā́ úpariṣṭādyajñásyāśíṣamā́śāste.  
devānvā́ eṣá prīṇāti.  
yo yájata eténa yajñénargbʰíriva tvadyájurbʰiriva tvadā́hutibʰiriva tvatsá devā́nprītvā téṣvapitvī́ bʰavati téṣvapitvī́ bʰūtvā́tʰāśíṣamā́śāste tā́masmai devā́ āśíṣaṃ sáṃnamayanti yā́māśíṣamāśā́ste yo nó 'praiṣīditi tásmādvā́ upáriṣṭādyajñásyāśíṣamā́śāste.  
átʰa prátipadyate.  
idáṃ dyāvāpr̥tʰivī bʰadrámabʰūditi bʰadraṃ hyábʰūdyó yajñásya saṃstʰāmágannā́rdʰma sūktavākámutá namovākamítyubʰáyaṃ vā́ etádyajñá eva yátsūktavākáśca namovākaścā́rātsma yajñamávidāma yajñamítyevaìtádāhā́gne tváṃ sūktavā́gasyúpaśrutī diváspr̥tʰivyorítyagnímevaìtádāha tváṃ sūktavā́gasyupaśr̥ṇvatyóranáyordyā́vāpr̥tʰivyorityómanvatī te 'smínyajñé yajamāna dyā́vāpr̥tʰivī́ stāmityánnavatyau te 'smínyajñé yajamāna dyā́vāpr̥tʰivī́ stāmítyevaìtádāha.  
śáṃgavī jīvádānū íti.  
śaṃgávī te jīvádānū stāmítyevaìtádāhā́trasnū ápravede íti mā́ha kásmāccana prátrāsīrmò ta ídam puṣṭaṃ káścana právidatétyevaìtádāha.  
urúgavyūtī abʰayaṃkŕ̥tāvíti.  
urúgayūtī té 'bʰaye stāmítyevaìtádāha vr̥ṣṭídyāvā rī́tyāpéti vŕ̥ṣṭimatyau te stāmítyevaìtádāha.  
śambʰúvau mayobʰúvāvíti.  
śambʰúvau te mayobʰúvau stāmítyevaìtádāhórjasvatī ca páyasvatī céti rásavatyau ta upajīvanī́ye stāmítyevaìtádāha.  
sūpacaraṇā́ ca svadʰicaraṇācéti.  
sūpacaraṇā́ha te 'sāvástu yāmadʰástādupacárasi svadʰicaraṇò ta iyámastu yā́mupáriṣṭādadʰicárasī́tyevaìtádāha táyorāvidī́ti táyoranományamānayorítyevaìtádāha.  
agníridáṃ havíḥ ajuṣatā́vīvr̥dʰata máho jyā́yo 'kr̥téti tádāgneyamā́jyabʰāgamāha sóma idáṃ havírajuṣatā́vīvr̥dʰata máho jyā́yo 'kr̥téti tátsaumyamā́jyabʰāgamāhāgníridáṃ havírajuṣatā́vīvr̥dʰata máho jyā́yo 'kr̥téti tadyá eṣá ubʰayátrācyutá āgneyáḥ puroḍā́śo bʰávati támāha.  
átʰa yatʰādevatáṃ.  
devā́ ājyapā ā́jyamajuṣantā́vīvr̥dʰanta máho jyā́yo 'kratéti tátprayājānuyājā́nāha prayājānuyājā vaí devā́ ājyapā́ agnírhotréṇedáṃ havírajuṣatā́vīvr̥dʰata máho jyā́yo 'kr̥téti tádagníṃ hotréṇāhājuṣatétyevaṃ yā́ iṣṭā́ devátā bʰávanti tāḥ sámpaśyatyasaú havírajuṣatāsaú havírajuṣatéti tádyajñásyaivaìtatsámr̥ddʰimā́śāste yaddʰí devā́ havírjuṣánte téna hí mahajjáyati tásmādāhājuṣatetyávīvr̥dʰatéti yadvaí devā́ havírjoṣáyante tadápi girimātráṃ kurvate tásmādāhā́vīvr̥dʰatéti.  
máho jyā́yo 'kratéti.  
yajño vaí devā́nām máhastaṃ hyètajjyā́yāṃsamiva kurvate tásmādāha máho jyā́yo 'kratéti.  
asyā́mr̥dʰeddʰótrāyāṃ devaṃgamā́yāmíti.  
asyā́ṃ rādʰnotu hótrāyāṃ devaṃgamā́yāmítyevaìtádāhā́śāste 'yaṃ yájamāno 'sāvíti nā́ma gr̥hṇāti tádenam pratyákṣamāśíṣā sámpādayati.  
dīrgʰāyutvamā́śāsta íti.  
sā yā̀mutróttarā devayajyā tádihá pratyákṣṃ dīrgʰāyutvám.  
suprajāstvamā́śāsta íti.  
tadyádamútra bʰū́yo haviṣkáraṇaṃ tádihá pratyákṣṃ suprajāstvám praśā́sanaṃ sá kuryādyá eváṃ kuryādúttarāṃ devayajyāmā́śāsta íti tvèvá brūyāttádevá jīvā́tuṃ tátprajāṃ tátpaśū́n.  
bʰū́yo haviṣkáraṇamā́śāsta íti tádveva tátsajātavanasyāmāśāsta íti prāṇā vaí sajātā́ḥ prāṇaurhí saha jā́yate tátprāṇānā́śāste.  
divyaṃ dʰāmā́śāsta íti.  
devaloke mé 'pyasadíti vaí yajate yo yájate táddevaloká evaìnametádapitvínaṃ karoti yádanéna havíṣāśā́ste tádaśyāttádr̥dʰyādíti yádanéna havíṣāśā́ste tádasmai sárvaṃ sámr̥dʰyatāmítyevaìtádāha.  
tā vā́ etā́ḥ.  
páñcāśíṣaḥ karoti tisra íḍāyāṃ tā́ aṣṭā́vaṣṭā́kṣarā vaí gāyatrī́ vīryáṃ gāyatrī́ vīryámevaìtádāśíṣo 'bʰisáṃpādayati.  
nā́to bʰū́yasīḥ kuryāt.  
átiriktaṃ ha kuryādyadáto bʰū́yasīḥ kuryādyadvaí yajñasyā́tiriktaṃ dviṣántaṃ hāsya tadbʰrā́tr̥vyamabʰyátiricyate tásmānnā́to bʰū́yasīḥ kuryāt.  
apīdvai kánīyasīḥ sapta.  
tádasmai devā́ rāsantāmíti tádasmai devā ánumanyantāmítyevaìtádāha tádāgnírdevó devébʰyo vanutāṃ vayámagneḥ pári mā́nuṣā iti tádagnírdevó devébʰyo vanutāṃ vayámagnerádʰyasmā etádvanavāmahā ítyevaìtádāha.  
iṣṭáṃ ca vittaṃ céti.  
aíṣiṣuriva vā́ etádyajñaṃ támavidaṃstásmādāheṣṭáṃ ca vittaṃ cétyubʰé cainaṃ dyā́vāpr̥tʰivī áṃhasaspātāmítyubʰé cainaṃ dyā́vāpr̥tʰivī ā́ttergopāyatāmítyevaìtádāha.  
tádu haíka āhuḥ.  
ubʰé ca méti tátʰā hótāśíṣa ātmā́naṃ nā̀ntaretī́ti tádu tátʰā ná brūyādyájamānasya vaí yajñá āśī́ḥ kiṃ nu tátrartvíjāṃ yāṃ vai kā́ṃ ca yajñá r̥tvíja āśíṣamāśā́sate yájamānasyaiva sā ná ha sá etāṃ kvá cánāśíṣam prátiṣṭʰāpayati yá āhobʰé ca méti tásmādu brūyādubʰé cʰainamítyeva.  
iha gátirvāmasyéti.  
tadyádevá yajñásya sādʰu tádevā̀sminnetáddadʰāti tásmādāheha gátirvāmasyéti.  
idáṃ ca námo devébʰya íti tádyajñásyaivaìtátsaṃstʰā́ṃ gatvā námo devébʰyaḥ karoti tásmādāhedáṃ ca námo devébʰya íti.  
átʰa śamyórāha.  
śamyúrha vaí bārhaspatyó 'ñjasā yajñásya saṃstʰā́ṃ vidā́ṃ cakāra sá devalokamápīyāya tattádantárhitamiva manuṣyèbʰya āsa.  
tadvā ŕ̥ṣīṇāmanuśrutamāsa.  
śamyúrha vaí bārhaspatyó 'ñjasā yajñásya saṃstʰā́ṃ vidā́ṃ cakāra sa devalokamápīyāyéti te tā́mevá yajñásya saṃstʰāmúpāyanyā́ṃ śamyúrbārhaspatyó 'vedyácʰamyorábruvaṃstā́mvevaìṣá etádyajñásya saṃstʰāmúpaiti yā́ṃ śamyúrbārhaspatyó 'vedyácʰamyorā́ha tásmādvaí śamyórāha.  
sa prátipadyate.  
tácʰaṃyorā́vr̥ṇīmaha íti tā́ṃ yajñásya saṃstʰāmā́vr̥ṇīmahe yā́ṃ śamyúrbārhaspatyó 'vedítyevaìtádāha.  
gātúṃ yajñā́ya gātúṃ yajñápataya íti.  
gātuṃ hyèṣá yajñā́yecʰáti gātúṃ yajñápataye yó yajñásya saṃstʰāṃ daívī svastírastu naḥ svastirmā́nuṣebʰya íti svastí no devatrā́stu svastí manuṣyatrétyevaìtádāhordʰváṃ jigātu bʰeṣajamítyūrdʰváṃ no 'yáṃ yajñó devalokáṃ jayatvítyevaìtádāha.  
śáṃ no astu dvipáde śaṃ cátuṣpada íti.  
etā́vadvā́ idaṃ sárvaṃ yā́vaddvipā́ccaiva cátuṣpācca tásmā evaìtádyajñásya saṃstʰā́ṃ gatvā śaṃ karoti tásmādāha śáṃ no astu dvipáde śaṃ cátuṣpada íti.  
átʰānayetyúpaspr̥śati.  
ámānuṣa iva vā́ etádbʰavati yadā́rtvijye právr̥ta iyaṃ vaí pr̥tʰivī́ pratiṣṭʰā tádasyā́mevaìtátpratiṣṭʰā́yām prátiṣṭʰati tádu kʰálu púnarmānuṣó bʰavati tásmādanayetyúpaspr̥śati.  
te vai pátnīḥ saṃyājayiṣyántaḥ pratiparāyanti.  
juhū́ṃ ca sruváṃ cādʰvaryúrādatté vedaṃ hótājyavilā́panīmagnīt.  
taddʰaíkeṣāmadʰvaryuḥ.  
pū́rveṇāhavanī́yam páryeti tádu tátʰā ná kuryādbahirdʰā́ ha yajñā́tsyādyatténeyā́t.  
jagʰáneno haiva pátnīṃ.  
ékeṣāmadʰvaryúreti nò eva tátʰā kuryātpūrvārdʰo vaí yajñásyādʰvaryúrjagʰanārdʰaḥ pátnī yátʰā bʰasattaḥ śíraḥ pratidadʰyā́devaṃ tádbahirdʰā́ haivá yajñā́tsyādyatténeyāt.  
ántareṇo haiva pátnīṃ.  
ékeṣāmadʰvaryúreti nò eva tátʰā kuryādantáriyāddʰa yajñātpátnīṃ yatténeyāttásmādu pū́rveṇaiva gā́rhapatyamántareṇāhavanī́yaṃ caiti tátʰā ha ná bahirdʰā́ yajñādbʰávati yátʰo evā̀dáḥ pracárannántareṇa saṃcárati sá u evā̀syaiṣá saṃcaró bʰavati.  
átʰa pátnīḥ sáṃyājayanti.  
yajñādvaí prajāḥ prájāyante yajñā́tprajā́yamānā mitʰunātprájāyante mitʰunā́tprajā́yamānā antató yajñásya prájāyante tádenā etádantató yajñásya mitʰunā́tprajánanātprájanayati tásmānmitʰunā́tprajánanādantató yajñásyemā́ḥ prajāḥ prájāyante tásmātpátnīḥ sáṃyājayanti.  
cátasro devátā yajati.  
cátasro vaí mitʰunáṃ dvandvaṃ vaí mitʰunaṃ dve dve hi kʰálu bʰávato mitʰunámevaìtátprajánane kriyate tásmāccátasro devátā yajati.  
tā vā ā́jyahaviṣo bʰavanti.  
réto vā ā́jyaṃ réta evaìtátsiñcati tásmādā́jyahaviṣo bʰavanti.  
ténopāṃśú caranti.  
tira iva vai mitʰunéna caryate tirá ivaitadyádupāṃśu tásmādupāṃśú caranti.  
átʰa sómaṃ yajati.  
réto vai sómo réta evaìtátsiñcati tásmātsómaṃ yajati.  
átʰa tváṣṭāraṃ yajati.  
tváṣṭā vaí siktaṃ réto víkaroti tásmāttváṣṭāraṃ yajati.  
átʰa devā́nām pátnīryajati.  
pátnīṣu vai yónau rétaḥ prátiṣṭʰitaṃ tattátaḥ prájāyate tatpátnīṣvaivaìtadyónau rétaḥ siktam prátiṣṭʰāpayati tattátaḥ prájāyate tásmāddevā́nām pátnīryajati.  
sa yátra devā́nām pátnīryájati.  
tátpurástāttiráḥ karotyúpa ha vai tā́vaddevátā āsate yā́vanná samiṣṭayajurjúhvatīdaṃ nú no juhvatvíti tā́bʰya evaìtáttiráḥ karoti tásmādimā́ mānuṣyá stríyastirá ivaivá puṃsó jigʰatmanti yā́ iva tu tā́ ivéti ha smāha yā́jñavalkyaḥ.  
átʰāgníṃ gr̥hápatiṃ yajati.  
ayaṃ vā́ agnírloká imámevaìtállokámimā́ḥ prajā́ abʰiprájanayati tā́ imáṃ lokámimā́ḥ prajā́ abʰiprájāyante tásmādagníṃ gr̥hápatiṃ yajati.  
tadíḍāntam bʰavati.  
na hyátra paridʰáyo bʰávanti ná prastaro yatra vā́ adáḥ prastaréṇa yájamānaṃ svagākaróti pátiṃ vā ánu jāyā tádevā̀syā́pi pátnī svagā́kr̥tā bʰavatīyasi táṃ ha kuryādyátprastarásya rūpáṃ kuryāttásmādíḍāntamevá syādutò prastarásyaivá rūpáṃ kriyate.  
sa yádi prastarásya rūpáṃ kuryāt.  
yátʰaivā̀daḥ prastaréṇa yájamānaṃ svagākarótyevámevaìtatpátnīṃ svagā́karoti.  
sa yadi prastarásya rūpáṃ kuryā́t.  
vedasyaíkaṃ tŕ̥ṇamācʰidyā́graṃ juhvā́manákti mádʰyaṃ sruve búdʰnaṃ stʰālyām.  
átʰāgnī́dāhānupráharéti.  
tūṣṇī́mevā́nuprahŕ̥tya cakṣuṣpā́ agne 'si cákṣurme pāhī́tyātmā́namúpaspr̥śāte táno ápyātmā́naṃ nā̀nuprávr̥ṇakti.  
átʰāha sáṃvadasveti.  
ágānagnīdágaṃcʰrāváya aúṣaṭ svagā daívyā hótr̥bʰyaḥ svastirmā́nuṣebʰyaḥ śaṃyórbrūhīti.  
átʰa juhū́ṃ ca sruváṃ ca samprágr̥hṇāti.  
adó haivā́hutiṃ karóti yádanaktyā́hutirbʰūtvā́ devalokáṃ gacʰādíti tásmājjuhū́ṃ ca sruváṃ ca samprágr̥hṇāti.  
sa vā́ agnáye samprágr̥hṇāti.  
ágne 'dabdʰāyo 'śītamétyamŕ̥to hyágnistásmādāhādabdʰāyavítyaśītametyáśiṣṭʰo hyágnistásmādāhāśītaméti pāhí mā didyóḥ pāhi prásityai pāhi dúriṣṭyai pāhí duradmanyā íti sárvābʰyo mā́rttibʰyo gopāyétyevaìtádāhāviṣáṃ naḥ pitúṃ kr̥ṇvityánnaṃ vaí pitúranamīváṃ na idámakilviṣamánnaṃ kurvítyevaìtádāha suṣádā yónāvítyātmányetádāha svā́hā vāḍíti tadyátʰā váṣaṭkr̥taṃ hutám evámasyaitádbʰavati.  
átʰa vedam pátnī vísraṃsayati.  
yóṣā vai védirvŕ̥ṣā vedó mitʰunā́ya vaí ved!aḥ kriyaté 'tʰa yádenena yajñá upālábʰate mitʰunámevaìtátprajánanaṃ kriyate.  
átʰa yatpátnī visraṃsáyati.  
yóṣā vai pátnī vŕ̥ṣā vedó mitʰunámévaitátprajánanaṃ kriyate tásmādvedaṃ pátnī vísraṃsayati.  
sā vísraṃsayati.  
vedò 'si yéna tváṃ deva veda devébʰyo vedó 'bʰavasténa máhyaṃ vedó bʰūyā íti yádi yájuṣā cíkīrṣedeténaivá kuryāt.  
tamā védeḥ sáṃstr̥ṇāti.  
yóṣā vai védirvŕ̥ṣā vedáḥ paścādvaí parī́tya vŕ̥ṣā yóṣāmádʰidravati paścā́devaìnāmetátparī́tya vŕ̥ṣṇā vedenā́dʰidrāvayati tásmādā védeḥ sáṃstr̥ṇāti.  
átʰa samiṣṭayajúrjuhoti.  
prā́ṅne yajñó 'nusáṃtiṣṭʰātā ityátʰa yáddʰutvā́ samiṣṭayajuḥ pátnīḥ saṃyājáyetpratyáṅṅu haivā̀syaiṣá yajñaḥ sáṃtiṣṭʰeta tásmādvā́ etárhi samiṣṭayajúrjuhoti prā́ṅne yajñò 'nusáṃtiṣṭʰātā iti.  
átʰa yásmātsamiṣṭayajurnā́ma.  
yā vā́ eténa yajñéna devátā hváyati yā́bʰya eṣá yajñástāyáte sárvā vai tattāḥ sámiṣṭā bʰavanti tadyattā́su sárvāsu sámiṣṭāsvátʰaitájjuhóti tásmātsamiṣṭayajurnāma.  
átʰa yásmātsamiṣṭayajúrjuhóti.  
yā vā́ eténa yajñéna devátā hváyati yā́bʰya eṣá yajñástāyáta úpa ha vai tā́ āsate yā́vanná samiṣṭayajurjuhvatīdaṃ nú no juhvatvíti tā́ evaìtádyatʰāyatʰaṃ vyávasr̥jati yátra yatrāsāṃ cáraṇaṃ tadánu yajñaṃ vā́ etádajījanata yádenamátata táṃ janayitvā yátrāsya pratiṣṭʰā tatprátiṣṭʰāpayati tásmātsamiṣṭayajúrjuhoti.  
sá juhoti.  
dévā gātuvída íti gātuvído hí devā́ gātúṃ vittvéti yajñáṃ vittvétyevaìtádāha gātúmitéti tádeténa yatʰāyatʰaṃ vyávasr̥jati mánasaspata imáṃ deva yajñaṃ svā́hā vā́tte dʰā ítyayaṃ vaí yajño yò 'yam pávate tádimáṃ yajñáṃ sambʰŕ̥tyaitásminyajñe prátiṣṭʰāpayati yajñéna yajñaṃ sáṃdadʰāti tásmādāha svā́hā vā́te dʰā iti.  
átʰa barhírjuhoti.  
ayaṃ vaí lokó barhiróṣadʰayo barhírasmínnevaìtálloka óṣadʰīrdadʰati tā́ imā́ asmíṃloka óṣadʰayaḥ prátiṣṭʰitāstásmādbarhírjuhoti.  
tāṃ vā átiriktāṃ juhoti.  
samiṣṭayajurhyèvānto yajñásya yaddʰyū̀rdʰváṃ samiṣṭayajuṣó 'tiriktaṃ tádyadā hí samiṣṭayajúrjuhotyátʰaitā́bʰyo juhoti tásmādimā átiriktā ásammitā óṣadʰayaḥ prájāyante.  
sá juhoti.  
sám barhíraṅktāṃ havíṣā gʰr̥téna sámādityairvá!subʰiḥ sám marúdbʰiḥ samíndro viśvádevebʰiraṅktāṃ divyaṃ nábʰo gacʰatu yatsvāheti.  
átʰa práṇītā dakṣiṇatáḥ parī́tya nínayati.  
yuṅkte vā́ etádyajñaṃ yádenaṃ tanute sa yanná nináyetpárāṅu hā́vimukta evá yajño yájamānam prákṣiṇīyāttátʰo ha yajño yájamānaṃ na prákṣiṇāti tásmātpráṇītā dakṣiṇatáḥ parī́tya nínayati.  
sa nínayati.  
kástvā vímuñcati sá tvā vímuñcati kásmai tvā vímuñcati tásmai tvā vímuñcati póṣāyéti tatpúṣṭimuttamāṃ yájamānāyā nírāha sa yénaivá praṇáyati téna nínayati yéna hyèva yógyaṃ yuñjánti téna vímuñcanti yóktreṇa hi yógyaṃ yuñjanti yóktreṇa vímuñcantyátʰa pʰalīkáraṇāṅkapá:lenā́dʰò 'dʰaḥ kr̥ṣṇājinamúpāsyati rákṣasām bʰāgò 'sī́ti.  
devā́śca vā ásurāśca.  
ubʰáye prājāpatyā́ḥ paspr̥dʰira etásminyajñé prajā́patau pitári saṃvatsarè 'smā́kamayám bʰaviṣyatyasmā́kamayám bʰaviṣyatī́ti.  
táto devāḥ.  
sárvaṃ yajñáṃ saṃvr̥jyā́tʰa yatpā́piṣṭʰaṃ yajñásya bʰāgadʰéyamā́sītténainānnírabʰajannasnā́ paśóḥ pʰalīkáraṇairhaviryajñātsúnirbʰaktā asannítyeṣa vai súnirbʰakto yám bʰāgínaṃ nirbʰájantyátʰa yámabʰāgáṃ nirbʰájantyaìva sa tā́vacʰaṃsata uta hi váśo labdʰvā́ha kím mā babʰaktʰéti sa yámevaìbʰyo devā́ bʰāgamákalpayaṃstámevaìbʰya eṣa etádbʰāgáṃ karotyátʰa yádadʰò 'dʰaḥ kr̥ṣṇājinámupā́syatyanagnā́vevaìbʰya etádandʰe támasi práveśayati tátʰo evā́sr̥kpaśo rákṣasām bʰāgò 'sī́tyanagnā́vandʰe támasi práveśayati tásmātpaśóstedanīṃ ná kurvanti rákṣasāṃ hi sá bʰagaḥ.  
sáṃstʰite yajñé.  
dakṣiṇatáḥ parī́tya pūrṇapātraṃ nínayati tátʰā hyúdagbʰávati tásmāddakṣiṇatáḥ parī́tya pūrṇapātraṃ nínayati devaloke mé 'pyasadíti vaí yajate yo yájate sò 'syaiṣá yajñó devalokámevā̀bʰipraíti tádanū́cī dákṣiṇā yāṃ dádāti saìti dákṣiṇāmanvārábʰya yájamānaḥ.  
sá eṣá devayā́no vā pitr̥yā́ṇo vā pántʰāḥ.  
tádubʰayáto 'gniśikʰé samóṣantyau tiṣṭʰataḥ práti támoṣato yáḥ pratyuṣyó 'tyu táṃ sr̥jate yò 'tisŕ̥ṃjyaḥ śā́ntirā́pastádetámevaìtatpántʰānaṃ śamayati.  
pūrṇaṃ nínayati sárvaṃ vaí pūrṇaṃ sárveṇaivaìnametácʰamayati saṃtatamávyavacʰinnaṃ nínayati sáṃtatenaívainametadávyavacʰinnena ṣamayati.  
yádvevá pūrṇapātráṃ nináyati.  
yadvaí yajñásya mitʰyā́ kriyáte vyásya tádvr̥hanti kṣaṇvanti śā́ntirā́pastádadbʰiḥ śā́ntyā śamayati tádadbʰiḥ sáṃdadʰāti.  
pūrṇaṃ nínayati.  
sárvaṃ vaí pūrṇaṃ sárveṇaivaìtatsáṃdadʰāti sáṃtatamávyavacʰinnaṃ nínayati sáṃtatenaivaìtadávyavacʰinnena sáṃdadʰāti.  
tádañjalínā prátigr̥hṇāti.  
saṃ várcasā páyasā sáṃ tanū́bʰiráganmahi mánasā sáṃ śivéna tváṣṭā sudátro vídadʰātu rāyó 'numārṣṭu tánno yadvíliṣṭamíti yadvívr̥ḍʰaṃ tatsáṃdadʰāti.  
átʰa múkʰamúpaspr̥śate.  
dvayaṃ tadyasmānmúkʰamupaspr̥śáte 'mŕ̥taṃ vā ā́po 'mŕ̥tenaivaìtatsáṃspr̥śata etádu caivaìtatkármātmáṅkurute tásmānmúkʰamúpaspr̥śate.  
átʰa viṣṇukramā́n kramate.  
devānvā́ eṣá prīṇāti yo yájata eténa yajñéna 'rgbʰíriva tvadyájurbʰiriva tvadā́hutibʰiriva tvatsá devā́nprītvā téṣvapitvī́ bʰavati téṣvapitvī́ bʰūtvā tā́nevābʰiprákrāmati.  
yádvevá viṣṇukramān krámate.  
yajño vai víṣṇuḥ sa devébʰya imāṃ víkrāntiṃ vícakrame yaìṣāmiyaṃ víkrāntiridámevá pratʰaména padéna paspārā́tʰedámantárikṣaṃ dvitī́yena dívamuttaménaitā́mvevaìṣá etásmai víṣṇuryajño víkrāntiṃ víkramate tásmādviṣṇukramā́n kramate tadvā́ itá evá parācī́nam bʰū́yiṣṭʰā iva kramante.  
tádu tátpr̥tʰivyāṃ víṣṇurvyákraṃsta.  
gāyatréṇa cʰándasā táto nírbʰakto yò 'smāndvéṣṭi yáṃ ca vayáṃ dviṣmò 'ntárikṣe víṣṇurvyákraṃsta traìṣṭubʰena cʰándasā táto nírbʰakto yò 'smāndvéṣṭi yáṃ ca vayáṃ dviṣmo dívi víṣṇurvyákraṃsta jā́gatena cʰándasā táto nírbʰakto yò 'smāndvéṣṭi yáṃ ca vayáṃ dviṣma ítyevámimā́ṃllokā́ntsamāruhyā́tʰaiṣā gátireṣā́ pratiṣṭʰā yá eṣa tápati tásya yé raśmáyasté sukr̥tó'tʰa yatpáram bʰā́ḥ prajā́patirvā sá svargó vā lokastádevámimā́ṃllokā́ntsamāruhyā́tʰaitāṃ gátimetā́ṃ pratiṣṭʰā́ṃ gacʰati parástāttvèvā̀rvāṅ krámeta yá itò 'nuśā́sanaṃ cíkīrṣeddūyaṃ tadyásmātparástādarvāṅ krámate.  
apasaraṇató ha vā ágre devā jáyanto 'jayan.  
dívamevāgré 'tʰedámantárikṣamátʰetò 'napasaraṇā́tsapátnānanudanta tátʰo evaìṣa etádapasaraṇatá evā́gre jáyañjayatí dívamevāgré 'tʰedámantárikṣamátʰetò 'napasaraṇā́tsapátnānnudata iyaṃ vaí pr̥tʰivī́ pratiṣṭʰā tádasyā́mevaìtátpratiṣṭʰā́yāṃ prátitiṣṭʰati.  
tádu taddívi víṣṇúrvyakraṃsta.  
jā́gatena cʰándasā táto nírbʰakto yò 'smāndvéṣṭi yáṃ ca vayáṃ dviṣmò 'ntárikṣe víṣṇurvyakraṃsta traíṣṭubʰena cʰándasā táto nírbʰakto yò 'smāndvéṣṭi yáṃ ca vayáṃ dviṣmáḥ pr̥tʰivyāṃ víṣṇurvyákraṃsta gāyatréṇa cʰándasā táto nírbʰakto yò 'smāndvéṣṭi yáṃ ca vayáṃ dviṣmò 'smādánnādasyaí pratiṣṭʰā́yā ítyasyāṃ hī̀daṃ sárvamannā́dyam prátiṣṭʰita tásmādāhāsmādánnādasyaí pratiṣṭʰā́yā iti.  
átʰa prāṅ prékṣate.  
prā́cī hí devā́nāṃ diktásmātprāṅ prékṣate.  
sa prékṣate.  
áganma sváríti devā vai sváráganma devānítyevaìtádāha saṃ jyótiṣābʰūméti sáṃ devaírabʰūmétyevaìtádāha.  
átʰa sū́ryamúdīkṣate.  
saiṣā gátireṣā́pratiṣṭʰā tádetāṃ gátimetā́m pratiṣṭʰāṃ gacʰati tásmātsū́ryamúdīkṣate.  
sa údīkṣate.  
svayambʰū́rasi śréṣṭʰo raśmirítyeṣa vai śréṣṭʰo raśmiryatsū́ryastásmādāha svayambʰūrasi śréṣṭʰo raśmiríti varcodā asi várco me dehī́ti tvèvā̀háṃ bravīmī́ti ha smāha yā́jñavalkyastaddʰyèva brāhmaṇénaiṣṭʰávyaṃ yádbrahmavarcasī syādítyùto ha smāhaupoditeyá eṣa vāva máhyaṃ gā́ dāsyati godā gā́ me dehī́tyevaṃ yaṃ kā́maṃ kāmáyate sò 'smai kā́maḥ sámr̥dʰyate.  
atʰā́vartate.  
sū́ryasyāvŕ̥tamanávāvarta íti tádetāṃ gátimetā́m pratiṣṭʰā́ṃ gatvaìtásyaivā̀vŕ̥tamanvāvartate.  
átʰa gā́rhapatyamúpatiṣṭʰate.  
dvayaṃ tadyásmādgā́rhapatyamupatíṣṭʰate gr̥hā vai gā́rhapatyo gr̥hā vaí pratiṣṭʰā tádgr̥héṣvevaìtátpratiṣṭʰā́yām prátitiṣṭʰati yā́vadvevā̀syehá mānuṣamā́yustásmā evaìtadúpatiṣṭʰate tásmādgā́rhapatyamúpatiṣṭʰate.  
sa úpatiṣṭʰate.  
ágne gr̥hapate sugr̥hapatistváyāgne 'háṃ gr̥hápatinā bʰūyāsaṃ sugr̥hapatistvaṃ máyāgne gr̥hápatinā bʰūyā íti nā́tra tiróhitamivāstyastʰūrí naú gā́rhapatyāni santvityánārttāni nau gārhápatyāni santvítyevaìtádāha śataṃ hímā íti śátaṃ varṣā́ṇi jīvyāsamítyevaìtadāha tadápyetádbruvannā́driyetā́pi hi bʰū́yāṃsi śatā́dvarṣébʰyaḥ púruṣo jī́vati tásmādápyetádbruvannā́driyeta.  
atʰā́vartate.  
sū́ryasyāvŕ̥tamanvā́varta íti tádetāṃ gátimetā́m pratiṣṭʰāṃ gatvaìtásyaivā̀vŕ̥tamanvā́vartate.  
átʰa putrásya nā́ma gr̥hṇāti.  
idám me 'yáṃ vīryám putrò 'nusáṃtanavadíti yádi putro na syādápyātmána eva nā́ma gr̥hṇīyāt.  
átʰāhavanī́yamúpatiṣṭʰate.  
prā́ṅne yajñò 'nusáṃtiṣṭʰātā íti tūṣṇīmúpatiṣṭʰateátʰa vrataṃ vísr̥jate.  
idámahaṃ yá evā́smi sò 'smītyámānuṣa iva vā́ etádbʰavati yádvratámupaíti na hi tádavakálpate yádbrūyā́didámaháṃ satyādánr̥tamúpaimī́ti tádu kʰálu púnarmānuṣó bʰavati tásmādidámaháṃ yá evā́smi sā̀ 'smī́tyeváṃ vrataṃ vísr̥jeta.  
