
sa vaí pravarāyā́śrāvayati.  
tadyátpravarā́yāśrāváyati yajño vā́ āśrā́vaṇaṃ yajñámabʰivyāhr̥tyā́tʰa hótāram právr̥ṇā íti tásmātpravarāyā́śrāvayati.  
sá idʰmasaṃnáhanānyevā̀bʰipadyā́śrāvayati.  
sa yadvā́nārabʰya yajñámadʰvaryúrāśrāváyedvepanó vā ha syā́danyāṃ vā́rttimā́rcʰet.  
taddʰaíke.  
véde stīrṇā́yai barhírabʰipadyā́śrāvayantīdʰmásya vā śákalamapacʰídyābʰipadyā́śrāvayantīdaṃ vai kíṃcidyajñásyedáṃ yajñámabʰipadyā́śrāvayāma íti vádantastádu tátʰā ná kuryādetadvai kíṃcidyajñásya yaíridʰmaḥ sáṃnaddʰo bʰávatyagníṃ sammr̥jánti tádveva kʰálu yajñámabʰipadyā́śrāvayati tásmādidʰmasaṃnáhanānyevā̀bʰipadyā́śrāvayet.  
sá āśrā́vya.  
yá evá devā́nāṃ hótā támevā́gre právr̥ṇite 'gnímeva tádagnáye caivaìtáddevébʰyaśca níhnute yadahā́gre 'gním pravr̥ṇīte tádagnáye nihnuté 'tʰa yó devā́nāṃ hótā tamágre právr̥ṇīte tádudevébʰyo níhnute.  
sá āha.  
agnírdevo daívyo hotétyagnirhí devā́nāṃ hótā tásmādāhāgnírdevo daívyo hotéti tádagnáye caivá devébʰyaśca níhnute yadahā́gre 'gnimā́ha tádagnáye nihnuté 'tʰa yó devā́nāṃhótā tamágra āha tádu devébʰyo níhnute.  
devā́nyakṣadvidvā́ṃścikitvāníti.  
eṣa vaí devā́nanuvidvānyádagniḥ sá enānanuvidvā́nanuṣṭʰyā́ yakṣadítyevaìtádāha.  
manuṣvádbʰaratavadíti.  
mánurha vā ágre yajñéneje tádanukŕ̥tyemā́ḥ prajā́ yajante tásmādāha manuṣvadíti mánoryajña ítyu vā́ āhustásmādvevā̀ha mánuṣvadíti.  
bʰaratavadíti.  
eṣa hí devébʰyo havyam bʰárati tásmādbʰaratò 'gnirítyāhureṣá u vā́ imā́ḥ prajā́ḥ prāṇó bʰūtvā́ bibʰarti tásmādvevā̀ha bʰaratavadíti.  
átʰārṣeyam právr̥ṇīte.  
ŕ̥ṣibʰyaścaivaìnametáddevébʰyaśca nívedayatyayám mahā́vīryo yó yajñam prā́padíti tásmādārṣeyam právr̥ṇīte.  
parástādarvākprávr̥ṇīte.  
parástāddʰyárvā́cyaḥ prajā́ḥ prajā́yante jyā́yasaspátaya u caivaìtanníhnuta idaṃ hí pitaìvāgré 'tʰa putró 'tʰa paútrastásmātparástādarvākprávr̥ṇite.  
sá ārṣeyámuktvā̀ha.  
brahmaṇvadíti bráhma hyágnistásmādāha brahmaṇvadityā́ ca vakṣadíti tadyā́ evaìtáddevátā ā́voḍʰavā ā́ha tā́ evaìtádāhā́ ca vakṣadíti.  
brāhmaṇā́ asyá yajñásya prāvitā́ra íti.  
ete vaí brāhmaṇā́ yajñásyaprāvitā́ro yè 'nūcānā́ ete hyènaṃ tanváta etá enaṃ janáyanti tádu tébʰyo níhnute tásmādāha brāhmaṇā́ asyá yajñásya prāvitā́ra íti.  
asau mā́nuṣa íti.  
tádimam mā́nuṣaṃ hótāraṃ právr̥ṇīté hotā haiṣá purā́tʰaitárhi hótā.  
sa právr̥to hótā.  
japati devátā úpadʰāvati yátʰānuṣṭʰyā́ devébʰyo vaṣaṭkuryādyátʰānuṣṭʰyā́ devébʰyo havyaṃ váhedyátʰā na hváledeváṃ devátā úpadʰāvati.  
tátra japati etátattvā deva savitarvr̥ṇata íti tátsavitā́ram prasavāyópadʰāvati sa hí devā́nām prasavitā̀gníṃ hotrāyéti tádagnáye caivaìtáddevébʰyaśca níhnute yadahā́gre 'gnimā́ha tádagnáye nihnuté 'tʰa yó devā́nāṃ hótā tamágra āha tádu devébʰyo níhnute.  
sahá pitrā́ vaiśvānareṇéti.  
sam\vatsaro vaí pitā́ vaiśvānaráḥ prajā́patistátsaṃvatsarā́yaivaìtátprajā́pataye níhnuté 'gne pū́ṣanbŕ̥haspate prá ca vada prá ca yajétyanuvakṣyanvā́ etádyakṣyánbʰavati tádaitā́bʰya evaìtáddevátābʰyo níhnute yūyamánubrūta yūyáṃ yajatéti.  
vásūnāṃ rātaú syāma.  
rudrā́ṇāmurvyā́yāṃ svādityā áditaye syāmānehása ítyete vaí trayā́ devā yadvásavo rudrā́ ādityā́ etéṣāmabʰíguptau syāmétyevaìtádāha.  
júṣṭāmadyá devébʰyo vā́camudyāsamíti.  
júṣṭamadyá devébʰyó 'nūcyāsamítyevaìtádāha taddʰi sámr̥ddʰaṃ yo júṣṭaṃ devébʰyo 'nubrávat.  
júṣṭām brahmábʰya íti.  
júṣṭamadyá brāhmaṇebʰyó 'nūcyāsamítyevaìtádāha taddʰi sámr̥ddʰam yo juṣṭam brāhmaṇébʰyo 'nubrávat.  
júṣṭāṃ narāśáṃsāyéti.  
prajā vai nárastatsárvābʰyaḥ prajā́bʰya āha taddʰi sámr̥ddʰaṃ yáśca véda yáśca ná sādʰvánvavocatsādʰvánvavocadítyeva vísr̥jyante yádadyá hotr̥várye jihmaṃcákṣuḥ parā́patat agniṣṭatpúnarā́bʰriyājjātávedā vícarṣaṇiríti yátʰā yānágre 'gnī́nhotrā́ya prā́vr̥ṇata te prā́dʰanvannevaṃ yanmé 'tra pravareṇā́māyi tánme púnarā́pyāyayétyevaìtádāha tátʰo hāsyaitatpúnarā́pyāyate.  
átʰādʰvaryúṃ cāgnī́dʰaṃ ca sámmr̥śati.  
máno vā́ adʰvaryurvāggʰótā tanmánaścaivaìtadvā́caṃ ca sáṃdadʰāti.  
tátra japati.  
ṣáṇmorvīráṃhasaspāntvagníśca pr̥tʰivī cā́paśca vā́jaścā́haśca rā́triścétyetā́ mā devátā ā́rttergopāyantvítyevaìtádāha tásyo hi ná hvalā́sti yámetā́ devátā ā́rttergopāyéyuḥ.  
átʰa hotr̥ṣádanamupā́vartate.  
sá hotr̥ṣádanādékaṃ tŕ̥ṇaṃ nírasyati nírastaḥ parāvásuríti purāvásurha vai nāmā́surāṇāṃ hótā sa támevaìtáddʰotr̥ṣádanānnírasyati.  
átʰa hotr̥ṣádana úpaviśati.  
idámahámarvāvásoḥ sádane sīdāmī́tyarvāvásurvai nā́ma devā́nāṃ hótā tásyaivaìtatsádane sīdati.  
tátra japati viśvakarmastanūpā́ asi mā mó doṣiṣṭam mā́ mā hiṃsiṣṭameṣá vāṃ loka ityúdaṅṅejatyantarā vā́ etádāhavaníyaṃ ca gā́rhapatyaṃ cāste tádu tā́bʰyāṃ níhnute mā mó doṣiṣṭam mā́ mā hiṃsiṣṭamíti tátʰā hainametau ná hiṃstáḥ.  
átʰāgnimī́kṣamāṇo japati.  
víśve devāḥ śāstána mā yatʰéha hótā vr̥tó manávai yánniṣádya prá me brūta bʰāgadʰéyaṃ yátʰā vo yéna patʰā́ havyamā́ vo váhānī́ti yátʰā yébʰyaḥ pakvaṃ syāttā́nbrūyādvánu mā śāsta yátʰā va āharíṣyāmi yátʰā vaḥ parivekṣyāmī́tyevámevaìtáddevéṣu praśā́sanamicʰaté 'nu mā śāsta yátʰā vo 'nuṣṭʰyā́ vaṣaṭkuryā́manuṣṭyā́ havyaṃ váheyamíti tásmādeváṃ japati.  
agnirhótā vettvagnérhotramíti agníridaṃ hótā vettvítyevaìtádāhāgnérhotramíti tásyo hí hotraṃ véttu prāvitramíti yajño vaí prāvitraṃ véttu yajñamítyevaìtádāha sādʰú te yajamāna devateti sādʰú te yajamāna devátā yásya te 'gnirhotétyevaìtádāha gʰr̥távatīmadʰvaryo srúcamā́syasvéti tádadʰvaryu prásauti sa yadékāmivā́ha.  
yájamāna evá juhūmánu.  
yò smā arātīyáti sá upabʰŕ̥tamánu sa yaddvé iva brūyādyájamānāya dviṣántam bʰrā́tr̥vyam pratyudyāmínaṃ kuryādattaìvá juhūmánvādyá upabʰŕ̥tamánu sa yaddvé iva brūyā́dattrá ādyám pratyudyāmínaṃ kuryāttásmādékāmivaivā̀ha.  
deváyuvaṃ viśvavārāmíti.  
úpastautyevaìnāmetánmaháyatyeva yadā́ha deváyuvaṃ viśvavārāmitī́ḍāmahai devā́ṃ īḍényānnamasyā́ma namasyā̀nyájāma yajñíyānitī́ḍāmahai tā́ndevānyá īḍényā namasyā́ma tānyé namasyā̀ yájāma yajñíyāníti manuṣyā̀ vā́ īḍényāḥ pitáro namasyā̀ devā́ yajñíyāḥ.  
yā vaí prajā́ yajñé 'nanvābʰaktāḥ.  
párābʰūtā vai tā́ evámevaìtadyā́ imā́ḥ prajā áparābʰūtatstā́ yajña ā́bʰajati manuṣyā̀nánu paśávo devānánu váyāṃsyóṣadʰayo vánaspátayo yádidaṃ kíñcaivámu tatsárvaṃ yajña ā́bʰaktam.  
tā vā́ etā́ḥ.  
náva vyā́hr̥tayo bʰavanti náveme púruṣe prāṇā́ etā́nevā̀sminnetáddadʰāti tásmānnáva vyā́hr̥tayo bʰavanti.  
yajñó ha devebʰyó 'pacakrāma.  
táṃ devā ánvamantrayantā́ naḥśr̥ṇū́pa na ā́vartasvéti só 'stu tatʰétyevá devā́nupā́vavarta ténopā́vr̥ttena devā́ ayajanta téneṣṭvaìtádabʰavanyádidáṃ devā́ḥ.  
sa yádāśrāváyati.  
yajñámevaìtadánumantrayata ā́ naḥ śr̥nū́pa na ā́vartasvetyátʰa yátpratyāśrāváyati yajñá evaìtádupā́vartaté 'stu tatʰéti ténopā́vr̥ttena rétasā bʰūténartvíjaḥ sampradā́yaṃ caranti yájamānena paró 'kṣṃ yátʰā pūrṇapātréṇa sampradā́yaṃ cáreyurevámanenartvíjaḥ sampradā́yaṃ caránti tádvācaìvaìtátsampradā́yaṃ caranti vāggʰí yajño vā́gu hi rétastádeténaivaìtátsampradā́yaṃ caranti.  
só 'nubrūhī́tyevòktvā̀dʰvaryuḥ.  
nā̀pavyā́harennò eva hótāpavyā́haredā́śrāvayatyadʰvaryustádagnī́dʰaṃ yajñá upā́vartate.  
sò 'gninnā̀pavyā́haret.  
ā́ pratyāśrā́vaṇātpratyā́śrāvayatyagnīttatpunaradʰvaryuṃ yajñá upā́vartate.  
so 'dʰvaryúrnāpavyāharet.  
ā yajéti váktoryajétyevā̀dʰvaryurhótre yajñáṃ sampráyacʰati.  
sa hótā nā̀pavyā́haret.  
ā́ vaṣaṭkārāttáṃ vaṣaṭkāréṇāgnā́veva yónau réto bʰūtáṃ siñcatyagnirvai yóniryajñásya sa tátaḥ prájāyata íti nú haviryajñé 'tʰa saumyè 'dʰvaré.  
sa vai gráhaṃ gr̥hītvā̀dʰvaryuḥ.  
nā̀pavyā́haredòpākáraṇādupā́vartadʰvamítyevā̀dʰvaryúrudgātŕ̥bʰyo yajñáṃ sampráyacʰati.  
tá udgātā́ro nā̀pavyā́hareyuḥ.  
òttamā́yā eṣòttamétyevòdgātā́ro hótre yajñáṃ sampráyacʰanti.  
sa hótā nā̀pavyā́haret.  
ā́ vaṣaṭkārāttáṃ vaṣaṭkāreṇāgnā́veva yónau réto bʰūtáṃ siñcatyagnirvai yóniryajñásya sa tátaḥ prájāyate.  
sa yáddʰa sò 'pavyāháret.  
yáṃ yajñá upāvártate yátʰā pūrṇapātrám parāsiñcédeváṃ ha sa yájamānam párāsiñcetsa yátra haivámr̥tvíjaḥ saṃvidānā́ yajñéna cáranti sárvameva tátra kalpate na muhyati tásmādevámevá yajñó bʰartávyaḥ.  
tā vā́ etā́ḥ.  
páñca vyā́hr̥tayo bʰavantyò śrāvayā́stu śraúṣaḍyája ye yájāmahe vaúṣaḍíti pā́ṅkto yajñaḥ pā́ṅktaḥpaśuḥ páñcartávaḥ saṃvatsarásyaiṣaíkā yajñásya mātraìṣā́ sampát.  
tā́sāṃ saptádaśākṣárāṇi.  
saptadaśo vaí prajā́patiḥ prajā́patiryajñá eṣaíkā yajñásya mātraìṣā́ sampat.  
ò śrāvayéti vaí devā́ḥ.  
purovātáṃ sasr̥jiré 'stu śraúṣaḍítyabʰrā́ṇi sámaplāvayanyajéti vidyútaṃ ye yájāmaha íti stanayitnúṃ vaṣaṭkāréṇaiva prā́varṣayan.  
sa yádi vŕ̥ṣṭikāmaḥ syā́t.  
yadī́ṣṭyā vā yájeta darśapūrṇamāsáyorvaivá brūyādvŕ̥ṣṭikāmo vā́ asmī́ti tátro adʰvaryúṃ brūyātpurovātáṃ ca vidyútaṃ ca mánasā dʰyāyétyabʰrā́ṇi mánasā dʰyāyétyagnī́dʰaṃ stanayitnúṃ ca varṣáṃ ca mánasā dʰyāyéti hótāraṃ sárvāṇyetā́ni mánasā dʰyāyéti brahmā́ṇaṃ várṣati haiva tátra yátraivámr̥tvíjaḥ saṃvidānā́ yajñéna cáranti.  
o śrāvayéti vaí devā́ḥ.  
virā́jamabʰyā́juhuvurástu śrauṣaḍíti vatsámupā́vāsr̥janyajetyúdajayanye yájāmaha ityúpāsīdanvaṣaṭkāréṇaivá virā́jamaduhateyaṃ vaí virā́ḍasyai vā́ eṣa dóha eváṃ ha vā́ asmā iyáṃ virāṭsárvāṅkā́mānduhe yá evámetáṃ virā́jo dohaṃ véda.  
r̥távo ha vaí prayājā́ḥ.  
tásmātpáñca bʰavanti páñca hyr̥̀távaḥ.  
devā́śca vā ásurāśca.  
ubʰáye prājāpatyā́ḥ paspr̥dʰira etásminyajñé prajā́patau pitári saṃvatsáre 'smā́kamayáṃ bʰaviṣyatyasmā́kamayám bʰaviṣyatī́ti.  
táto devā́ḥ.  
árcantaḥ śrā́myantaścerurastá etā́nprayājā́ndadr̥śustaírayajanta taírr̥tū́ntsaṃvatsaram prā́jayannr̥túbʰyaḥ saṃvatsarā́tsapatnānantárāyaṃstásmātprajayā́ḥ prajayā́ ha vai nā́maitadyátprayājā íti tátʰo evaìṣá etaírr̥tū́ntsaṃvatsaram práyajatyr̥túbʰyaḥ saṃvatsarā́tsapátnānantáreti tásmātprayājaíryajate.  
te vā ā́jyahaviṣo bʰavanti.  
vájro vā ā́jyameténa vaí devā vájreṇā́jyenartū́ntsaṃvatsaram prā́jayannr̥túbʰyaḥ saṃvatsarā́tsapátnānantárāyaṃstátʰo evaìṣá eténa vájreṇā́jyenartū́ntsaṃvatsaram prájayatyr̥túbʰyaḥ saṃvatsarā́tsapátnānantáreti tásmādā́jyahaviṣo bʰavanti.  
etadvaí saṃvatsarásya svam páyaḥ.  
yadā́jyaṃ tatsvénaivaìnametatpáyasā devāḥ svyákurvata tátʰo evaìnameṣá etatsvénaiva páyasā svī́kurute tásmādā́jyahaviṣo bʰavanti.  
sa yátraiva tíṣṭʰanprayājébʰya āśrāváyet.  
táta eva nā́pakrāmetsaṃgrāmo vā́ eṣá saṃnídʰīyate yáḥ prayājairyájate yataro vai sáṃyattayoḥ parājáyaté 'pa vai sáṃkrāmatyabʰitarā́mu vai jáyaṅkrāmati tásmādabʰitarā́mabʰitarā́meva krā́medabʰitarā́mabʰitarāmā́hutīrjuhuyāt.  
tádu tátʰā ná kuryāt.  
yátraiva tíṣṭʰanprayājébʰya āśrāváyettáta eva nā́pakrāmedyátro eva sámiddʰatamam mányeta tadā́hutīrjuhuyātsamiddʰahoména hyèva sámr̥ddʰā ā́hutayaḥ.  
sá āśrā́vyāha.  
samídʰo yajéti tádvasantaṃ sáminddʰe sá vasantaḥ sámiddʰo 'nyā́nr̥tūntsáminddʰa r̥távaḥ sámiddʰāḥ prajā́śca prajanā́yantyóṣadʰīśca pacanti tádveva kʰálu sárvānr̥tūnnírāhā́tʰa yájayajétyevóttarānāhā́jāmitāyai jāmí ha kuryādyattánūnápātaṃ yajéḍo yajéti brūyāttásmādyájayajétyevóttarānāha.  
sa vaí samídʰo yajati.  
vasanto vaí samídvasantámeva táddevā ávr̥ñjata vasantā́tsapátnānantárāyanvasantámevaìṣá etádvr̥ṅkté vasantā́tsapátnānantáreti tásmātsamídʰo yajati.  
átʰa tánūnápātaṃ yajati.  
grīṣmo vai tánūnápādgrīṣmo hyā̀sā́m prajā́nāṃ tanūstápati grīṣmámeva táddevā ávr̥ñjata grīṣmā́tsapátnānantárāyaṅgrīṣmámevaiṣa etádvr̥ṅkté grīṣmā́tsapátnānantáreti tásmāttánūnápātaṃ yajati.  
atʰéḍo yajati.  
varṣā vā íḍa íti hí varṣā íḍo yádidáṃ kṣudráṃ sarīsr̥páṃ grīṣmahemantā́bʰyāṃ nítyaktam bʰavati tádvarṣā́ īḍitámivā́nnamicʰámānaṃ carati tásmādvarṣā íḍo varṣā́ eva taddevā ávr̥ñjata varṣā́bʰyaḥ sapátnānantárāyanvarṣā́ u evaìṣá etádvr̥ṅkté varṣā́bʰyaḥ sapátnānantáreti tásmādíḍo yajati.  
átʰa barhíryajati.  
śaradvaí barhiríti hí śarádbarhiryā́ imāóṣadʰayo grīṣmahemantā́bʰyāṃ nítyaktā bʰávanti tā́ varṣā́ vardʰante tāḥ śarádi barhíṣo rūpaṃ prástīrṇāḥ śere tá!smācʰarádbarhíḥ śarádameva táddevā ávr̥ñjata śarádaḥ sapátnāntárāyaṃcʰarádamevaìṣá etádvr̥ṅkté śarádaḥ sapátnānantáreti tásmādbarhíryajati.  
átʰa svā́hāsvāhéti yajati.  
ánto vaí yajñásya svāhākāró 'nta r̥tū́nāṃ hemantó vasantāddʰí parārddʰyó 'ntenaiva tádántaṃ devā ávr̥ñjatā́ntenā́ntātsapátnānantárāyannánteno evaìṣá etadántaṃ vr̥ṅkté 'ntenā́ntātsapátnānantáreti tásmātsvā́héti yajati.  
tadvā́ etát.  
vasantá evá hemantā́tpunarasúretásmāddʰyèṣa púnrbʰávati púnarha vā́ asmíṃloké bʰavati yá evámetadvéda.  
sa vaí vyattu vetvíti yajati.  
ájāmitāyai jāmí ha kuryādyádvyantuvyntvíti vaiva yájedvetuvettvíti vā vyantvíti vai yóṣā vetvíti vŕ̥ṣā mitʰunámevaìtátprajánanaṃ kriyate tásmādvyantu vetvíti yajati.  
átʰa caturtʰé prayājé samā́nayati barhíṣi.  
prajā vaí brahīréta ā́jyaṃ tátprajā́svevaìtadrétaḥ sicyate téna rétasā sikténemā́ḥ prajāḥ púnarabʰyāvártam prájāyante tásmāccaturtʰéprayājé samā́nayati barhíṣi.  
saṃgrāmo vā́ eṣa sáṃnidʰīyate.  
yáḥ prayājairyájate yataraṃ vai sáṃyattayormitrámāgácʰati sá jayati tádetádupabʰr̥tó 'dʰi juhū́m mitramā́gacʰati téna prájayati tásmāccaturtʰé prayājé samā́nayati barhíṣi.  
yájamāna evá juhūmánu.  
yò smā arātīyáti sá upabʰŕ̥tamánuyájamānāyaivaìtáddviṣántam bʰrā́tr̥vyam balíṃ hārayatyattaìvá juhūmánvādyá upabʰŕ̥tamánvattrá evaìtádādyám balíṃ hārayati tásmāccaturtʰé prayājé samā́nayati.  
sa vā ánavamr̥śantsamā́nayati.  
sa yáddʰāvamr̥ṣedyájamānaṃ dviṣatā bʰrā́tr̥vyenā́vamr̥śedattā́ramādyènā́vamr̥śettásmādánavamr̥śantsamā́nayati.  
atʰóttarāṃ juhūmádʰyūhati.  
yájamānamevaìtádviṣati bʰrā́tr̥vyé 'dʰyūhatyattā́ramādyé 'dʰyūhati tásmādúttarāṃ juhūmádʰyūhati.  
devā́ ha vā́ ūcuḥ.  
hánta víjitamevā́nu sárvaṃ yajñáṃ saṃstʰāpáyāma yádi no 'surarakṣasā́nyāsájeyuḥ sáṃstʰita evá no yajñáṃ syādíti.  
tá uttamé prayājé.  
svāhākāréṇaiva sárvaṃ yájñaṃ sámastʰāpayantsvā́hāgnimíti tádāgneyamā́jyabʰāgaṃ sámastʰāpayantsvā́hā sómamíti tátsaumyamā́jyabʰāgaṃ sámastʰāpayantsvā́hāgnimíti tadyá eṣá ubʰayátrācyutá āgneyáḥ puroḍā́śo bʰávati taṃ sámastʰāpayan.  
átʰa yatʰādevataṃ.  
svā́hā devā́ ājyapā íti tátprayājānuyājāntsámastʰāpayanprayājānuyājā vaí devā́ ājyapā́ juṣāṇó agnirā́jyasya vetvíti tádagníṃ sviṣṭakŕ̥taṃ sámastʰāpayannagnirhí sviṣṭakr̥tsá eṣó 'vyetárhi tátʰaivá yajñaṃ sáṃtiṣṭate yátʰaivaìnaṃ devā́ḥ samástʰāpayaṃstásmāduttamé prayāje svā́hāsvāhéti yajati yā́vanti havī́ṃṣi bʰávanti vijitamevaìtadánu sárvaṃ yajñaṃ sáṃstʰāpayati tásmādyadáta ūrdʰvaṃ víloma yajñé kriyéta na tadā́driyeta sáṃstʰito me yajña íti ha vidyātsá haiṣá yajñó yātáyāmevāsa yátʰā váṣaṭkr̥taṃ hutaṃ svā́hākr̥taṃ.  
té devā́ akāmayanta.  
katʰaṃ nvìmáṃ yajñam púnarā́pyāyayemā́yātayāmānaṃ kuryāma tenā́yātayāmnā prácaremeti.  
sa yájjuhvāmā́jyam páriśiṣṭamā́sīt.  
yéna yajñáṃ samástʰāpayaṃsténaivá yatʰāpūrváṃ havī́ṃṣyabʰyágʰārayanpúnarevaìnāni tadāpyāyayannáyātayāmānyakurvannáyātayāma hyā́jyaṃ tásmāduttamám prayājámiṣṭvā́ yatʰāpūrváṃ havī́ṃṣyabʰígʰārayati púnarevaìnāni tadā́pyāyayatyáyātayāmāni karotyáyātayāma hyā́jyaṃ tásmādyásya kásya ca havíṣo 'vadyáti púnareva tádabʰígʰārayati sviṣṭakŕ̥ta eva tatpúnarā́pyāyatyáyātayāma karotyátʰa yadā́ sviṣṭakŕ̥te 'vadyáti na tátaḥ púnarabʰígʰārayati nò hi tátaḥ kā́ṃ caná havíṣo 'gnāvā́hutiṃ hoṣyanbʰávati.  
sa vaí samídʰo yajati.  
prāṇā vaí samídʰaḥ prāṇā́nevaìtatsáminddʰe prāṇairhyáyam púruṣaḥ sámiddʰastásmādabʰímr̥ṣéti brūyādyádyupatāpī syātsa yádyuṣṇaḥ syādaìva tā́vacʰaṃseta sámiddʰo hi sa tā́vadbʰávati yádyu śītaḥ syānnā́śaṃseta tátprāṇā́nevā̀sminnetáddadʰāti tásmātsamídʰo yajati.  
átʰa tánūnápātaṃ yajati.  
réto vai tánūnápādréta evaìtátsiñcati tásmāttánūnápātaṃ yajati.  
atʰéḍo yajati.  
prajā gʰā íḍo yadā vai rétaḥ siktáṃ prajā́yaté 'tʰa tádīḍitámivā́nnamicʰámānaṃ carati tatpraìvaìtájjanayati tásmādíḍo yajati.  
átʰa barhíryajati.  
bʰūmā vaí barhírbʰūmā́namevaìtatprájanayati tásmādbarhíryajati.  
átʰa svā́hāsvāhéti yajati.  
hemanto vā́ r̥tūnā́ṃ svāhākāró hemanto hī̀mā́ḥ prajāḥ svaṃ váśamupanáyate tásmāddʰémanmlā́yantyóṣadʰayaḥ pra vánaspátīnām palāśā́ni mucyante pratitirā́miva váyāṃsi bʰavantyadʰastarā́miva váyāṃsi patanti vipatitalomeva pāpaḥ púruṣo bʰavati hemanto hī̀mā́ḥ prajāḥ svaṃ váśamupanáyate svā́ha vai tamárdʰaṃ kurute śriyè 'nnā́dyāya yásminnárdʰe bʰávati yá evámetadvéda.  
devā́śca vā ásurāśca.  
ubʰáye prājāpatyā́ḥ paspr̥dʰire té daṇḍairdʰánurbʰirna vyájayanta te hā́vijayamānā ūcurhánta vācyèva bráhmanvijígīṣāmahai sa yó no vā́caṃ vyā́hr̥tām mitʰunéna nā̀nunikrā́mātsa sárvam párājayātā átʰa sárvamítare jayāníti tatʰeti devā́ abruvaṃsté devā índramabruvanvyā́haréti.  
sa índro 'bravīt.  
éko mamatyátʰāsmā́kameketī́tare 'bruvaṃstádu tánmitʰunámevā̀vindanmitʰunaṃ hyékaścaíkā ca.  
dvaú mametī́ndro 'bravīt.  
átʰāsmā́kaṃ dve itī́tare 'bruvaṃstádu tánmitʰunámevā̀vindanmitʰunaṃhi dvaú ca dvé ca.  
tráyo mametī́ndro 'bravīt.  
átʰāsmā́kaṃ tisra itī́tare 'bruvaṃstádu tánmitʰunámevā̀vindanmitʰunaṃ hi tráyaśca tisráśca.  
catvā́ro mametī́ndro 'bravīt.  
átʰāsmā́kaṃ cátasra itī́tare 'bruvaṃstádu tánmitʰunámevā̀vindanmitʰunaṃ hí catvā́raśca cátasraśca.  
páñca mametī́ndro 'bravīt.  
táta ítare mitʰunaṃ nā̀vindannò hyáta ūrdʰváṃ mitʰunamásti páñca pañcéti hyèvaìtádubʰáyam bʰávati tató 'surāḥ sárvam párājayanta sárvasmāddevā ásurānajayantsárvasmātsapátnānásurānnírabʰajan.  
tásmātpratʰame prayājá iṣṭé brūyāt.  
éko mametyékā tásya yámahaṃ dveṣmī́ti yádyu ná dviṣyādyò 'smāndvéṣṭi yáṃ ca vayáṃ dviṣma íti brūyāt.  
dvau maméti dvitī́ye prayājé.  
dve tásya yò 'smāndvéṣṭi yáṃ ca vayáṃ dviṣma íti.  
tráyo maméti tr̥tī́ye prayājé.  
tisrastásya yò 'smāndvéṣṭi yáṃ ca vayáṃ dviṣma íti.  
catvā́ro maméti caturtʰé prayājé.  
cátasrastásya yò 'smāndvesṭi yáṃca vayáṃ dviṣma íti.  
páñca maméti pañcame prayājé.  
na tásya kíṃ cana yò 'smāndvéṣṭi yáṃ ca vayáṃ dviṣma íti sa páñca pañcétyeva bʰávanpárābʰavati tátʰāsya sárvaṃ sáṃvr̥ṅkte sárvasmātsapátnānnírbʰajati yá evámetadvéda.  
