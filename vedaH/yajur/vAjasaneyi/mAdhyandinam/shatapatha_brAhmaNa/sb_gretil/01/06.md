
r̥távo ha vaí devéṣu yajñé bʰāgámīṣire.  
ā́ no yajñé bʰajata mā́ no yajñā́dantárgatā́stveva nó 'pi yajñé bʰāga íti.  
tadvaí devā ná jajñuḥ.  
tá r̥távo deveṣvájānatsvásurānupā́vartantā́priyāndevā́nāṃ dviṣato bʰrā́tr̥vyān.  
té haitā́medʰatúmedʰā́ṃ cakrire.  
yā́meṣāmetā́manuśr̥ṇvánti kr̥ṣánto ha smaiva pū́rve vápanto yánti lunantó 'pare mr̥ṇántaḥ śáśvaddʰaibʰyo 'kr̥ṣṭapacyā́ evaúṣadʰayaḥ pecire.  
tadvaí devā́nāmā́ga āsa.  
kánīya innváto dviṣándviṣatè 'rātīyati kímvetāvanmātramúpajānīta yátʰedámitò 'nyatʰā́sadíti.  
té hocuḥ r̥tū́nevā́numantrayāmahā íti kenéti pratʰamā́nevaìnānyajñé yajāméti.  
sá hāgníruvāca.  
átʰa yanmā́m purā́ pratʰamaṃ yájatʰa kvā̀hám bʰavānī́ti na tvā́māyátanāccyāvayāma íti te yádr̥tū́nabʰihváyamānā átʰāgnímāyátanānnā́cyāvayaṃstásmādagníracyuto ná ha vā́ āyátanāccyavate yásminnāyátane bʰávati yá evámetámagnímacyutaṃ véda.  
té devā́ agnímabruvan párehyenāṃstvámevā́numantrayasvéti sa hétyāgníruvācá 'rtevó 'vidaṃ vaí vo devéṣu yajñé bʰāgamíti katʰáṃ no 'vida íti prátʰamā́nevá vo yajñé yakṣyantī́ti.  
tá r̥távo 'gnímabruvan.  
ā́ vayaṃ tvā́masmā́su bʰajāmo yó no devéṣu yajñé bʰāgamávida íti sá eṣò 'gnírr̥tuṣvā́bʰaktaḥ samídʰo agne tánūnápādagna íḍo agne barhíragne svā́hāgnimityā́bʰakto ha vai tásyām puṇyakr̥tyā́yāṃ bʰavati yā́masya samānóbruvāṇáḥ karótyagnimáte ha vā́ asmā agnimánta r̥táva óṣadʰīḥ pacantīdaṃ sárvaṃ yá evámetámagnímr̥tuṣvā́bʰaktaṃ véda.  
tádāhuḥ.  
yáduttamā́nprayājā́nāvāháyantyátʰa kásmādenānpratʰamā́nyajantī́tyuttamānhyènānyajñè 'vā́kalpayanpratʰamā́nvo yajāmetyábruvaṃstásmāduttamā́nāvāháyanti pratʰamā́nyajanti.  
caturtʰéna vaí prayājéna devā́ḥ.  
yajñámāpnuvaṃstám pañcámena sámastʰāpayannátʰa yadáta ūrdʰvamásaṃstʰitaṃ yajñásya svargámeva téna lokaṃ sámāśnuvata.  
té svargáṃ lokaṃ yántaḥ.  
asurarakṣasébʰya āsaṅgā́dbibʰayā́ṃ cakrúste 'gním purástādakurvata rakṣoháṇaṃ rákṣasāmapahantā́ramagníṃ madʰyatò 'kurvata rakṣoháṇaṃ rákṣasāmapahantā́ramagním paścā́dakurvata rakṣoháṇaṃ rákṣasāmapahantā́raṃ.  
sa yádyenānpurástāt.  
asurarakṣasānyā́sisaṃkṣannagníreva tānyápāhanrakṣohā rákṣasāmapahantā yádi madʰyata ā́sisaṃkṣannagníreva tānyápāhanrakṣohā rákṣasāmapahantā yádi paścādā́sisaṃkṣannagníreva tānyápāhanrakṣohā rákṣasāmapahantā́ta eváṃ sarvatò 'gníbʰirgupyámānāḥ svargáṃ lokaṃ sámāśnuvata.  
tátʰo evaìṣá etát.  
caturtʰénaivá prayājéna yajñámāpnoti tám pañcaména sáṃstʰāpayatyátʰa yadáta ūrdʰvamásaṃstʰitaṃ yajñásya svargámeva téna lokaṃ sámaśnute.  
sa yádāgneyamā́jyabʰāgaṃ yájati.  
agnímevaìtátpurástātkurute rakṣoháṇaṃ rakṣasāmapahantā́ramátʰa yádāgneyáḥ puroḍā́ṣo bʰávatyagnímevaìtánmadʰyatáḥ kurute rakṣoháṇaṃ rákṣasāmapahantā́ramátʰa yádagníṃ sviṣṭakŕ̥taṃ yájatyagnímevaìtátpaścā́tkurute rakṣoháṇaṃ rákṣasāmapahantā́raṃ.  
sa yádyenam purástāt.  
asurarakṣasā́nyāsísaṃkṣantyāgnéreva tānyápahanti rakṣohā rákṣasāmapahantā yádi madʰyatá asurarakṣasā́nyāsísaṃkṣantyagníreva tānyápahanti rakṣohā rákṣasāmapahantā yádi paścā́dasurarakṣasā́nyāsísaṃkṣantyagníreva tānyápahanti rakṣohā rákṣasāmapahantā sá eváṃ sarvatò 'gníbʰirgupyámānaḥ svargáṃ lokaṃ sámaśnute.  
sa yádyenam purástāt.  
yajñásyānuvyāhárettam práti brūyānmúkʰyāmā́rttimā́riṣyasyandʰó vā badʰiró vā bʰaviṣyasī́tyetā vai múkʰyā ā́rttayastátʰā haivá syāt.  
yádi madʰyató yajñásyānuvyāháret.  
tam práti brūyādaprajā́ apaśúrbʰaviṣyasī́ti prajā vaí paśávo mádʰyaṃ tátʰā haivá syāt.  
yádyantató yajñásyānuvyāháret.  
tam práti brūyādápratiṣṭʰito dáridraḥ kṣiprè 'múṃ lokámeṣyasī́ti tátʰā haivá syāttásmāduha nā̀nuvyāhārī̀va syāduta hyèvaṃvitpáro bʰávati.  
saṃvatsaráṃ ha vai prayājairjáyañjayati.  
sá ha nvèvaìnaṃ jayati yò 'sya dvā́rāṇi véda kiṃ hi sa taírgr̥haíḥ kuryādyā́nantarato ná vyavavidyādyátʰāsya te bʰávanti tásya vasantá eva dvā́raṃ hemanto dvā́raṃ taṃ vā́ etáṃ saṃvatsaráṃ svargáṃ lokam prápadyate sárvaṃ vaí saṃvatsaraḥ sárvaṃ vā́ akṣayyámeténa hāsyākṣayyáṃ sukr̥tám bʰavatyakṣayyó lokáḥ.  
tádāhuḥ.  
kiṃdevátyānyā́jyānī́ti prājāpatyānī́ti ha brūyā́danirukto vaí prajā́patirániruktānyā́jyāni tā́ni haitā́ni yajamānadevátyānyeva yájamāno hyèva své yajñé prajā́patireténa hyùktā r̥tvíjastanváte táṃ janáyanti.  
sa ā́jyasyopastī́rya.  
dvírhavíṣo 'vadāyā́tʰopáriṣṭādā́jyasyābʰígʰārayati saìṣā́jyena miśrā́hutirhūyate yájamānena haivaìṣaìtánmiśrā́ hūyate yádi ha vā ápi dūre sanyájate yadyántike yátʰā haivā́nte satá iṣṭaṃ syā́deváṃ haivaìváṃ vidúṣa iṣṭám bʰavati yádyu hā́pi bahvìva pāpáṃ karóti nò haivá bahirdʰā́ yajñā́dbʰavati yá evámetadvéda.  
yajñéna vaí devā́ḥ.  
imāṃ jítiṃ jigyuryaìṣāmiyaṃ jítisté hocuḥ katʰáṃ na idám manuṣyaìranabʰyārohyáṃ syādíti té yajñásya rásaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tirò 'bʰavannátʰa yádenenā́yopayaṃstásmaddyū́po nā́ma tadvā́ ŕ̥ṣīṇāmánuśrutamāsa.  
yajñéna ha vaí devā́ḥ.  
imāṃ jítiṃ jigyuryaìṣāmiyaṃ jítisté hocuḥ katʰáṃ na idám manuṣyaìranabʰyārohyáṃ syādíti té yajñásya rásaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tirò 'bʰavanníti tamánveṣṭuṃ dadʰrire.  
tércantaḥ śrā́myantaśceruḥ.  
śrámeṇa ha sma vai táddevā́ jayanti yádeṣāṃ jáyyamāsárṣayaśca tébʰyo devā́ vaivá prarocayā́ṃ cakrúḥ svayáṃ vaivá dadʰrire préta tádeṣyā́mo yáto devā́ḥ svargáṃ lokáṃ samā́śnuvatéti te kim prárocate kim prárocata íti cerurétpuroḍā́śamevá kūrmám bʰūtvā sárpantaṃ téha sárva evá menire yaṃ vaí yajña íti.  
té hocuḥ.  
aśvíbʰyāṃ tiṣṭʰa sárasvatyai tiṣṭʰéndrāya tiṣṭʰéti sá sasárpaivā̀gnáye tiṣṭʰéti tátastastʰāvagnáye vā́astʰādíti támagnā́vevá parigŕ̥hya sarvahútamajuhavurā́hutirhídevā́nāṃ táta ebʰyo yajñaḥ prā́rocata tamásr̥janta támatanvata sò 'yám paro 'varáṃ yajñó 'nūcyate pitaìvá putrā́ya brahmacāríṇe.  
sa vā́ ebʰyastátpurò 'dāśayat.  
yá ebʰyo yajñam prā́rocayattásmātpurodā́śaḥ purodā́śo ha vai nā́maitadyátpuroḍā́śa íti sá eṣá ubʰayátrācyutá āgneyò 'ṣṭā́kapālaḥ puroḍā́śo bʰavati.  
sa ná paurṇamāsáṃ haviḥ.  
nā̀māvāsyámagnīṣómīya evá paurṇamāsáṃ havíḥ sāṃnāyyámāmāvāsyáṃ yajñá evaìṣá ubʰayatrā́vakl̥pto nédyajñādáyānī́ti nvèvá purástātpaurṇamāsásya kriyáta evámvāmāvāsyásyaitannu tadyásmādátra kriyate.  
yádyu enamupadʰā́vet.  
íṣṭyā mā yājayétyetáyaivá yājayedyátkāmā vā́ etamŕ̥ṣayó 'juhavuḥ sá ebʰyaḥ kā́maḥ sámardʰyata yátkāmo ha vā́ eténa yajñéna yájate sò 'smai kā́maḥ sámr̥dʰyate yásyai vai kásyai ca devátāyai havírgr̥hyáte 'gnau vai tásyai yuhvatyagnā́ u céddʰoṣyantsyātkímanyásyai devátāyā ā́diśettásmādagnáya evá.  
agnirvai sárvā devátāḥ.  
agnau hi sárvābʰyo devátābʰyo júhvati tadyátʰā sárvā devátā upadʰā́vedevaṃ tattásmādagnáya evá.  
agnirvaí devā́nāmaddʰātamā́m.  
yam vā́ addʰātamām mányeta tamúpadʰāvettásmādagnáya evá.  
agnirvaí devā́nāṃ mr̥dúhr̥dayatamaḥ.  
yaṃ vaí mr̥dúhr̥dayatamam mányeta tamúpadʰāvettásmādagnáya evá.  
agnirvai devānāṃ nediṣṭʰam.  
yaṃ vai nediṣṭʰamupasartavyānām mányeta tamupadʰāvettasmādagnaya eva.  
sa yadī́ṣṭiṃ kurvītá.  
saptádaśa sāmidʰenīránubrūyādupāṃśú devátāṃ yajati taddʰī̀ṣṭirūpám mūrdʰanvátyau yājyānuvākyè syā́tāṃ vā́rtragʰnāvā́jyabʰāgau virā́jau saṃyājyè.  
tváṣṭurha vaí putráḥ.  
tríśīrṣā ṣaḍakṣá āsa tásya trī́ṇyeva múkʰānyāsustadyádeváṃrūpa ā́sa tásmādviśvárūpo nā́ma.  
tásya somapā́namevaíkam múkʰamāsa.  
surāpā́ṇamékamanyásmā áśanāyaíkaṃ tamíndro didveṣa tásya tā́ni śīrṣā́ṇi prácicʰeda.  
sa yátsomapā́namā́sa.  
tátaḥ kapíñjalaḥ sámabʰavattásmātsábabʰruká iva babʰrúriva hi sómo rā́jā.  
átʰa yátsurāpā́ṇamā́sa.  
tátaḥ kalavíṅkaḥ sámabʰavattásmātsò 'bʰimādyatká iva vadatyabʰimā́dyanniva hi súrām pītvā vádati.  
átʰa yádanyásmā áśanāyā́sa.  
tátastittíriḥ sámabʰavattásmātsá viśvárūpatama iva sántyeva gʰr̥stokā́ iva tvanmadʰustokā́ iva tvatparṇeṣvā́ścutitā eváṃ rūpaṃ hi sa tenā́śanamā́vayat.  
sa tváṣṭā cukrodʰa.  
kuvínme putramávadʰīdíti só 'pendrameva sómamā́jahre sa yátʰāyaṃ sómaḥ prásuta evamápendra evā̀sa.  
índro ha vā́ īkṣā́ṃ cakre.  
idaṃ vaí mā sómādantáryantī́ti sa yátʰā bálīyānábalīyasa evamánupahūta eva yó droṇakalaśé śukra ā́sa tám bʰakṣayā́ṃ cakāra sá hainaṃ jihiṃsa sò 'sya víṣvaṅṅeva prāṇébʰyo dudrāva múkʰāddʰaivā̀sya ná dudrāvā́tʰa sárvebʰyo 'nyébʰyaḥ prāṇébʰyo 'dravattádadáḥ sautrāmaṇītī́ṣṭistásyāṃ tadvyā́kʰyāyate yátʰainaṃ devā ábʰiṣajyan.  
sa tváṣṭā cukrodʰa kuvinmé 'nupahūtaḥ sómamababʰakṣadíti sásvayámevá yajñaveśasá cakre sa yó droṇakalaśé śukraḥ páriśiṣṭa ā́sa tá pravartayā́ṃ cakāréndraśatrurvardʰasvéti sò'gnímeva prā́pya sámbabʰūvāntáraiva sámbabʰūvétyu haíka āhuḥ sò 'gnīṣómāvevā̀bʰisámbabʰūva sárvā vidyāḥ sárvaṃ yáśaḥ sárvamannā́dyaṃ sárvāṃ śrī́ṃ.  
sa yadvártamānaḥ samábʰavat.  
tásmādvr̥tró 'tʰa yádapā́tsamábʰavattásmādáhistaṃ dánuśca danāyū́śca mātèva ca pitèva ca párijagr̥hatustásmāddānava ítyāhuḥ.  
átʰa yadábravīdíndraśatrurvardʰasvéti.  
tásmādu hainamíndra evá jagʰānā́tʰa yáddʰa śáśvadávakṣyadíndrasya śátrurvardʰasvéti śáśvadu ha sá evéndramahaniṣyat.  
átʰa yadábravīdvardʰasvéti.  
tásmādu ha smeṣumātrámevá tiryaṅvárdʰata iśumātram prāṅksó vaivā́varaṃ samudráṃ dadʰāváva pū́rvaṃ sa yā́vatsa ā́sa sáhaiva tā́vadannādá āsa.  
tásmai ha sma pūrvāhṇé devā́ḥ.  
áśanamabʰiháranti madʰyándine manuṣyā̀ aparāhṇé pitáraḥ.  
sa vā índrastátʰaivá nuttaścáran.  
agnīṣómā upamantrayā́ṃ cakré 'gnīṣomau yuvaṃ vai máma stʰo yuváyorahámasmi ná yuváyoreṣa kíṃ cana kám ma imaṃ dásyuṃ vardʰayatʰa úpa mā́vartetʰāmíti.  
taú hocatuḥ.  
kímāváyostátaḥ syādíti tā́bʰyāmetámagnīṣom ī́yamékādaśakapālam puroḍā́śaṃ níravapattásmādagnīṣomī́ya ékādaśakapālaḥ puroḍā́śo bʰavati.  
tā́venamupā́vavr̥tatuḥ.  
tāvánu sárve devāḥ préyuḥ sárvā vidyāḥ sárvaṃ yaśaḥ sárvamannā́dyaṃ sárvā śrīsténeṣṭvéndra etádabʰavadyádidamíndra eṣá u paurṇamāsásya bándʰuḥ sa yó haiváṃ vidvā́npaurṇamāséna yájata etā́ṃ haiva śríyaṃ gacʰatyevaṃ yáśo bʰavatyevámannādó bʰavati.  
tádveva kʰálu ható vr̥tráḥ.  
sa yátʰā dŕ̥tirníṣpīta evaṃ sáṃlīnaḥ śiśye yátʰā nírdʰūtasakturbʰastraìvaṃ sáṃlīnaḥ śiśye tamíndro 'bʰyā́dudrāva haniṣyán.  
sá hovāca.  
mā nú me práhārṣīstvaṃ vai tádetárhyasi yádahaṃ vyèvá mā kuru mā̀muyā́ bʰūvamíti sa vai mé 'nnamedʰī́ti tatʰéti táṃ dvedʰā́nvabʰinattásya yátsaumyaṃ nyáktamā́sa táṃ candrámasaṃ cakārā́tʰa yádasyāsuryámā́sa ténemā́ḥ prajā́ udáreṇāvidʰyattásmādāhurvr̥trá eva tárhyannāda āsīdvr̥trá etarhī́tīdaṃ hi yádasā́vāpūryáte 'smā́devaìtállokādā́pyāyaté 'tʰa yádimā́ḥ prajā áśanamicʰánte 'smā́ evaìtádvr̥trā́yodárāya balíṃ haranti sa yó haivámetáṃ vr̥trámannādaṃ védānādó haivá bʰavati.  
tā́ u haitā́ devátā ūcuḥ.  
yā́ imā́ agnīṣomāvanvājagmurágnīṣomau yuvaṃ vaí no bʰūyiṣṭʰabʰā́jau stʰo yáyorvāmidáṃ yuváyorasmā́nanvā́bʰajatamíti.  
taú hocatuḥ.  
kímāváyostátaḥ syādíti yásyai kásyai ca devátāyai havírnirvápāṃstádvām purástādā́jyasya yajāníti tásmādyásyai kásyai ca devátāyai havírnirvápanti tátpurástādā́jyabʰāgāvagnīṣómābʰyāṃ yajanti tanná saumyè 'dʰvare ná paśau yásyai kásyai ca devátāyai nirvápāníti hyábruvan.  
sá hāgníruvāca.  
máyyevá vaḥ sárvebʰyo juhvatu tádvo 'haṃ mayyā́bʰajāmī́ti tásmādagnau sárvebʰyo devébʰyo juhvati tasmādāhuragniḥ sárvā devátā íti.  
átʰa ha sóma uvāca.  
mā́mevá vaḥ sárvebʰyo juhvatu tádvo 'haṃ mayyā́bʰajāmī́ti tásmātsómaṃ sárvebʰyo devébʰyo juhvati tásmādāhuḥ sómaḥ sárvā devátā íti.  
átʰa yadíndre sárve devā́stastʰānā́ḥ.  
tásmādāhuríndraḥ sárvā devátā índraśreṣṭʰā devā ítyetáddʰa vai devā́stredʰaìkadevátyā abʰavantsa yó haivámetadvédaikadʰā́ haiva svā́nāṃ śréṣṭʰo bʰavati.  
dvayaṃ vā́ idaṃ ná tr̥tī́yamasti.  
ārdráṃ caiva śúṣkaṃ ca yacʰúṣkaṃ tádāgneyaṃ yádārdraṃ tátsaumyamátʰa yádidáṃ dvayámevā́pya kímetā́vatkriyata ítyagnīṣómayorevā́jyabʰāgāvagnīṣómayorupāṃśuyājò 'gnīṣómayoḥ puroḍā́śo yadáta ékatamenaivèdaṃ sárvamāpnotyátʰa kímetā́vatkriyata ítyagnīṣómayorhaivaìtā́vatī víbʰūtiḥ prájātiḥ.  
sū́rya evā̀gneyáḥ.  
candrámāḥ saumyó 'harevā̀gneyaṃ rā́triḥ saumyā yá evā̀pūryáte 'rdʰamāsaḥ sá āgneyo yò 'pakṣī́yate sá saumyáḥ.  
ā́jyabʰāgābʰyāmevá.  
sūryācandramásāvāpnotyupāṃśuyājénaivā̀horātré āpnoti puroḍā́śenaivā̀rdʰamāsā́vāpnotī́tyu haíka āhuḥ.  
tádu hovācā́suriḥ.  
ā́jyabʰāgābʰyāmevā́to yatamé vā yatame vā dvé āpnótyupāṃśuyājénaivā́to 'horātré āpnoti puroḍā́śenaivā́to 'rdʰamāsā́vāpnoti sárvaṃ ma āptámasatsárvaṃ jitaṃ sárveṇa vr̥tráṃ hanāni sárveṇa dviṣántaṃ bʰrā́tr̥vyaṃ hanānī́ti tásmādvā́ etā́vatkriyata íti.  
tádāhuḥ.  
kímidáṃ jāmí kriyate 'gnīṣómayorevā́jyasyāgnīṣómayoḥ puroḍā́śasya yadánantarhitaṃ téna jāmī́tyanéna ha tvèvā́jāmyā́jyasyétaram puroḍā́śasyétaraṃ tádanyádivétaramanyádivétaram bʰavatyŕ̥camanū́cya juṣāṇéna yajatyŕ̥camanū́cyarcā́ yajati tádanyádivétaramanyádivétaram bʰavatyanéna ha tvèvā́jāmyupāṃśvā́jyasya yájatyuccaíḥ puroḍā́śasya sa yádupāṃśu tátprājāpatyáṃ rūpaṃ tásmāttásyānuṣṭúbʰamanuvākyā̀mánvāha vāggʰyánuṣṭubvāggʰí prajā́patiḥ.  
eténa vaí devā́ḥ.  
upāṃśuyājéna yáṃyamásurāṇāmákāmayanta támupatsárya vájreṇa vaṣaṭkāréṇāgʰnaṃstátʰo evaìṣá eténopāṃśuyājéna pāpmā́naṃ dviṣántam bʰrā́tr̥vyamupatsárya vájreṇa vaṣaṭkāréṇa hanti tásmādupāṃśuyājáṃ yajati.  
sa vā ŕ̥camanū́cya juṣāṇéna yajati tadánvimā́ anyatarátodantāḥ prajāḥ prájāyanté 'stʰi hyr̥gástʰi hi dánto 'nyataráto hyètadástʰi karóti.  
atʰárcamanū́cyarcā́ yajati.  
tadánvimā́ ubʰayátodantāḥ prajāḥ prájāyanté 'stʰi hyr̥gástʰi hi dánta ubʰayáto hyètadástʰi karótyetā vā́ imā́ dvayyáḥ prajā́ anyatarátodantāścaivòbʰayátodantāśca sa yó haiváṃ vidvā́nagnīṣómayoḥ prájātiṃ yájati bahúrhaivá prajáyā paśúbʰirbʰavati.  
sa vaí paurṇamāsénopavatsyán.  
ná satrā súhita iva syātténedámudáramasuryáṃ vlinātyā́hutibʰiḥ prātardaívameṣá u paurṇamāsásyopacāráḥ.  
sa vaí saṃpratyèvópavaset.  
saṃpratí vr̥tráṃ hanāni saṃpratí dviṣántam bʰrā́tr̥vyaṃ hanānī́ti.  
sa vā úttarāmevópavaset.  
sámiva vā́ eṣá kramate yáḥ saṃpratyùpavásatyanáddʰā vai sáṃkrāntayoryadī́taro vétaramabʰibʰávatī́taro vétaramátʰa ya úttarāmupavásati yátʰā párāñcamā́vr̥ttaṃ saṃpiṃṣyādápratyālabʰamānaṃ sò 'nyatogʰātyèva syā́devaṃ tadya úttarāmupavásati.  
sa vaí saṃpratyèvópavaset.  
yátʰā vā́ anyásya hatáṃ saṃpiṃṣyā́devaṃ tadya úttarāmupavásati sò 'nyásyaivá kr̥tānukarò 'nyásyopāvasāyī́ bʰavati tásmādu saṃpratyèvópavaset.  
prajā́paterha vaí prajā́ḥ sasr̥jānásya.  
párvāṇi vísasraṃsuḥ sa vaí saṃvatsará evá prajā́patistásyaitā́ni párvāṇyahorātráyoḥ saṃdʰī́ paurṇamāsī́ cāmāvā́syā cartumukʰā́ni.  
sa vísrastaiḥ párvabʰiḥ.  
ná śaśāka sáṃhātuṃ támetaírhaviryajñaírdevā́ abʰiṣajyannagnihotréṇaivā̀horātráyoḥ saṃdʰī tatpárvābʰiṣajyaṃstatsámadadʰuḥ paurṇamāséna caivā̀māvāsyéna ca paurṇamāsī́ṃ cāmāvā́syāṃ ca tatpárvābʰiṣajyaṃstatsámadadʰuścāturmāsyaírevártumukʰā́ni tatpárvābʰiṣajyaṃstatsámadadʰuḥ.  
sa sáṃhitaiḥ párvābʰiḥ.  
idámannā́dyamabʰyúttastʰau yádidám prajā́paterannā́dyaṃ sa yó haiváṃ vidvā́ntsaṃpratyùpavásati saṃpratí haivá prajā́pateḥ párva bʰiṣajyatyávati hainaṃ prajā́patiḥ sá evámevā̀nnādó bʰavati yá eváṃ vidvā́ntsaṃpratyùpavásati tásmādu saṃpratyèvópavaset.  
cákṣuṣī ha vā́ eté yajñásya yadā́jyabʰāgau.  
tásmātpurástājjuhoti purástāddʰī̀me cákṣuṣī tátpurástādevaìtaccákṣuṣī dadʰāti tásmādimé purástāccákṣuṣī.  
uttarārdʰápūrvārdʰe haíke.  
āgneyamā́jyabʰāgaṃ júhvati dakṣiṇārdʰápūrvārdʰe saumyamā́jyabʰāgametátpurástāccákṣuṣī dadʰma íti vádantastádu tadā́vijñānyamiva havī́ṃṣi ha vā́ ātmā́ yajñásya sa yádevá purástāddʰavíṣāṃ juhóti tátpurástāccákṣuṣī dadʰāti yátro evá sámiddʰatam mányeta tadā́hutīrjuhuyātsamiddʰahoména hyèva sámr̥ddʰā ā́hutayaḥ.  
sa vā ŕ̥camanū́cya juṣāṇéna yajati.  
tásmādimé astʰántsatyánástʰike cákṣuṣī ā́śliṣṭe átʰa yadŕ̥camanū́cyarcā yájedástʰi haivá kuryānna cákṣuḥ.  
te vā́ eté.  
agnīṣómayorevá rūpámanvā́yatte yácʰuklaṃ tádāgneyaṃ yátkr̥ṣṇaṃ tátsaumyaṃ yádi vetarátʰā yádevá kr̥ṣṇaṃ tádāgneyaṃ yácʰuklaṃ tátsaumyaṃ yádeva vī́kṣate tádāgneyáṃ rūpaṃ śúṣke iva hi vī́kṣamāṇasyā́kṣiṇī bʰávataḥ śúṣkamiva hyā̀gneyaṃyádeva svapiti tátsaumyáṃ rūpámārdré iva hí suṣupuṣó 'kṣiṇī bʰávata ārdrá iva hi sóma ājarasáṃ ha vā́ asmíṃ loke cákṣuṣmānbʰavati sácakṣuramúṣmiṃloke sámbʰavati yá evámetau cákṣuṣī ā́jyabʰāgau véda.  
índro ha yátra vr̥trā́ya vájram prajahā́ra.  
só 'balīyānmányamāno nā̀str̥ṣī́tīva bíbʰyannilayā́ṃ cakre sa párāḥ parā́váto jagāma devā́ ha vaí vidā́ṃ cakrurhato vaí vr̥tro 'tʰéndro nyáleṣṭéti.  
tamánveṣṭuṃ dadʰrire.  
agnírdevátānāṃ híraṇyastūpa ŕ̥ṣīṇām br̥hatī cʰándasāṃ támagniránuviveda ténaitāṃ rā́triṃ sahā́jagāma sa vaí devā́nāṃ vásurvīro hyèṣām.  
té devā́ abruvan.  
amā vaí no 'dya vásurvasati yó naḥ prā́vātsīdíti tā́bʰyāmetadyátʰā jñātíbʰyāṃ vā sákʰibʰyāṃ vā sahā́gatābʰyāṃ samānámodanam pácedajáṃ vā tadáha mānuṣáṃ havírdevā́nāmevámābʰyāmetátsamānáṃ havirníravapannaindrāgnaṃ dvā́daśakapālam puroḍā́śaṃ tásmādaindrāgno dvā́daśakapālaṃ puroḍā́śo bʰavati.  
sa índro 'bravīt.  
yátra vaí vr̥trā́ya vájram prā́haraṃ tadvyásmaye sá kr̥śá ivāsmi na vaí medáṃ dʰinoti yánmā dʰinávattánme kurutéti tatʰéti devā́ abruvan.  
té devā́ abruvan.  
na vā́ imámanyatsómāddʰinuyātsómamevā̀smai sámbʰarāméti tásmai sómaṃ sámabʰaranneṣa vai sómo rā́jā devā́nāmánnaṃ yáccandrámāḥ sa yátraiṣá etāṃ rā́triṃ ná purástānná paścā́ddadr̥śe tádimáṃ lokamā́gacʰati sá ihaìvā̀paścaúṣadʰīśca práviśati sa vaí devā́nāṃ vasvánnaṃ hyèṣāṃ tadyádeṣá etāṃ rā́trimihā̀mā vásati tásmādamāvā́syā nā́ma.  
taṃ góbʰiranuviṣṭʰā́pya sámabʰaran.  
yadóṣadʰīrā́śnaṃstadóṣadʰibʰyo yádapó 'pibaṃstádadbʰyastámeváṃ saṃbʰŕ̥tyātácya tīvrīkŕ̥tya támasmai prā́yacʰan.  
so 'bravīt.  
dʰinótyevá medaṃ nèva tu máyi śrayate yátʰedam máyi śráyātai tatʰópajānītéti táṃ śr̥ténaivā̀śrayan.  
tadvā́ etát samānámeva satpáya eva sadíndrasyaiva sattatpúnarnā́nevā́cakṣate yadábravīddʰinóti méti tásmāddadʰyátʰa yádenaṃ śr̥ténaivā́śrayaṃstásmācʰū́taṃ.  
sa yátʰāṃśúrāpyā́yet.  
evamā́pyāyatā́pa pāpmā́naṃ harimā́ṇamahataiṣá u āmāvāsyásā bándʰuḥ sa yó haiváṃ vidvā́ntsaṃnáyatyeváṃ haivá prajáyā paśúbʰirā́pyāyaté 'pa pāpmānaṃ hate tásmādvai sáṃnayet.  
tádāhuḥ.  
nā́somayājī sáṃnayetsomāhutirvā́ eṣā sā́navaruddʰā́somayājinastásmānnā́somayājī sánayedíti.  
tádu sámevá nayet.  
nanvatrā́ntareṇa śuśruma sómena nú mā yājayatā́tʰa ma etádāpyā́yanaṃ sáṃbʰariṣyatʰétyabravīdíti na vaí medáṃ dʰinoti yánmā dʰinavattánme kurutéti tásmā etádāpyā́yanaṃ sámabʰaraṃstásmādapyásomayājī sámevá nayet.  
vā́rtragʰnaṃ vaí paurṇamāsám.  
índro hyèténa vr̥tramáhannátʰaitádevá vr̥trahátyaṃ yádāmāvāsyáṃ vr̥traṃ hyásmā etájjagʰnúṣa āpyā́yanamákurvan.  
tadvā́ etádeva vā́rtragʰnam.  
yátpaurṇamāsamátʰaiṣá evá vr̥tro yáccandrámāḥ sa yátraiṣá etāṃ rā́triṃ ná purástānná paścā́ddadr̥śe tádenameténa sárvaṃ hanti nā̀sya kiṃ cana páriśinaṣṭi sárvaṃ ha vaí pāpmā́naṃ hanti ná pāpmánaḥ kíṃ cana páriśinaṣṭi yá evámetadvéda.  
taddʰaíke.  
dr̥ṣṭvópavasanti śvo nòdetétyadó haivá devā́nāmávikṣīṇamánnam bʰavatyátʰaibʰyo vayámitá upaprádāsyāma íti taddʰi sámr̥ddʰaṃ yadákṣīṇa eva pū́rvasminnanne 'tʰā́paramánnamāgácʰati sá ha bahvanná evá bʰavatyásomayājī tú kṣīrayājyádó haiva sómo rā́jā bʰavati.  
átʰa yátʰaivá purā́.  
kevalīróṣadʰīraśnánti kévalīrapaḥ píbanti tāḥ kévalameva páyo duhra eva tádeṣa vai sómo rā́jā devā́nāmannaṃ yáccandrámāḥ sa yátraiṣá etāṃ rā́triṃ ná purástānná paścā́ddadr̥śe tádimáṃ lokamā́gacʰati sá ihā̀paścaúṣadʰīśca práviśati tádenamadbʰya óṣadʰibʰyaḥ saṃbʰr̥tyā́hutibʰyó 'dʰi janayati sá eṣa ā́hutibʰyo jā́taḥ paścā́ddadr̥śe.  
tadvā́ etát.  
ávikṣīṇamevá devā́nāmannā́dyam páriplavaté 'vikṣīṇaṃ ha vā́ asyāsmíṃloké 'nnam bʰávatyakṣayyámamúṣmiṃloké sukr̥taṃ yá evámetadvéda.  
tadvā́ etāṃ rā́trim.  
devébʰyo 'nnā́dyam prácyavate tádimáṃ lokamā́gacʰati té devā́ akāmayanta katʰaṃ nú na idam púnarā́gacʰetkatʰáṃ na idam párāgeva na práṇaśyedíti tadyá evá saṃnáyanti teṣvā́śaṃsanta etá evá naḥ saṃbʰŕ̥tya prádāsyantītyā́ ha vā́ asmintsvá!śca níṣṭyāśca śaṃsante yá evámetadvéda yo vaí paramátāṃ gacʰati tásminnā́śaṃsante.  
tadvā́ eṣá evéndraḥ.  
yá eṣa tápatyátʰaiṣá evá vr̥tro yáccandrámāḥ mò 'syaiṣa bʰrā́tr̥vyajanmeva tásmādyadyápi purā vídūramivoditó 'tʰainametāṃ rā́trimúpaiva nyā́plavate sò 'sya vyā́ttamā́padyate.  
táṃ grasitvódeti.  
sa ná purástānná paścā́ddadr̥śe grásate ha vaí dviṣántam bʰrā́tr̥vyámayamevā̀sti nā̀sya sapátnāḥ santī́tyāhuryá evámetadvéda.  
táṃ nirdʰī́ya nírasyati.  
sá eṣá dʰītáḥ paścā́ddadr̥śe sa púnarā́pyāyate sá etásyaivā̀nnā́dyāya púnarā́pyāyate yádi ha vā́ asya dviṣanbʰrā́tr̥vyo vaṇijyáyā vā kénacidvā sambʰávatyetásya haivā̀nnādyāya púnaḥ sámbʰavati yá evámetadvéda.  
taddʰaíke.  
mahendrāyéti kurvantī́ndro vā́ eṣá purā́ vr̥trásya vadʰādátʰa vr̥tráṃ hatvā yátʰā mahārājó vijigyāná evám mahendrò 'bʰavattásmānmahendrāyéti tadvíndrāye=tyevá kuryādíndro vā́ eṣá purā́ vr̥trásya vadʰādíndro vr̥tráṃ jagʰnivāṃstásmādvíndrāyétyevá kuryāt.  
