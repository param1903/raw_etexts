
mánave ha vaí prātáḥ.  
avanégyamudakamā́jahruryátʰedám pāṇíbʰyāmavanéjanāyāhárantyevaṃ tásyāvanénijānasya mátsyaḥ pāṇī ā́pede.  
sá hāsmai vā́camuvāda.  
bibʰr̥hí mā pārayiṣyā́mi tvéti kásmānmā pā́rayiṣyasī́tyaugʰá imāḥ sárvāḥ prajā́ nirvoḍʰā tátastvā pārayitāsmī́ti kátʰaṃ te bʰŕ̥tiríti.  
sá hovāca.  
yā́vadvaí kṣullakā bʰávāmo bahvī vaí nastā́vannāṣṭrā́ bʰavatyuta mátsya eva mátsyaṃ gilati kumbʰyām mā́gre bibʰarāsi sá yadā tā́mativárdʰā átʰa karṣū́ṃ kʰātvā tásyām mā bibʰarāsi sa yádā tā́mativárdʰā átʰa mā samudrámabʰyávaharāsi tárhi vā́ atināṣṭró bʰavitāsmī́ti.  
śáśvaddʰa kaṣá āsa.  
sa hi jyéṣṭʰaṃ várdʰaté 'tʰetitʰīṃ sámāṃ tádaugʰá āgantā tánmā nā́vamupakalpyópāsāsai sá augʰa úttʰite nā́vamā́padyāsai tátastvā pārayitāsmī́ti.  
támevám bʰr̥tvā́ samudrámabʰyávajahāra.  
sá yatitʰīṃ tatsámām parididéṣa tatitʰīṃ sámāṃ nā́vamupakálpyopāsā́ṃ cakre sá augʰa úttʰite nā́vamā́pede taṃ sa mátsya upanyā́pupluve tásya śŕ̥ṅge nāvaḥ pā́śam prátimumoca ténaitamúttaraṃ girimátidudrāva.  
sá hovāca.  
ápīparaṃ vaí tvā vr̥kṣe nā́vam prátibagʰnīṣva taṃ tú tvā mā́ girau sántamudakámantáścʰaitsīdyā́vadudakáṃ samavā́yāttāvattā́vadanvávasarpāsī́ti sá ha tā́vattāvadevā̀nvávasasarpa tadápyetadúttarasya girermánoravasárpaṇamítyaugʰó ha tāḥ sárvāḥ prajā́ niruvāhā́tʰeha mánurevaíkaḥ páriśiśiṣe.  
sórcaṃcʰrā́myaṃścacāra prajā́kāmaḥ.  
tatrā́pi pākayajñéneje sá gʰr̥taṃ dádʰi mástvāmikṣāmítyapsú juhavā́ṃ cakāra tátaḥ saṃvatsaré yoṣitsámbabʰūva sā́ ha píbdamānevodéyāya tásyai ha sma gʰr̥tám pade sáṃtiṣṭʰate táyā mitrāváruṇau sáṃjagmāte.  
tā́ṃ hocatúḥ kāsī́ti.  
mánorduhitétyāváyorbrūṣvéti néti hovāca yá eva māmájījanata tásyaivā̀hámasmī́ti tásyāmapitvámīṣāte tádvā jajñau tádvā ná jajñāváti tvèvèyāya sā mánumā́jagāma.  
tā́ṃ ha mánuruvāca kā̀sī́ti.  
táva duhitéti katʰám bʰagavati máma duhitéti yā́ amū́rapsvā́hutīráhauṣīrgʰr̥taṃ dádʰi mástvāmíkṣāṃ táto mā́majījanatʰāḥ sā̀śī́rasmi tā́m mā yajñé 'vakalpaya yajñe cedvaí māvakalpayiṣyási bahúḥ prajáyā paśúbʰirbʰaviṣyasi yā́mamúyā kā́ṃ cāśíṣamāśāsiṣyáse sā́ te sárvā sámardʰiṣyata íti tā́metanmádʰye yajñasyā́vākalpayanmádʰyaṃ hyètádyajñásya yádantarā́ prayājānuyājā́n.  
tayā́rcaṃcʰrā́myaṃścacāra prajā́kāmaḥ.  
táyemām prájātim prájajñe yèyam mánoḥ prájātiryā́mvenayā kā́ṃ cāśíṣamā́śāsta sā̀smai sárvā sámārdʰyata.  
saìṣā́ nidā́nenā yadíḍā.  
sa yó haiváṃ vidvāníḍayā cáratyetā́ṃ haiva prájātim prájāyate yām mánuḥ prā́jāyata yā́mvenayā kā́ṃ cāśíṣamāśā́ste sā̀smai sárvā sámr̥dʰyate.  
sā vaí pañcāvattā́ bʰavati.  
paśávo vā íḍā pā́ṅtā vaí paśávastásmātpañcāvattā́ bʰavati.  
sá samavadāyeḍām.  
pūrvā́rdʰám puroḍā́śasya praśī́rya purástāddʰruvā́yai nídadʰāti tāṃ hótre pradā́ya dakṣiṇā́tyeti.  
sa hóturiha nílimpati.  
taddʰotaúṣṭʰayornílimpate mánasaspátinā te hutásyāśnāmīṣé prāṇāyéti.  
átʰa hóturiha nílimpati.  
taddʰotaúṣṭʰayornílimpate vācaspátinā te hútasyāśnāmyūrjá udānāyéti.  
etáddʰa vai mánurbibʰayā́ṃ cakāra.  
idaṃ vaí me tániṣṭʰaṃ yajñásya yádiyamíḍā pākayajñíyā yadvaí ma iha rákṣāṃsi yajñaṃ ná hiṃsyuríti tā́metátpurā rákṣobʰyaḥ purā rákṣobʰya ítyeva prā́payata tátʰo evaìnāmeṣá etátpurā rákṣobʰyaḥ purā rákṣobʰya ítyeva prā́payaté 'tʰa yátpratyákṣaṃ ná prāśnā́ti nedánupahūtām prā́śnāmī́tyetádevaìnāṃ prā́payate yadóṣṭʰayornilimpáte.  
átʰa hótuḥ pāṇaú samávadyati.  
samávattamevá satīṃ tádenāṃ pratyákṣaṃ hótari śrayati táyātmáṃcʰūtáyā hótā yájamānāyāśíṣamā́śāste tásmāddʰótuḥ pāṇaú samávadyati.  
átʰopāṃśū́pahvayate.  
etáddʰa vai mánurbibʰayā́ṃ cakāredaṃ vaí me taniṣṭʰaṃ yajñásya yádiyamíḍā pākayajñíyā yadvaí ma iha rákṣāṃsi yajñaṃ ná hanyuríti tā́metátpurā rákṣobʰyaḥ purā rákṣobʰya ítyevòpāṃśū́pāhvayata tátʰo evaìnāmeṣa etátpurā rákṣobʰyaḥ purā rákṣobʰya ítyevòpāṃśū́pahvayate.  
sa úpahvayate.  
úpahūtaṃ ratʰantaráṃ sahá pr̥tʰivyópa mā́ṃ ratʰantaráṃ sahá pr̥tʰivyā́ hvayatāmúpahūtaṃ vāmadevyáṃ sahā̀ntárikṣeṇópa māṃ vāmadevyáṃ sahā̀ntárikṣeṇa hvayatāmúpahūtam br̥hátsahá divópa mā́m br̥hátsahá divā́ hvayatāmíti tádetā́mevaìtádupahváyamāna imā́ṃśca lokā́nupahváyata etā́ni ca sā́māni.  
úpahūtā gā́vaḥ sahárṣabʰā íti.  
paśávo vā íḍā tádenām paró 'kṣamúpahvayate sahárṣabʰā íti sámitʰunāmevaìnāmetadúpahvayate.  
úpahūtā saptáhotréti.  
tádenāṃ saptáhotrā saumyénādʰvareṇópahvayate.  
úpahūtéḍā táturiríti.  
tádenām pratyákṣamúpahvayate táturiríti sárvaṃ hyèṣā́ pāpmā́naṃ tárati tásmādāha táturiríti.  
úpahūtaḥ sákʰā bʰakṣa íti.  
prāṇau vai sákʰā bʰakṣastátprāṇamúpahvayata úpahūtaṃ hegíti tácʰarīramúpahvayate tatsárvāmúpahvayate.  
átʰa pratipadyate.  
iḍópahūtópahūteḍópo asmāṃ íḍā hvayatāmiḍópahūtéti tadúpahūtāmevaìnāmetátsatī́m pratyákṣamúpahvayate yā vai sā́sīdgorvai sā̀sīccátuṣpadī vai gaustásmāccaturúpahvayate.  
sa vaí catúrupahváyamānaḥ.  
atʰa nā́nevópahvayaté 'jāmitāyai jāmí ha kuryādyadiḍópahūteḍópahūtétyevòpahvayetópahūteḍéti veḍópahūtéti tádarvā́cīmúpahvayata úpahūteḍéti tatpárācīmúpo asmāṃ íḍā hvayatāmiti tádātmā́naṃ caivaìtannā̀ntarétyanyátʰeva ca bʰavatīḍópahūtéti tatpúnararvā́cīmúpahvayate tádarvā́cīṃ caivaìnāmetatpárācīṃ cópahvayate.  
mānavī́ gʰr̥tápadī́ti.  
mánurhyètāmagré 'janayata tásmādāha mānavī́ti gʰr̥tápadī́ti yádevā̀syai gr̥tám padé samátiṣṭʰata tásmādāha gʰr̥tápadī́ti.  
utá maitrāvaruṇī́ti.  
yádevá mitrāváruṇābʰyāṃ samágacʰata sá evá maitrāvaruṇó nyaṅgó brahmā́ devákr̥tópahūtéti brahmā hyèṣā́ṃ devákr̥tópahūtópahūtā daívyā adʰvaryáva úpahūtā manuṣyā̀ íti taddaívāṃścaivā̀dʰvaryū́nupahváyate yé ca mānuṣā́ vatsā vai daívyā adʰvaryavó 'tʰa ya ítare té mānuṣā́ḥ.  
yá imáṃ yajñamávānyé ca yajñápatiṃ vardʰāníti.  
ete vaí yajñámavanti yé brāhmaṇā́ḥ śuśruvā́ṃso 'nūcānā́ ete hyènaṃ tanváta etá enaṃ janáyanti tádu tébʰyo níhnute vatsā́ u vaí yajñápatiṃ vardʰanti yásya hyète bʰū́yiṣṭʰā bʰávanti sa hí yajñápatirvardʰate tásmādāha yé ca yajñápatiṃ várdʰāniti.  
úpahūte dyā́vāpr̥tʰivī́ pūrvajé r̥tā́varī devī́ deváputre íti tádime dyā́vāpr̥tʰivī úpahvayate yáyoridaṃ sárvamadʰyúpahūto 'yaṃ yájamāna íti tadyájamānamúpahvayate tadyadátra nā́ma na gr̥hṇā́ti pró 'kṣṃ hyátrāśīryadíḍāyām mānuṣáṃ ha kuryādyannā́ma gr̥hṇīyādvyr̥̀ddʰaṃ vai tádyajñásya yánmānuṣaṃ nedvyr̥̀ddʰaṃ yajñé karávāṇī́ti tásmānna nā́ma gr̥hṇāti.  
úttarasyāṃ devayajyā́yāmúpahūta íti.  
tádasmā etájjīvā́tumevá paró 'kṣamā́śāste jī́vanhi pū́rvamiṣṭvātʰā́paraṃ yajate.  
tádasmā etátprajā́mevá paró 'kṣamā́śāste.  
yásya hí prajā bʰávatyamúṃ lokámātmanaityátʰāsmíṃloké prajā́ yajate tásmātprajóttarā devayajyā́.  
tádasmā etátpaśū́nevá paró 'kṣamā́śāste yásya hí paśávo bʰávanti sa pū́rvamiṣṭvātʰā́paraṃ yajate.  
bʰū́yasi haviṣkáraṇa úpahūta íti.  
tádasmā etájjīvā́tumevá paró 'kṣamā́śāste jī́vanhi pū́rvamiṣṭvā́tʰa bʰū́yobʰūya evá havíṣkaróti.  
tádasmā etátprajā́mevá paró 'kṣamā́śāste yásya hí prajā bʰávatyéka ātmánā bʰavatyátʰotá daśadʰā́ prajáyā havíṣkriyate tásmātprajā bʰū́yo haviṣkáraṇam.  
tádasmā etátpaśū́nevá paró 'kṣamā́śāste.  
yásya hí paśávo bʰávanti sa pū́rvamiṣṭvā́tʰa bʰū́yobʰūya evá haviṣkaroti.  
eṣā vā́ āśī́ḥ jī́veyam prajā́ me syācʰríyaṃ gacʰeyamíti tadyátpaśū́nāśā́ste tacʰríyamā́śāste śrīrhí paśávastádetā́bʰyāmevaìtádāśī́rbʰyāṃ sárvamāptaṃ tásmādvā́ ete átra dvé āśíṣau kriyate.  
devā́ ma idáṃ havírjuṣantāmíti.  
tásminnúpahūta íti tádyajñásyaivaitátsámr̥ddʰimā́śāste yaddʰí devā́ havírjuṣánte téna hí mahajjáyati tásmādāha juṣantāmíti.  
tāṃ vai prā́śnantyeva.  
nā̀gnaú juhvati paśávo vā íḍā nétpaśū́nagnaú pravr̥ṇájāméti tásmānnā̀gnaú juhvati.  
prāṇéṣvevá hūyate.  
hótari tvadyájamāne tvadadʰvaryaú tvadátʰa yátpūrvārdʰám puroḍā́śasya praśī́rya purástāddʰruvā́yai nidádʰāti yájamāno vaí dʰruvā tadyájamānasya prā́śitam bʰavatyátʰa yátpratyákṣaṃ ná prāśnā́ti nedásaṃstʰite yajñé prāśnānī́tyetádevā̀sya prā́śitam bʰavati sárve prā́śnanti sárveṣu me hútāsadíti páñca prā́śnanti paśávo vā íḍā pā́ṅktā vaí paśávastásmātpáñca prā́śnanti.  
átʰa yátra pratipádyate.  
táccaturdʰā́ puroḍā́śaṃ kr̥tvā́ barhiṣádaṃ karoti tadátra pitr̥ṇāṃ bʰā́janena cátasro vā́ avāntaradíśo 'vāntaradíśo vaí pitárastásmāccaturdʰā́ puroḍā́śaṃ kr̥tvā́ barhiṣádaṃ karoti.  
átʰa yatrāhópahūte dyā́vāpr̥tʰivī íti.  
tádagnī́dʰa ā́dadʰāti tádagnītprā́śnātyúpahūtā pr̥tʰivī́ mātópa mā́m pr̥tʰivī́ mātā́ hvayatāmagnirā́gnīdʰrātsvāhópahūto dyaúṣpitópa māṃ dyaúṣpitā́ hvayatāmagnirā́gnīdʰrātsvāhéti dyāvāpr̥tʰivyò vā́ eṣa yadā́gnīdʰrastásmādevam prā́śnāti.  
átʰa yátrāśíṣamāśā́ste.  
tájjapati máyīdamíndra indríyaṃ dadʰātvasmānrā́yo magʰávānaḥ sacantām asmā́kaṃ santvāśíṣaḥ satyā́ naḥ santvāśíṣa ítyāśíṣāmevaìṣá pratigrahastadyā́ evā́trartvíjo yájamānāyāśíṣa āśā́sate tā́ evaìtátpratigŕ̥hyātmánkurute.  
átʰa pavitrayormārjayante.  
pākayajñiyáyeva vā́ etadíḍayācāriṣuḥ pavítrapūtā yadáta ūrdʰvamásaṃstʰitaṃ yajñásya táttanavāmahā íti tásmātpavítrayormārjayante.  
átʰa té pavítre prastaré 'pisr̥jati.  
yájamāno vaí prastaráḥ prāṇodānaú pavítre yájamāne tátprāṇodānaú dadʰāti tásmātté pavítre prastaré 'pisr̥jati.  
te vā́ ete úlmuke údūhanti.  
anuyājébʰyo yātáyāmeva vā́ etádagnírbʰavati devébʰyo hí yajñámūhivānbʰávatyáyātayāmnyanuyājā́ṃstanavāmahā íti tásmādvā́ ete úlmuke údūhanti.  
te púnaranusáṃsparśayanti.  
púnarevaìtádagnimā́pyāyayantyáyātayāmānaṃ kurvantyáyātayāmni yadata urdʰvamásaṃstʰitaṃ yajñásya táttanavāmā íti tásmātpúnaranusáṃsparśayanti.  
átʰa samídʰamabʰyā́dadʰāti.  
sáminddʰa evaìnametatsámiddʰe yadáta ūrdʰvamásaṃstʰitaṃ yajñásya táttanavāmahā íti tásmātsamídʰamabʰyā́dadʰāti.  
tāṃ hotā́numantrayate.  
eṣā́ te agne samittáyā várdʰasva cā́ ca pyāyasva vardʰiṣīmáhi ca vayamā́ ca pyāsiṣīmahī́ti tadyátʰaivā̀dáḥ samidʰyámānāyānvā́haivámevaìtadánvāha tádetaddʰótuḥ kárma sa yádi mányeta na hótā vedetyápi svayámeva yájamānó 'numantrayeta.  
átʰa sámmārṣṭi.  
yunáktyevaìnametádyukto yadáta ūrdʰvamásaṃstʰitaṃ yajñásya tádvahādíti tásmātsámmārṣṭi sakŕ̥tsakr̥tsámmārṣṭi trístrirvā ágre devébʰyaḥ sámmr̥janti nettátʰā karávāma yátʰā devébʰya íti tásmātsakŕ̥tsakr̥tsámmārṣṭyájāmitāyai jāmí ha kuryādyattriḥ pū́rvaṃ triráparaṃ tásmātsakŕ̥tsakr̥tsámmārṣṭi.  
sa sámmārṣṭi.  
ágne vājajidvā́jaṃ tvā sasr̥vā́ṃsaṃ vājajítaṃ sámmārjmī́ti sariṣyántamíti vā ágra āha sariṣyánniva hi tarhi bʰávatyatʰā́tra sasr̥vā́ṃsamíti sasr̥vèva hyátra bʰavati tásmādāha sasr̥vā́ṃsamíti.  
átʰānuyājā́nyajati.  
yā vā́ eténa yajñéna devátā hváyati yā́bʰya eṣá yajñástāyáte sárvā vai tattā́ iṣṭā́ bʰavanti tadyattā́su sárvāsviṣṭāsvátʰaitátpaścèvānuyájati tásmādanuyājā nā́ma.  
átʰa yádanuyājānyájati.  
cʰándāṃsi vā́ anuyājā́ḥ paśávo vaí devā́nāṃ cʰándāṃsi tadyátʰedáṃ paśávo yuktā́ manuṣyèbʰyo váhantyevaṃ cʰándāṃsi yuktā́ni devébʰyo yajñáṃ vahanti tadyátra cʰándāṃsi devā́ntsamátarpayannátʰa cʰándāṃsi devāḥ sámatarpayaṃstadátastatprā́gabʰūdyaccʰándāṃsi yuktā́ni devébʰyo yajñamávākṣuryádenāntsamátītr̥pan.  
átʰa yádanuyājānyájati.  
cʰándāṃsi vā́ anuyājāścʰándāṃsyevaìtatsáṃtarpayati tásmādanuyājā́nyajati tásmādyéna vā́hanena dʰāváyettádvimúcya brūyā́tpā́yayatainatsúhitaṃ kurutétyeṣá u vā́hanasyāpahnavaḥ.  
sa vai kʰálu barhíḥ pratʰamáṃ yajati.  
tadvai kániṣṭʰaṃ cʰándaḥ sádgāyatrī́ pratʰamā cʰándasāṃ yújyate tádu tádvīryèṇaiva yácʰyenó bʰūtvā divaḥ sómamā́harattadáyatʰāyatʰam manyante yatkániṣṭʰaṃ cʰándaḥ sádgāyatrī́ pratʰamā cʰándasāṃ yújyate 'tʰā́tra yatʰāyatʰáṃ devāścʰándāṃsyakalpayannanuyājéṣu nétpāpavasyasamásadíti.  
sa vai kʰálu barhíḥ pratʰamáṃ yajati.  
ayaṃ vaí lokó barhiróṣadʰayo barhírasmínnevaìtálloka óṣadʰīrdadʰāti tā́ imā́ asmíṃloka óṣadʰayaḥ prátiṣṭʰitāstádidaṃ sárvaṃ jágadasyāṃ téneyaṃ jágatī tajjágatīm pratʰamā́makurvan.  
átʰa nárāśáṃsaṃ dvitī́yaṃ yajati.  
antárikṣaṃ vai nárāśáṃsaḥ prajā vai nárastā́ imā́ antárikṣamánu vāvadyámānāḥ prajā́ścaranti yadvai vádati śáṃsatī́ti vai tádāhustásmādantárikṣaṃ nárāśáṃso 'ntárikṣamu vaí triṣṭuptáttriṣṭúbʰaṃ dvitī́yāmakurvan.  
átʰāgníruttamaḥ.  
gāyatrī vā́ agnistádgāyatrī́muttamā́makurvanneváṃ yatʰāyatʰéna kl̥pténa cʰándāṃsi prátyatiṣṭʰaṃstásmādidamápāpavasyasam.  
devā́nyajétyevā̀dʰvaryurā́ha.  
deváṃ-devamíti sárveṣu hótā devā́nāṃ vaí devā́ḥ santi cʰándāṃsyevá paśávo hyèṣāṃ gr̥hā hi paśávaḥ pratiṣṭʰò hí gr̥hāścʰándāṃsi vā́ anuyājāstásmāddevā́nyajétyevā̀dʰvaryurā́ha deváṃ-devamíti sárveṣu hótā.  
vasuváne vasudʰéyasyéti.  
devátāyā evá vaṣaṭkriyáte devátāyai hūyate na vā átra devátāstyanuyājéṣu devám barhiríti tátra nāgnirnéndro na sómo devo nárāśáṃsa íti ŕ̥ta ékaṃ cana yo vā átrāgnírgāyatrī sá nidā́nena.  
átʰa yádvasuváne vasudʰéyasyéti yájati.  
agnirvaí vasuvániríndro vasudʰeyó 'sti vai cʰándasāṃ devátendrāgnī́ evaìvámu haitáddevátāyā evá vaṣaṭkriyáte devátāyai hūyate.  
átʰottamámanuyājámiṣṭvā́ samānī́ya juhoti.  
prayājānuyājā vā́ ete tadyátʰaivā̀dáḥ prayājéṣu yájamānāya dviṣántam bʰrā́tr̥vyam balíṃ hāráyatyattrá ādyám balíṃ hāráyatyevámevaìtádanuyājéṣu balíṃ hārayati.  
sa vai srúcau vyū̀hati.  
agnīṣómayorújjitimanū́jjeṣaṃ vā́jasya mā prasavéna próhāmī́ti juhūm prā́cīṃ dakṣiṇéna pāṇínāgnīṣómau támapanudatāṃ yò smāndvéṣṭi yáṃ ca vayáṃ dviṣmo vā́jasyainaṃ prasavenā́pohāmī́tyupabʰŕ̥tam pratī́cīṃ savyéna pāṇínā yádi svayaṃ yájamānaḥ.  
yádyu adʰvaryúḥ.  
agnīṣómayorújjitimanū́jjayatvayaṃ yájamāno vā́jasyainam prasavéna próhāmyagnīṣómau tamápanudatāṃ yámayaṃ yájamāno dvéṣṭi yáścainaṃ dvéṣṭi vā́jasyainam prasavenā́pohāmī́ti paurṇamāsyā́magnīṣomī́yaṃ hí paurṇamāsáṃ havirbʰávati.  
átʰāmāvā́syāyām.  
indrāgnyorújjitimanū́jjeṣaṃ vā́jasya mā prasavéna próhāmīndrāgnī tamápanudatāṃ yò 'smāndvéṣṭi yáṃ ca vayáṃ dviṣmo vā́jasyainam prasavenā́pohāmī́ti yádi svayaṃ yájamānaḥ.  
yádyu adʰvaryúḥ.  
indrāgnyorújjitimanū́jjayatvayaṃ yájamāno vā́jasyainam prasavéna próhāmīndrāgnī tamápanudatāṃ yámayaṃ yájamāno dvéṣṭi yáścainaṃ dvéṣṭi vā́jasyainam prasavenā́pohāmī́tyamāvā́syāyāmaindrāgnaṃ hyā̀māvāsyáṃ havirbʰávatyeváṃ yatʰādevataṃ vyū̀hati tadyádevaṃ vyū́hati.  
yájamāna evá juhūmánu.  
yo 'smā arātīyáti sá upabʰŕ̥tamánu prā́ñcamevaìtadyájamānamudū́hatyápāñcaṃ tamápohati yò 'smā arātīyátyattaìvá juhūmánvādyá upabʰŕ̥tamánu prā́ñcamevaìtádattā́ramudū́hatyápāñcamādyámápohati.  
tadvā́ etát.  
samāná eva kármanvyā́kriyate tásmādu samānā́deva púruṣādattā́ cādyáśca jāyate idaṃ hí caturtʰe púruṣe tr̥tī́ye sáṃgacʰāmaha íti videvaṃ dī́vyamānā jā́tyā ā́sata etásmādu tát.  
átʰa juhvā́ paridʰīntsámanakti.  
yáyā devebʰyó 'hauṣīdyáyā yajñáṃ samátiṣṭʰapattáyaivaìtátparidʰī́nprīṇāti tásmājjuhvā́ paridʰīntsámanakti.  
sa sámanakti vasúbʰyastvā rudrébʰyastvādityébʰyastvétyete vaí trayā́ devā yadvásavo rudrā́ ādityā́ etébʰyastvétyevaìtádāha.  
átʰa paridʰímabʰipadyā́śrāvayati.  
paridʰíbʰyo hyètádāśrāváyati yajño vā́ āśrā́vaṇaṃ yajñénaivaìtátpratyákṣam paridʰī́nprīṇāti tásmātparidʰímabʰipadyā́śrāvayati.  
sá āśrā́vyāha.  
iṣitā daívyā hótāra íti daívyā vā́ ete hótāro yátparidʰáyo 'gnáyo hī̀ṣṭā daívyā hótāra ítyevaìtádāha yadā́heṣitā daívyā hótāra íti bʰadravā́cyāyéti svayaṃ vā́ etásmai devā́ yuktā́ bʰavanti yátsādʰu vádeyuryátsādʰú kuryustásmādāha bʰadravā́cyāyéti préṣito mā́nuṣaḥ sūktavākāyéti tádimam mā́nuṣaṃ hótāraṃ sūktavākā́ya prásauti.  
átʰa prastaramā́datte.  
yájamāno vaí prastarastadyátrāsya yajñó 'gaṃstádevaìtadyájamānaṃ svagā́karoti devalokaṃ vā́ asya yajñò 'gandevalokámevaìtadyájamānamápinayati.  
sa yádi vŕ̥ṣṭikāmaḥ syā́t.  
eténaivā́dadīta sáṃjānātʰāṃ dyā́vāpr̥tʰivī íti yadā vai dyā́vāpr̥tʰivī́ saṃjānā́tʰe átʰa varṣati tásmādāha sáṃjānātʰāṃ dyā́vāpr̥tʰivī íti mitrāváruṇau tvā vŕ̥ṣṭyāvatāmíti tadyó varṣasyéṣṭe sá tvā vŕ̥ṣṭyāvatvítyevaìtádāhāyaṃ vaí varṣásyeṣṭe yò 'yam pávate sò 'yaméka ivaivá pavate sò 'yam púruṣe 'ntaḥ práviṣṭaḥ prā́ñca pratyáñca tā́vimaú prāṇodānaú prāṇodānau vaí mitrāváruṇau tadyá evá varṣasyéṣṭe sá tvā vŕ̥ṣṭyāvatvítyevaìtádāha támeténaivā́dadīta yadā hyèvá kadā́ ca vŕ̥ṣṭiḥ sámiva támanaktyā́hutimevaìtátkarotyā́hutirbʰūtvā́ devalokáṃgacʰādíti.  
sa vā ágraṃ juhvā́manákti.  
mádʰyamupabʰŕ̥ti mū́laṃ dʰruvā́yāmágramiva hí juhūrmádʰyamivopabʰr̥nmū́lamiva dʰruvā.  
sò 'nakti.  
vyántu váyo 'ktaṃ ríhāṇā íti váya évainametádbʰūtámasmā́nmanuṣyalokā́ddevalokámabʰyútpātayati tánnīcaíriva harati dvayaṃ tadyásmānnīcaíriva háredyájamāno vaí prastarò 'syā́ evaìnametátpratiṣṭʰā́yai nóddʰantīhò eva vŕ̥ṣṭiṃ níyacʰati.  
sá harati.  
marútām pŕ̥ṣatīrgacʰéti devalokáṃ gacʰétyevaìtádāha yadā́ha marútām pŕ̥ṣatīrgacʰéti vaśā pŕ̥śnirbʰūtvā dívaṃ gacʰa táto no vŕ̥ṣṭimāvahétīyaṃ vaí vaśā pŕ̥śniryádidámasyā́m mūlí cāmūláṃ cānnā́dyam prátiṣṭʰitaṃ téneyáṃ vaśā pŕ̥śniriyám bʰūtvā dívaṃ gacʰétyevaìtádāha táto no vŕ̥ṣṭimā́vahéti vr̥ṣṭādvā ūrgrásaḥ subʰū́taṃ jāyate tásmādāha táto no vŕ̥ṣṭimā́vahéti.  
atʰaikaṃ tŕ̥ṇamápagr̥hṇāti.  
yájamāno vaí prastaraḥ sa yátkr̥tsnám prastarámanupraháretkṣipré ha yájamāno 'múṃ lokámiyāttátʰo ha yájamāno jyógjīvati yā́vadvevā̀syehá mānuṣamā́yustásmā evaìtadápagr̥hṇāti.  
tánmuhūrtáṃ dʰārayitvā̀nupráharati.  
tadyátrāsyétara ātmā́gaṃstádevā̀syaitádgamayatyátʰa yannā̀nupraháredantáriyāddʰa yájamānaṃ lokāttátʰo ha yájamānaṃ lokānnā̀ntáreti.  
tam prā́ñcamanusámasyati.  
prā́cī hí devā́nāṃ digátʰo údañcamúdīcī hí manuṣyā̀ṇāṃ diktámaṅgúlibʰirevá yoyupyéranná kāṣṭʰairdā́rubʰirvā ítaraṃ śávaṃ vyr̥̀ṣanti nettátʰā karávāma yatʰétaraṃ śávamíti tásmādaṅgúlibʰirevá yoyupyéranná kāṣṭʰaíryadā hótā sūktavākamāha.  
átʰāgnī́dāhānupráharéti.  
tadyátrāsyétara ātmā́gaṃstádevā̀syaitádgamayétyevaìtádāha tūṣṇī́mevā̀nuprahŕ̥tya cakṣuṣpā́ agne 'si cákṣurme pāhī́tyātmā́namúpaspr̥śati téno ápyātmā́naṃ nā̀nuprávr̥ṇakti.  
átʰāha sáṃvadasvéti.  
sáṃvādayainaṃ devairítyevaìtádāhā́gānagnīdityágaṅkʰalvítyevaìtádāhā́gannitī́taraḥ prátyāha śrāvayéti taṃ vaí devaíḥ śrāvaya tamánubodʰayétyevaìtádāha śrauṣaḍíti vidurvā́ enamánu vā́ enamabʰutsatétyevaìtádāhaivámadʰvaryúścāgnī́cca devalokaṃ yájamānamápinayataḥ.  
átʰāha svagā daívyā hótr̥bʰya íti daívyā vā́ ete hótāro yátparidʰáyo 'gnáyo hi tā́nevaìtátsvagā́karoti tásmādāha svagā daívyā hótr̥bʰya íti svastirmā́nuṣebʰya íti tádasmaí mānuṣā́ya hotré hvalāmā́śāste.  
átʰa paridʰī́nanupráharati sá madʰyamámevā́gre paridʰímanupráharati yám paridʰíṃ paryádʰattʰā ágne deva paṇíbʰirguhyámānaḥ táṃ ta etamánu jóṣaṃ bʰarāmyeṣa nettvádapacetáyātā ítyagnéḥ priyam pātʰó 'pītamitī́tarāvanusámasyati.  
átʰa juhū́ṃ copabʰŕ̥taṃ ca samprágr̥hṇāti.  
adó haivā́hutiṃ karóti yádanaktyā́hutirbʰūtvā́ devalokáṃ gacʰādíti tásmājjuhū́ṃ copabʰŕ̥taṃ ca samprágr̥hṇāti.  
sa vai víśvebʰyo devébʰyaḥ samprágr̥hṇāti.  
yadvā ánādiṣṭaṃ devátāyai havírgr̥hyáte sárvā vai tásmindevátā apitvínyo manyante na vā́ etatkásyai caná devátāyai havírgr̥hṇannā́diṣati yadā́jyaṃ tásmādvíśvebʰyo devébʰyaḥ samprágr̥hṇātyetádu vaiśvadeváṃ haviryajñé.  
sá samprágr̥hṇāti.  
saṃsravábʰāgā stʰeṣā́ br̥hánta íti saṃsravo hyèva kʰálu páriśiṣṭo bʰávati prastareṣṭʰā́ḥ paridʰéyāśca devā íti prastaráśca hí paridʰáyaścānupráhr̥tā bʰávantīmāṃ vā́camabʰi víśve gr̥ṇánta ítyetádu vaiśvadeváṃ karotyāsádyāsmínbarhíṣi mādayadʰvaṃ svā́hā vāḍíti tadyátʰā váṣṭkr̥taṃ hutámevámasyaitádbʰavati.  
sa yasyā́naso havírgr̥hṇanti.  
ánasastásya dʰuri vímuñcanti yáto yunajāma táto vímuñcāméti yáto hyèvá yuñjánti táto vímuñcanti yásyo pātryai spʰye tásya yáto yunájāma táto vímuñcāméti yáto hyèváṃ yuñjánti táto vímuñcanti.  
yújau ha vā́ eté yajñásya yatsrúcau.  
té etádyuṅkte yátpracárati sa yáṃ nidʰā́yāvadyedyátʰā vā́hanamavārcʰévaṃ tatté etátsviṣṭakŕ̥ti vimócanamā́gacʰataste tátsādayati tadvímuñcati té etatpúnaḥ práyuṅkte 'nuyājéṣu sò 'nuyājaíścaritvaìtádvimócanamā́gacʰati te tátsādayati tadvímuñcati té etatpúnaḥ práyuṅkte yátsampragr̥hṇā́ti tadyāṃ gátimabʰiyuṅkte tāṃ gátiṃ gatvā vímuñcate yajñaṃ vā ánu prajāstásmādayam púruṣo yuṅkte 'tʰa vímuñcaté 'tʰa yuṅkte tadyāṃ gátimabʰiyuṅkte tāṃ gatiṃ gatvāntato vímuñcate sá sādayati gʰr̥tā́cī stʰo dʰúryau pātaṃsumné stʰaḥ sumné mā dʰattamíti sādʰvyaù stʰaḥ sādʰaú mā dʰattamítyevaìtádāha.  
