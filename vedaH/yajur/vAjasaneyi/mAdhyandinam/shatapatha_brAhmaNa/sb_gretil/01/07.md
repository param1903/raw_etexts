
sa vaí parṇaśākʰáyā vatsā́napā́karoti.  
tadyátparṇaśākʰáyā vatsā́napākaróti yátra vaí gāyatrī sómamacʰā́patattádasyā āhárantyā apādástābʰyāyátya parṇam prácicʰeda gāyatryaí vā sómasya vā rā́jñastátpatitvā́ parṇò 'bʰavattásmātparṇo nā́ma tadyádevā́tra sómasya nyáktaṃ tádihā́pyasadíti tásmātparṇaśākʰáyā vatsā́napā́karoti.  
tamā́cʰinatti.  
iṣé tvorje tvéti vŕ̥ṣṭyai tádāha yadā́heṣe tvétyūrje tvéti yó vr̥ṣṭādūrgráso jā́yate tásmai tádāha.  
átʰa mātŕ̥bʰirvatsā́ntsamávārjanti.  
sá vatsaṃ śā́kʰayópaspr̥śati vāyáva stʰétyayaṃ vaí vāyuryò 'yam pávata eṣa vā́ idaṃ sárvam prápyāyati yádidaṃ kíṃ ca várṣatyeṣa vā́ etā́sām prapyāyayitā tásmādāha vāyáva stʰétyupāyáva stʰétyu haíka āhurū́pa hí dvitīyó 'yatī́ti tádu tátʰā ná brūyāt.  
átʰa mātr̥ṇāmékāṃ śā́kʰayopaspr̥śati.  
vatséna vyākŕ̥tya devó vaḥ savitā prā́rpayatvíti savitā vaí devā́nām prasavitā́ savitŕ̥prasūtā yajñaṃ sámbʰarāníti tásmādāha devó vaḥ savitā prā́rpayatvíti.  
śréṣṭʰatamāya kármaṇa íti.  
yajño vai śréṣṭʰatamaṃ kárma yajñā́ya hi tásmādāha śréṣṭʰatamāya kármaṇa íti.  
ā́pyāyadʰvamagʰnyā índrāya bʰāgamíti.  
tadyátʰaivā̀do devátāyai havírgr̥hṇánnādiśátyevámevaitáddevátāyā ā́diśati yadāhā́pyāyadʰvamagʰnyā índrāya bʰāgamíti.  
prajā́vatīranamīvā́ ayakṣmā íti.  
nā́tra tiróhitamivāsti mā́ va stená īśata mā̀gʰáśaṃsa íti mā́ vo nāṣṭrā rákṣāṃsīśatétyevaìtádāha dʰruvā́ asmingópatau syāta bahvīrityánapakramiṇyo 'sminyájamāne bahvyáḥ syātétyevaìtádāha.  
átʰāhavanīyāgārásya vā purástāt.  
gārhapatyāgārásya vā śā́kʰāmúpagūhati yájamānasya paśū́npāhī́ti tadbráhmaṇaivaìtadyájamānasya paśūnpáridadāti gúptyai.  
tásyām pavítraṃ karoti.  
vásoḥ pavítramasī́ti yajño vai vásustásmādāha vasoḥ pavítramasī́ti.  
átʰa yavā́gvaitāṃ rā́trimagnihotráṃ juhoti.  
ā́diṣṭaṃ vā́ etáddevátāyai havírbʰavati yatpáyaḥ sa yatpáyasā juhuyādyátʰānyásyai devátāyai havírgr̥hītaṃ tádanyásyai juhuyā́devaṃ tattásmādyavā́gvaitāṃ rā́trimagnihotráṃ juhoti júhvatyagnihotramúpakl̥ptokʰā́ bʰavatyátʰāhópasr̥ṣṭām prábrūtādéti yadā prāhópasr̥ṣṭéti.  
átʰokʰāmā́datte dyaúrasi pr̥tʰivyásītyúpastautyevaìnāmetányaháyatyeva yadā́ha dyaúrasi pr̥tʰivyásī́ti mātaríśvano gʰarmò 'sīti yajñámevaìtátkaroti yátʰā gʰarmám pravr̥ñjyā́devam právr̥ṇakti viśvádʰā asi paraméṇa dʰā́mnā dŕ̥ṃhasva mā́ hvāríti dŕ̥ṃhatyevaìnāmetadáśitʰilāṃ karoti mā́ te yajñápatirhvārṣīdíti yájamāno vaí yajñápatistadyájamānāyaivaìtadáhvalāmā́śāste.  
átʰa pavítraṃ nídadʰati.  
tadvai prāṅnidadʰyātprā́cī hí devā́nāṃ digátʰo údagúdīcī hí manuṣyā̀ṇāṃ dígayaṃ vaí pavítraṃ yò 'yam pávate sò 'yámimā́ṃllokā́ṃstiryaṅṅanupavate tásmādúdaṅnidadʰyāt.  
tadyátʰaivā̀dáḥ.  
sómaṃ rā́jānam pavítreṇa sampāváyantyevámevaìtatsámpāvayatyudīcī́nadaśaṃ vai tátpavítram bʰavati yéna tatsómaṃ rā́jānaṃ sampāváyanti tásmādúdaṅnidadʰyāt.  
tannídadʰāti.  
vásoḥ pavítramasī́ti yajño vai vasustásmādāha vásoḥ pavítramasī́ti śatádʰāraṃ sahásradʰāramityúpastautyevaìnadetánmaháyatyeva yadā́ha śatádʰāraṃ sahásradʰāramíti.  
átʰa vācaṃyamó bʰavati ā́ tisr̥ṇāṃ dógdʰorvāgvaí yajñó 'vikṣubdʰo yajñáṃ tanavā íti.  
tádānīyámānamabʰímantrayate.  
devástvā savitā́ punātu vásoḥ pavítreṇa śatádʰāreṇa supvéti tadyátʰaivā̀daḥ sómaṃ rā́jānam pavítreṇa sampāváyantyevámevaìtatsámpāvayati.  
átʰāha kā́madʰukṣa íti amūmíti sā́ viśvā́yurityátʰa dvitī́yām pr̥cʰati kā́madʰukṣa ítyamūmíti sā́ viśvákarmetyátʰa tr̥tī́yām pr̥cʰati kā́madʰukṣa ítyamūmíti sā́ viśvádʰāyā íti tadyátpr̥cʰáti vīryā̀ṇyevā̀svetáddadʰāti tisró dogdʰi tráyo vā́ imé lokā́ ebʰyá evaìnadetállokébʰyaḥ sámbʰaratyátʰa kā́maṃ vadati.  
átʰottamā́ṃ dohayitvā́.  
yéna doháyati pā́treṇa tásminnudastokámānī́ya palyáṅya pratyā́nayati yadátra páyasó 'hāyi tádihā́pyasadíti rásasyo caivá sarvatvā́yedaṃ hí yadā várṣatyatʰaúṣadʰayo jāyanta óṣadʰīrjagdʰvā̀páḥ pītvā táta eṣa rásaḥ sámbʰavati tásmādu rásasyo caivá sarvatvā́ya tádudvāsyā́tanakti tīvrī́karotyevaìnadetattásmādudvāsyā́tanakti.  
ā́tanakti.  
índrasya tvā bʰāgaṃ sómenā́tanacmī́ti tadyátʰaivā̀dó devátāyai havírgr̥hṇánnādiśátyevámevaìtáddevátāyā ā́diśati yadāhéndrasya tvā bʰāgamíti sómenā́tanacmī́ti svadáyatyevaìnadetáddevébʰyaḥ.  
átʰodakávatottānéna pā́treṇā́pidadʰāti.  
nédenadupáriṣṭānnāṣṭrā rákṣāṃsyavamŕ̥śāníti vájro vā ā́pastadvájreṇaivaìtánnāṣṭrā rákṣāṃsyató 'pahanti tásmādudakávatottānéna pā́treṇā́pidadʰāti.  
só 'pidadʰāti.  
víṣṇo havyáṃ rakṣéti yajño vai víṣṇustádyajñā́yaivaìtáddʰaviḥ páridadāti gúptyai tásmādāha víṣṇo havyáṃ rakṣéti.  
r̥ṇáṃ ha vaí jāyate yó 'sti.  
sa jā́yamāna evá devébʰya ŕ̥ṣibʰyaḥ pitŕ̥bʰyo manuṣyèbʰyaḥ.  
sa yádeva yájeta.  
téna devébʰya r̥ṇáṃ jāyate taddʰyèbʰya etátkaróti yádenānyájate yádebʰyo juhoti.  
átʰa yádevā̀nubruvītá.  
tená 'rṣibʰya r̥ṇáṃ jāyate taddʰyèbʰya etátkarotyŕ̥ṣīṇāṃ nidʰigopa íti hyánūcānámāhúḥ.  
átʰa yádevá prajā́micʰéta.  
téna pitŕ̥bʰya r̥ṇáṃ jāyate taddʰyèbʰya etátkaróti yádeṣāṃ saṃtatā́vyavacʰinnā prajā bʰávati.  
átʰa yádevá vāsáyate.  
téna manuṣyèbʰya r̥ṇáṃ jāyate taddʰyèbʰya etátkaróti yádenānvāsáyate yádebʰyó 'śanaṃ dádāti sa yá etā́ni sárvāṇi karóti sá kr̥tákarmā tásya sárvamāptaṃ sárvaṃ jitáṃ.  
sa yéna devébʰya r̥ṇaṃ jā́yate.  
tádenāṃstadávadayate yadyájaté 'tʰa yádagnaú juhóti tádenāṃstadávadayate tásmādyatkíṃ cāgnau júhvati tádavadā́naṃ nā́ma.  
tadvaí caturavattám bʰavati.  
idaṃ vā́ anuvākyā́tʰa yājyā́tʰa vaṣaṭkāró 'tʰa sā́ devátā caturtʰī yásyai devátāyai havirbʰávatyevaṃ hí devátā avadā́nānyanvā́yattā avadā́nāni vā devátā anvā́yattānyátiriktaṃ ha tádavadā́naṃ yátpañcamaṃ kásmā u hi tádavadyettásmāccaturavattám bʰavati.  
utò pañcāvattámevá bʰavati.  
pā́ṅkto yajñaṃ pā́ṅktaḥ paśuḥ páñca 'rtávaḥ saṃvatsarásyaiṣò pañcāvattásya sampádbahúrhaivá prajáyā paśúbʰirbʰavati yásyaiváṃ vidúṣaḥ pañcāvattáṃ kriyáta etáddʰa nvèva prájñātaṃ kaúrupāñcālaṃ yáccaturavattaṃ tásmāccaturavattám bʰavati.  
sa vaí yāvanmātrámivaivā́vadyet mānuṣáṃ ha kuryādyánmahádavadyedvyr̥̀ddʰaṃ vai tádyajñásya yánmānuṣaṃ nedvyr̥̀ddʰaṃ yajñé karávāṇīti tásmādyāvanmātrámivaivā́vadyet.  
sa ā́jyasyopastī́rya.  
dvírhavíṣo 'vadāyā́tʰopáriṣṭādā́jyasyābʰígʰārayati dve vā ā́hutī somāhutírevā̀nyā̀jyāhutíranyā táta eṣā kévalī yátsomāhutirátʰaiṣā̀jyāhutiryáddʰaviryajño yátpaśustadā́jyamevaìtátkaroti tásmādubʰayáta ā́jyam bʰavatyetadvai júṣṭaṃ devā́nāṃ yadā́jyaṃ tajjúṣṭamevaìtáddevébʰyaḥ karoti tásmādubʰayáta ā́jyam bʰavati.  
asau vā́ anuvākyèyáṃ yājyā̀.  
té ubʰe yóṣe táyormitʰunámasti vaṣaṭkārá eva tadvā́ eṣá evá vaṣaṭkāro yá eṣa tápati sá udyánnevā̀mū́mādʰedrávatyastaṃ yánnimāmádʰidravati tádeténa vŕ̥ṣṇemām prájātim prájāyete yaìnayoriyam prájātiḥ.  
so 'nuvākyā̀manū́cya.  
yājyā̀manudrútya paścādváṣaṭkaroti paścādvaí parī́tya vŕ̥ṣā yóṣāmádʰidravati tádene ubʰé purástātkr̥tvā vŕ̥ṣṇā vaṣaṭkāreṇā́dʰidrāvayati tásmādu sahá vaivá vaṣaṭkāréṇa juhuyādváṣaṭkr̥te vā.  
devapātraṃ vā́ eṣa yádvaṣaṭkāráḥ.  
tadyátʰā pā́tra uddʰŕ̥tya prayácʰedevaṃ tadátʰa yátpurā́ vaṣaṭkārā́jjuhuyādyátʰādʰo bʰū́mau nídigdʰaṃ tádamuyā syā́devaṃ tattásmādu sahá vaivá vaṣaṭkāréṇa juhuyādváṣaṭkr̥te vā.  
tadyátʰā yónau rétaḥ siñcét.  
evaṃ tadátʰa yátpurā́ vaṣaṭkārā́jjuhuyādyátʰā yónau rétaḥ siktaṃ tádamuyā syā́devaṃ tattásmādu sahá vaivá vaṣaṭkāréṇa juhuyādváṣaṭkr̥te vā.  
asau vā́ anavākyèyáṃ yājyā̀.  
sā vaí gāyatrī̀yáṃ triṣṭúbasau sa vaí gāyatrīmánvāha tádamū́manubrúvannasau hyánuvākyèmāmánvāheyaṃ hí gāyatrī́.  
átʰa triṣṭúbʰā yajati.  
tádanáyā yájanniyaṃ hí yājyā̀múṣyā ádʰi váṣaṭkarotyasā́ u hí triṣṭuptádene sayújau karoti tásmādime sámbʰuñjāte anáyoránu sambʰogámimāḥ sárvāḥ prajā ánu sámbʰuñjate.  
sa vā́ aṅkʰáyannivaivā̀nuvā̀kyāmánubrūyāt.  
asau hyánuvākyā̀ br̥haddʰyásau bā́rhataṃ hi tádrūpáṃ kṣiprá evá yājyáyā tvareteyaṃ hí yājyā̀ ratʰantaráṃ hīyaṃ rā́tʰantaraṃ hi tádrūpaṃ hváyati vā́ anuvā́kyayā práyacʰati yājyáyā tásmādanuvākyā̀yai rūpaṃ húve hávāmaha ā́gacʰedám barhíḥ sīdéti yaddʰváyati hi táyā práyacʰati yājyáyā tásmādyājyā̀yai rūpáṃ vīhí havírjuṣásva havirā́vr̥ṣāya svāddʰi píba préti yatpra hi táyā yacʰati.  
sā yā́ purástāllakṣaṇā́.  
sānuvākyā̀ syādasau hyánuvākyā̀ tásyā amúṣyā avástāllákṣma candrámā nákṣatrāṇi sūryáḥ.  
átʰa yòpáriṣṭāllakṣaṇā.  
sā́ yājyā̀ syādiyaṃ hí yājyā̀ tásyā asyā́ upáriṣṭāllakṣmaúṣadʰayo vánaspátaya ā́po 'gnírimā́ḥ prajā́ḥ.  
sā́ ha nvèva sámr̥ddʰānuvākyā̀.  
yásyai pratʰamā́tpadā́ddevátāmabʰivyāhárati sò eva sámr̥ddʰā yājyā̀ yásyā uttamā́tpadā́ddevátāyā ádʰi vaṣaṭkaróti vīryáṃ vaí devatá 'rcastádubʰayáta evaìtádvīryèṇa parigŕ̥hya yásyai devátāyai havirbʰávati tásyai práyacʰati.  
sa vai vaugíti karoti.  
vāgvaí vaṣaṭkāro vāgréto réta evaìtátsiñcati ṣaḍítyr̥távo vai ṣaṭtadr̥túṣvevaìtadrétaḥ sicyate tádr̥távo rétaḥ siktámimā́ḥ prájāḥ prájanayanti tásmādevaṃ váṣaṭkaroti.  
devā́śca vā ásurāśca.  
ubʰáye prājāpatyā́ḥ prajā́pateḥ pitúrdāyamúpeyuretā́vevā̀rdʰamāsau yá evā̀pūryáte táṃ devā́ upā́yanyò 'pakṣīyáte tamásurāḥ.  
té devā́ akāmayanta.  
katʰaṃ nvìmamápi sáṃvr̥ñjīmahi yò 'yámasurāṇāmíti té 'rcantaḥ śrā́myantaścerustá etáṃ haviryajñáṃ dadr̥śuryáddarśapūrṇamāsau tā́bʰyāmayajanta tā́bʰyāmiṣṭvaìtamápi sámavr̥ñjata.  
yá eṣó 'surāṇāmā́sīt.  
yadā vā́ etā́ ubʰaú pariplávete átʰa mā́so bʰavati māsaśáḥ saṃvatsaraḥ sárvaṃ vaí saṃvatsaraḥ sárvameva táddevā ásurāṇāṃ sámavr̥ñjata sárvasmātsapátnānásurānnírabʰajantsárvamvevaìṣá etátsapátnānāṃ sáṃvr̥ṅkte sárvasmātsapátnānnírbʰajati yá evámetadvéda.  
sa yó devā́nāmā́sīt.  
sa yavā́yuvata hi téna devā yó 'surāṇāṃ só 'yavā na hi tenā́surā áyuvata.  
átʰo itarátʰāhuḥ yá evá devā́nāmā́sītsó 'yavā na hi tamásurā áyuvata yó 'surāṇāṃ sa yavā́yuvata hi táṃ devāḥ sábdamáhaḥ ságarā rā́triryavyā mā́sāḥ sumékaḥ saṃvatsaraḥ svéko ha vai nā́maitadyátsuméka íti yávā ca hi vā áyavā yavétīvā́tʰa yénaitéṣāṃ hótā bʰávati tádyāvihotramityā́cakṣate.  
yajñéna vaí devā́ḥ.  
dívamupódakrāmannátʰa yò 'yáṃ deváḥ paśūnāmīṣṭe sá ihā̀hīyata tásmādvāstavyá ítyāhurvā́stau hí tadáhīyata.  
sa yénaivá devā dívamupodákrāman.  
téno evā́rcantaḥ śrā́myantaścerurátʰa yò 'yáṃ deváḥ paśūnāmī́ṣṭe yá ihā́hīyata.  
sá aikṣata.  
áhāsyá hāntáryantyu mā yajñādíti sò 'nū́ccakrāma sa ā́yatayottaratá upótpede sá eṣá sviṣṭakŕ̥taḥ kāláḥ.  
té devā́ abruvan.  
mā vísrakṣīríti te vaí mā yajñānmā̀ntárgatā́hutim me kalpayatéti tatʰéti sa sámabr̥hatsa nā̀syatsa na káṃ canā̀hinat.  
té devā́ abruvan.  
yā́vanti no havī́ṃṣi gr̥hītānyábʰūvantsárveṣāṃ téṣāṃ hutamúpajānīta yátʰāsmā ā́hutiṃ kalpáyāmétí.  
te 'dʰvaryúmabruvan.  
yatʰāpūrváṃ havī́ṃṣyabʰígʰārayaíkasmā avadā́nāya púnarāpyāyayā́yātayāmāni kuru táta ékaikamavadā́namávadyétí.  
so 'dʰvaryúḥ.  
yatʰāpūrváṃ havī́ṃṣyabʰyagʰārayadékasmā avadā́nāya púnarā́pyāyayadáyātayāmānyakarottáta ékaikamavadā́namávādyattásmādvāstavyá ítyāhurvā́stu hi tádyajñásya yáddʰutéṣu havíḥṣu tásmādyásyai kásyai ca devátāyai havírgr̥hyáte sarvátraivá sviṣṭakŕ̥danvā́bʰaktaḥ sarvátra hyèvaìnaṃ devā́ anvā́bʰajan.  
tadvā́ agnáya íti kriyate.  
agnirvai sá devastásyaitā́ni nā́māni śarva íti yátʰā prācyā́ ācákṣate bʰava íti yátʰā bāhīkā́ḥ paśūnām pátī rudrò 'gniríti tā́nyasyā́śāntānyevétarāṇi nā́mānyagnirítyevá śāntátamaṃ tásmādagnáya íti kriyate sviṣṭakŕ̥ta íti.  
té hocuḥ.  
yattváyyamutra satyáyakṣmahi tánnaḥ svìṣṭaṃ kurvíti tádebʰyaḥ svìṣṭamakarottásmātsviṣṭakŕ̥ta íti.  
so 'nuvākyā̀manū́cya sámpaśyati.  
ye tátʰāgníṃ sviṣṭakŕ̥tamáyāḍagníragnéḥ priyā dʰā́mānī́ti tádāgneyamā́jyabʰāgamāhā́yāṭsómasya priyā dʰā́mānī́ti tátsaumyamā́jyabʰāgamāhā́yāḍagnéḥ priyā dʰā́mānī́ti tadyá eṣá ubʰayátrācyutá āgneyáḥ puroḍā́śo bʰávati támāha.  
átʰa yatʰādevatám.  
áyāḍdevā́nāmājyapā́nām priyā dʰā́mānī́ti tátprayājā́nuyājā́nāha prayājānuyājā vaí devā́ ājyapā yákṣadagnerhótuḥ priyā dʰā́mānī́ti tádagniṃ hótāramāha tádasmā étāṃ devā ā́hutiṃ kalpayitvā́tʰainenaitadbʰū́yaḥ sámaśāmyanpriyá enaṃ dʰā́mannúpāhvayanta tásmādevaṃ sáṃpaśyati.  
taddʰaíke.  
devátām pū́rvāṃ kurvantyayāṭkārā́dagnérayāṭsómasyāyāḍíti tádu tátʰā ná kuryādvíloma ha té yajñé kurvanti yé devátām pū́rvāṃ kurvántyayāṭkārā́didaṃ hí pratʰamámabʰivyāhárannayāṭkārámevā̀bʰivyāhárati tásmādayāṭkārámeva pū́rvaṃ kuryāt.  
yákṣatsvám mahimā́namíti.  
yátra vā́ adó devátā āvāháyati tadápi svám mahimā́namā́vāhayati tadátaḥ prāṅnyaì kíṃ cana svā́ya mahimna íti kriyate tadátra tám prīṇāti tátʰo hāsyaiṣó 'mogʰāyā́vāhito bʰavati tásmādāha yákṣatsvám mahimā́namiti.  
ā́ yajatāméjyā íṣa íti.  
prajā vā iṣastā́ evaìtádyāyajū́kāḥ karoti tā́ imā́ḥ prajā yájamānā arcantyaḥ śrā́myantyaścaranti.  
só adʰvarā́ jātávedā juṣátāṃ haviríti.  
tádyajñásyaivaìtatsámr̥ddʰimā́śāste yaddʰí devā́ havírjuṣánte téna hí mahajjáyati tásmādāha juṣátāṃ haviríti.  
tadyádete átra.  
yājyānuvākyè ávakl̥ptatame bʰávatastr̥tīyasavanaṃ vaí sviṣṭakŕ̥dvaiśvadevaṃ vaí tr̥tīyasavanám piprīhi devā́ṃ uśató yaviṣṭʰeti tádanuvākyā̀yai vaiśvadevamágne yádadyá viśó adʰvarásya hotaríti tádyājyā̀yai vaiśvadevaṃ tadyádeté eváṃrūpe bʰávatasténo eté tr̥tīyasavanásya rūpaṃ tásmādvā́ ete átra yājyānuvākyè ávakl̥ptatame bʰavataḥ.  
te vaí triṣṭúbʰau bʰavataḥ.  
vā́stu vā́ etádyajñásya yátsviṣṭakŕ̥davīryaṃ vai vā́stvindriyáṃ vīryáṃ triṣṭúbindriyámevaìtádvīryáṃ vā́stau sviṣṭakŕ̥ti dadʰāti tásmāttriṣṭúbʰau bʰavataḥ.  
utò anuṣṭúbʰāvevá bʰavataḥ.  
vā́stvanuṣṭubvā́stu sviṣṭakr̥dvā́stāvevaìtadvā́stu dadʰāti pésukaṃ vai vā́stu písyati ha prajáyā paśúbʰiryásyaiváṃ vidúṣo 'nuṣṭúbʰau bʰávataḥ.  
tadu ha bʰāllavéyaḥ.  
anuṣṭúbʰamanuvākyā̀ṃ cakré triṣṭubʰaṃ yājyā̀metádubʰáyam párigr̥hṇāmī́ti sarátʰātpapāta sá patitvā́ bāhumápi śaśre sa párimamr̥śe yatkimákaraṃ tásmādidamā́padíti sá haitádevá mene yadvíloma yajñé 'karamíti tásmānna víloma kuryātsácʰandasāvevá syātāmubʰé vaivā̀nuṣṭúbʰā ubʰé vā triṣṭúbʰau.  
sa vā́ uttarārdʰā́davadyáti.  
uttarārdʰé juhotyeṣā hyètásya devásya diktásmāduttarārdʰā́davadyátyuttarārdʰé juhotyetásyai vaí diśa údapadyata taṃ táta evā̀śamayaṃstásmāduttarārdʰā́davadyátyuttarārdʰé juhoti.  
sa vā́ abʰyardʰá ivétarābʰya ā́hutibʰyo juhoti.  
ítarā ā́hutī:ḥ paśávo 'nuprájāyante rudríyaḥ sviṣṭakŕ̥drudríyeṇa paśūnprásajedyadítarābʰirā́hutibʰiḥ saṃsŕ̥jettè 'sya gr̥hā́ḥ paśáva upamū́ryamāṇā īyustásmādabʰyardʰá ivétarābʰya ā́hutibʰyo juhoti.  
eṣa vai sá yajñáḥ.  
yéna táddevā dívamupodákrāmanneṣá āhavanīyó 'tʰa yá ihā́hīyata sa gā́rhapatyastásmādetaṃ gā́rhapatyātprā́ñcamúddʰaranti.  
taṃ vā́ aṣṭāsú vikrameṣvā́dadʰīta.  
aṣṭā́kṣarā vaí gāyatrī́ gāyatryaìvaìtaddívamupótkrāmati.  
ekādaśasvā́dadʰīta.  
ékādaśākṣarā vaí triṣṭuptriṣṭúbʰaivaìtaddívamupótkrāmati.  
dvādaśasvā́dadʰita.  
dvā́daśākṣarā vai jágatī jágatyaivaìtaddívamupótkrāmati nā́tra mātrā̀sti yátraivá svayam mánasā mányeta tadā́dadʰīta sa yadvā ápyalpakámiva prā́ñcamuddʰárati ténaiva dívamupótkrāmati.  
tádāhuḥ.  
āhavanī́ye havī́ṃṣi śrapayeyuráto vaí devā dívamupodákrāmaṃsténo evā́rcantaḥ śrā́myantaścerustásminhavī́ṃṣi śrapayāma tásminyajñáṃ tanavāmahā ítyapaskʰalá iva ha sá havíṣāṃ yadgā́rhapatye śrapáyeyuryajñá āhavanī́yo yajñé yajñáṃ tanavāmahā íti.  
utò gā́rhapatya evá śrapayanti.  
āhavanī́yo vā́ eṣa na vā́ eṣa tásmai yádasminnáśr̥taṃ śrapáyeyustásmai vā́ eṣa yádasmiṃcʰūtáṃ juhuyurityáto yatarátʰā kāmáyeta tátʰā kuryāt.  
sá haiṣá yajñá uvāca.  
nagnátāya vaí bibʰemī́ti kā́ te 'nagnatétyabʰíta evá mā páristr̥ṇīyuríti tásmādetádagnímabʰítaḥ páristr̥ṇanti tŕ̥ṣṇāyā vaí bibʰemī́ti kā́ te tŕ̥ptiríti brāhmaṇásyaiva tŕ̥ptimánutr̥pyeyamíti tásmātsáṃstʰite yajñé brāhmaṇaṃ tárpayitavaí brūyādyajñámevaìtáttarpayati.  
prajā́patirha vai svā́ṃ duhitáramabʰídadʰyau.  
dívaṃ oṣásaṃ vā mitʰunyènayā syāmíti tāṃ sámbabʰūva.  
tadvaí devā́nāmā́ga āsa.  
yá ittʰaṃ svā́ṃ duhitáramasmā́kaṃ svásāraṃ karotī́ti.  
té ha devā́ ūcuḥ.  
yò 'yáṃ deváḥ paśūnāmī́ṣṭe 'tisaṃdʰaṃ vā́ ayáṃ carati yá ittʰaṃ svā́ṃ duhitáramasmā́kaṃ svásāraṃ karóti vídʰyemamíti táṃ rudrò 'bʰyāyátya vivyādʰa tásya sāmi rétaḥ prácaskanda tatʰénnūnaṃ tádāsa.  
tásmādetadŕ̥ṣiṇābʰyánūktam.  
pitā yatsvā́ṃ duhitáramadʰiṣkán kṣmayā rétaḥ saṃjagmāno níṣiñcadíti tádāgnimārutamítyuktʰaṃ tásmiṃstadvyā́kʰyāyate yátʰā táddevā rétaḥ prājanayaṃstéṣāṃ yadā́ devā́nāṃ kródʰo vyaidátʰa prajā́patimabʰiṣajyaṃstásya táṃ śalpaṃ nírakr̥ntantsa vaí yajñá evá prajā́patiḥ.  
té hocuḥ.  
úpajānīta yátʰedaṃ nā̀muyā́satkánīyo hā́huteryátʰedaṃ syādíti.  
té hocuḥ.  
bʰágāyainaddakṣiṇata ā́sīnāya páriharata tadbʰágaḥ prā́śiṣyati tadyátʰāhutámevám bʰaviṣyatī́ti tadbʰágāya dakṣiṇata ā́sīnāya paryā́jahrustadbʰágo 'vekṣā́ṃ cakre tasyā́kṣiṇī nírdadāha tatʰénnūnaṃ tádāsa tásmādāhurandʰo bʰága íti.  
té hocuḥ.  
nò nvèvā́trāśamatpūṣṇá enatpáriharatéti tátpūṣṇé paryā́jahrustátpūṣā prā́śa tásya dato nírjagʰāna tatʰénnūnaṃ tádāsa tásmādāhuradántakaḥ pūṣéti tásmādyám pūṣṇé carúṃ kurvánti prápiṣṭānāmevá kurvanti yátʰādántakāyaívam.  
té hocuḥ.  
nò nvèvā́trāśamadbŕ̥haspátaya enatpáriharatéti tadbŕ̥haspátaye paryā́jahruḥ sa bŕ̥haspátiḥ savitā́ramevá prasavāyópādʰāvatsavitā vaí devā́nām prasavitèdám me prásuvéti tádasmai savitā́ prasavitā prā́suvattádenaṃ savitŕ̥prasūtaṃ nā̀hinattáto 'rvācī́naṃ śāntaṃ tádetánnidā́nena yátprāśitrám.  
sa yátprāśitrámavadyáti.  
yádevātrā́viddʰaṃ yajñásya yádrudríyaṃ tádevaìtannírmimīté 'tʰāpa úpaspr̥śati śā́ntirā́pastádadbʰíḥ śamayatyatʰéḍām paśū́ntsamávadyati.  
sa vaí yāvanmātrámivaivā́vadyet.  
tátʰā śalpaḥ prácyavate tásmādyāvanmātrámivaivā́vadyedanyataráta ā́jyaṃ kuryādadʰástādvopáriṣṭādvā tátʰā kʰadánniḥsáraṇavadbʰavati tátʰā nísravati tásmādanyataráta ā́jyaṃ kuryādadʰástādvopáriṣṭādvā.  
sa ā́jyasyopastī́rya.  
dvírhavíṣo 'vadāyā́tʰopáriṣṭādā́jyasyābʰígʰārayati tadyátʰaivá yajñásyāvadā́namevámetát.  
tanna pū́rveṇa páriharet.  
pū́rveṇa haíke páriharanti purástādvaí pratyáñco yájamānam paśáva úpatiṣṭʰante rudríyeṇa ha paśūnprásajedyatpū́rveṇa parihárettè 'sya gr̥hā́ḥ paśáva upamūryámāṇā īyustásmādítyevá tiryakprájihīta tatʰā́ ha rudríyeṇa paśūnná prasájati tiryágevaìnaṃ nírmimīte.  
tatprátigr̥hṇāti.  
devásya tvā savitúḥ prasavè 'śvínorbāhúbʰyām pūṣṇo hástābʰyām prátigr̥hṇāmī́ti.  
tadyátʰaivā̀do bŕ̥haspátiḥ savitā́ram.  
prasavā́yopā́dʰāvatsavitā vaí devā́nām prasavitèdam me prásuvéti tádasmai savitā́ prasavitā prā́suvattádenaṃ savitŕ̥prasūtaṃ nā́hinadevámevaìṣá etátsavitā́ramevá prasavāyópadʰāvati savitā vaí devā́nām prasavitèdám me prasuvéti tádasmai savitā́ prasavitā prásauti tádenaṃ savitŕ̥prasūtaṃ ná hinasti.  
tatprā́śnāti.  
agnéṣṭvāsyèna prā́śnāmī́ti na vā́ agniṃ kíṃ caná hinasti tátʰo hainametanná hinasti.  
tanná dadbʰíḥ kʰādet.  
nénma idáṃ rudríyaṃ dató hinásadíti tásmānná dadbʰíḥ kʰādet.  
átʰāpa ā́cāmati.  
śā́ntirā́pastádadbʰiḥ śā́ntyā śamayaté 'tʰa parikṣā́lya pā́traṃ.  
átʰāsmai brahmabʰāgám paryā́haranti.  
brahmā vaí yajñásya dakṣiṇatá āste 'bʰigoptā sá etám bʰāgám pratividāná āste yátprāśitraṃ tádasmai paryā́hārṣustatprā́śīdátʰa yámasmai brahmabʰāgám paryāháranti téna bʰāgī sa yadáta ūrdʰvamásaṃstʰitaṃ yajñásya tádabʰígopāyati tásmādvā́ asmai brahmabʰāgám paryā́haranti.  
sa vaí vācaṃyamá evá syāt.  
bráhmanprástʰāsyāmītyaìtásmādvácaso vívr̥hanti vā́ eté yajṇáṃ kṣaṇvanti ye mádʰye yajñásya pākayajñíyayéḍayā cáranti brahmā vā́ r̥tvíjām bʰiṣaktamastádbrahmā sáṃdadʰāti ná ha sáṃdadʰyādyádvāvadyámāna ā́sīta tásmādvācaṃyamá evá syāt.  
sa yádi purā́ mānuṣīṃ vā́caṃ vyāháret.  
tátro vaiṣṇavīmŕ̥caṃvā yájurvā japedyajño vai víṣṇustádyajñam púnarā́rabʰate tásyo haiṣā prā́yaścittiḥ.  
sa yatrā́ha bráhmanprástʰāsyāmī́ti tádbrahmā́ japatyetáṃ te devā savitaryajñam prā́huríti tátsavitā́ram prasavāyópadʰāvati sa hí devā́nām prasavitā bŕ̥haspátaye brahmáṇa íti bŕ̥haspátirvaí devā́nām brahmā tadyá evá devā́nām brahmā tásmā evaìtatprā́ha tásmādāha bŕ̥haspátaye brahmáṇa íti téna yajñámava téna yajñápatiṃ téna māmávéti nā́tra tiróhitamivāsti.  
máno jūtírjuṣatāmā́jyasyéti.  
mánasā vā́ idaṃ sárvamāptaṃ tanmánasaivaìtatsárvāmāpnoti bŕ̥haspátiryajñámimáṃ tanotváriṣṭaṃ yajñaṃ sámimáṃ dadʰātvíti yadvívr̥ḍʰaṃ tatsáṃdadʰāti víśve devā́sa ihá mādayantāmíti sárvaṃ vai víśve devāḥ sárveṇaivaìtatsáṃdadʰāti sa yádi kāmáyeta brūyātprátiṣṭʰéti yádyu kāmáyetā́pi nā́driyeta.  
