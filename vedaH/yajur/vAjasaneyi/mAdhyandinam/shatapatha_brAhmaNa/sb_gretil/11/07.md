
paśubandʰéna yajate.  
paśávo vaí paśubandʰaḥ sa yátpaśubandʰéna yájate paśumā́nasānī́ti téna gr̥héṣu yajeta gr̥héṣu paśū́nbadʰnā íti téna suyavasé yajeta suyavasé paśū́nbadʰnā íti jī́ryanti ha vai júhvato yájamānasyāgnáyo'gnīnjī́ryató'nu yájamāno yájamānamánu gr̥hā́śca paśávaśca.  
sa yátpaśubandʰéna yájate.  
agnī́nevaìtatpúnarṇavānkurute'gnīnā́m punarṇavátāmánu yájamānamánu gr̥hā́śca paśávaścāyuṣyò ha vā́ asyaiṣá ātmaniṣkráyaṇo bʰavati māṃsīyánti ha vai júhvato yájamānasyāgnáyaste yájamānamevá dʰyā́yanti yájamānaṃ sáṃkalpayanti pácanti vā́ anyéṣvagníṣu vr̥tʰāmāṃsamátʰaitéṣāṃ nā́to'nyā́ māṃsāśā́ vidyate yásyo caite bʰávanti.  
sa yátpaśubandʰéna yájate.  
ātmā́namevaìtanníṣkrīṇīte vīréṇa vīráṃ vīro hí paśúrvīro yájamāna etádu ha vaí paramánnā́dyaṃ yánmāṃsaṃ sá paramásyaivā̀nnā́dyasyāttā́ bʰavati taṃ vaí saṃvatsaro nā́nījanamátīyādā́yurvaí saṃvatsara ā́yurevaìtádamŕ̥tamātmándʰatte.  
haviryajñávidʰo ha vā́ anyáḥ paśubandʰáḥ.  
savávidʰo'nyaḥ sá haiṣá haviryajñávidʰo yásminvratámupanáyati yásminnapáḥ praṇáyati yásminpūrṇapātráṃ nináyati yásminviṣṇukramā́nkramáyatyátʰa haiṣá savávidʰo yásminnetā́ni ná kriyánte.  
tádāhuḥ.  
íṣṭiḥ paśubandʰā́3 mahāyajñā3 íti mahāyajña íti ha brūyādíṣṭiṃ vai tárhi paśubandʰámakarvyènamakr̥kṣatʰā ítyenam brūyāt.  
tásya prayājā́ evá prātaḥsavanám.  
anuyājā́str̥tīyasavanám puroḍā́śa eva mā́dʰyandinaṃ sávanam.  
taddʰaíke.  
vapāyāṃ hutā́yāṃ dákṣiṇā nayanti tádu tátʰā ná kuryādyó hainaṃ tátra brūyā́dbahirdʰā nvā́ ayám prāṇébʰyo dákṣiṇā anaiṣīnná prāṇā́nadadakṣadandʰó vā srāmó vā badʰiró vā pakṣaható vā bʰaviṣyatī́tīśvaró ha tátʰaivá syāt.  
ittʰámevá kuryāt.  
puroḍāśeḍā́yāmevópahūtāyāṃ dákṣiṇā nayedaindro vā́ ayám madʰyatáḥ prāṇá imámevaìtádaindrám madʰyatáḥ prāṇaṃ dákṣiṇābʰirdakṣayatyaindraṃ vai mā́dʰyandinaṃ sávanam mā́dʰyandine vai sávane dákṣiṇā nīyante tásmātpuroḍāśeḍā́yāmevópahūtāyāṃ dákṣiṇā nayet.  
tádāhuḥ.  
ádʰvaryo yáddīkṣitásya nā̀navabʰr̥tʰò'vakálpate kvaìnamadidīkṣa ityā̀vabʰr̥tʰā́danū́ddr̥ṃheyuradʰvaryúśca pratiprastʰātā́ ca hótā ca maitrāvaruṇáśca brahmā cā́gnīdʰraścaitairvā́ eṣa ṣáḍḍʰotā támanudrútya ṣáḍḍʰotāraṃ juhotyékāmā́hutiṃ kr̥tvā páñca vā́jyā dyaúṣpr̥ṣṭʰámantárikṣamātmā́ṅgairyajñám pr̥tʰivīṃ śárīraiḥ.  
vā́caspaté'cʰidrayā vācā́cʰidrayā juhvā́ diví devāvŕ̥dʰaṃ hótrāmairayatsvāhéti saìvá dīkṣā́.  
tádāhuḥ.  
ádʰvaryo yáddīkṣitásya nā̀navabʰr̥tʰò'vakálpate kvaìnamavabʰr̥tʰamávaneṣyasī́ti sa yáddʰr̥dayaśūléna cáranti sá haivaìtásyāvabʰr̥tʰáḥ.  
mádʰuko ha smāha paíṅgyaḥ.  
visoména vā éke paśubandʰéna yájante sásomenaíke divi vai sóma āsīttáṃ gāyatrī váyo bʰūtvā́harattásya yátparṇamácʰidyata tátparṇásya parṇatvamíti nvā etadbrā́hmaṇamudyate visoména vā éke paśubandʰéna yájante sásomenaíke sá haiṣá visoména paśubandʰéna yajate yò'nyam pā́lāśādyū́paṃ kuruté'tʰa haiṣa sásomena paśubandʰéna yajate yaḥ pā́lāśaṃ yū́paṃ kurute tásmātpā́lāśameva yū́paṃ kurvīta.  
sa yá eṣá bahusāráḥ.  
sá hāpaśavyastásmāttādŕ̥śam paśúkāmo yū́paṃ ná kurvītā́tʰa yá eṣá pʰalgúprāsahaḥ sá ha paśavyástásmāttādŕ̥śam paśúkāmo yūpaṃ kurvīta.  
átʰa yásyaitádvakrásya satáḥ.  
śū́la-ivā́gram bʰávati sá ha kapotī nā́ma sa yó ha tādŕ̥śaṃ yū́paṃ kuruté purā hā́yuṣo'múṃ lokámeti tásmāttādŕ̥śamā́yuṣkāmo yū́paṃ ná kurvīta.  
átʰa yá eṣa ā́nataḥ.  
upáriṣṭādápanato mádʰye sò'śanā́yai rūpaṃ sa yó ha tādŕ̥śaṃ yū́paṃ kurutè'śanā́yukā hāsya bʰā́ryā bʰavanti tásmāttādŕ̥śamannā́dyakāmo yū́paṃ ná kurvītā́tʰa yá eṣa ā́nata upáriṣṭādúpanato mádʰye sò'nnā́dyasya rūpaṃ tásmāttādŕ̥śamánnā́dyakāmo yū́paṃ kurvīta.  
sa yátpaśúnā yakṣyámāṇaḥ.  
ékāratniṃ yū́paṃ kurutá imámeva téna lokáṃ jayatyátʰa yaddvyáratnimantarikṣalokámeva téna jayatyátʰa yattryáratniṃ dívameva téna jayatyátʰa yaccáturartniṃ díśa eva téna jayati sa vā́ eṣa tryáratnirvaiva cáturaratnirvā paśubandʰayūpó bʰavatyátʰa yó'ta ūrdʰváḥ saumyásyaiva sò'dʰvarásya.  
tádāhuḥ.  
yájedā́jyabʰāgau nā3 íti yájedítyāhuścákṣuṣī vā́ eté yajñásya yadā́jyabʰāgau kímr̥te púruṣaścákṣurbʰyāṃ syādíti yā́vadvaí bʰāgínaṃ svéna bʰāgadʰéyena ná nirbʰájantyánirbʰakto vai sa tā́vanmanyaté'tʰa yadaìva taṃ svéna bʰāgadʰéyena nirbʰájantyátʰaiva sa nírbʰakto manyate sa yátraitaddʰótānvā́hāsnā rákṣaḥ sáṃsr̥jatādíti tádenaṃ svéna bʰāgadʰéyena nírbʰajati.  
etadvaí paśóḥ saṃjñapyámānasya.  
hŕ̥dayaṃ śúksamávaiti hŕ̥dayācʰū́laṃ tadyé saha hŕ̥dayena paśúṃ śrapáyanti púnaḥ paśuṃ śúganuvíṣpandeta pārśvatá evaìnatkāṣṭʰé pratŕ̥dya śrapayet.  
úpastr̥ṇīta ā́jyam.  
tátpr̥tʰivyaí rūpáṃ karoti hiraṇyaśakalamávadadʰāti tádagné rūpáṃ karoti vapāmávadadʰāti tádantárikṣasya rūpáṃ karoti hiraṇyaśakalámávadadʰāti tádādityásya rūpáṃ karotyátʰa yádupáriṣṭādabʰigʰāráyati táddivó rūpáṃ karoti sā vā́ eṣā́ pañcāvattā́ vapā́ bʰavati pā́ṅkto yajñaḥ pā́ṅktaḥ paśuḥ páñcartávaḥ saṃvatsarásya tásmātpañcāvattā́ vapā́ bʰavati.  
