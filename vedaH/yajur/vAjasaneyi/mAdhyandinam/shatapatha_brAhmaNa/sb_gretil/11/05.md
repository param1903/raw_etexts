
urváśī hāpsarā́ḥ.  
purūrávasamaiḍáṃ cakame táṃ ha vindámānovāca tríḥ sma mā́hno vaitaséna daṇḍéna hatādakāmā́ṃ sma mā nípadyāsai mò sma tvā nagnáṃ darśameṣa vaí na strīṇā́mupacāra íti.  
sā́ hāsminyóguvāsa.  
ápi hāsmādgarbʰíṇyāsa tā́vajjyoggʰāsminnuvāsa táto ha gandʰarvāḥ sámūdire jyogvā́ iyámurváśī manuṣyèṣvavātmīdúpajānīta yátʰeyam púnarāgácʰedíti tásyai hā́virdvyùraṇā śáyana úpabaddʰāsa táto ha gandʰarvā́ anyataramúraṇam prámetʰuḥ.  
sā́ hovāca.  
avīrá iva bata me'janá iva putráṃ harantī́ti dvitī́yam prámetʰuḥ sā́ ha tátʰaivòvāca.  
átʰa hāyámīkṣā́ṃ cakre.  
katʰaṃ nu tádavīráṃ katʰámajanáṃ syādyátrāhaṃ syāmíti sá nagná evā̀nū́tpapāta ciraṃ tánmene yadvā́saḥ paryádʰāsyata táto ha gandʰarvā́ vidyútaṃ janayā́ṃ cakrustaṃ yátʰā dívaiváṃ nagnáṃ dadarśa táto haivèyáṃ tiróbabʰūva púnaraimītyéttiróbʰūtāṃ sá ādʰyā jálpankurukṣetráṃ samáyā cacārānyātaḥplakṣéti bísavatī tásyai hādʰyanténa vavrāja táddʰa tā́ apsarása ātáyo bʰūtvā páripupluvire.  
táṃ heyáṃ jñātvòvāca.  
ayaṃ vai sá manuṣyò yásminnahamávātsamíti tā́ hocustásmai vā́ āvírasāméti tatʰéti tásmai hāvírāsuḥ.  
tā́ṃ hāyáṃ jñātvā̀bʰipárovāda.  
haye jā́ye mánasā tíṣṭʰa gʰore vácāṃsi miśrā́ kr̥ṇavāvahai nu ná nau mántrā ánuditāsa ete máyaskaranpáratare canā́hannityúpa nú rama saṃ nú vadāvahā íti haivaìnāṃ táduvāca.  
taṃ hétarā prátyuvāca.  
kímetā́ vācā́ kr̥ṇavā távāham prā́kramiṣamuṣásāmagríyeva.  
purūravaḥ púnarástam párehi durāpanā vā́ta ivāhámasmī́ti na vai tvaṃ tádakaroryádahamábravaṃ durā́pā vā́ ahaṃ tváyaitárhyasmi púnargr̥hā́nihī́ti haivaìnaṃ táduvāca.  
átʰa hāyam páridyūna uvāca.  
sudevó adyá prapátedánāvr̥tparāvátam paramām gántavā́u.  
ádʰā śayīta nírr̥terupastʰé'dʰainaṃ vŕ̥kā rabʰasā́so adyuríti sudevò'dyódvā badʰnīta prá vā patettádenaṃ vŕ̥kā vā śvā́no vādyuríti haiva táduvāca.  
taṃ hétarā prátyuvāca.  
púrūravo mā́ mr̥tʰā mā prápapto mā́ tvā vŕ̥kāso áśivāsa u kṣan.  
na vai straíṇāni sakʰyā́ni santi sālāvr̥kā́ṇāṃ hŕ̥dayānyetéti maìtadā́dr̥tʰā na vai straíṇaṃ sakʰyámasti púnargr̥hā́nihī́ti haivaìnaṃ táduvāca.  
yadvírūpā́caram.  
mártyeṣvávasaṃ rā́trīḥ śarádaścátasraḥ.  
gʰr̥tásya stokáṃ sakr̥dáhnu āśnāṃ tā́devèdáṃ tātr̥pāṇā́ carāmī́ti tádetáduktapratyuktám pañcadaśarcám bahvr̥cāḥ prā́hustásyai ha hŕ̥dayamāvyayā́ṃ cakāra.  
sā́ hovāca.  
saṃvatsaratamīṃ rā́trimā́gacʰatāttánma ékāṃ rā́trimánte śayitā́se jātá u te'yaṃ tárhi putró bʰavitéti sá ha saṃvatsaratamīṃ rā́trimā́jagāméddʰiraṇyavimitā́ni táto hainamékamūcuretatprápadyasvéti táddʰāsmai tā́mupaprájidʰyuḥ.  
sā́ hovāca.  
gandʰarvā vaí te prātarváraṃ dātā́rastáṃ vr̥ṇāsā íti taṃ vaí me tvámevá vr̥ṇīṣvéti yuṣmā́kamevaíko'sānī́ti brūtādíti tásmai ha prātárgandʰarvā váraṃ daduḥ sá hovāca yuṣmā́kamevaíko'sānī́ti.  
té hocuḥ.  
na vai sā́ manuṣyèṣvagnéryajñíyā tanū́rasti yáyeṣṭvā̀smā́kamékaḥ syādíti tásmai ha stʰālyāmópyāgnim prádaduranéneṣṭvā̀smā́kaméko bʰaviṣyasī́ti táṃ ca ha kumāráṃ cādāyā́vavrāja só'raṇya evā̀gníṃ nidʰā́ya kumāréṇaiva grā́maméyāya púnaraimītyéttiróbʰūtaṃ yò'gníraśvattʰaṃ taṃ yā́ stʰālī́ śamīṃ tāṃ sá ha púnargandʰarvānéyāya.  
té hocuḥ.  
saṃvatsaráṃ cātuṣprāśyámodanám paca sá etásyaivā̀śvattʰásya tisrástisraḥ samídʰo gʰr̥ténānvájya samídvatībʰirgʰr̥távatībʰirr̥gbʰírabʰyā́dʰattātsa yastáto'gnírjanitā sá eva sá bʰavitéti.  
té hocuḥ.  
paró'kṣamiva vā́ etadā́śvattʰīmevòttarāraṇíṃ kuruṣva śamīmáyīmadʰarāraṇiṃ sa yastáto'gnírjanitā sá eva sá bʰavitéti.  
té hocuḥ.  
paró'kṣamiva vā́ etadā́śvattʰīmévottarāraṇíṃ kuruṣvā́śvattʰīmadʰarāraṇiṃ sa yastáto'gnírjanitā sá eva sá bʰavitéti.  
sa ā́śvattʰīmevòttarāraṇíṃ cakré.  
ā́śvattʰīmadʰarāraṇiṃ sa yastáto'gnírjajñe sá eva sá āsa téneṣṭvā́ gandʰarvā́ṇāméka āsa tásmādā́śvattʰīmevòttarāraṇíṃ kurvītā́śvattʰīmadʰarāraṇiṃ sa yastáto'gnirjā́yate sá eva sá bʰavati téneṣṭvā́ gandʰarvā́ṇāméko bʰavati.  
prajā́patirha cāturmāsyaírātmā́naṃ vídadʰe.  
sá imámeva dákṣiṇam bāhúṃ vaiśvadeváṃ havírakuruta tásyāyámevā̀ṅgúṣṭʰa āgneyáṃ havíridáṃ saumyámidáṃ sāvitráṃ.  
sa vai várṣiṣṭʰaḥ puroḍā́śo bʰavati.  
tásmādiyámāsāṃ várṣiṣṭʰedáṃ sārasvatámidám pauṣṇamátʰa yá eṣá upáriṣṭāddʰástasya saṃdʰistánmārutámidáṃ vaiśvadevaṃ dórdyāvāpr̥tʰivī́yaṃ tadvā ániruktam bʰavati tásmāttadániruktam.  
ayámeva dákṣiṇa ūrúrvaruṇapragʰāsā́ḥ.  
tásya yā́ni páñca havī́ṃṣi samāyī́ni tā́ imāḥ páñcāṅgúlayaḥ kulpʰā́vevaìndrāgnáṃ havistadvaí dvidevátyam bʰavati tásmādimau dvaú kulpʰā́vidáṃ vāruṇámidám mārutamánūkaṃ kāyastadvā ániruktam bʰavati tásmāttadániruktam.  
múkʰamevā̀syānīkavatī́ṣṭiḥ.  
múkʰaṃ hí prāṇā́nāmánīkamúraḥ sāṃtapanīyórasā hi sámiva tapyáta udáraṃ gr̥hamedʰī́yā pratiṣṭʰā vā́ udáram prátiṣṭʰityā evá śiśnā́nyevā̀sya kraiḍináṃ havíḥ śiśnairhi krī́ḍatīvāyámevā́vāṅ prāṇá ādityéṣṭiḥ.  
ayámevóttara ūrúrmahāhavíḥ.  
tásya yā́ni páñca havī́ṃṣi samāyī́ni tā́ imāḥ páñcāṅgúlayaḥ kulpʰā́vevaìndrāgnáṃ havistadvaí dvidevátyam bʰavati tásmādimau dvaú kulpʰā́vidám māhendrámidáṃ vaiśvakarmaṇaṃ tadvā ániruktam bʰavati tásmāttadániruktamátʰa yádidámantárudáre tátpitr̥yajñastadvā ániruktam bʰavati tásmāttadániruktam.  
ayámevóttaro bāhúḥ śunāsīrī́yam.  
tásya yā́ni páñca havī́ṃṣi samāyī́ni tā́ imāḥ páñcāṅgúlayó'tʰa yá eṣá upáriṣṭāddʰástasya saṃdʰistácʰunāsīrī́yamidáṃ vāyavyáṃ dóḥ sauryaṃ tadvā ániruktam bʰavati tásmāttadániruktam.  
tā́ni vā́ etā́ni.  
cāturmāsyā́ni tríṣaṃdʰīni dvisamastā́ni tásmādimā́ni púruṣasyā́ṅgāni tríṣaṃdʰīni dvisamastā́ni téṣāṃ vaí caturṇāṃ dváyostrī́ṇi-trīṇi havīṃṣyániruktāni bʰavanti dvé-dve dváyoḥ.  
téṣāṃ vaí catúrṣvagním mantʰanti.  
tásmāccatúrbʰiráṅgairā́yute dváyoḥ práṇayanti tásmāddvā́bʰyāmetyevámu ha prajā́patiścāturmāsyaírātmā́naṃ vídadʰe tátʰo evaìvaṃvidyájamānaścātúrmāsyaírātmā́naṃ vídʰatte.  
tádāhuḥ.  
svárgāyatraṃ vaiśvadeváṃ havíḥ syātsarvátraiṣṭubʰaṃ varuṇapragʰāsā́ḥ sarvájāgatam mahāhavíḥ sarvā́nuṣṭubʰaṃ śunāsīrī́yaṃ catuṣṭomasyā́psyā íti tádu tatʰā́ ná kuryādyattvā́ etā́nyabʰisampádyante ténaivā̀sya sa kā́ma úpāpto bʰavati.  
tā́ni vā́ etā́ni.  
cāturmāsyā́ni dvāṣaṣṭā́ni trī́ṇi śatā́ni br̥hatyáḥ sámpadyante tádebʰiḥ saṃvatsaráṃ ca mahāvratáṃ cāpnotyátʰo dvípratiṣṭʰo vā́ ayaṃ yájamāno yájamānamevaìtátsvargé loka ā́yātayati prátiṣṭʰāpayati.  
śauceyó ha prā́cīnayogyaḥ.  
uddā́llkamā́ruṇimā́jagāma brahmódyamagnihotráṃ vividiṣāmī́ti.  
sá hovāca.  
gaútama kā́ te'gnihotrī kó vatsaḥ kimúpasr̥ṣṭā kíṃ saṃyójanaṃ kíṃ duhyámānaṃ kíṃ dugdʰaṃ kímāhriyámāṇaṃ kimádʰiśritaṃ kímavajyotyámānaṃ kímadbʰíḥ pratyā́nītaṃ kímudvāsyámānaṃ kimúdvāsitaṃ kímunnīyámānaṃ kimúnnītaṃ kimúdyataṃ kíṃ hriyámāṇaṃ kiṃ nígr̥hītam.  
kā́ṃ samídʰamā́dadʰāsi kā pūrvā́hutiḥ kimúpāsīṣadaḥ kimápaikṣiṣṭʰāḥ kóttarā́hutiḥ.  
kíṃ hutvā prákampayasi.  
kiṃ srúcam parimŕ̥jya kūrce nyámārjīḥ kíṃ dvitī́yam parimŕ̥jya dakṣiṇato hástamúpāsīṣadaḥ kim pū́rvam prā́śīḥ kíṃ dvitī́yaṃ kímutsŕ̥pyāpāḥ kíṃ srucyápá ānī́ya níraukṣīḥ kíṃ dvitī́yaṃ kíṃ tr̥tī́yametāṃ díśamúdaukṣīḥ kíṃ jagʰánenāhavanī́yamapo nyánaiṣīḥ kiṃ sámatiṣṭʰipo yádi vā́ etádvidvā́nagnihotramáhauṣīrátʰa te hutaṃ yádyu vā ávidvānáhutamevá ta íti.  
sá hovāca.  
íḍaivá me mānavyágnihotrī́ vāyavyò vatsáḥ sajūrúpasr̥ṣṭā virā́ṭ saṃyójanamāśvináṃ duhyámānaṃ vaiśvadeváṃ dugdʰáṃ vāyavyámāhriyámāṇamāgneyamádʰiśritamaindrāgnámavajyotyamnānaṃ vāruṇámadbʰíḥ pratyā́nītaṃ vāyavyámudvāsyámānaṃ dyāvāpr̥tʰivyámúdvāsitamāśvinámunnīyámānaṃ vaiśvadevamúnnītam mahādevāyódyataṃ vāyavyáṃ hriyámāṇaṃ vaiṣṇavaṃ nígr̥hītam.  
átʰa yā́ṃ samídʰamādádʰāmi.  
ā́hutīnāṃ sā́ pratiṣṭʰā yā pūrvā́hutirdevāṃstáyāpraiṣaṃ yádupā́sīṣadam bārhaspatyaṃ tadyádapaíkṣiṣīmáṃ cāmúṃ ca lokau téna sámadʰāṃ yóttarā́hutirmāṃ táyā svargé lokè'dʰām.  
átʰa yáddʰutvā́ prakampáyāmi.  
vāyavyáṃ tadyatsrúcam parimŕ̥jya kūrce nyámārjiṣadʰivanaspatīṃsténāpraiṣaṃ yáddvitī́yam parimŕ̥jya dakṣiṇato hástamupā́sīṣadaṃ pitr̥̄ṃsténāpraiṣaṃ yatpū́rvam prā́śiṣam māṃ ténāpraiṣaṃ yáddvitī́yam prajāṃ tenā́tʰa yádutsr̥pyā́pām paśūṃsténāpraiṣaṃ yátsrucyápá ānī́ya niraúkṣiṣaṃ sarpadevajanāṃsténāpraiṣaṃ yáddvitī́yaṃ gandʰarvāpsarásastenā́tʰa yáttr̥tī́yametāṃ díśamudaúkṣiṣaṃ svargásya lokásya téna dvā́raṃ vyávāriṣaṃ yájjagʰánenāhavanī́yamapo nyánaiṣamasmaí lokā́ya téna vŕ̥ṣṭimadāṃ yátsamátiṣṭʰipaṃ yátpr̥tʰivyā́ ūnaṃ tatténāpūpuramítyetánnau bʰagavantsahéti hovāca.  
śauceyó jñaptáḥ.  
prakṣyā́mi tvèva bʰágavantamíti pr̥cʰaìvá prācīnayogyéti sá hovāca yásminkāla úddʰr̥tāste'gnáyaḥ syúrupā́vahr̥tāni pā́trāṇi hoṣyantsyā átʰa ta āhavanī́yo'nugácʰedvéttʰa tádbʰayaṃ yadátra júhvato bʰavatī́ti vedéti hovāca purā́ cirā́dasya jyeṣṭʰáḥ putró mriyeta yásyaitadáviditaṃ syā́dvidyā́bʰistvèvā̀hámatāriṣamíti kíṃ viditaṃ kā prā́yaścittiríti prāṇá udānamápyagādíti gā́rhapatya ā́hutiṃ juhuyāṃ saìva prā́yaścittirna tadā́gaḥ kurvīyétyetánnau bʰagavantsahéti hovāca.  
śauceyó jñaptáḥ.  
prakṣyā́mi tvèva bʰágavantamíti pr̥cʰaìvá prācīnayogyéti sá hovāca yátra ta etásminnevá kāle gā́rhapatyo'nugádvéttʰa tádbʰayaṃ yadátra júhvato bʰávatī́ti vedéti hovāca purā́ cirā́dasya gr̥hápatirmriyeta yásyaitadáviditaṃ syādvidyā́bʰistvèvā̀hámatāriṣamíti kíṃ viditaṃ kā prā́yaścittirítyudānáḥ prāṇamápyagādítyāhavanī́ya ā́hutiṃ juhuyāṃ saìva prā́yaścittirna tadā́gaḥ kurvīyétyetánnau bʰagavantsahéti hovāca.  
śauceyó jñaptáḥ.  
prakṣyā́mi tvèva bʰágavantamíti pr̥cʰaìvá prācīnayogyéti sá hovāca yátra ta etásminnevá kālè'nvā?āryapácano'nugácʰedvéttʰa tádbʰayaṃ yadátra júhvato bʰávatī́ti vedéti hovāca purā́ cirā́dasya sárve paśávo mriyeranyásyaitadáviditaṃ syā́dvidyā́bʰistvèvā̀hámatāriṣamíti kíṃ viditaṃ kā prā́yaścittiríti vyāná udānamápyagādíti gā́rhapatya ā́hutiṃ juhuyāṃ saìva prā́yaścittirna tadā́gaḥ kurvīyétyetánnau bʰagavantsahéti hovāca.  
śauceyó jñaptáḥ.  
prakṣyā́mi tvèvá bʰágavantamíti pr̥cʰaìvá prācīnayogyéti sá hovāca yátra ta etásminnevá kāle sárve'gnáyo'nugácʰeyurvéttʰa tádbʰayaṃ yadátra júhvato bʰávatī́ti vedéti hovāca purā́ cirā́dasyādāyādaṃ kúlaṃ syādyásyaitadáviditaṃ syādvidyā́bʰistvèvā̀hámatāriṣamíti kíṃ viditaṃ kā prā́yaścittiríti purā́ cirā́dagním matʰitvā yāṃ díśaṃ vā́to vāyāttāṃ díśamāhavanī́yamuddʰŕ̥tya vāyavyā̀mā́hutiṃ juhuyāṃ sá vidyāṃ sámr̥ddʰam me'gnihotráṃ sarvadevátyaṃ vāyuṃ hyèva sárvāṇi bʰūtā́nyapíyánti vāyoḥ púnarvisr̥jyánte saìva prā́yaścittirna tadā́gaḥ kurvī́yétyetánnau bʰagavantsahéti hovāca.  
śauceyó jñaptáḥ.  
prakṣyā́mi tvèva bʰágavantamíti pr̥cʰaìvá prācīnayogyéti sá hovāca yátra ta etásminneva kālé nivāte sárve'gnáyo'nugácʰeyurvéttʰa tádbʰayaṃ yadátra júhvato bʰavatī́ti vedéti hovācā́priyamevā̀smíṃloke páśyetā́priyamamuṣminyásyaitadáviditaṃ syādvidyā́bʰistvèvā̀hámatāriṣamíti kíṃ viditaṃ kā prā́yaścittiríti purā́ cirā́dagním matʰitvā prā́ñcamāhavanī́yamuddʰŕ̥tya jagʰánenāhavanī́yamupavíśyāhámevaìnatpibeyaṃ sá vidyāṃ sámr̥ddʰam me'gnihotráṃ sarvadevátyam brāhmaṇaṃ hyèva sárvāṇi bʰūtā́nyapiyánti brāhmaṇātpúnarvisr̥jyánte saìva prā́yaścittirna tadā́gaḥ kurvīyetyátʰa vā́ ahámetannā̀vediṣamíti hovāca.  
śauceyó jñaptáḥ.  
imā́ni samitkāṣṭʰānyúpāyāni bʰágavantamíti sá hovāca yádevaṃ nā́vakṣyo mūrdʰā́ te vyápatiṣyadehyúpehī́ti tatʰéti taṃ hópaninye tásmai haitā́ṃ śokatarāṃ vyā́hr̥timuvāca yátsatyaṃ tásmādu satyámevá vadet.  
brahmacáryamā́gāmítyāha.  
bráhmaṇa evaìtádātmā́naṃ nívedayati brahmacāryásānī́tyāha bráhmaṇa evaìtádātmā́nam páridadātyátʰainamāha ko nā́māsī́ti prajā́patirvai káḥ prājāpatyámevaìnaṃ tátkr̥tvópanayate.  
átʰāsya hástaṃ gr̥hṇāti.  
índrasya brahmacāryásyagnírācāryástávāhámācāryástávāsāvítyete vai śréṣṭʰe báliṣṭʰe deváte etā́bʰyāmevaìnaṃ śréṣṭʰābʰyām báliṣṭʰābʰyāṃ devátābʰyām páridadāti tátʰā hāsya brahmacārī na kā́ṃ canā́rtimā́rcʰati na sa yáevaṃ véda.  
átʰainam bʰūtébʰyaḥ páridadāti.  
prajā́pataye tvā páridadāmi devā́ya tvā savitre páridadāmī́tyete vai śréṣṭʰe várṣiṣṭʰe deváte etā́bʰyāmevaìnaṃ śréṣṭʰābʰyāṃ várṣiṣṭʰābʰyāṃ devátābʰyām páridadāti tátʰā hāsya brahmacārī na kā́ṃ canā́rtimārcʰati na sa yá evaṃ véda.  
adbʰyastvaúṣadʰībʰyaḥ páridadāmī́ti.  
tádenamadbʰyaścaúṣadʰibʰyaśca páridadāti dyā́vāpr̥tʰivī́bʰyāṃ tvā páridadāmī́ti tádenamābʰyāṃ dyā́vāpr̥tʰivī́bʰyām páridadāti yáyoridaṃ sárvamádʰi víśvebʰyastvā bʰūtébʰyaḥ paridadāmyariṣṭyā íti tádenaṃ sárvebʰyo bʰūtébʰyaḥ páridadātyáriṣṭyai tátʰā hāsya brahmacārī na kā́ṃ canā́rtimā́rcʰati na sa yá evaṃ véda.  
brahmacāryásī́tyāha.  
bráhmaṇa evaìnaṃ tatpáridadātyapò'śā nétyamŕ̥taṃ vā ā́po'mŕ̥tamaśānétyevaìnaṃ tádāha kárma kurvíti vīryáṃ vai kárma vīryáṃ kurvítyevaìnaṃ tádāha samídʰamā́dʰehī́ti sámintsvātmā́naṃ téjasā brahmavarcasenétyevaìnaṃ tadāha mā́ śuṣuptʰā íti mā́ mr̥tʰā ítyevaìnaṃ tádāhāpò'śānétyamŕ̥taṃ vā ā́po'mŕ̥tamaśānétyevaìnaṃ tádāha tádenamubʰayáto'mŕ̥tena párigr̥hṇāti tátʰā hāsya brahmacārī na kā́ṃ canā́rtimā́rcʰati na sa yá evaṃ véda.  
átʰāsmai sāvitrīmánvāha.  
tā́ṃ ha smaitā́m purā́ saṃvatsaré'nvāhuḥ saṃvatsarásammitā vai gárbʰāḥ prájāyante jātá evā̀smiṃstadvā́caṃ dadʰma íti.  
átʰa ṣaṭsu mā́seṣu.  
ṣaḍvā́ r̥távaḥ saṃvatsarásya saṃvatsarásammitā vai gárbʰāḥ prájāyante jātá evā̀smiṃstadvā́caṃ dadʰma íti.  
átʰa caturviṃśatyahé.  
cáturviṃśatirvaí saṃvatsarásyārdʰamāsā́ḥ saṃvatsarásammitā vai gárbʰāḥ prájāyante jātá evā̀smiṃstadvā́caṃ dadʰma íti.  
átʰa dvādaśāhé.  
dvā́daśa vai mā́sāḥ saṃvatsarásya saṃvatsarásam.  
átʰa ṣaḍahé.  
ṣadvā́ r̥távaḥ saṃvatsarásya saṃvatsarásaṃ.  
átʰa tryahé.  
tráyo vā́ r̥távaḥ saṃvatsarásya saṃvatsarásaṃ.  
tadápi ślókaṃ gāyanti.  
ācāryò garbʰī́ bʰavati hástamādʰā́ya dákṣiṇam.  
tr̥tī́yasyāṃ sá jāyate sāvitryā́ sahá brāhmaṇa íti sadyó ha tvāvá brāhmaṇāyā́nubrūyādāgneyo vaí brāhmaṇáḥ sadyo vā́ agnírjāyate tásmātsadyá evá brāhmaṇāyā́nubrūyāt.  
tā́ṃ haitāméke.  
sāvitrī́manuṣṭúbʰamánvāhurvāgvā́ anuṣṭuptádasminvā́caṃ dadʰma íti na tátʰā kuryādyó hainaṃ tátra brūyādā nvā́ ayámasya vā́camadita mū́ko bʰaviṣyatī́tīśvaró ha tátʰaivá syāttásmādetā́ṃ gāyatrī́mevá sāvitrīmánubrūyāt.  
átʰa haíke dakṣiṇatáḥ.  
tíṣṭʰate vā́sīnāya vā́nvāhurna tátʰā kuryādyó hainaṃ tátra brūyādbulbaṃ nvā́ ayámimamájījanata bulbo bʰaviṣyatī́tīśvaró ha tátʰaivá syāttásmātpurástādevá pratī́ce samī́kṣamāṇāyā́nubrūyāt.  
tāṃ vaí pacʰó'nvāha.  
tráyo vaí prāṇā́ḥ prāṇá udānó vyānastā́nevā̀smiṃstáddadʰātyátʰārdʰarcaśo dvau vā́ imaú prāṇaú prāṇodānā́vevá prāṇodānā́vevā̀smiṃstáddadʰātyátʰa kr̥tsnāméko vā́ ayám prāṇáḥ kr̥tsná evá prāṇámevā̀smiṃstátkr̥tsnáṃ dadʰāti.  
tádāhuḥ.  
ná brahmaṇám brahmacáryamupanī́ya mitʰunáṃ caredgárbʰo vā́ eṣá bʰavati yó brahmacáryamupaíti nédimám brahmaṇaṃ víṣiktādrétaso janáyānī́ti.  
tádu vā́ āhuḥ.  
kā́mamevá careddvayyò vā́ imā́ḥ prajā daívyaścaivá manuṣyáśca tā vā́ imā́ manuṣyáḥ prajā́ḥ prajánanātprájāyante cʰándāṃsi vai daívyaḥ prajāstā́ni mukʰató janayate táta etáṃ janayate tásmādu kā́mamevá caret.  
tádāhuḥ.  
ná brahmacārī sanmádʰvaśnīyādóṣadʰīnāṃ vā́ eṣá paramo ráso yanmádʰu nédannādyasyā́ntaṃ gácʰānītyátʰa ha smāha śvetáketurāruṇeyó brahmacārī sanmádʰvaśnáṃstrayyai vā́ etádvidyā́yai śiṣṭaṃ yanmádʰu sa tu ráso yásyedŕ̥kśiṣṭamíti yatʰā́ ha vā ŕ̥caṃ vā yájurvā sā́ma vābʰivyāhárettādr̥ktadyá eváṃ vidvā́nbrahmacārī sanmádʰvaśnā́ti tásmādu kā́mamevā̀śnīyāt.  
devānvā́ ūrdʰvā́ntsvargáṃ lokáṃ yatáḥ.  
ásurāstámasāntáradadʰusté hocurna vā́ asyānyéna sattrā́dapagʰā́to'sti hánta sattramā́sāmahā íti.  
té śatā́gniṣṭomaṃ sattramúpeyuḥ.  
te yā́vadā́sīnaḥ parāpáśyettā́vatastamó'pāgʰnataivámevá śatóktʰyena yā́vattíṣṭʰanparāpáśyettā́vatastamó'pāgʰnata.  
té hocuḥ.  
ápa vāva támo hanmahe na tvèva sárvamiva hánta prajā́patim pitáram pratyáyāmeti té prajā́patim pitáram pratī́tyocurásurā vaí no bʰagava ūrdʰvā́ntsvargáṃ lokáṃ yatastámasāntáradadʰuḥ.  
té śatā́gniṣṭomaṃ sattramúpaima.  
te yā́vadā́sīnaḥ parāpáśyettā́vatastamó'pāhanmahyevámevá śatóktʰyena yāvattíṣṭʰanparāpáśyettā́vatastamó'pāhanmahi prá no bʰagavañcʰādʰi yatʰā́surāṃstámo'pahátya sárvam pāpmā́namapahátya svargáṃ lokam prájñāsyāma íti.  
sá hovāca.  
ásarvakratubʰyāṃ vaí yajñā́bʰyāmaganta yádagniṣṭoména coktʰyèna ca śatā́tirātraṃ sattramúpeta tenā́surāṃstámo'pahátya sárvam pāpmā́namapahátya svargáṃ lokam prájñāsyatʰéti.  
té śatā́tirātraṃ sattramúpeyuḥ.  
tenā́surāṃstámo'pahátya sárvam pāpmā́namapahátya svargáṃ lokam prájajñustéṣāmarvākpañcāśéṣvevā́haḥsváharabʰí rātrisāmā́ni parīyū rā́trimabʰyáhaḥsāmā́ni.  
té hocuḥ.  
ámuhāma vai na prájānīmo hánta prajā́patimevá pitáram pratyáyāméti té prajā́patimevá pitáram pratī́tyocuráhanno rātrisāmā́ni rā́tryāmáhno bʰavanti naḥ.  
vípaścidyajñā́nmugdʰā́nvidvāndʰīró'nuśādʰi na íti.  
tā́nhaitadúpajagau.  
mahāhímiva vaí hradādbálīyānanvavétya ánutta svā́dāstʰā́nāttátaḥ sattraṃ ná tāyata íti.  
āśvinaṃ vaí vaḥ śasyámānam.  
prātaranuvākámāstʰā́nādanutta yámāstʰā́nādánuddʰvaṃ dʰī́rāḥ sánto adʰīravát.  
praśāstrā tamúpeta śanairápratiśaṃsatéti.  
té hocuḥ.  
katʰaṃ nú bʰagavaḥ śastáṃ katʰamápratiśastamíti sá hovāca yátra hótāśvinaṃ śáṃsannāgneyāsya krátorgāyatrásya cʰándasaḥ pāraṃ gácʰāttátpratiprastʰātā́ vasatīvárīḥ parihŕ̥tya maitrāvaruṇásya havirdʰā́nayoḥ prātaranuvākámupā́kurutāduccairhótā śáṃsati śanairítaro jañjapyámāna ivā́nvāha tanná vācā vā́cam pratyéti na cʰándasā cʰándaḥ.  
párihite prātaranuvāké.  
yatʰāyatanámevòpāṃśvantaryāmaú hutvā́ droṇakalaśé pavítram prapī́ḍyaṃ nídadʰāti tirò'hnayaiścaritvā́ pratyáñcaḥ pratiparétya tiròhnayānevá bʰakṣayādʰvā átʰānupūrváṃ yajñapucʰáṃ saṃstʰā́pya yá ūrdʰvā́ antaryāmādgráhāstā́ngr̥hītvā́ viprúṣāṃ hómaṃ hutvā́ saṃtániṃ ca bahiṣpavamānéna stutvā́hareva prátipadyādʰvā íti.  
tádetè'bʰi ślókāḥ.  
catúrbʰiḥ saindʰavaíryuktairdʰī́rā vyájahustámaḥ.  
vidvā́ṃso yé śatákratu devā́ḥ sattramátanvatéti.  
catvā́ro hyátra yuktā bʰávanti dvau hótārau dvā́vadʰvaryū́.  
pavernú śakvèva hánūni kalpáyannáhnorántau vyátiṣajanta dʰī́rāḥ.  
ná dānavā́ yajñíyaṃ tántumeṣāṃ víjānīmo vítatam moháyanti naḥ.  
pū́rvasyā́hnaḥ páriṣiṃṣanti kárma taduttareṇābʰivítanvaté'hnā.  
durvijñānaṃ kā́vyaṃ devátānāṃ sómāḥ sómairvyátiṣaktāḥ plavante.  
samānāntsádamukṣanti háyānkāṣṭʰabʰŕ̥to yatʰā.  
pūrṇā́nparisrútaḥ kumbʰā́njanamejayasādana ítyasurarakṣasānyápeyuḥ.  
páñcaivá mahāyajñā́ḥ.  
tā́nyevá mahāsattrā́ṇi bʰūtayajñó manuṣyayajñáḥ pitr̥yajñó devayajñó brahmayajña íti.  
áharaharbʰūtébʰyo balíṃ haret.  
tátʰaitám bʰūtayajñaṃ sámāpnotyáharahardadyādòdapātrāttátʰaitám manuṣyayajñaṃ sámāpnotyáharahaḥ svadʰā́kuryādòdapātrāttatʰaitám pitr̥yajñaṃ sámāpnotyáharahaḥ svā́hākuryādā́ kāṣṭʰāttátʰaitáṃ devayajñaṃ sámāpnoti.  
átʰa brahmayajñáḥ.  
svādʰyāyo vaí brahmayajñastásya vā́ etásya brahmayajñásya vā́gevá juhūrmána upabʰr̥ccákṣurdʰruvā́ medʰā́ sruváḥ satyámavabʰr̥tʰáḥ svargó loká udáyanaṃ yā́vantaṃ ha vā́ imā́m pr̥tʰivī́ṃ vitténa pūrṇāṃ dádaṃlokaṃ jáyati tristā́vantaṃ jayati bʰū́yāṃsaṃ cākṣayyaṃ yá eváṃ vidvānáharahaḥ svādʰyāyámadʰīte tásmātsvāhyāyò'dʰyetávyaḥ.  
payāahutáyo ha vā́ etā́ devā́nām.  
yadŕ̥caḥ sa yá eváṃ vidvānr̥có'harahaḥ svādʰyāyámadʰīté payāahutíbʰireva táddevā́ṃstarpayati tá enaṃ tr̥ptā́starpayanti yogakṣeméṇa prāṇéna rétasā sarvātmánā sárvābʰiḥ púṇyābʰiḥ sampádbʰirgʰr̥takulyā́ madʰukulyā́ḥ pitŕ̥̄ntsvadʰā́ abʰívahanti.  
ājyāhutáyo ha vā́ etā́ devā́nām.  
yadyájūṃṣi sa yá eváṃ vidvānyájūṃṣyáharahaḥ svādʰyāyámadʰītá ājyāhutíbʰireva táddevāṃstarpayati tá enaṃ tr̥ptā́starpayanti yogakṣeméṇa prāṇéna ré.  
somāhutáyo ha vā́ etā́ devā́nām.  
yatsā́māni sa yá eváṃ vidvāntsā́mānyáharahaḥ svādʰyāyámadʰīté somāhutíbʰireva táddevā́ṃstarpayati tá enaṃ tr̥ptā́starpayanti yogakṣeméṇa prāṇéna ré.  
medāahutáyo ha vā́ etā́ devā́nām.  
yádatʰarvāṅgirásaḥ sa yá eváṃ vidvā́natʰarvāṅgirasó'harahaḥ svādʰyāyámadʰīté medāahutíbʰireva táddevā́ṃstarpayati tá enaṃ tr̥ptā́starpayanti yogakṣeméṇa prāṇéna ré.  
madʰvāhútayo ha vā́ etā́ devā́nām.  
yádanuśā́sanāni vidyā́ vākovākyámitihāsapurāṇaṃ gā́tʰā nārāśaṃsyáḥ sa yá eváṃ vidvā́nanuśā́sanāni vidyā́ vākovākyámitihāsapurāṇaṃ gā́tʰā nārāśaṃsīrityáharahaḥ svādʰyāyámadʰīte madʰvāhutíbʰireva táddevā́ṃstarpayati tá enaṃ tr̥ptā́starpayanti yogakṣeméṇa prāṇéna ré.  
tásya vā́ etásya brahmayajñásya.  
catvā́ro vaṣaṭkārā yadvā́to vā́ti yádvidyótate yátstanáyati yádavaspʰū́rjati tásmādevaṃvidvā́te vātí vidyótamāne stanáyatyavaspʰū́rjatyádʰīyītaivá vaṣaṭkārā́ṇāmácʰambaṭkārāyā́ti ha vaí punarmr̥tyúm mucyate gácʰati bráhmaṇaḥ sātmátāṃ sa cedápi prabalámiva ná śaknuyādapyékaṃ devapadamádʰīyītaiva tátʰā bʰūtébʰyo ná hīyate.  
atʰā́taḥ svādʰyāyapraśaṃsā́.  
priyé svādʰyāyapravacané bʰavato yuktámanā bʰavatyáparādʰīnó'haraharártʰāntsādʰayate sukʰáṃ svapiti paramacikitsaká ātmáno bʰavatīndriyasaṃyamáścaikā́rāmátā ca prajñā́r̥ddʰiryáśo lokapaktíḥ prájñā várdʰamānā catúro dʰármānbrāhmaṇámabʰiníṣpādayati brā́hmaṇyam pratirūpacaryāṃ yáśo lokapaktíṃ lokaḥ pácyamānaścatúrbʰirdʰármairbrāhmaṇám bʰunaktyarcáyā ca dā́nena cājyeyátayā cāvadʰyátayā ca.  
yé ha vai ké ca śrámāḥ.  
ime dyā́vāpr̥tʰivī ántareṇa svādʰyāyó haiva téṣām paramátā kā́ṣṭʰā yá eváṃ vidvā́ntsvādʰyāyámadʰīte tásmātsvādʰyāyò'dʰyetávyaḥ.  
yádyaddʰa vā́ ayaṃ cʰándasaḥ.  
svādʰyāyámadʰīte téna-tena haivā̀sya yajñakratúneṣṭám bʰavati yá eváṃ vidvā́ntsvādʰyāyámadʰīte tásmātsvādʰyāyò'dʰyetávyaḥ.  
yádi ha vā ápyabʰyáktaḥ.  
álaṃkr̥taḥ súhitaḥ sukʰe śáyane śáyānaḥ svādʰyāyámadʰīta ā́ haiva sá nakʰāgrébʰyastapyate yá eváṃ vidvā́ntsvādʰyāyámadʰīte tásmātsvādʰyāyò'dʰyetávyaḥ.  
mádʰu ha vā ŕ̥caḥ.  
gʰr̥táṃ ha sā́mānyamŕ̥taṃ yájūṃṣi yáddʰa vā́ ayáṃ vākovākyámadʰīté kṣīraudanamāṃsaudanaú haiva taú.  
mádʰunā ha vā́ eṣá devā́ṃstarpayati.  
yá eváṃ vidvānr̥có'harahaḥ svādʰyāyámadʰīte tá enaṃ tr̥ptā́starpayanti sárvaiḥ kā́maiḥ sárvairbʰógaiḥ.  
gʰr̥téna ha vā́ eṣá devā́ṃstarpayati.  
yá eváṃ vidvāntsā́mānyáharahaḥ svādʰyāyámadʰīte tá enaṃ tr̥ptā́.  
amŕ̥tena ha vā́ eṣá devā́ṃstarpayati.  
yá eváṃ vidvānyájūṃṣyáharahaḥ svādʰyāyámadʰīte tá enaṃ tr̥ptā́.  
kṣīraudanamāṃsaudanā́bʰyāṃ ha vā́ eṣá devā́ṃstarpayati.  
yá eváṃ vidvā́nvākovākyámitihāsapurāṇamityáharahaḥ svādʰyāyámadʰīte tá enaṃ tr̥ptā́.  
yánti vā ā́paḥ.  
étyāditya éti candrámā yánti nákṣatrāṇi yátʰā ha vā́ etā́ devátā nèyurná kuryureváṃ haiva tadáharbrāhmaṇó bʰavati yadáhaḥ svādʰyāyaṃ nā̀dʰīte tásmātsvādʰyāyò'dʰyetávyastásmādapyŕ̥caṃ vā yájurvā sā́ma vā gā́tʰāṃ vā kúṃvyāṃ vābʰivyā́haredvratasyā́vyavacʰedāya.  
prajā́patirvā́ idamágra āsīt.  
éka eva sò'kāmayata syām prájāyeyéti sò'śrāmyatsa tápo'tapyata tásmācʰrāntāttepānāttráyo lokā́ asr̥jyanta pr̥tʰivyántárikṣaṃ dyaúḥ.  
sá imāṃstrī́ṃlokā́nabʰítatāpa.  
tébʰyastaptébʰyastrī́ṇi jyótīṃṣyajāyantāgniryò'yam pávate sū́ryaḥ.  
sá imā́ni trī́ṇi jyótīṃṣyabʰitatāpa.  
tébʰyastaptébʰyastráyo védā ajāyantāgnérr̥gvedó vāyóryajurvedaḥ sū́ryātsāmavedáḥ.  
sá imāṃstrīnvédānabʰítatāpa.  
tébʰyastaptébʰyastrī́ṇi śukrā́ṇyajāyanta bʰūrítyr̥gvedādbʰúva íti yajurvedātsvaríti sāmavedāttádr̥gvedénaivá hotramákurvata yajurvedenā́dʰvaryavaṃ sāmavedénodgītʰaṃ yádevá trayyaí vidyā́yai śukraṃ téna brahmatvamatʰóccakrāma.  
té devā́ḥ prajā́patimabruvan.  
yádi na r̥któ vā yajuṣṭó vā sāmató vā yajño hváletkénainam bʰiṣajyeméti.  
sá hovāca.  
yádyr̥kto bʰūríti caturgr̥hītamā́jyaṃ gr̥hītvā gā́rhapatye juhavatʰa yádi yajuṣṭo bʰúva íti caturgr̥hītamā́jyaṃ gr̥hītvā̀gnīdʰrī́ye juhavatʰānvāhāryapácane vā haviryajñe yádi sāmataḥ sváríti caturgr̥hītamā́jyaṃ gr̥hītvā̀havanī́ye juhavatʰa yádyu ávijñātamásatsárvāṇyanudrútyāhavanī́ye juhavatʰa tádr̥gvedénaivárgvedám bʰiṣajyáti yajurvedéna yajurvedáṃ sāmavedéna sāmavedaṃ sa yátʰā párvaṇā párva saṃdadʰyā́deváṃ haiva sa sáṃdadʰāti yá etā́bʰirbʰiṣajyatyátʰa yo hā́to'nyéna bʰiṣajyáti yátʰā śīrṇéna śīrṇáṃ saṃdʰítsedyátʰā vā śīrṇé garámabʰinidadʰyā́devaṃ tattásmādevaṃvídamevá brahmā́ṇaṃ kurvīta nā́nevaṃvidam.  
tádāhuḥ.  
yádr̥cā́ hotráṃ kriyáte yájuṣā́dʰvaryavaṃ sā́mnodgītʰó'tʰa kéna brahmatvamítyanáyā trayyā́ vidyayéti ha brūyāt.  
prajā́patirha vā́ eṣa yádaṃśuḥ.  
sò'syaiṣá ātmaìvā̀tmā hyáyám prajā́patirvā́gevā́dābʰyaḥ sa yádaṃśúḥ gr̥hītvā́dābʰyaṃ gr̥hṇā́tyātmā́namevā̀syaitátsaṃskŕ̥tya tásminnetāṃ vā́cam prátiṣṭʰāpayati.  
átʰa máno ha vā́ aṃśúḥ.  
vāgádābʰyaḥ prāṇá evā̀ṃśúrudānó'dābʰyaścákṣurevā̀ṃśuḥ śrótramádābʰyastadyádetau gráhau gr̥hṇánti sarvatvā́yaivá kr̥tsnátāyai.  
átʰa devā́śca ha vā ásurāśca.  
ubʰáye prājāpatyā aspardʰanta tá etásminnevá yajñé prajā́patāvaspardʰantāsmā́kamayáṃ syādasmā́kamayáṃ syādíti.  
táto devā́ḥ árcantaḥ śrā́myantaścerustá etaṃ gráhaṃ dadr̥śuretamádābʰyaṃ támagr̥hṇata te sávanāni prā́vr̥hanta te sárvaṃ yajñaṃ sámavr̥ñjatāntárāyannásurānyajñā́t.  
té hocuḥ.  
ádabʰāma vā́ enāníti tásmādádābʰyo na vaí no'dabʰanníti tásmādádābʰyo vāgvā ádābʰyaḥ sèyamádabdʰā vāktásmādvevā́dābʰya eváṃ ha vaí dviṣato bʰrā́tr̥vyasya sárvaṃ yajñaṃ sáṃvr̥ṅkta eváṃ dviṣántam bʰrā́tr̥vyaṃ sárvasmādyajñānnírbʰajati bahirdʰā́ karoti yá u evámetadvéda.  
sa yénaiva pā́treṇāṃśúṃ gr̥hṇā́ti.  
tásminneva pā́tre nigrābʰyā̀bʰyo'pá ānī́ya tásminnetā́naṃśū́ngr̥hṇāti.  
upayāmágr̥hīto'si.  
agnáye tvā gāyatrácʰandasaṃ gr̥hṇāmī́ti gāyatrám prātaḥsavanaṃ tátprātaḥsavanam právr̥hatī́ndrāya tvā triṣṭupcʰandasaṃ gr̥hṇāmī́ti traíṣṭubʰam mā́dʰyandinaṃ sávanaṃ tanmā́dʰyandinaṃ savanam právr̥hati víśvebʰyastvā devébʰyo jágaccʰandasaṃ gr̥hṇāmī́ti jā́gataṃ tr̥tīyasavanaṃ táttr̥tīyasavanam právr̥hatyanuṣṭúpte'bʰigara íti yadvā́ ūrdʰvaṃ sávanebʰyastadā́nuṣṭubʰaṃ tádevaìtatprávr̥hati tannā̀bʰíṣuṇoti vájro vai grā́vā vāgádābʰyo nedvájreṇa vā́caṃ hinásānī́ti.  
aṃśū́nevā́dʰūnoti.  
vréśīnāṃ tvā pátmannā́dʰūnomi kukūnánānāṃ tvā pátmannā́dʰūnomi bʰandánānāṃ tvā pátmannā́dʰūnomi madíntamānāṃ tvā pátmannā́dʰūnomi madʰúntamānāṃ tvā pátmannā́dʰūnomī́tyetā vai daívīrā́pastadyā́ścaiva daívīrā́po yā́ścemā́ mānuṣyástā́bʰirevā̀sminnetádubʰáyībʰī rásaṃ dadʰāti.  
śukráṃ tvā śukra ā́dʰūnomī́ti.  
śukraṃ hyètácʰukrá ādʰūnotyáhno rūpe sū́ryasya raśmiṣvíti tadáhnaścaivaìnametádrūpe sū́ryasya ca raśmiṣvā́dʰūnoti.  
kakubʰáṃ rūpáṃ vr̥ṣábʰasya rocate br̥hadíti.  
etadvaí kakubʰáṃ rūpáṃ vr̥ṣabʰásya rocate br̥hadyá eṣa tápati śukráḥ śukrásya purogāḥ sómaḥ sómasya purogā íti tácʰukrámevaìtácʰukrásya purogā́ṃ karóti sómaṃ sómasya purogāṃ yátte somā́dābʰyaṃ nā́ma jā́gr̥vi tásmai tvā gr̥hṇāmī́tyetáddʰa vā́ asyā́dābʰyaṃ nā́ma jā́gr̥vi yadvāktadvā́camevaìtádvācé gr̥hṇāti.  
átʰopaniṣkrámya juhoti.  
tásmai te soma sómāya svāhéti tatsómamevaìtatsómāya juhoti tátʰo vā́camagnau na právr̥ṇaktyátʰa híraṇyamabʰivyánityasā́veva bandʰustásya tā́vatīreva dákṣiṇā yā́vatīraṃśóḥ.  
átʰāṃśūnpúnarápyarjati.  
uśiktváṃ deva somāgnéḥ priyam pātʰó'pīhi vaśī tváṃ deva soméndrasya priyaṃ pātʰó'pīhyasmátsakʰā tváṃ deva soma víśveṣāṃ devā́nām priyam pātʰó'pīhī́ti sávanāni vā́ adaḥ právr̥hati tā́nyevaìtatpúnarā́pyāyayatyáyātayāmāni karoti tairáyātayāmairyajñáṃ tanvate.  
