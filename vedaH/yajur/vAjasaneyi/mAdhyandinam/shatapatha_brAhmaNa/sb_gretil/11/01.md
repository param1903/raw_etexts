
saṃvatsaro vaí yajñáḥ prajā́patiḥ.  
tásyaitaddvā́raṃ yádamāvāsyā̀ candrámā evá dvārapidʰā́naḥ.  
sa yò'māvā̀syāyāmagnī́ ādʰatté.  
yátʰā vívr̥tāyāṃ dvārí dvārā púram prapádyeta sa táta evá svargáṃ lokámiyā́devaṃ tadyò'māvāsyā̀yāmādʰatté.  
átʰa yo nákṣatra ādʰatté.  
yatʰā́pihitāyāṃ dvāryádvārā púram prapítsetsá jihmáḥ puraḥ syā́devaṃ tadyo nákṣatra ādʰatte tásmānna nákṣatra ā́dadʰīta.  
yadáharevaìṣáḥ.  
ná purástānná paścā́ddr̥śyéta tadáharúpavasettárhi hyèṣá imáṃ lokámāgácʰati tásminniha vásati.  
sárve devā́ vasanti.  
sárvāṇi bʰūtā́ni sárvā devátāḥ sárva r̥távaḥ sárve stómāḥ sárvāṇi pr̥ṣṭʰā́ni sárvāṇi cʰándāṃsi.  
sárveṣu ha vā́ asya devéṣu.  
sárveṣu bʰūtéṣu sárvāsu devátāsu sárveṣvr̥túṣu sárveṣu stómeṣu sárveṣu pr̥ṣṭʰéṣu sárveṣu cʰándaḥsvagnī ā́hitau bʰavato yò'māvāsyā̀yāmādʰatte tásmādamāvāsyā̀yāmevā̀gnī ā́dadʰīta.  
yo'saú vaiśākʰásyāmāvāsyā̀ tásyāmā́dadʰīta sā́ rohiṇyā sámpadyata ātmā vai prajā́ paśávo rohiṇyā̀tmányevaìtátprajā́yām paśúṣu prátitiṣṭʰatyamāvāsyā̀ vā́ agnyādʰeyarūpaṃ tásmādamāvāsyā̀yāmevā̀gnī ā́dadʰīta paurṇamāsyā́manvā́rabʰetāmāvāsyā̀yāṃ dīkṣeta.  
gʰnánti vā́ etádyajñám.  
yádenaṃ tanváte yannvèva rā́jānamabʰiṣuṇvánti tattáṃ gʰnanti yátpaśúṃ saṃjñapáyanti viśā́sati tattáṃ gʰnantyulūkʰalamusalā́bʰyāṃ dr̥ṣadupalā́bʰyāṃ haviryajñáṃ gʰnanti.  
táṃ hatvā́ yajñám.  
agnā́veva yónau réto bʰūtáṃ siñcatyagnirvai yóniryajñásya sa tátaḥ prájāyate taddáśa tā ā́hutīḥ sámpādayedyā́bʰyo vaṣaṭkriyate.  
ayaṃ vaí yajño yò'yam pávate.  
sò'yaméka ivaivá pavate sò'yam púruṣe'ntaḥ práviṣṭo daśadʰāvihitaḥ sá evám kl̥ptaíḥ prāṇaíragneryónerádʰijāyate saìṣā dáśākṣarā virāṭ saìṣā́ sampatsá yajñáḥ.  
átʰo ápi náva syuḥ.  
tannyū̀nāṃ virā́jaṃ karoti prajánanāya nyū̀nādvā́ imā́ḥ prajāḥ prájāyante saìṣā́ sampatsá yajñáḥ.  
átʰo apyekā́tiriktā syāt.  
sā́ prajā́patimabʰyátiricyate saìṣā́ sampatsá yajñáḥ.  
átʰo ápi dve átirikte syātām.  
dvandvaṃ vaí mitʰunám prajánanam mitʰunámevaìtátprajánanaṃ kriyate saìṣā́ sampatsá yajñáḥ.  
átʰo ápi tisró'tiriktā syuḥ.  
dvandvamáha mitʰunám prajánanamátʰa yajjā́yate táttr̥tī́yaṃ saìṣā́ sampatsá yajñáḥ.  
átʰo ápi cátasró'tiriktāḥ syuḥ.  
tadyatʰaíkaivaṃ cátasrastráyo vā́ imé lokāstádimā́nevá lokā́ṃstisŕ̥bʰirāpnoti prajā́patirvā átīmā́ṃlokā́ṃścaturtʰastátprajā́patimevá caturtʰyā̀pnoti saìṣā́ sampátsa yajñáḥ.  
sa yaddvā́bʰyāmūnaṃ tádūnáṃ.  
só'yajño yátpañcábʰirátiriktaṃ tadátiriktaṃ só'yajñaḥ saìṣaìvá daśatyádʰi sampádeṣā́ viṃśatyā́meṣā́ sahásrāt.  
ājiṃ vā́ eté dʰāvanti.  
yé darśapūrṇamāsā́bʰyāṃ yájante sa vai páñcadaśa varṣā́ṇi yajeta téṣām pañcadaśānā́ṃ varṣā́ṇāṃ trī́ṇi ca śatā́ni ṣaṣṭíśca paurṇamāsyáścāmāvāsyā̀śca trī́ṇi ca vaí śatā́ni ṣaṣṭíśca saṃvatsarásya rā́trayastadrā́trīrāpnoti.  
atʰā́parāṇi páñcadaśaivá varṣā́ṇi yajeta.  
téṣām pañcadaśānā́ṃ varṣā́ṇāṃ trī́ṇi caivá śatā́ni ṣaṣṭíśca paurṇamāsyáścāmāvāsyā̀śca trī́ṇi ca vaí śatā́ni ṣaṣṭíśca saṃvatsarasyā́hāni tadáhānyāpnoti.  
tádvevá saṃvatsarámāpnoti.  
mártyā ha vā ágre devā́ āsuḥ.  
sá yadaìva té saṃvatsarámāpurátʰāmŕ̥tā āsuḥ sárvaṃ vaí saṃvatsaraḥ sárvaṃ vā́ akṣayyámeténo hāsyākṣayyáṃ sukr̥tám bʰavatyakṣayyó lokáḥ.  
sá ājisŕ̥tāmékaḥ.  
yá eváṃ vidvā́ṃstriṃśátaṃ varṣā́ṇi yájate tásmādu triṃśátamevá varṣā́ṇi yajeta yádyu dākṣāyaṇayajñī syādátʰo ápi páñcadaśaivá varṣā́ṇi yajetā́tra hyèva sā́ sampátsampádyate dve hí paurṇamāsyaù yájate dvé amāvāsyè átro eva kʰálu sā́ sampádbʰavati.  
paurṇamāséneṣṭvā́.  
índrāya vimŕ̥dʰe'nunírvapati téna yatʰéṣṭyaiváṃ yajata āmāvāsyéneṣṭvā́dityai carúmanunírvapati téna yatʰéṣṭyaiváṃ yajate.  
sa yátpaurṇamāséneṣṭvā́.  
índrāya vimŕ̥dʰe'nunirvápatī́ndro vaí yajñásya devatā́tʰaidagnīṣomī́yam paurṇamāsáṃ havírbʰavati tátra néndrāya tvéti kíṃ caná kriyata eténo hāsyaitatséndraṃ havirbʰávatyeténa séndro yajñó'tʰa yádvimŕ̥dʰe tvéti sárvā u hi mŕ̥dʰo nāṣṭrā́ḥ paurṇamāséna hanti.  
átʰa yádāmāvāsyéneṣṭvā́.  
ádityai carúmanunirvápatyeṣa vai sómo rā́jā devā́nāmánnaṃ yáccandrámāḥ sa yátraiṣá etāṃ rā́triṃ ná purástānná paścā́ddadr̥śe ténaitadánaddʰeva havirbʰávati tenā́pratiṣṭʰitamiyaṃ vaí pr̥tʰivyáditiḥ sèyamaddʰā sèyam prátiṣṭʰitaiténo hāsyaitádaddʰèva havirbʰávatyeténa prátiṣṭʰitametannu tadyásmādanunirvápatyátʰa yásmānnā̀nunirvápet.  
sa yátpaurṇamāséneṣṭvā́.  
índrāya vimŕ̥dʰe'nunirvápati séndro me yajñò'sadíti sárvo vaí yajña índrasyaiva sa yatsárvo yajña índrasyaivaìténo hāsyetatséndraṃ havírbʰavatyeténa séndro yajñáḥ.  
átʰa yádāmāvāsyéneṣṭvā́.  
ádityai carúmanunirvápatyāmāvāsyaṃ vā́ anunirvā́pyam paurṇamāséna vā índro vr̥trámahaṃstásmā etádvr̥tráṃ jagʰnúṣe devā́ etáddʰavíranuníravapanyádāmāvāsyaṃ kímanunirvāpye'nunírvapedíti tásam:nnā̀nunírvapet.  
sa yátpaurṇamāséneṣṭvā́.  
átʰānyáddʰavíranunirvápatyāmāvāsyéneṣṭvā́tʰānyáddʰavíranunirvápati dviṣántaṃ ha sa bʰrā́tr̥vyaṃ pratyúcʰrayaté'tʰa yáḥ paurṇamāsīṃ yájata āmāvāsyénāmāvāsyā̀masapatnā́ haivā̀syānupabādʰā śrī́rbʰavati.  
paurṇamāséna vaí devā́ḥ.  
paurṇamāsīṃ yájamānā āmāvāsyénāmāvāsyā̀ṃ kṣiprá evá pāpmā́namapā́gʰnata kṣipre prā́jāyanta sa yó haiváṃ vidvā́npaurṇamāsénaivá paurṇamāsīṃ yájata āmāvāsyénāmāvāsyā̀ṃ kṣiprá evá pāpmā́namapahaté kṣipre prájāyate sa yádyanunirvápeddadyāddákṣiṇāṃ nā̀dakṣiṇáṃ havíḥ syādíti hyā̀húrdarśapūrṇamāsáyorhyèvaìṣā dákṣiṇā yádanvāhā́rya íti nvánunirvā́pyasyā́tʰābʰyúditasya.  
taddʰaíke dr̥ṣṭvópavasanti.  
śvo nòdetétyabʰrásya vā hetoránirjñāya vā́tʰotópavasantyátʰainamutā̀bʰyúdeti sa yadyágr̥hītaṃ havírabʰyudiyātprájñātameva tádeṣaìvá vratacaryā yátpūrvedyurdugdʰaṃ dádʰi havirātáñcanaṃ tátkurvanti pratiprámuñcanti vatsāṃstānpúnarapā́kurvanti.  
tā́naparāhṇé parṇaśākʰáyāpā́karoti.  
tadyátʰaivā̀daḥ prájñātamāmāvāsyáṃ havírevámeva tadyádyu vratacaryā́ṃ vā nòdāśáṃseta gr̥hītáṃ vā havírabʰyudiyā́ditarátʰo tárhi kuryādetā́nevá taṇḍulāntsúpʰalīkr̥tānkr̥tvā sa yé'ṇīyāṃsastā́nagnáye dātrè'ṣṭā́kapālam puroḍā́śaṃ śrapayati.  
átʰa yatpūrvedyuḥ.  
dugdʰáṃ dádʰi tadíndrāya pradātré'tʰa tadānīṃdugdʰe víṣṇave śipiviṣṭā́yaitā́ṃstaṇḍulā́ñcʰūté carúṃ śrapayati carúru hyèva sa yátra kvá ca taṇḍulā́nāvápanti.  
tadyádevam bʰávati.  
eṣa vai sómo rā́jā devā́nāmánnaṃ yáccandrámāstámetadúpaitsīttamápārātsīttámasmā agnírdātā dádātī́ndraḥ prádātā práyacʰati támasmā indrāgnī́ yajñáṃ dattasténendrāgníbʰyāṃ datténa yajñéna yajaté'tʰa yadvíṣṇave śipiviṣṭāyéti yajño vai víṣṇurátʰa yácʰipiviṣṭāyéti yámupaítsīttamápārātsīttácʰipitámiva yajñásya bʰavati tásmācʰipiviṣṭāyéti tátro yácʰaknuyāttáddadyānnā̀dakṣiṇáṃ havíḥ syādíti hyā̀hurátʰa yadaìva nòdiyādatʰópavaset.  
adyā̀māvāsyéti mányamāna úpavasati.  
átʰaiṣá paścā́ddadr̥śe sá haiṣá divyaḥ śvā sa yájamānasya paśū́nabʰyávekṣate tádapaśavyáṃ syādáprāyaścittikr̥ta etásmādu haitádbʰīṣāvacandramasādíti.  
cʰāyāmúpasarpanti.  
eténo haitádupatápadā́cakṣate śválucitamítyetámu haivaìtadā́cakṣate.  
śaśáścāndramasa íti.  
candrámā vai sómo devā́nāmánnaṃ tám paurṇamāsyā̀mabʰíṣuṇvanti sò'parapakṣè'pa óṣadʰīḥ práviśati paśávo vā́ apa óṣadʰīradanti tádenametāṃ rā́trīm paśúbʰyaḥ sáṃnayati.  
so'dyā̀māvāsyéti mányamāna úpavasati.  
átʰaiṣá paścā́ddadr̥śe tadyájamāno yajñapatʰā́deti tádāhuḥ katʰáṃ kuryāditvā́ yajñapatʰādyájetā3 ná yajetā3 íti yájeta haiva na hyányádapakrámaṇam bʰávati śváḥ śva evaìṣa jyā́yānúdeti sá āmāvāsyávidʰenaivèṣṭvātʰéṣṭimanunírvapati tadáharvaiva śvó vā.  
tásya trī́ṇi havī́ṃṣi bʰavanti.  
agnáye patʰikŕ̥te'ṣṭākapālam puroḍā́śamíndrāya vr̥tragʰna ékādaśakapālamagnáye vaiśvānarā́ya dvā́daśakapālam puroḍā́śam.  
sa yádagnáye patʰikŕ̥te nirvápati.  
agnirvaí patʰáḥ kartā sa yásmādevā̀do yájamāno yajñapatʰādéti támenamagniḥ pántʰānamā́pādayati.  
átʰa yadíndrāya vr̥tragʰné.  
pāpmā vaí vr̥tro yo bʰū́tervārayitvā tíṣṭʰati kalyā́ṇātkármaṇaḥ sādʰostámetadíndreṇaivá vr̥tragʰnā́ pāpmā́naṃ vr̥tráṃ hanti tásmādíndrāya vr̥tragʰné.  
átʰa yádagnáye vaiśvānarā́ya.  
dvā́daśakapālam puroḍā́śaṃ nirvápati yátra vā índro vr̥tramáhaṃstámagnínā vaiśvānaréṇa sámadahattádasya sárvam pāpmā́naṃ sámadahattátʰo evaìṣá etadíndreṇaivá vr̥tragʰnā́ pāpmā́naṃ vr̥tráṃ hatvā támagnínā vaiśvānaréṇa saṃdahati tádasya sárvam pāpmā́naṃ sáṃdahati sa yó haiváṃ vidvā́netayéṣṭyā yájate ná hāsyā́lpaścaná pāpmā páriśiṣyate.  
tásyai saptádaśa sāmidʰenyò bʰavanti.  
upāṃśú devátā yajati yā́ḥ kāmáyate tā́ yājyānuvākyā̀ḥ karotyevamā́jyabʰāgāveváṃ saṃyājyè.  
tisr̥dʰanvaṃ dákṣiṇāṃ dadāti.  
dʰánvanā vai śvā́nam bādʰante tádetámevaìtádbādʰate yáttisr̥dʰanvaṃ dákṣiṇāṃ dádāti.  
daṇḍaṃ dákṣiṇāṃ dadāti.  
daṇḍéna vai śvā́nam bādʰante tádetámevaìtádbādʰate yáddaṇḍaṃ dákṣiṇāṃ dádātyeṣā nvā́diṣṭā dákṣiṇā dadyāttvèvā̀syāmápyanyadyā ítarā dákṣiṇāstā́sāṃ yátsampádyeta sā́ haiṣā́ paśavyéṣṭistayāpyánabʰyuddr̥ṣṭo yájetaivá.  
ā́po ha vā́ idamágre salilámevā̀sa.  
tā́ akāmayanta katʰaṃ nu prájāyemahī́ti tā́ aśrāmyaṃstāstápo'tapyanta tā́su tápastapyámānāsu hiraṇmáyamāṇḍaṃ sámbabʰūvā́jāto ha tárhi saṃvatsará āsa tádidáṃ hiraṇmáyamāṇḍaṃ yā́vatsaṃvatsarásya vélā tā́vatpáryaplavata.  
tátaḥ saṃvatsare púruṣaḥ samábʰavat.  
sá prajā́patistásmādu saṃvatsará eva strī vā gaúrvā váḍabā vā víjāyate saṃvatsare hí prajā́patirájāyata sá idáṃ hiraṇmáyamāṇḍaṃ vyárujannā́ha tárhi kā́ caná pratiṣṭʰā̀sa tádenamidámevá hiraṇmáyamāṇḍaṃ yā́vatsaṃvatsarásya velā́sīttā́vadbíbʰratpáryaplavata.  
sá saṃvatsare vyā́jihīrṣat.  
sa bʰūríti vyā́haratsèyám pr̥tʰivyábʰavadbʰúva íti táditámantárikṣamabʰavatsváríti sāsau dyaúrabʰavattásmādu saṃvatsará evá kumāro vyā́jihīrṣati saṃvatsare hí prajā́patirvyā́harat.  
sa vā́ ekākṣaradvyakṣarā́ṇyevá.  
pratʰamaṃ vádanprajā́patiravadattásmādekākṣaradvyakṣarā́ṇyevá pratʰamaṃ vádankumāró vadati.  
tā́ni vā !etā́ni.  
páñcākṣárāṇi tānpáñcartū́nakuruta tá ime páñcartávaḥ sá evámimā́ṃlokā́njātā́ntsaṃvatsaré prajā́patirabʰyúdatiṣṭʰattásmādu saṃvatsará evá kumāra úttiṣṭʰāsati saṃvatsare hí prajā́patirudátiṣṭʰat.  
sá sahásrāyurjajñe.  
sa yátʰā nadyaí pārám parāpáśyedevaṃ svasyā́yuṣaḥ pāram párācakʰyau.  
só'rcañcʰrā́myaṃścacāra prajā́kāmaḥ.  
sá ātmányeva prájātimadʰatta sá āsyènaivá devā́nasr̥jata té devā dívamabʰipádyāsr̥jyanta táddevā́nāṃ devatvaṃ yaddívamabʰipadyā́sr̥jyanta tásmai sasr̥jānā́ya dívevāsa tádvevá devā́nāṃ devatvaṃ yádasmai sasr̥jānā́ya dívevā́sa.  
átʰa yò'yamávāṅ prāṇáḥ.  
tenā́surānasr̥jata tá imā́mevá pr̥tʰivī́mabʰipádyāsr̥jyanta tásmai sasr̥jānā́ya táma ivāsa.  
so'vet.  
pāpmā́naṃ vā́ asr̥kṣi yásmai me sasr̥jānā́ya táma ivā́bʰūdíti tāṃstáta evá pāpmánāvidʰyatte táta eva párābʰavaṃstásmādāhurnaìtádasti yáddaivāsuraṃ yádidámanvākʰyā́ne tvadudyáta itihāsé tvattáto hyèva tā́nprajā́patiḥ pāpmanā́vidʰyatte táta evá parā́bʰavanníti.  
tásmādetadŕ̥ṣiṇābʰyánūktam.  
na tváṃ yuyutse katamáccanā́harná te'mítro magʰavankáścanāsti.  
māyetsā́ te yā́ni yuddʰā́nyāhurnā̀dya śátruṃ na nú purā́ yuyutsa íti.  
sa yádasmai devā́ntsasr̥jānā́ya.  
dívevā́sa tadáharakurutā́tʰa yádasmā ásurāntsasr̥jānā́ya táma ivā́sa tāṃ rā́trimakuruta té ahorātré.  
sá aikṣata prajā́patiḥ.  
sárvaṃ vā́ atsāriṣaṃ yá imā́ devátā ásr̥kṣī́ti sá saṃvatsarò'bʰavatsaṃvatsaró ha vai nā́maitadyátsaṃvatsara íti sa yó haivámetátsaṃvatsarásya saṃvatsaratvaṃ véda yó hainam pāpmā́ māyáyā tsárati ná hainaṃ sò'bʰíbʰavatyátʰa yámabʰicáratyabʰi haivaìnam bʰavati yá evámetátsaṃvatsarásya saṃvatsaratvaṃ véda.  
sá aikṣata prajā́patiḥ.  
imaṃ vā ātmánaḥ pratimā́masr̥kṣi yátsaṃvatsaramíti tásmādāhuḥ prajā́patiḥ saṃvatsara ítyātmáno hyètám pratimāmásr̥jata yádveva cáturakṣaraḥ saṃvatsaraścá!turakṣaraḥ prajā́patisténo haivā̀syaiṣá pratimā́.  
tā vā́ etā́ḥ.  
prajā́paterádʰi devátā asr̥jyantāgniríndraḥ sómaḥ parameṣṭʰī́ prājāpatyáḥ.  
tā́ḥ sahásrāyuṣo jajñire.  
tā yátʰā nadyaí pārám parāpáśyedevaṃ svasyā́yuṣaḥ pāram párācakʰyuḥ.  
tā árcantyaḥ śrā́myantyaśceruḥ.  
táta etám parameṣṭʰī́ prājāpatyó yajñámapaśyadyáddarśapūrṇamāsau tā́bʰyāmayajata tā́bʰyāmiṣṭvā̀kāmayatāhámevèdaṃ sárvaṃ syāmíti sa ā́po'bʰavadā́po vā́ idaṃ sárvaṃ tā yátparame stʰā́ne tíṣṭʰanti yo hī̀hā̀bʰikʰánedapá evā̀bʰívindetparamādvā́ etatstʰā́nādvarṣati yáddivastásmātparameṣṭʰī nā́ma.  
sá parameṣṭʰī́ prajā́patim pitáramabravīt.  
kāmapraṃ vā́ aháṃ yajñámadarśaṃ téna tvā yājayānī́ti tatʰéti támayājayatsá iṣṭvā̀kāmayatāhámevèdaṃ sárvaṃ syāmíti sá prāṇò'bʰavatprāṇo vā́ idaṃ sárvamayaṃ vaí prāṇo yò'yam pávate sá prajā́patistásya dŕ̥ṣṭiryádeva védettʰā́dvātī́ti yadvai kíṃ ca prāṇi sá prajā́patiḥ sa yó haivámetā́m prajā́paterdŕ̥ṣṭiṃ védāvíriva haivá bʰavati.  
sá prajā́patiríndram putrámabravīt.  
anéna tvā kāmapréṇa yajñéna yājayāni yéna mā́midám parameṣṭʰyáyīyajadíti tatʰéti támayājayatsá iṣṭvā̀kāmayatāhámevèdaṃ sárvaṃ syāmíti sa vā́gabʰavadvāgvā́ idaṃ sárvaṃ tásmādāhuríndro vāgíti.  
sa índro'gnīṣómau bʰrā́tarāvabravīt.  
anéna vāṃ kāmapréṇa yajñéna yājayāni yéna mā́midám pitā́ prajā́patiráyīyajadíti tatʰéti tā́vayājayattā́viṣṭvā̀kāmayetāmāvámevèdaṃ sárvaṃ syāvéti táyorannādá evā̀nyataró'bʰavadánnamanyatarò'nnādá evā̀gnirábʰavadánnaṃ sómo'nnādáśca vā́ idaṃ sárvamánnaṃ ca.  
tā vā́ etā́ḥ.  
páñca devátā eténa kāmapréṇa yajñénāyajanta tā yátkāmā áyajanta sá ābʰyaḥ kā́maḥ sámārdʰyata yátkāmo ha vā́ eténa yajñéna yájate sò'smai kā́maḥ sámr̥dʰyate.  
tá iṣṭvā prā́cīṃ díśamapaśyan.  
tām prā́cīmevā̀kurvata seyam prā́cyeva diktásmādimā́ḥ prájāḥ prā́cyaḥ sarpanti prā́cīṃ hyètāmákurvatópaināmitáḥ kurvīmahī́ti tāmū́rjamakurvatemāṃ kʰalū́rjam paśyeméti sā̀sau dyaúrabʰavat.  
átʰa dákṣiṇāṃ díśamapaśyan.  
tāṃ dákṣiṇāmevā̀kurvata sèyaṃ dákṣiṇaiva diktásmādu dakṣiṇatá eva dákṣiṇā upatíṣṭʰante dakṣiṇatò'bʰyávājanti dákṣiṇāṃ hyètāmákurvatópaināmitáḥ kurvīmahī́ti táṃ lokámakurvatemaṃ kʰálu lokám paśyeméti tádidámantárikṣamabʰavadeṣa vaí lokaḥ sā yátʰā haivèyám pratiṣṭʰā̀vírasmíṃloké pr̥tʰivyèvámu haivaìṣā́ pratiṣṭʰā̀víramúṣmiṃloká idámantárikṣaṃ sa yádiha sánnamúṃ lokaṃ na páśyati tásmādāhuḥ paró'kṣamasaú loka íti.  
átʰa pratī́cīṃ díśamapaśyan.  
tā́māśā́makurvata tásmādyatprā́ṅ sr̥tvā́ vindáta etā́meva téna díśametyāśāṃ hyetāmákurvatópaināmitáḥ kurvīmahī́ti tāṃ śríyamakurvatemāṃ kʰálu śríyam paśyeméti sèyám pr̥tʰívyabʰavacʰrīrvā́ iyaṃ tásmādyò'syai bʰū́yiṣṭʰaṃ vindáte sá eva śréṣṭʰo bʰavati.  
atʰódīcīṃ díśamapaśyan.  
tā́mapò'kurvatópaināmitáḥ kurvīmahī́ti taṃ dʰármamakurvata dʰármo vā ā́pastásmādyadèmáṃ lokamā́pa āgácʰanti sárvamevèdáṃ yatʰādʰarmám bʰavatyátʰa yadā́vr̥ṣṭirbʰávati bálīyāneva tarhyábalīyasa ā́datte dʰármo hyā́paḥ.  
tā vā́ etā́ḥ.  
ékādaśa devátāḥ páñca prayājā dvāvā́jyabʰāgau sviṣṭakr̥ttráyo'nuyājā́.  
tā́ ékādaśāhutayaḥ.  
etā́bʰirvā ā́hutibʰirdevā́ ihā́ṃlokānájayannetā díśastátʰo evaìṣá etā́bʰirā́hutibʰirimā́ṃlokānjáyatyetā díśaḥ.  
cátasro'vāntaradíśaḥ.  
tá evá catvā́raḥ patnīsaṃyājā́ avāntaradíśo vaí devā́ścatúrbʰiḥ patnīsaṃyājaírajayannavāntaradíśa u evaìṣá etaírjayati.  
atʰéḍā.  
annā́dyamevaìtáyā devā́ ajayaṃstátʰo evaìṣá etáyānnā́dyamevá jayatyeṣā nú devatrā́ darśapūrṇamāsáyoḥ sampát.  
átʰādʰyātmám.  
páñceme púruṣe prāṇā́ r̥te cákṣurbʰyāṃ tá eva páñca prayājā cákṣuṣī ā́jyabʰāgau.  
ayámevā́vāṅ prāṇáḥ sviṣṭakŕ̥t.  
sa yattámabʰyardʰá ivétarābʰya ā́hutibʰyo juhóti tásmādetásmātprāṇātsárve prāṇā́ bībʰatsanté'tʰa yátsviṣṭakŕ̥te sárveṣāṃ havíṣāmavadyáti tásmādyatkíṃ cemā́nprāṇā́nāpadyáta etámeva tatsárvaṃ samávaiti.  
trī́ṇi śiśnā́ni.  
tá eva tráyo'nuyājāḥ sa yò'yaṃ várṣiṣṭʰo'nuyājastádidaṃ várṣiṣṭʰamiva śiśnaṃ taṃ vā ánavānanyajedítyāhustátʰo hāsyaitadámr̥dʰram bʰavatī́ti.  
sa vaí sakr̥dávānyāt.  
ékaṃ hyètásya parvā́tʰa yádapárvakaṃ syātprátr̥ṇaṃ vaiva tíṣṭʰellámbeta vā tásmādetadúcca tíṣṭati pádyate ca tásmātsakr̥dávānyāt.  
dvaú bāhū dvā́ ūrū́.  
tá evá catvā́raḥ patnīsaṃyājā́ḥ pratiṣṭʰā̀yámevá prāṇa íḍā yattāṃ nā̀gnaú juhóti yatsā́pradagdʰeva tásmādayamánavatr̥ṇaḥ prāṇáḥ.  
ástʰyevá yājyānuvākyā̀ḥ.  
māṃsáṃ havistánmitaṃ cʰándo yádyājyānuvākyā̀stásmādu samā́vantyevā́stʰīni médyataśca kŕ̥śyataśca bʰavantyátʰa yadbʰū́ya iva ca havírgr̥hṇā́ti kánīya iva ca tásmādu māṃsā́nyeva médyato médyanti māṃsā́ni kŕ̥śyataḥ kr̥śyanti ténaiténa yajñéna yā́ṃ kāmáyate devátāṃ tā́ṃ yajati yásyai havirbʰávati.  
tā vā́ etā́ḥ.  
anapoddʰāryā ā́hutayo bʰavanti sa yáddʰaitā́sāmapoddʰáredyatʰaíkamáṅgaṃ śr̥ṇīyā́tprāṇáṃ vā nirhaṇyā́devaṃ tádanyā́nyevá havīṃṣyúpa cāhriyanté'pa ca hriyante.  
tā vā́ etā́ḥ.  
ṣóḍaśā́hutayo bʰavanti ṣóḍaśakalo vai púruṣaḥ púruṣo yajñastásmātṣóḍaśā́hutayo bʰavanti.  
tadvā́ adó vratopāyaná udyate.  
yádi nā̀śnā́ti pitr̥devátyo bʰavati yádyu aśnā́ti devānátyaśnātī́ti tádāraṇyámaśnīyādíti tátra stʰāpayanti.  
sa yádi grāmyā óṣadʰīraśnā́ti.  
puroḍā́śasya médʰamaśnāti yádyāraṇyā óṣadʰīraśnā́ti barhíṣo médʰamaśnāti yádi vānaspatyámaśnā́tīdʰmásya médʰamaśnāti yádi páyaḥ píbati sāṃnāyyásya cā́jyasya ca médʰamaśnāti yádyapaḥ píbati práṇītānām médʰamaśnāti yádi nā̀śnā́ti pitr̥devátyo bʰavati.  
tádāhuḥ.  
kimáyanamíti svayáṃ haivaìte rā́trī agnihotráṃ juhuyātsa yáddʰutvā prāśnā́ti tenā́pitr̥devatyo bʰavatyā́hutirvā́ eṣā sa yádevaìtā́mātmannā́hutiṃ juhóti téno etéṣām médʰānāṃ nā̀śnāti.  
eté ha vai rā́trī.  
sárvā rā́trayaḥ samávayanti yā́ āpūryamāṇapakṣásya rā́trayastāḥ sárvāḥ paurṇamāsī́ṃ samávayanti yā́ apakṣīyamāṇapakṣásya rā́trayastāḥ sárvā amāvāsyā̀ṃ samávayanti sa yó haiváṃ vidvā́ntsvayámupavasatʰé juhóti sarvadā́ haivā̀sya svayáṃ hutám bʰavati.  
devā́śca vā ásurāśca.  
ubʰáye prājāpatyā́ḥ paspr̥dʰire tató'surā atimānénaiva kásminnú vayáṃ juhuyāméti svéṣvevā̀syèṣu júhvataścerustè'timānénaiva párābabʰūvustásmānnā́timanyeta parābʰavásya haitanmúkʰaṃ yádatimānáḥ.  
átʰa devā́ḥ.  
anyò'nyásminneva júhvataścerustébʰyaḥ prajā́patirātmā́nam prádadau yajñó haiṣāmāsa yajño hi devā́nāmánnaṃ.  
sá devébʰya ātmā́nam pradāya.  
átʰaitámātmánaḥ pratimā́masr̥jata yádyajñaṃ tásmādāhuḥ prajā́patiryajña ítyātmáno hyètám pratimāmásr̥jata.  
sá eténa yajñéna.  
devébʰya ātmā́naṃ nírakrīṇīta sa yádvratámupaíti yátʰaiva tátprajā́patirdevébʰya ātmā́nam prā́yacʰadevámevaìṣá etáddevébʰya ātmā́nam práyacʰati tásmādu sáṃyata evaìtāṃ rā́triṃ cicariṣedyátʰā havíṣā cáredeváṃ havirhyèṣá devā́nām bʰávati.  
átʰa yádyajñáṃ tanuté.  
yajñénaivaìtáddevébʰya ātmā́naṃ níṣkrīṇīte yátʰaiva tátprajā́patirnirákrīṇītaivamátʰa yáddʰavírnirvápati havíṣaivaìtádyajñaṃ níṣkrīṇāti havíranuvākyáyānuvākyā̀mavadā́nenāvadā́naṃ yājyáyā yājyā̀ṃ vaṣaṭkāréṇa vaṣaṭkāramā́hutyā tasyā́hutirevā́niṣkrītā bʰavati.  
sa yátʰāgrapraśīrṇó vr̥kṣáḥ.  
evámasyaiṣá yajñó bʰavatyā́hutimevā̀nvāhā́ryeṇa níṣkrīṇāti tadyádetáddʰīnáṃ yajñasyānvāhárati tásmādanvāhā́ryo nā́maivámu hāsyaiṣa sárva evá yajño níṣkrīto bʰavatyeṣá ha vai yájamānasyāmúṣmiṃloká ātmā́ bʰavati yádyajña sá ha sárvatanūreva yájamāno'múṣmiṃloke sámbʰavati yá eváṃ vidvānníṣkrītyā yájate.  
