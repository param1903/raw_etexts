
vā́ggʰa vā́ etásyāgnihotrásyāgnihotrī́.  
mána evá vatsastádidam mánaśca vā́kca samānámeva sannā́neva tásmātsamānyā rájjvā vatsáṃ ca mātáraṃ cābʰídadʰati.  
téja evá śraddʰā́ satyamā́jyam.  
táddʰaitájjanako vaídehaḥ.  
yā́jñavalkyam papracʰa véttʰāgnihotráṃ yājñavalkyā3 íti véda samrāḍíti kimíti páya evéti.  
yatpáyo na syā́t.  
kéna juhuyā íti vrīhiyavā́bʰyāmíti yádvrīhiyavau na syā́tāṃ kéna juhuyā íti yā́ anyā óṣadʰaya íti yádanyā óṣadʰayo ná syuḥ kéna juhuyā íti yā́ āraṇyā óṣadʰtyenéti yádvānaspatyaṃ na syātkéna juhuyā ítyadbʰiríti yadā́po na syuḥ kéna juhuyā íti.  
sá hovāca.  
na vā́ iha tárhi kíṃ canā̀sīdátʰaitadáhūyataivá satyáṃ śraddʰā́yāmíti véttʰāgnihotráṃ yājñavalkya dʰenuśatáṃ dadāmī́ti hovāca.  
tadápyete ślókāḥ.  
kíṃ svidvidvānprávasatyagnihotrī́ gr̥hébʰyaḥ.  
katʰáṃ svidasya kā́vyaṃ katʰaṃ sáṃtato agníbʰiríti katʰáṃ svidasyā́napaproṣitam bʰavatī́tyevaìtádāha.  
yo jáviṣṭʰo bʰúvaneṣu.  
sá vidvā́npravásanvide tátʰā tádasya kā́vyaṃ tátʰā sáṃtato agníbʰiríti mána évaitádāha mánasaivā̀syā́napaproṣitam bʰavatī́ti.  
yatsá dūrám parétya.  
átʰa tátra pramā́dyati.  
kásmintsā̀sya hutā́hutirgr̥he yā́masya júhvatī́ti yatsá dūrám paretyā́tʰa tátra pramā́dyati kásminnasya sā́hutirhutā́ bʰavatī́tyevaìtádāha.  
yó jāgā́ra bʰúvaneṣu.  
víśvā jātā́ni yó'bibʰaḥ.  
tásmintsā̀sya hutā́hutirgr̥he yā́masya júhvatī́ti prāṇámevaìtádāha tásmādāhuḥ prāṇá evā̀gnihotramíti.  
yó ha vā́ agnihotré.  
ṣáṇmitʰunā́ni véda mitʰunéna-mitʰunena ha prájāyate sárvābʰiḥ prájātibʰiryájamānaśca pátnī ca tadékam mitʰunaṃ tásmādasya pátnīvadagnihotráṃ syādetánmitʰunamúpāpnavānī́ti vatsáścāgnihotrī́ ca tadékam mitʰunaṃ tásmādasya púṃvatsāgnihotrī́ syādetánmitʰunamúpāpnavānītí stʰālī cā́ṅgārāśca tadékam mitʰunaṃ srúkca sruváśca tadékam mitʰunámāhavanī́yaśca samícca tadékam mitʰunamā́hutiśca svāhākāráśca tadékam mitʰunámetā́ni ha vā agnihotre ṣáṇmitʰunā́ni tā́ni yá evaṃ véda mitʰunéna-mitʰunena ha prájāyate sárvābʰiḥ prájātibʰiḥ.  
bráhma vaí mr̥tyáve prajāḥ prā́yacʰat.  
tásmai brahmacāríṇameva ná prā́yacʰatsò'bravīdástu máhyamápyetásminbʰāga íti yā́meva rā́triṃ samídʰaṃ nā̀hárātā íti tásmādyāṃ rā́trim brahmacārī́ samídʰaṃ nā̀háratyā́yuṣa eva tā́mavadā́ya vasati tásmādbrahmacārī́ samídʰamā́harennedā́yuṣo'vadā́ya vasānī́ti.  
dīrgʰasattraṃ vā́ eṣa úpaiti.  
yó brahmacáryamupaíti sa yā́mupayántsamídʰamādádʰāti sā́ prāyaṇī́yā yā́ṃ snāsyantsòdayanīyā́tʰa yā ántareṇa sattryā̀ evā̀sya tā́ brāhmaṇó brahmacáryamupayán.  
caturdʰā́ bʰūtā́ni práviśati.  
agním padā́ mr̥tyúm padā̀cāryám padā̀tmányevā̀sya caturtʰaḥ pā́daḥ páriśiṣyate.  
sa yádagnáye samídʰamāhárati.  
yá evā̀syāgnau pā́dastámeva téna párikrīṇāti táṃ saṃskŕ̥tyātmándʰatte sá enamā́!viśati.  
átʰa yádātmā́naṃ daridrīkŕ̥tyevá.  
áhrīrbʰūtvā bʰíkṣate yá evā̀sya mr̥tyau pā́dastámeva téna párikrīṇāti táṃ saṃskŕ̥tyātmándʰatte sá enamā́viśati.  
átʰa yádācāryavacasáṃ karoti.  
yádācāryā̀ya kárma karóti yá evā̀syācāryè pā́dastámeva téna párikrīṇāti táṃ saṃskŕ̥tyānmándʰatte sá enamā́viśati.  
ná ha vaí snātvā́ bʰikṣeta.  
ápa ha vaí snātvā́ bʰikṣā́ṃ jayatyápa jñātīnā́maśanāyāmápa pitr̥̄ṇāṃ sá eváṃ vidvānyásyā eva bʰū́yiṣṭʰaṃ ślā́gʰeta tā́m bʰikṣetétyāhustállokyámíti sa yádyanyā́ṃ bʰikṣitávyāṃ ná vindedápi svā́mevā̀cāryajāyā́m bʰikṣetā́tʰo svā́m mātáraṃ naìnaṃ saptamyábʰikṣitā́tīyāttámeváṃ vidvā́ṃsamevaṃ cárantaṃ sárve védā ā́viśanti yátʰā ha vā́ agniḥ sámiddʰo rócata eváṃ ha vai sá snātvā́ rocate ya eváṃ vidvā́nbrahmacáryaṃ cárati.  
