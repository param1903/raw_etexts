
bʰŕ̥gurha vai vā́ruṇiḥ.  
váruṇam pitáraṃ vidyayā́timene táddʰa váruṇo vidā́ṃ cakārā́tivaí mā vidyáyā manyata íti.  
sá hovāca.  
prā́ṅ putraka vrajatāttátra yatpáśyetáddr̥ṣṭvā́ dakṣiṇā́ vrajatāttátra yatpáśyestáddr̥ṣṭvā́ pratyágvrajatāttátra yatpáśyestáddr̥ṣṭvódagvrajatāttátra yatpáśyestáddr̥ṣṭvaìtáyoḥ pū́rvayorúttaramánvavāntaradeśáṃ vrajatāttátra yatpáśyestánma ā́cakṣītʰā íti.  
sá ha táta eva prāṅ právavrāja.  
édu púruṣaiḥ púruṣānpárvāṇyeṣām parvaśáḥ saṃvráścam parvaśó vibʰájamānānidaṃ távedam maméti sá hovāca bʰīṣmám bata bʰoḥ púruṣānnvā́ etatpúruṣāḥ párvāṇyeṣāṃ saṃvráścam parvaśo vyábʰakṣatéti té hocurittʰaṃ vā́ imè'smā́namúṣmiṃlokè'sacanta tā́nvayámidámiha prátisacāmahā íti sá hovācā́stīha prā́yaścittī3rítyastī́ti kā́-ti pitā́ te vedéti.  
sá ha táta evá dakṣiṇā právavrāja.  
édu púruṣaiḥ púruṣānpárvāṇyeṣām parvaśáḥ saṃkártam parvaśó vibʰájamānānidaṃ távedam maméti sá hovāca bʰīṣmám bata bʰoḥ púruṣānnvā́ etatpúruṣāḥ parvāṇyeṣām parvaśáḥ saṃkártam parvaśo vyábʰakṣatéti té hocurittʰaṃ vā́ ime'smā́namúṣmiṃlokè'sacanta tā́nvayámidámiha prátisacāmahā íti sá hovācā́stīha prā́yaścittī3rítyastī́ti kā́-ti pitaìvá te vedéti.  
sá ha táta evá pratyaṅ právavrāja.  
édu púruṣaiḥ púruṣāṃstūṣṇīmā́sīnāṃstūṣṇīmā́sīnairadyámānāntsá hovāca bʰīṣmám bata bʰoḥ púruṣānnvā́ etatpúruṣāstūṣṇīmā́sīnāṃstūṣṇīmā́sīnā adantī́ti té hocurittʰaṃ vā́ imè'smā́namúṣmiṃlokè'sacanta tā́nvayámidámiha prátisacāmahā íti sá hovācā́stīha prā́yaścittī3rítyastī́ti kā́-ti pitaìvá te vedéti.  
sá ha táta evódaṅ právavrāja.  
édu púruṣaiḥ púruṣānākrandáyata ākrandáyadbʰiradyámānāntsá hovāca bʰīṣmám bata bʰoḥ púruṣānnvā́ etatpúruṣā ākrandáyata ākrandáyanto'dantī́ti té hocurittʰaṃ vā́ imè'smā́namú.  
sá ha táta evaìtáyoḥ pū́rvayoḥ.  
úttaramánvavāntaradeśam právavrājédu stríyau kalyāṇīṃ cā́tikalyāṇīṃ ca te ántareṇa púruṣaḥ kr̥ṣṇáḥ piṅgākṣó daṇḍápāṇistastʰau táṃ hainaṃ dr̥ṣṭvā bʰī́rviveda sa hétya sáṃviveśa táṃ ha pitòvācā́dʰīṣva svādʰyāyaṃ kásmānnú svādʰyāyaṃ nā́dʰīṣa íti sá hovāca kimádʰyeṣye na kíṃ canā̀stī́ti táddʰa váruṇo vidā́ṃ cakārā́drāgvā íti.  
sá hovāca.  
yānvai tatprā́cyāṃ diśyádrākṣīḥ púruṣaiḥ pú ruṣānpárvāṇyeṣām parvaśáḥ saṃvráścam parvaśó vibʰájamānānidaṃ távedam maméti vánaspátayo vai té abʰūvantsa yadvánaspátīnāṃ samídʰamādádʰāti téna vánaspátīnávarunddʰe téna vánaspátīnāṃ lokáṃ jayati.  
átʰa yā́netataddákṣiṇāyāṃ diśyádrākṣīḥ.  
púruṣaiḥ púruṣānpárvāṇyeṣām parvaśáḥ saṃkártam parvaśó vibʰájamānānidaṃ távedam maméti paśávo vai té abʰūvantsa yatpáyasā juhóti téna paśūnávarundʰe téna paśūnā́ṃ lokáṃ jayati.  
átʰa yā́netátpratī́cyāṃ diśyádrākṣīḥ.  
púruṣaiḥ púruṣāṃstūṣṇīmā́sīnāṃstūṣṇīmā́sīnairadyámānānóṣadʰayo vai tā́ abʰūvantsa yattŕ̥ṇenāvajyotáyati tenaúṣadʰīrávarunddʰe tenaúṣadʰīnāṃ lokáṃ jayati.  
átʰa yā́netadúdīcyāṃ diśyádrākṣīḥ.  
púruṣaiḥ púruṣānākrandáyata ākrandáyadbʰiradyámānānā́po vai tā́ abʰūvantsa yádapáḥ pratyānáyati ténāpó'varunddʰe ténāpā́ṃ lokáṃ jayati.  
átʰa yé eté.  
stríyāvádrākṣīḥ kalyāṇīṃ cā́tikalyāṇīṃ ca sā yā́ kalyāṇī sā́ śraddʰā sa yatpū́rvāmā́hutiṃ juhóti téna śraddʰāmávarunddʰe téna śraddʰā́ṃ jayatyátʰa yā́tikalyāṇī sā́śraddʰā sa yadúttarāmā́hutiṃ juhóti tenā́śraddʰāmávarunddʰe tenā́śraddʰāṃ jayati.  
átʰa yá ene só'ntareṇa púruṣaḥ.  
kr̥ṣṇáḥ piṅgākṣó daṇḍápāṇirástʰātkródʰo vai sò'bʰūtsa yátsrucyápá ānī́ya nináyati téna kródʰamávarunddʰe téna kródʰaṃ jayati sa yá eváṃ vidvā́nagnihotráṃ juhóti téna sárvaṃ jayati sárvamávarunddʰe.  
janakó ha vai vaídeho.  
brāhmaṇaírdʰāváyadbʰiḥ samā́jagāma śvetáketunāruṇeyéna sómaśuṣmeṇa sā́tyayajñinā yā́jñavalkyena tā́nhovāca katʰáṃ-katʰamagnihotráṃ juhutʰéti.  
sá hovāca.  
śvetáketurāruṇeyó gʰarmā́vevá samrāḍahamájasrau yáśasā viṣyándamānāvanyò'nyásminjuhomī́ti katʰaṃ tadítyādityo vaí gʰarmastáṃ sāyámagnaú juhomyagnirvaí gʰarmastám prātárādityé juhomī́ti kiṃ sá bʰavati yá eváṃ juhotyájasra evá śriyā yáśasā bʰavatyetáyośca devátayoḥ sā́yujyaṃ salokátāṃ jayatī́ti.  
átʰa hovāca śómaśuṣmaḥ sā́tyayajñiḥ.  
téja evá samrāḍahaṃ téjasi juhomī́ti katʰaṃ tadítyādityo vai téjastáṃ sāyámagnaú juhomyagnirvai téjastám prātárādityé juhomī́ti kiṃ sá bʰavati yá eváṃ juhotī́ti tejasvī́ yaśasvyánnādó bʰavatyetáyoścaivá devátayoḥ sā́yujyaṃ salokátāṃ jayatī́ti.  
átʰa hovāca yā́jñavalkyaḥ.  
yádahámagnímuddʰárāmyagnihotrámeva tadúdyacʰāmyādityaṃ vā́ astaṃ yántaṃ sárve devā ánuyanti té ma etámagnimúddʰr̥taṃ dr̥ṣṭvòpā́vartanté'tʰāham pā́trāṇi nirṇíjyopavā́pyāgnihotrī́ṃ dohayitvā páśyanpáśyatastarpayāmī́ti tvaṃ nédiṣṭʰaṃ yājñavalkyāgnihotrásyāmīmāṃsiṣṭʰā dʰenuśatáṃ dadāmī́ti hovāca na tvèvaìnayostvamútkrātriṃ na gátiṃ ná pratiṣṭʰāṃ na tŕ̥ptiṃ na púnarā́vr̥ttiṃ ná lokám pratyuttʰāyínamítyuktvā rátʰamāstʰā́ya pradʰāvayā́ṃ cakāra.  
té hocuḥ.  
áti vaí no'yáṃ rājanyábandʰuravādīddʰántainam brahmódyamāhváyāmahā íti sá hovāca yā́jñavalkyo brāhmaṇā vaí vayáṃ smo rājanyábandʰurasau yádyamúṃ vayaṃ jáyema kámajaiṣméti brūyāmā́tʰa yádyasā́vasmānjáyedbrāhmaṇā́nrājanyábandʰurajaiṣīdíti no brūyurmèdamā́dr̥ḍʰvamíti táddʰāsya jajñurátʰa ha yā́jñavalkyo rátʰamāstā́yānupradʰāvayā́ṃ cakāra táṃ hānvā́jagāma sá hovācāgnihotráṃ yājñavalkya véditū3mítyagnihotráṃ samrāḍíti.  
te vā́ eté.  
ā́hutī hute útkrāmataḥ té antárikṣamā́viśatasté antárikṣamevā̀havanī́yaṃ kurvā́te vāyúṃ samídʰam márīcīrevá śukrāmā́hutiṃ té antárikṣaṃ tarpayataste táta útkrāmataḥ.  
te dívamā́viśataḥ.  
te dívamevā̀havanī́yaṃ kurvā́te ādityáṃ samídʰaṃ candrámasamevá śukrāmā́hutiṃ te dívaṃ tarpayataste táta ā́vartete.  
té imāmā́viśataḥ.  
té imā́mevā̀havanī́yaṃ kurvā́te agníṃ samídʰamóṣadʰīrevá śukrāmā́hutiṃ té imā́ṃ tarpayataste táta útkrāmataḥ.  
te púruṣamā́viśataḥ.  
tásya múkʰamevā̀havanī́yaṃ kurvā́te jihvā́ṃ samídʰamánnamevá śukrāmā́hutiṃ te púruṣaṃ tarpayataḥ sa yá eváṃ vidvā́naśnā́tyagnihotrámevā̀sya hutám bʰavati te táta útkrāmataḥ.  
te stríyamā́viśataḥ.  
tásyā upástʰamevā̀havanī́yaṃ kurvā́te dʰā́rakāṃ samídʰaṃ dʰā́rakā ha vai nā́maiṣaìtáyā ha vaí prajā́patiḥ prajā́ dʰārayā́ṃ cakāra réta evá śukrāmā́hutiṃ te stríyaṃ tarpayataḥ sa yá eváṃ vidvā́nmitʰunámupaítyagnihotrámevā̀sya hutám bʰavati yastátaḥ putro jā́yate sá lokáḥ pratyuttʰāyyètádagnihotráṃ yājñavalkya nā́taḥ páramastī́ti hovāca tásmai ha yā́jñavalkyo váraṃ dadau sá hovāca kāmapraśná evá me tváyi yājñavalkyāsadíti táto brahmā́ janaká āsa.  
janakó ha vaídeho.  
bahudakṣiṇéna yajñéneje sá ha gávāṃ sahásramavarundʰánnuvācaitā́ vo brāhmaṇā yo bráhmiṣṭʰaḥ sa údajatāmíti.  
sá hovāca yā́jñavalkyo.  
'rvācīretā íti té hocustváṃ svinno yājñavalkya bráhmiṣṭʰo'sī3 íti sá hovāca námo'stu bráhmiṣṭʰāya gókāmā evá vayáṃ sma íti.  
té hocuḥ.  
kó na imám prakṣyatī́ti sá hovāca vidagdʰaḥ śā́kalyo'hamíti táṃ ha pratikʰyā́yovāca tvā́ṃ svicʰākalya brāhmaṇā́ ulmukāvakṣáyaṇamakratā3íti.  
sá hovāca káti devā yājñavalkyéti tráyaśca trī́ ca śatā tráyaśca trī́ ca sahasretyomíti hovāca kátyevá devā́ yājñavalkyéti tráyastriṃśadityomíti hovāca kátyevá devā́ yājñavalkyéti tráya ityomíti hovāca kátyevá devā́ yājñavalkyéti dvāvityomíti hovāca kátyevá devā́ yājñavalkyetyádʰyardʰa ityomíti hovāca kátyevá devā́ yājñavalkyetyéka ityomíti hovāca katame te tráyaśca trī́ ca śatā tráyaśca trī́ ca sahasréti.  
sá hovāca.  
mahimā́na evaìṣāmete tráyastriṃśattvèvá devā íti katame te tráyastriṃśadítyaṣṭau vásava ékādaśa rudrā dvā́daśādityāsta ékatriṃśadíndraścaivá prajā́patiśca trayastrṃśāvíti.  
katame vásava íti.  
agníśca pr̥tʰivī́ ca vāyúścāntárikṣaṃ cādityáśca dyaúśca candrámāśca nákṣatrāṇi caite vásava ete hī̀daṃ sárvaṃ vāsáyante te yádidaṃ sárvaṃ vāsáyante tásmādvásava íti.  
katamé rudrā íti.  
dáśeme púruṣe prāṇā́ ātmaìkādaśasté yadā̀smānmártyācʰárīrādutkrā́mantyátʰa rodayanti tadyádrodáyanti tásmādrudrā íti.  
katamá ādityā íti.  
dvā́daśa mā́sāḥ saṃvatsarásyaitá ādityā́ ete hī̀daṃ sárvamādádānā yánti te yádidaṃ sárvamādádānā yánti tásmādādityā íti.  
katama índraḥ katamáḥ prajā́patiríti.  
stanayitnúrevéndro yajñáḥ prajā́patiríti katamá stanayitnurítyaśániríti katamó yajña íti paśáva íti.  
katame te tráyo devā íti.  
imá eva tráyo lokā́ eṣu hī̀me sárve devā íti katamau tau dvaú devāvityánnaṃ caivá prāṇaścéti katamó'dʰyardʰa íti yò'yam pávata íti katama éko deva íti prāṇa íti.  
sá hovāca.  
anatipraśnyā́m mā devátāmátyaprākṣīḥ purètitʰyaí mariṣyasi na té'stʰīni caná gr̥hānprā́psyantī́ti sá ha tátʰaivá mamāra tásya hā́pyanyanmányamānāḥ parimoṣiṇó'stʰīnyápajahrustásmānnòpavādī́ syāduta hyèvaṃvitpáro bʰávati.  
