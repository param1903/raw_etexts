
uddā́lako hā́ruṇiḥ.  
udīcyā́nvr̥tó dʰāvayā́ṃ cakāra tásya niṣká upā́hita āsaitáddʰa sma vai tatpū́rveṣāṃ vr̥tā́nāṃ dʰāváyatāmekadʰanámupā́hitam bʰavatyupavalhā́ya bíbʰyatāṃ tā́nhodīcyā́nām brāhmaṇānbʰī́rviveda.  
kaúrupañcālo vā́ ayám brahmā́ brahmaputráḥ.  
yadvaí no'yamárdʰaṃ ná paryādádīta hántainam brahmódyamāhváyāmahā íti kéna vīreṇéti svaidāyanenéti śaúnako ha svaidāyaná āsa.  
té hocuḥ.  
svaídāyana tváyā vīréṇemám pratisáṃyatāmahā íti sá hovācopā́tra kʰalu rámatāhaṃ nvènaṃ vedānī́ti táṃ hābʰiprápede táṃ hābʰiprápannamabʰyùvāda svaídāyanā3 íti hó3 gautamasya putretī́taraḥ prátiśuśrāva táṃ ha táta eva práṣṭuṃ dadʰre.  
sa vaí gautamasya putra vr̥to jánaṃ dʰāvayet.  
yó darśapūrṇamāsáyoraṣṭaú purástādā́jyabʰāgānvidyātpáñca madʰyató havírbʰāgānṣáṭ prājāpatyānaṣṭā́ upáriṣṭādā́jyabʰāgān.  
sa vaí gautamasya putra vr̥to jánaṃ dʰāvayet.  
yastáddarśapūrṇamāsáyorvidyādyásmādimā́ḥ prajā́ adántakā jāyante yásmādāsāṃ jā́yante yásmādāsām prabʰidyánte yásmādāsāṃ saṃstíṣṭʰante yásmādāsām púnaruttame váyasi sárva evá prabʰidyánte yásmādádʰara evā̀gre jā́yante'tʰóttare yásmādáṇīyāṃsa evā́dʰare prátʰīyāṃsa úttare yásmāddáṃṣṭrā várṣīyāṃso yásmātsamā́ eva jámbʰyāḥ.  
sa vaí gautamasya putra vr̥to jánaṃ dʰāvayet.  
yastáddarśapūrṇamāsáyorvidyādyásmādimā́ḥ prajā́ lomaśā jāyante yásmādāsām púnariva śmáśrūṇyaúpapakṣyāṇi dúrbīriṇāni jā́yante yásmācʰīrṣáṇyevā́gre palito bʰávatyátʰa púnaruttame váyasi sárva evá palitó bʰavati.  
sa vaí gautamasya putra vr̥to jánaṃ dʰāvayet.  
yastáddarśapūrṇamāsáyorvidyādyásmātkumārásya rétaḥ siktaṃ ná sambʰávati yásmādasya madʰyame váyasi sambʰávati yásmādasya púnaruttame váyasi ná sambʰávati.  
yó gāyatrīṃ háriṇīm.  
jyótiṣpakṣāṃ yájamānaṃ svargáṃ lokámabʰiváhantīṃ vidyādíti tásmai ha niṣkam prádadāvanūcānáḥ svaidāyanāsi suvárṇaṃ vāvá suvarṇavíde dadatī́ti táṃ hopagúhya níścakrāma táṃ ha papracʰuḥ kímivaiṣá gautamásya putrò'bʰūdíti.  
sá hovāca.  
yátʰā brahmā́ brahmaputró mūrdʰā̀sya vípatedyá enamupaválhetéti té ha táta evá vipréyustáṃ ha táta evá samítprāṇiḥ práticakram úpa tvāyānī́ti kímadʰyeṣyámāṇa íti yā́nevá mā praśnānáprākṣīstā́nevá me víbrūhī́ti sá hovācā́nupetāyaivá ta enānbravāṇī́ti.  
tásmā u haitáduvāca.  
dvā́vāgʰārau páñca prayājā́ āgneya ā́jyabʰāgo'ṣṭamá etè'ṣṭaú purástādā́jyabʰāgāḥ saumya ā́jyabʰāgo havírbʰāgāṇām pratʰamó havirhi sóma āgneyáḥ puroḍā́śo'gnīṣomī́ya upāṃśuyājò'gnīṣomī́yaḥ puroḍā́śo'gníḥ sviṣṭakŕ̥dete páñca madʰyató havírbʰāgāḥ.  
prāśitraṃ céḍā ca.  
yáccāgnī́dʰa ādádʰāti brahmabʰāgó yajamānabʰāgò'nvāhā́rya ete ṣáṭ prājāpatyāstráyo'nuyājā́ścatvā́raḥ patnīsaṃyājā́ḥ samiṣṭayajúraṣṭamámetè'ṣṭā upáriṣṭādā́jyabʰāgāḥ.  
átʰa yádapuro'nuvākyákāḥ prayājā bʰávanti.  
tásmādimā́ḥ prajā́ adántakā jāyanté'tʰa yátpuro'nuvākyávanti havī́ṃṣi bʰavanti tásmādāsāṃ jāyanté'tʰa yádapuro'nuvākyákā anuyājā bʰávanti tásmādāsām prábʰidyanté'tʰa yátpuro'nuvākyávantaḥ patnīsaṃyājā bʰávanti tásmādāsāṃ sáṃtiṣṭʰanté'tʰa yádapuro'nuvākyákaṃ samiṣṭayajurbʰávati tásmādāsām púnaruttame váyasi sárva eva prábʰidyante.  
átʰa yádanuvākyā̀manū́cya.  
yājyáyā yájati tásmādádʰara evā́gre jā́yante'tʰóttaré'tʰa yádgāyatrī́manū́cya triṣṭúbʰā yájati tásmādáṇīyāṃsa evā́dʰare prátʰīyāṃsa úttaré'tʰa yatprā́ñcāvāgʰārā́vāgʰāráyati tásmāddáṃṣṭrā várṣīyāṃsó'tʰa yatsácʰandasāvevá saṃyājyè bʰávatastásmātsamā́ eva jámbʰyāḥ.  
átʰa yádbarhí str̥ṇā́ti.  
tásmādimāḥ prajā́ lomaśā́ jāyanté'tʰa yatpúnariva prastaráṃ str̥ṇā́ti tásmādāsām púnariva śmáśrūṇyaúpapakṣyāṇi dúrbīriṇāni jāyanté'tʰa yatkévalamevā́gre prastarámanuprahárati tásmācʰīrṣáṇyevā́gre palitó bʰavatyátʰa yatsárvamevá barhíranupraharáti tásmātpúnaruttame váyasi sárva eva palitó bʰavati.  
átʰa yadā́jyahaviṣaḥ prayājā bʰávanti.  
tásmātkumārásya rétaḥ siktaṃ na sámbʰavatyudakámivaivá bʰavatyudakámiva hyā́jyamátʰa yanmádʰye yajñásya dadʰnā́ puroḍā́śenéti yajanti tásmādasya madʰyame váyasi sámbʰavati drapsī̀vaivá bʰavati drapsī̀va hi retó'tʰa yadā́jyahaviṣa evā̀nuyājā bʰávanti tásmādasya púnaruttame váyasi na sámbʰavatyudakámivaivá bʰavatyudakámiva hyā́jyam.  
védirevá gāyatrī́.  
tásyai yè'ṣṭaú purástādā́jyabʰāgāḥ sa dákṣiṇaḥ pakṣo yè'ṣṭā́ upáriṣṭādā́jyabʰāgāḥ sa úttaraḥ pakṣaḥ saìṣā́ gāyatrī háriṇī jyótiṣpakṣā yájamānaṃ svargáṃ lokámabʰívahati yá evámetadvéda.  
atʰā́taḥ srucórādā́nasya.  
táddʰaitadéke kúśalā mányamānā dakṣiṇénaivá juhū́mādádate savyénopabʰŕ̥taṃ na tátʰā kuryādyó hainaṃ tátra brūyā́tpratipratiṃ nvā́ ayámadʰvaryuryájamānasya dviṣántam bʰrā́tr̥vyamakatpratyudyāmínamítīśvaró ha tátʰaivá syāt.  
ittʰámevá kuryāt.  
ubʰā́bʰyāmevá prāṇíbʰyāṃ juhū́m parigŕ̥hyopabʰŕ̥tyadʰinídadʰyāttásya nòpamīmāṃsā̀sti tátpaśavyámāyuṣyáṃ te ásaṃśiñjayannā́dadīta yátsaṃśiñjáyedáyogakṣemo yájamānamr̥cʰettásmādásaṃśiñjayannā́dadīta.  
atʰā́to'tikrámaṇasya.  
vájreṇa ha vā́ anyò'dʰvaryuryájamānasya paśūnvídʰamati vájreṇa hāsmā anyá upasámūhatyeṣá ha vā́ adʰvaryurvájreṇa yájamānasya paśūnvídʰamati yá āśrāvayiṣyándakṣiṇénātikrā́mati savyénāśrāvyā́tʰa hāsmā eṣá upasámūhati yá āśrāvayiṣyántsavyénātikrā́mati dakṣiṇénāśrā́vyaiṣá hāsmā upasámūhati.  
atʰā́to dʰā́raṇasya.  
táddʰaitadéke kúśalā mányamānāḥ pragŕ̥hya bāhū srúcau dʰārayanti na tátʰā kuryādyó hainaṃ tátra brūyācʰū́lau nvā ayámadʰvaryúrbāhū́ akr̥ta śū́labāhurbʰaviṣyatī́tīśvaró ha tátʰaivá syādátʰa haiṣá madʰyamáḥ prāṇastásmādu támupanyácyevaivá dʰārayet.  
atʰā́ta āśrā́vaṇasya.  
ṣáḍu vā ā́śrāvitāni nyáktiryágūrdʰváṃ kr̥paṇám bahíḥśryantáḥśri.  
etáddʰa vai nyák.  
yò'yámuccaírādā́ya śanaírnidádʰāti sa yámicʰetpā́pīyāntsyādíti tásyoccairādā́ya śanairnídadʰyātténa sa pā́pīyānbʰavati.  
átʰa haitáttiryak.  
yò'yaṃ yā́vataivā̀datte tā́vatā nidádʰāti sa yámicʰennaìva śréyāntsyānna pā́pīyāníti tásya yā́vataivā̀dádīta tā́vatā nídadʰyātténa sa naìva śréyānna pā́pīyānbʰavati.  
átʰa haitádūrdʰvám.  
yò'yáṃ śanaírādā́yoccaírnidádʰāti sa yámicʰecʰréyāntsyādíti tásya śanaírādā́yoccairnídadʰyātténa sa śréyānbʰavati.  
átʰa haitátkr̥paṇam.  
yò'yámaṇú dīrgʰámasvarámāśrāváyati yó hainaṃ tátra brūyā́tkr̥paṇaṃ nvā́ ayámadʰvaryuryájamānamakaddviṣato bʰrā́tr̥vyasyopāvasāyínamítīśvaró ha tátʰaivá syāt.  
átʰa haitádbahíḥśri.  
yò'yámapavyādāyaúṣṭʰā uccaírasvarámāśrāváyati śrīrvai sváro bāhyatá eva tacʰríyaṃ dʰatte'śanā́yuko bʰavati.  
átʰa haitádantáḥśri.  
yò'yáṃ saṃdʰāyaúṣṭʰā uccaiḥ sváravadāśrāváyati śrīrvai sváro'ntaratá eva tacʰríyaṃ dʰatte'nnādó bʰavati.  
sa vaí mandrámivórasi.  
parāstábʰyobʰayátobārhatamuccaírantato nídadʰyāttásya nòpamīmāṃsā̀sti tátpaśavyámāyuṣyám.  
atʰā́to hómasya.  
táddʰaitadéke kúśalā mányamānāḥ prā́cīṃ srúcamupāvahŕ̥tya hutvā́ paryāhŕ̥tyopabʰŕ̥tyadʰinídadʰati na tátʰā kuryādyó hainaṃ tátra brūyā́danuyúvaṃ nvā́ ayámadʰvaryuryájamānamakaddviṣato bʰrā́tr̥vyasyānvavasāyínamítīśvaró ha tátʰaivá syāt.  
pārśvatá u haíke.  
srucamupāvahŕ̥tya hutvā́ paryāhŕ̥tyopabʰŕ̥tyadʰinídadʰati na tátʰā kuryādyó hainaṃ tátra brūyādatīrtʰena nvā́ ayámadʰvaryurā́hutīḥ prā́rautsītsáṃ vā śariṣyáte gʰúṇirvā bʰaviṣyatī́tīśvaró ha tátʰaivá syāt.  
ittʰámevá kuryāt.  
prā́cīmeva srúcamupāvahŕ̥tya hutvā ténaivā̀dʰihŕ̥tyopabʰŕ̥tyadʰinídadʰyāttásya nòpamīmāṃsā̀sti tátpaśavyámāyuṣyám.  
prádagdʰāhutirha vā́ anyò'dʰvaryúḥ.  
ā́hutīrhānyaḥ sáṃtarpayatyeṣá ha vai prádagdʰāhutiradʰvayuryò'yamā́jyaṃ hutvā̀vadā́nāni juhótyetáṃ ha vai tadádr̥śyamānā vā́gabʰyùvāda prádagdʰāhutirnvā́ ayámadʰvaryurityátʰa hainā eṣa sáṃtarpayati yò'yamā́jyaṃ hutvā̀vadā́nāni juhotyátʰa púnarantata ā́jyenābʰíjuhotyeṣá haināḥ sáṃtarpayati tā́sāṃ sáṃtr̥ptānāṃ devā́ hiraṇmáyāṃścamasā́npūrayante.  
tádu hovāca yā́jñavalkyaḥ.  
yadvā́ upastī́ryāvadā́yābʰigʰāráyati tádevaìnāḥ sáṃtarpayati tā́sāṃ sáṃtr̥ptānāṃ devā́ hiraṇmáyāṃścamasā́npūrayanté'yastʰūṇagr̥hapatīnāṃ vaí śaulbāyanò'dʰvaryúrāsa.  
sá hovāca.  
idamáhedáṃ sattráṃ kr̥śápaśválpājyamatʰāyáṃ gr̥hápatirasmī́ti manyata íti.  
sá hovāca.  
ádʰvaryavā vaí no'krukṣa ete vai te srúcau ye tváṃ saṃvatsaraṃ nā́śaka ā́dātuṃ yadvaí tvāhámetáyoranuśiṣyām prá prajáyā paśúbʰirjā́yetʰā abʰí svargáṃ lokáṃ vaheríti.  
sá hovāca.  
úpa tvāyānī́ti sá hovācā́tra vāva kʰálvarhasi yó naḥ saṃvatsarè'dʰvaryurábʰūránupetāyaivá ta etádbravāṇī́ti tásmā u haitádevá srucórādā́namuvāca yádetadvyā́kʰyām tásmādevaṃvídamevā̀dʰvaryúṃ kurvītanā́nevaṃvidam.  
prajā́patirvaí prajā́ḥ sr̥jámāno'tapyata.  
tásmācʰrāntā́ttapānācʰrīrúdakrāmatsā dī́pyamānā bʰrā́jamānā lelāyántyatiṣṭʰatāṃ dī́pyamānām bʰrā́jamānāṃ lelāyántīṃ devā́ abʰyádʰyāyan.  
té prajā́patimabruvan.  
hánāmemāmèdámasyā dadāmahā íti sá hovāca strī vā́ eṣā yacʰrīrna vai stríyaṃ gʰnantyuta tvā́ asyā jī́vantyā evā́dadata íti.  
tásyā agnírannā́dyamā́datta.  
sómo rājyaṃ váruṇaḥ sā́mrājyam mitráḥ kṣatramíndro bálam bŕ̥haspátirbrahmavarcasáṃ savitā́ rāṣṭrám pūṣā bʰágaṃ sárasvatī púṣṭiṃ tváṣṭā rūpā́ṇi.  
sā́ prajā́patimabravīt.  
ā vaí ma idámadiṣatéti sá hovāca yajñénainānpúnaryācasveti.  
saitāṃ dáśahaviṣamíṣṭimapaśyat.  
āgneyámaṣṭā́kapālam puroḍā́śaṃ saumyáṃ carúṃ vāruṇaṃ dáśakapālam puroḍā́śam maitráṃ carúmaindramékādaśakapālam puroḍā́śam bārhaspatyáṃ carúṃ sāvitraṃ dvā́daśakapālaṃ vāṣṭā́kapālaṃ vā puroḍā́śam pauṣṇáṃ carúṃ sārasvatáṃ carúṃ tvāṣṭraṃ dáśakapālam puroḍā́śam.  
tā́netáyānuvākyáyā́nvavadat.  
agniḥ sómo váruṇo mitra índro bŕ̥haspátiḥ savitā yáḥ sahasrī pūṣā́ no góbʰirávasā sárasvatī tváṣṭā rūpā́ṇi sámanaktu yajñairíti té pratyúpātiṣṭʰanta.  
tā́netáyā yājyáyā.  
parástātpratilomam prátyaittváṣṭā rūpā́ṇi dádatī sárasvatī pūṣā bʰágaṃ savitā́ me dadātu.  
bŕ̥haspátirdádadíndro bálam me mitráṃ kṣatraṃ váruṇaḥ sómo agniríti te púnardā́nāyādʰriyanta.  
saitā́nupahomā́napaśyat.  
agnírannādó'nnapatirannā́dyamasmínyaj ñe máyi dadʰātu svāhetyā́hutimevā̀dā́yāgnírudákrāmatpúnarasyā annā́dyamadadāt.  
sómo rā́jā rā́japatiḥ.  
rājyámasmínyajñe máyi dadʰātu svāhetyā́hutimevā̀dā́ya sóma udákrāmatpúnarasyai rājyámadadāt.  
váruṇaḥ samrā́ṭ samrā́ṭpatiḥ.  
sā́mrājyamasmínyajñe máyi dadʰātu svāhetyā́hutimevā̀dā́ya váruṇa udákrāmatpúnarasyai sā́mrājyamadadāt.  
mitráḥ kṣatráṃ kṣatrápatiḥ.  
kṣatrámasmínyajñe máyi dadʰātu svāhetyā́hutimevā̀dā́ya mitrá! udákrāmatpúnarasyai kṣatrámadadāt.  
índro bálam bálapatiḥ.  
bálamasmínyajñe máyi dadʰātu svāhetyā́hutimevā̀dāyéndra udákrāmatpúnarasyai bálamadadāt.  
bŕ̥haspátirbráhma bráhaspatiḥ.  
brahmavarcasámasmínyajñe máyi dadʰātu svāhetyā́hutimevā̀dā́ya bŕ̥haspátirudákrāmatpúnarasyai brahmavarcasámadadāt.  
savitā́ rāṣṭráṃ rāṣṭrápatiḥ.  
rāṣṭrámasmínyajñe máyi dadʰātu svāhetyā́hutimevā̀dā́ya savitòdákrāmatpúnarasyai rāṣṭrámadadāt.  
pūṣā bʰágam bʰágapatiḥ.  
bʰágamasmínyajñe máyi dadʰā́tu svāhetyā́hutimevādā́ya pūṣòdákrāmatpúnarasyai bʰágamadadāt.  
sárasvatī púṣṭim púṣṭipatiḥ.  
púṣṭimasmínyajñe máyi dadʰātu svāhetyā́hutimevā̀dā́ya sárasvatyúdakrāmatpúnarasyai púṣṭimadadāt.  
tváṣṭā rūpā́ṇāṃ rūpakŕ̥drūpápatiḥ.  
rūpéṇa paśū́nasmínyajñe máyi dadʰātu svāhetyā́hutimevā̀dā́ya tváṣṭodákrāmatpúnarasyai rūpéṇa paśū́nadadātśa dákṣiṇā daśaṃdaśínī virāṭ śrī́rvirā́ṭ śriyā́ṃ haśa dákṣiṇā daśaṃdaśínī virāṭ śrī́rvirā́ṭ śriyā́ṃ ha.  
tā vā́ etā́ḥ.  
dáśa devátā dáśa havī́ṃṣi daśā́hutayo dáitádvirā́jyannā́dye prátitiṣṭʰati.  
tásyai páñcadaśa sāmidʰenyò bʰavanti.  
upāṃśú devátā yajati páñca prayājā bʰávanti tráyo'nuyājā ékaṃ samiṣṭayajuḥ púṣṭimantāvā́jyabʰāgāvagnínā rayímaśnavatpóṣamevá divé-dive yaśásaṃ vīrávattamam.  
gayaspʰā́no amīvahā́ vasuvítpuṣṭivárdʰanaḥ.  
sumitráḥ soma no bʰavéti.  
sahásravatyau saṃyājyè nū́ no rāsva sahásravattokávatpúṣṭimadvásu.  
dyumádagne suvī́ryaṃ várṣiṣṭʰamánupakṣitam.  
utá no bráhmannaviṣa uktʰéṣu devahū́tamaḥ.  
śáṃ naḥ śocā marúdvr̥dʰó'gné sahasrasā́tama íti.  
tā́ṃ haitāṃ gótamo rāhūgaṇáḥ.  
vidā́ṃ cakāra sā́ ha janakaṃ vaídeham pratyútsasāda tā́ṃ hāṅgijídbrāhmaṇeṣvánviyeṣa tā́mu ha yā́jñavalkye viveda sá hovāca sahásram bʰo yājñavalkya dadno yásminvayaṃ tváyi mitravindā́manvávidāméti vindáte mitráṃ rāṣṭrámasya bʰavatyápa punarmr̥tyúṃ jayati sárvamā́yureti yá eváṃ vidvā́netayéṣṭyā́ yájate yó vaitádevaṃ véda.  
atʰā́to havíṣaḥ sámr̥ddʰiḥ.  
ṣáḍḍʰa vai bráhmaṇo dvā́ro'gnírvāyurā́paścandrámā vidyúdādityáḥ.  
sa ya úpadagdʰena havíṣā yájate.  
agnínā ha sa bráhmaṇo dvā́reṇa prátipadyate sò'gnínā bráhmaṇo dvā́reṇa pratipádya bráhmaṇaḥ sā́yujyaṃ salokátāṃ jayati.  
átʰa yo vípatitena havíṣā yájate.  
vāyúnā ha sa bráhmaṇo dvā́reṇa prátipadyate sá vāyúnā bráhmaṇo dvā́reṇa pratipádya bráhmaṇaḥ sā́yujyaṃ salokátāṃ jayati.  
átʰa yó'śr̥tena havíṣā yájate.  
adbʰírhi sa bráhmaṇo dvā́reṇa prátipadyate sò'dbʰírbráhmaṇo dvā́reṇa pratipá.  
átʰa ya úparaktena havíṣā yájate.  
candrámasā ha sa bráhmaṇo dvā́reṇa prátipadyate sá candrámasā bráhmaṇo dvā́reṇa pratipá.  
átʰa yo lóhitena havíṣā yájate.  
vidyútā ha sa bráhmaṇo dvā́reṇa prátipadyate sá vidyútā bráhmaṇo dvā́reṇa pratipá.  
átʰa yaḥ súśr̥tena havíṣā yájate.  
ādityéna ha sa bráhmaṇo dvā́reṇa prátipadyate sá ādityéna bráhmaṇo dvā́reṇa pratipádya bráhmaṇaḥ sā́yujyaṃ salokátāṃ jayati saìṣā́ havíṣaḥ sámr̥ddʰiḥ sa yó haivámetā́ṃ havíṣaḥ sámr̥ddʰiṃ véda sarvásamr̥ddʰena haivā̀sya havíṣeṣṭám bʰavati.  
atʰā́to yajñásya sámr̥ddʰiḥ.  
yadvaí yajñásya nyū̀nam prajánanamasya tadátʰa yadátiriktam paśavyámasya tadátʰa yátsaṃkásukaṃ śriyā́ asya tadátʰa yatsámpannaṃ svargyámasya tát.  
sa yádi mányeta.  
nyū̀nam me yajñè'bʰūdíti prajánanam ma etatprájaniṣya ítyeva tadúpāsīta.  
átʰa yádi mányeta.  
átiriktam me yajñè'bʰūdíti paśavyám ma etátpaśumā́nbʰaviṣyāmī́tyeva tadúpāsīta.  
átʰa yádi mányeta.  
saṃkásukam me yajñè'bʰūdíti śriyaí ma etadā́ mā śrīstéjasā yáśasā brahmavarcaséna párivr̥tā gamiṣyatī́tyeva tadúpāsīta.  
átʰa yádi mányeta.  
sámpannam me yajñè'bʰūdíti svargyám ma etátsvargáloko bʰaviṣyāmī́tyeva tadúpāsīta saìṣā́ yajñásya sámr̥ddʰiḥ sa yó haivámetā́ṃ yajñásya sámr̥ddʰiṃ véda sarvásamr̥ddʰena haivā̀sya yajñéneṣṭám bʰavati.  
