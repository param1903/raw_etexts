
sa vaí tr̥tīyé'han.  
ṣaṣṭʰé vā dvādaśé vā pravargyopasádau samásya pravárgyamútsādayatyútsannamiva hī̀daṃ śírastadyádetámabʰíto bʰávati tatsárvaṃ samādāyā́greṇa śā́lāmantarvedyùpasamā́yanti.  
atʰā́gnīdʰraḥ.  
āhavanī́ye trī́ñcʰālākānúpakalpayate téṣāmékamujjvaláyya mukʰadagʰné dʰāráyamāṇo juhoti yajñásya śīrṣacʰinnásya śugúdakrāmatsèmā́ṃlokānā́viśattáyaivaìnametácʰucā sámardʰayati kr̥tsnáṃ karoti.  
átʰa yánmukʰadagʰné.  
upárīva vai tadyánmukʰadagʰnámupárīva tadyádasaú lokastadyā̀múṃ lokaṃ śugā́viśattáyaivaìnametácʰucā sámardʰayati kr̥tsnáṃ karoti.  
yā́ te gʰarma divyā śugíti.  
yaivá divyā śugyā́ gāyatryā́ṃhavirdʰā́na íti yaìvá gāyatryā́ṃ havirdʰā́ne sā́ ta ā́pyāyatāṃ níṣṭyāyatāṃ tásyai te svāhéti nā́tra tiróhitamivāsti.  
átʰa dvitī́yamujjvaláyya.  
nābʰidagʰné dʰāráyamāṇo juhoti mádʰyamiva vai tadyánnābʰidagʰnaṃ mádʰyamivāntarikṣalokastadyā̀ntarikṣalokaṃ śugā́viśattáyaivaìnametácʰucā sámardʰayati kr̥tsnáṃ karoti.  
yā́te gʰarmāntárikṣe śugíti.  
yaivā̀ntárikṣe śugyā́ triṣṭubʰyā́gnīdʰra íti yaìvá triṣṭubʰyā́gnīdʰre sā́ ta ā́pyāyatāṃ níṣṭyāyatāṃ tásyai te svāhéti nā́tra tiróhitamivāsti.  
átʰa tr̥tī́yamabʰyādʰā́ya.  
tásminnā́sīno juhotyadʰá-iva vai tadyadā́sīno'dʰá-iva tadyádayáṃ lokastadyèmáṃ lokaṃ śugā́viśattáyaivaìnametácʰucā sámardʰayati kr̥tsnáṃ karoti.  
yā́ te gʰarma pr̥tʰivyāṃ śugíti.  
yaivá pr̥tʰivyāṃ śugyā jágatyāṃ sadasyéti yaìva jágatyāṃ sadasyā̀ sā́ táā́pyāyatāṃ níṣṭyāyatāṃ tásyai te svāhéti nā́tra tiróhitamivāsti.  
átʰopaníṣkrāmati.  
kṣatrásya tvā paraspāyétyetadvai daívaṃ kṣatraṃ yá eṣa tápatyasyá tvā mānuṣásya kṣatrásya paraspatvāyétyevaìtádāha bráhmaṇastanvám pāhī́ti bráhmaṇa ātmā́naṃ gopāyétyevaìtádāha víśastvā dʰármaṇā vayamíti yajño vai víḍyajñásya tvā́riṣṭyā ítyevaìtádāmā́nukrāmāma suvitā́ya návyasa íti yajñásya tvā́riṣṭyā áhvalāyā ítyevaìtádāha.  
átʰāha sā́ma gāyéti.  
sā́ma brūhī́ti vā gāyéti tvèvá brūyādgā́yanti hi sā́ma tadyatsā́ma gā́yati nédimā́nbahirdʰā́ yajñācʰárīrānnāṣṭrā rákṣāṃsi hinásanníti sā́ma hí nāṣṭrā́ṇāṃ rákṣasāmapahantā.  
āgneyyā́ṃ gāyati.  
agnirhi rákṣasāmapahantā́ticʰandasi gāyatyeṣā vai sárvāṇi cʰándāṃsi yadavticʰandāstásmādáticʰandasi gāyati.  
sá gāyati.  
agníṣṭapati prátidahatyahā́vo'hā́va íti tánnāṣṭrā vai tadrákṣāṃsyató'pahanti.  
ta údañco níṣkrāmanti.  
jagʰánena cā́tvālamágreṇā́gnīdʰrameṣā hí yajñásya dvāḥ sa yásyāṃ tato diśyā́po bʰávanti tádyanti.  
tam vaí pariṣyanda útsādayet.  
tapto vā eṣá śuśucānó bʰavati taṃ yádasyā́mutsādáyedimā́masya śúgr̥cʰedyádapsū̀tsādáyedapò'sya śúgr̥cʰedátʰa yátpariṣyandá utsādáyati tátʰo ha naìvāpó hinásti nèmāṃ yadáhāpsu na prā́syati ténāpo ná hinastyátʰa yátsamantamāpaḥ pariyánti śā́ntirvā ā́pasténo imāṃ ná hinasti tásmātpariṣyanda útsādayet.  
uttaravedau tvèvótsādayet.  
yajño vā́ uttaravediḥ śiraḥ pravárgyo yajñá evátacʰíraḥ prátidadʰāti.  
uttaranābʰyā sáṃspr̥ṣṭam.  
pratʰamám pravárgyamútsādayati vāgvā́ uttaranābʰiḥ śíraḥ pravárgyaḥ śīrṣaṃstadvā́caṃ dadʰāti.  
cátuḥsraktiríti.  
eṣa vai cátuḥsraktiryá eṣa tápati díśo hyètásya sraktáyastásmādāha cátuḥsraktiríti.  
nā́bʰirr̥tásya saprátʰā íti.  
satyam vā́ r̥taṃ satyásya nā́bʰiḥ saprátʰā ítyevaìtádāha sá no viśvā́yuḥ saprátʰā íti sá naḥ sarvā́yuḥ saprátʰā ítyevaìtádāha.  
ápa dvéṣo ápa hvára íti.  
nā́tra tiróhitamivāstyanyávratasya saścimétyanyadvā́ etásya vratámanyánmanuṣyā̀ṇāṃ tásmādāhānyávratasya saścimétyevamítarau prā́ñcau táttrivŕ̥ttrivr̥ddʰī̀daṃ śíraḥ.  
purástādupaśayām mŕ̥dam.  
māṃsámevā̀sminnetáddadʰāti tádabʰítaḥ parīśāsaú bāhū́ evā̀sminnetáddadʰātyabʰítaḥ páre rauhiṇahávanyau srúcau hástāvevā̀sminnetáddadʰāti.  
uttarató'bʰrim.  
taddʰi tásyā āyátanaṃ dakṣiṇatáḥ samrāḍāsandīṃ taddʰi tásyā āyátanamuttaratáḥ kr̥ṣṇājinaṃ taddʰi tásyāyátanaṃ sarváto dʰavítrāṇi prāṇā vaí dʰavitrāṇi prāṇā́nevā̀sminnetáddadʰāti trī́ṇi bʰavanti tráyo vaí prāṇā́ḥ pr:ṇá udānó vyānastā́nevā̀sminnetáddadʰāti.  
átʰaitádrajjusandānám.  
upayámanyāmādʰā́ya paścātprā́cīmā́sādayatyudáramevā̀sminnetáddadʰāti tádabʰítaḥ pínvane āṇḍā́vevā̀sminnetáddadʰātyāṇḍā́bʰyāṃ hi vŕ̥ṣā pínvate paścā́tstʰūṇāmayūkʰámūrū́ evā̀sminnetáddadʰāti paścā́drauhiṇakapāle jā́nunī evā̀sminnetáddadʰāti te yadékakapāle bʰávata ékakapāle iva hī̀me jā́nunī paścāddʰŕ̥ṣṭī pā́dāvevā̀sminnetáddadʰāti pā́dābʰyāṃ hi dʰŕ̥ṣṭam praháratyuttarataḥ kʰárau pracaraṇī́yau taddʰi táyorāyátanaṃ dakṣiṇató mārjālī́yaṃ taddʰi tásyāyátanam.  
átʰāsminpáya ā́nayati.  
gʰármaitátte púrīṣamityánnam vai púrīṣamánnamevā̀sminnetáddadʰāti téna várdʰasva cā́ ca pyāyasvéti nā́tra tiróhitamivāsti vardʰiṣīmáhi ca vayamā́ ca pyāsiṣīmahī́tyāśíṣamevaìtadā́śāste.  
sa vai na sárvamivā́nayet.  
nedyájamānātpárāgánnamásadítyardʰám vā bʰū́yo vā páriṣinaṣṭi tásminnaparāhṇe yájamānāya vratámabʰyutsícya práyacʰati tadyájamāna evaìtádannā́dyaṃ dadʰāti tátʰo ha yájamānānna párāgánnam bʰavati.  
átʰainamadbʰiḥ páriṣiñcati.  
śā́ntirvā ā́paḥ śamáyatyevaìnametátsarvátaḥ páriṣiñcati sarváta evaìnametácʰamayati triṣkŕ̥tvaḥ páriṣiñcati trivr̥ddʰí yajñaḥ.  
átʰāha vārṣāharaṃ sā́ma gāyáti.  
eṣa vai vŕ̥ṣā háriryá eṣa tápatyeṣá u pravárgyastádetámevaìtátprīṇāti tásmādāha vārṣāharaṃ sā́ma gāyati.  
átʰa cā́tvāle mārjayante.  
sumitriyā́ na ā́pa óṣadʰayaḥ santvítyañjalínāpa úpācati vájro vā ā́po vájreṇaivaìtánmitradʰéyaṃ kurute durmitriyāstásmai santu yò'smāndvéṣṭi yáṃ ca vayáṃ dviṣma íti yā́masya díśaṃ dvéṣyaḥ syāttāṃ díśaṃ párāsiñcetténaiva tam párābʰāvayati.  
átʰa prā́ṅivódaṅṅútkrāmati.  
údvayaṃ támasaspárīti pāpmā vai támaḥ pāpmā́nameva tamó'pahate sváḥ páśyanta uttaramítyayam vaí lokò'dbʰya úttaro'smínnevá loke prátitiṣṭʰati deváṃ devatrā sū́ryamáganma jyótiruttamamíti svargo vaí lokaḥ sū́ryo jyótiruttamáṃ svargá evá lokè'ntataḥ prátitiṣṭʰatyánapekṣamétyāhavanī́ye samídʰamabʰyā́dadʰāti samídasi téjo'si téjo máyi dʰehī́tyāśíṣamevaìtadā́śāste.  
átʰa prásute dadʰigʰarméṇa caranti.  
yajño vai sómaḥ śíraḥ pravárgyo yajñá evaìtacʰíraḥ prátidadʰāti mā́dʰyandine sávana etadvā índrasya níṣkevalyaṃ sávanaṃ yanmā́dʰyandinaṃ sávanaṃ svá evaìnametádbʰāgé prīṇāti stute mā́dʰyandine pávamāne prāṇo vai mā́dʰyandinaḥ pávamānaḥ prāṇámevā̀sminnetáddadʰātyagnihotrahávaṇyā múkʰam vā́ etádyajñā́nāṃ yádagnihotráṃ śīrṣaṃstanmúkʰaṃ dadʰāti.  
sá ānīyámāna āha.  
hótarvádasva yátte vā́dyamíti vádate hyátra hotā́tʰopottíṣṭʰannāha śrātáṃ haviríti śrātaṃ hi bʰávatyatikrámyāśrā́vyāha dadʰigʰarmásya yajéti váṣaṭkr̥te juhotyanuváṣaṭkr̥ta ā́harati bʰakṣaṃ taṃ yájamānāya práyacʰati.  
sá upahavámiṣṭvā́ bʰakṣayati.  
máyi tyádindriyám br̥hadítyetadvā́ indriyám br̥hadyá eṣa tápati máyi dákṣo máyi kráturíti krátūdákṣāvevā́tmándʰatte gʰarmástriśugvírājatī́ti gʰarmo hyèṣá triśúgvirā́jati virā́jā jyótiṣā sahéti virā́jā hyèṣá jyótiṣā saha bráhmaṇā téjasā sahéti bráhmaṇā hyèṣa téjasā saha páyaso réta ā́bʰr̥tamíti páyaso hyètadréta ā́bʰr̥taṃ tásya dóhamaśīmahyúttarāmuttarāṃ sámāmítyāśíṣamevaìtadā́śāsté'tʰa cā́tvāle mārjayante'sā́veva bándʰuḥ.  
atʰā́to dákṣiṇānām.  
suvárṇaṃ híraṇyaṃ śatámānam brahmáṇe dadātyā́sīno vaí brahmā yáśaḥ śáyānaṃ híraṇyaṃ tásmātsuvárṇaṃ híraṇyaṃ śatámānam brahmáṇe dadāti.  
átʰa yaìṣā́ gʰarmadúgʰā.  
tā́madʰvaryáve dadāti taptá-iva vaí gʰarmástaptámivādʰvaryurníṣkrāmati tásmāttā́madʰvaryá ve dadāti.  
átʰa yaìṣā yájamānasya vratadúgʰā.  
tāṃ hótre dadāti yajño vai hótā yajño yájamānastásmāttāṃ hótre dadāti.  
átʰa yaìṣā pátnyai vratadúgʰā.  
tā́mudgātŕ̥bʰyo dadāti patnīkarmèva vā́ eté'tra kurvanti yádudgātā́rastásmāttā́mudgātŕ̥bʰyo dadāti.  
átʰaitadvai ā́yuretajjyótiḥ práviśati yá etamánu vā brūté bʰakṣáyati vā tásya vratacaryā yā sŕ̥ṣṭau.  
sárveṣām vā eṣá bʰūtā́nām.  
sárveṣāṃ devā́nāmātmā yádyajñastásya sámr̥ddʰimánu yájamānaḥ prajáyā paśúbʰirr̥dʰyate vi vā́ eṣá prajáyā paśúbʰirr̥dʰyate yásya gʰarmó vidīryáte tátra prā́yaścittiḥ.  
pūrṇāhutíṃ juhoti.  
sárvam vaí pūrṇaṃ sárveṇaivaìtádbʰiṣajyati yatkíṃ ca vívr̥ḍʰaṃ yájñasya.  
svā́hā prāṇébʰyaḥ sā́dʰipatikebʰya íti.  
máno vaí prāṇā́nāmádʰipatirmánasi hi sárve prāṇāḥ prátiṣṭʰitāstanmanasaivaìtádbʰiṣajyati yatkíṃ ca vívr̥ḍʰaṃ yajñásya.  
pr̥tʰivyai svāhéti.  
pr̥tʰivī vai sárveṣāṃ devā́nāmāyátanaṃ tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
agnáye svāhéti.  
agnirvai sárveṣāṃ devā́nāmātmā tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
antárikṣāya svāhéti.  
antárikṣam vai sárveṣāṃ devā́nāmāyátanaṃ tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
vāyáve svāhéti.  
vāyurvai sárveṣāṃ devā́nāmātmā tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
dive svāhéti.  
dyaurvai sárveṣāṃ devā́nāmāyátanaṃ tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
sū́ryāya svāhéti.  
sū́ryo vai sárveṣāṃ devā́nāmātmā tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
digbʰyaḥ svāhéti.  
díśo vai sárveṣāṃ devā́nāmāyátanaṃ tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
cándrāya svāhéti.  
cándro vai sárveṣāṃ devā́nāmātmā tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
nákṣatrebʰyaḥ svāhéti.  
nákṣatrāṇi vai sárveṣāṃ devā́nāmāyátanaṃ tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
adbʰyaḥ svāhéti.  
ā́po vai sárveṣāṃ devā́nāmāyátanaṃ tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
váruṇāya svāhéti.  
váruṇo vai sárveṣāṃ devā́nāmātmā tatsárvābʰirevaìtáddevátābʰirbʰiṣajyati yatkíṃ ca vívr̥ḍʰaṃ yajñásya.  
nā̀bʰyai svā́hā pūtā́ya svāheti.  
ániruktamánirukto vaí prajā́patiḥ prajā́patiryajñastátprajā́patimevaìtádyajñám bʰiṣajyati.  
tráyodaśaitā ā́hutayo bʰavanti.  
tráyodaśa vai mā́sāḥ samvatsarásya samvatsaráḥ prajā́patiḥ prajā́patiryajñastátprajā́patimevaìtádyajñám bʰiṣajyati.  
vāce svāhéti.  
múkʰamevā̀sminnetáddadʰāti prāṇā́ya svā́hā prāṇā́ya svāhéti nā́sike evā̀sminnetáddadʰāti cákṣuṣe svā́hā cákṣuṣe svāhetyákṣiṇī evā̀sminnetáddadʰāti śrótrāya svā́hā śrótrāya svāhéti kárṇāvevā̀sminnetáddadʰāti.  
saptaìtā ā́hutayo bʰavanti.  
sapta vā́ imé śīrṣánprāṇāstā́nevā̀sminnetáddadʰāti pūrṇāhutímuttamā́ṃ juhoti sárvam vaí pūrṇaṃ sárveṇaivaìtádbʰiṣajyati yatkíṃ ca vívr̥ḍʰaṃ yajñásya.  
mánasaḥ kā́mamā́kūtimíti.  
mánasā vā́ idaṃ sárvamāptaṃ tanmánasaivaìtádbʰiṣajyati yatkíṃ ca vívr̥ḍʰaṃ yajñásya.  
vācáḥ satyámaśīyéti.  
vācā vā́ idaṃ sárvamāptaṃ tádvācaìvaìtádbʰiṣajyati yatkíṃ ca vívr̥ḍʰaṃ yajñásya paśūnā́ṃ rūpamánnasya ráso yáśaḥ śrī́ḥ śrayatām máyi svāhétyāśíṣamevaìtadā́śāste.  
átʰa táṃ copaśayā́ṃ ca piṣṭvā́.  
mārtsnáyā mr̥dā́ saṃsŕ̥jyāvŕ̥tā karotyāvŕ̥tā pacatyutsā́danārtʰamátʰa yá upaśayáyordŕ̥ḍʰaḥ syātténa prácaret.  
saṃvatsaro vaí pravárgyaḥ.  
sárvam vaí saṃvatsaraḥ sárvam pravárgyaḥ sa yatprávr̥ktastádvasanto yádrucitastádgrīṣmo yátpinvitastádvarṣā́ yadā vaí varṣāh pínvanté'tʰaināḥ sárve devāḥ sárvāṇi bʰūtānyúpajīvanti pínvante ha vā́asmai varṣā yá evámetadvéda.  
ime vaí lokā́ḥ pravárgyaḥ.  
sárvam vā́ imé lokāḥ sárvam pravárgyaḥ sa yatprávr̥ktastádayáṃ loko yádrucitastádantarikṣaloko yátpinvitastádasaú lokó yadā vā́ asaú lokaḥ pínvaté'tʰainaṃ sárve devāḥ sárvāṇi bʰūtānyúpajīvanti pínvate ha vā́ asm: asaú loko yá evámetadvéda.  
etā vaí devátāḥ pravárgyaḥ.  
agnírvāyúrādityaḥ sárvam vā́ etā́ devátā sárvam pravárgyaḥ sa yatprávr̥ktastádagniryádrucitastádvāyuryátpinvitastádasā́vādityó yadā vā́ asā́vādityaḥpínvaté'tʰainaṃ sárve devāḥ sárvāṇi bʰūtānyúpajīvanti pínvate ha vā́ asmā asā́vādityo yá evámetadvéda.  
yájamāno vaí pravárgyaḥ.  
tásyātmā́ prajā́ paśávaḥ sárvam vai yájamānaḥ sárvam pravárgyaḥ sa yatprávr̥ktastádātmā yádrucitastátprajā yátpinvitastátpaśávo yadā vaí paśávaḥ pínvaté'tʰaināntsárve devāḥ sárvāṇi bʰūtānyúpajīvanti pínvante ha vā́ asmai paśávo yá evámetadvéda.  
agnihotram vaí pravárgyaḥ.  
sárvam vā́agnihotraṃ sárvam pravárgyaḥ sa yadádʰiśritaṃ tatprávr̥kto yadúnnītaṃ tádrucito yáddʰutaṃ tátpinvitó yadā vā́agnihotram pínvaté'tʰainatsárve devāḥ sárvāṇi bʰūtānyúpajīvanti pínvate ha vā́ asmā agnihotraṃ ya evámetadvéda.  
darśapūrṇamāsau vaí pravárgyaḥ.  
sárvam vaí darśapūrṇamāsau sárvam pravárgyaḥ sa yadádʰiśritaṃ tatprávr̥kto yadā́sannaṃ tádrucito yáddʰutaṃ tátpinvitó yadā vaí darśapūrṇamāsau pínvete átʰainau sárve devāḥ sárvāṇi bʰūtānyúpajīvanti pínvete ha vā́ asmai darśapūrṇamāsau yá evámetadvéda.  
cāturmāsyā́ni vaí pravárgyaḥ.  
sárvam vaí cāturmāsyā́ni sárvam pravárgyaḥ sa yadádʰiśritaṃ tatprávr̥kto yadā́sannaṃ tádrucito yáddʰutaṃ tátpinvitó yadā vaí cāturmāsyā́ni pínvanté'tʰaināni sárve devāḥ sárvāṇi bʰūtānyúpajīvanti pínvante ha vā́ asmai cāturmāsyā́ni yá evámetadvéda.  
paśubandʰo vaí pravárgyaḥ.  
sárvam vaí paśubandʰaḥ sárvam pravárgyaḥ sa yadádʰiśritastatprávr̥kto yadā́sannastádrucito yáddʰutastátpinvitó yadā vaí paśubandʰaḥ pínvaté'tʰainaṃ sárve devāḥ sárvāṇi bʰūtānyúpajīvanti pínvate ha vā́ asmai paśubandʰo yá evámetadvéda.  
sómo vaí pravárgyaḥ.  
sárvam vaí sómaḥ sárvam pravárgyaḥ sa yádabʰíṣutastatprávr̥kto yadúnnītastádrucito yáddʰutastátpinvitó yadā vai sómaḥ pínvaté'tʰainaṃ sárve devāḥ sárvāṇi bʰūtānyúpayuñjanti pínvate ha vā́ asmai sómo yá evámetadvéda ná ha vā́ asyā́pravargyeṇa kéna caná yajñéneṣṭám bʰavati yá evámetadveda.  
átʰaitadvai.  
ā́yuretajjyótiḥ práviśati yá etamánu vā brūté bʰakṣáyati vā tásya vratacaryā yā sŕ̥ṣṭau.  
