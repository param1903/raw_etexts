
janakáṃ ha vaídehaṃ yā́jñavalkyo jagāma.  
sámenena vadiṣya ityátʰa ha yájjanakáśca vaídeho yā́jñavalkyaścāgnihotré samūdátustásmai ha yā́jñavalkyo váraṃ dadau sá ha kāmapraśnámevá vavre táṃ hāsmai dadau táṃ ha samrā́ḍeva pū́rvaḥ papracʰa.  
yā́jñavalkya kíṃjyotirayam púruṣa íti.  
ādityájyotiḥ samrāḍíti hovācādityénaivā̀yaṃ jyótiṣāste pályayate kárma kurute uipáryetī́tyevámevaìtádyājñavalkya.  
ástamita ādityé yājñavalkya.  
kíṃjyotirevā̀yam púruṣa íti candrájyotiḥ samrāḍíti hovāca candréṇaivā̀yaṃ jyótiṣāste pályayate kárma kurute vipáryetī́tyevámevaìtádyājñavalkya.  
ástamita ādityé yājñavalkya.  
candrámasyástamite kíṃjyotirevā̀yam púruṣa ítyagníjyotiḥ samrāḍíti hovācāgnínaivā̀yaṃ jyótiṣāste pályayate kárma kurute vipáryetī́tyevámevaìtádyājñavalkya.  
ástamita ādityé yājñavalkya.  
candrámasyástamite śāntè'gnau kíṃjyotirevā̀yam púruṣa íti vā́gjyotiḥ samrāḍíti hovāca vācaìvā̀yaṃ jyótiṣāste pályayate kárma kurute vipáryetī́ti tásmādvaí samrāḍápi yátra sváḥ pāṇirná vinirjñā́yaté'tʰa yátra vā́guccáratyúpaiva tátra ṇyètī́tyevámevaìtádyājñavalkya.  
ástamita ādityé yājñavalkya.  
candrámasyástamite śāntè'gnaú śāntā́yāṃ vāci kíṃjyotirevā̀yam púruṣa ítyātmájyotiḥ samrāḍíti hovācātmánaivā̀yaṃ jyótiṣāste pályayate kárma kurute vipáryetī́ti.  
katamá ātméti.  
yo'yáṃ vijñānamáyaḥ púruṣaḥ prāṇéṣu hr̥dyántárjyotiḥ sá samānaḥ sánnubʰaú lokau sáṃcarati dʰyā́yatīva lelā́yatīva sádʰīḥ svápno bʰūtvèmáṃ lokamátikrāmati.  
sa vā́ ayam púruṣo jā́yamānaḥ.  
śárīramabʰisampádyamānaḥ pāpmábʰiḥ sáṃsr̥jyate sá utkrā́manmriyámāṇaḥ pāpmáno.  
víjahāti mr̥tyó rūpā́ṇi.  
tásya vā́ etásya púruṣasya.  
dvé eva stʰā́ne bʰávata idáṃ ca paralokastʰā́naṃ ca sáṃdʰyaṃ tr̥tī́yaṃ svapnastʰā́naṃ tásmintsáṃdʰye stʰā́ne tíṣṭʰannubʰe stʰā́ne páśyatīdáṃ ca paralokastʰā́naṃ ca.  
átʰa yátʰākrámo'yám paralokastʰā́ne bʰávati.  
támākrámamākrámyobʰáyānpāpmána ānandā́ṃśca páśyati sa yátrāyám prasvápityasyá lokásya sarvā́vato mā́trāmapādā́ya svayáṃ vihátya svayáṃ nirmā́ya svéna bʰāsā svéna jyótiṣā prásvapityátrāyam púruṣaḥ svayáṃjyotirbʰavati.  
na tátra rátʰā na rátʰayogā na pántʰāno bʰavanti.  
átʰa rátʰānrátʰayogānpátʰaḥ sr̥jate na tátrānandā múdaḥ pramúdo bʰavantyátʰānandānmúdaḥ pramúdaḥ sr̥jate na tátra veśā́ntāḥ srávantyaḥ puṣkaríṇyo bʰavantyátʰa veśā́ntāḥ srávantīḥ puṣkaríṇīḥ sr̥jate sa hí kartā́.  
tadápyete ślókāḥ.  
svápnena śārīrámabʰiprahatyā́suptaḥ suptā́nabʰícākaśīti.  
śúkramādā́ya púnaraíti stʰā́naṃ hiraṇmáyaḥ pauruṣá ekahaṃsáḥ.  
prāṇéna rákṣannáparaṃ kulāyám bahíṣkulāyā́damŕ̥taścaritvā́.  
sá īyate amŕ̥to yatrakā́maṃ hiraṇmáyaḥ pauruṣá ekahaṃsáḥ.  
svapnāntá uccāvacámīyámāno rūpā́ṇi deváḥ kurute bahū́niutèva strībʰíḥ saha módamāno jákṣadutèvā́pi bʰáyāni páśyan.  
ārāmámasya paśyanti.  
na taṃ káścaná paśyatī́ti taṃ nā́yatam bodʰayedítyāhurdúrbʰiṣajyaṃ hāsmaí bʰavati yámeṣa ná pratipádyate.  
átʰo kʰálvāhuḥ.  
jāgaritadeśá evā̀syaiṣa yā́ni hyèva jā́gratpáśyati tā́ni supta ityátrāyam púruṣaḥ svayáṃjyotirbʰavatī́tyevámevaìtádyājñavalkya sò'ham bʰágavate sahásraṃ dadāmyáta ūrdʰváṃ vimokṣā́yaivá brūhī́ti.  
sa vā eṣá etásmintsvapnānté.  
ratvā́ caritvā́ dr̥ṣṭvaìva púṇyaṃ ca pā́paṃ ca púnaḥ pratinyāyám pratiyonyā́dravati buddʰāntā́yaiva sa yadátra kíṃcitpáśyatyánanvāgatasténa bʰavatyásaṅgo hyáyam púruṣa ítyevámevaìtádyājñavalkya sò'ham bʰágavate sahasraṃ dadāmyáta ūrdʰváṃ vimokṣā́yaivá brūhī́ti.  
tadyátʰā mahāmatsyáḥ.  
ubʰe kū́le anusaṃcárati pū́rvaṃ cā́paraṃ caivámevā̀yam púruṣa etā́ ubʰāvántāvanusáṃcarati svapnāntáṃ ca buddʰāntáṃ ca.  
tadyátʰāsmínnākāśé.  
śyenó vā suparṇó vā viparipátya śrāntáḥ saṃhátya pakṣaú sallayā́yaivá dʰriyáta evámevā̀yam púruṣa etásmā ántāya dʰāvati yátra supto na káṃ cana kā́maṃ kāmáyate na káṃ cana svápnam páśyati.  
tā vā́ asyaitā́.  
hitā nā́ma nāḍyò yátʰā kéśaḥ sahasradʰā́ bʰinnastā́vatāṇimnā́ tiṣṭʰanti śuklásya nīlásya piṅgalásya háritasya lóhitasya pūrṇā átʰa yátrainaṃ gʰnántīva jinántīva hastī̀va vicʰāyáyati gártamiva pátati yádeva jā́gradbʰáyam páśyati tadatrā́vidyayā bʰáyam manyaté'tʰa yátra rā́jeva devá-ivāhámevèdaṃ sárvamasmī́ti mányate sò'sya paramó lokó'tʰa yátra supto na káṃ cana kā́maṃ kāmáyate na káṃ cana svápnam páśyati.  
tadvā́ asyaitát.  
ātmákāmamāptákāmamakāmáṃ rūpaṃ tadyátʰā priyáyā striyā́ sampáriṣvakto na bā́hyaṃ kíṃ cana véda nā́ntaramevámevā̀yáṃ śārīrá ātmā́ prājñénātmánā sampáriṣvakto na bā́hyaṃ kíṃ cana véda nā́ntaram.  
tadvā́ asyaitát.  
áticʰandó'pahatapāpmābʰayáṃ rūpamáśokāntaramátra pitā́pitā bʰávati mātā́mātā lokā álokā devā ádevā vedā ávedā yajñā áyajñā átra stenó'steno bʰávati bʰrūṇahā́bʰrūṇahā paulkasó'paulkasaścāṇḍāló cāṇḍālaḥ śramaṇó'śramaṇastāpasó tāpasó'nanvāgataḥ púṇyenā́nvāgataḥ pā́pena tīrṇo hí tadā sárvāñcʰókānhŕ̥dayasya bʰavati.  
yadvai tanna páśyati.  
páśyanvai táddraṣṭávyaṃ ná paśyati na hí draṣṭurdŕ̥ṣṭerviparilopó vidyaté'vināśitvānna tu táddvitī́yamasti táto'nyadvíbʰaktaṃ yatpáśyet.  
yadvai tanna jígʰrati.  
jígʰranvai tádgʰrātávyaṃ ná jigʰrati na hí gʰrāturgʰrā́ṇādviparilopó vidyaté'vināśitvānna tu táddvitī́yamasti táto'nyadvíbʰaktaṃ yajjígʰret.  
yadvai tanná rasáyati.  
vijānanvai tadrásaṃ ná rasayati na hí rasayitū rásādviparilopó vidyaté'vināśitvānna tu táddvitī́yamasti táto'nyadvíbʰaktaṃ yádrasáyet.  
yadvai tanna vádati.  
vádanvai tádvaktávyaṃ ná vadati na hí vakturváco viparilopó vidyaté'vināśitvānna tu táddvitī́yamasti táto'nyadvíbʰaktaṃ yadvádet.  
yadvai tanná śr̥ṇóti.  
śr̥ṇvanvai tácʰrotávyaṃ ná śr̥ṇoti na hí śrotuḥ śrúterviparilopó vidyaté'vināśitvānna tu táddvitī́yamasti táto'nyadvíbʰaktaṃ yácʰr̥ṇuyā́t.  
yadvai tanná manuté.  
manvāno vai tánmantávyaṃ ná manute na hí manturmáterviparilopó vidyaté'vināśitvānna tu táddvitī́yamastitáto'nyadvíbʰaktaṃ yánmanvītá.  
yadvai tanná spr̥śáti.  
spr̥śanvai tátspraṣṭávyaṃ ná spr̥śati na hí spraṣṭu spŕ̥ṣṭerviparilopó'vināśitvānna tu táddvitī́yamasti táto'nyadvíbʰaktaṃ yátspr̥śét.  
yadvai tanná vijānā́ti.  
vijānanvai tádvijñéyaṃ na víjānāti na hí vijñātúrvijñā́nādviparilopó vidyaté'vināśitvānna tu táddvitī́yamasti táto'nyadvíbʰaktaṃ yádvijānīyā́t.  
salila éko draṣṭā́dvaito bʰávati.  
eṣá brahmalokáḥ samrāḍíti hainamuvācaiṣā̀sya paramó loká eṣò'sya paramá ānandá etásyaivā̀nandásyānyā́ni bʰūtā́ni mā́trāmúpajīvanti.  
sa yó manuṣyā̀ṇāṃ ruddʰaḥ sámr̥ddʰo bʰávati.  
anyéṣāmádʰipatiḥ sárvairmā́nuṣyakaiḥ kā́maiḥ sámpannatamaḥ sá manuṣyā̀ṇām paramá ānandáḥ.  
átʰa yé śatám manuṣyā̀ṇāmānandā́ḥ.  
sa ékaḥ pitr̥̄ṇā́ṃ jitálokānāmānandáḥ.  
átʰa yé śatám pitr̥̄ṇā́ṃ jitálokānāmānandā́ḥ.  
sa ékaḥ kármadevānāmānando ye kármaṇā devatvámabʰisampádyante.  
átʰa yé śataṃ kármadevānāmānandā́ḥ.  
sa éka ājā́nadevānāmānando yáśca śrotriyó'vr̥jinó'kāmahataḥ.  
átʰa yé śatámājā́nadevānāmānandā́ḥ.  
sa éko devaloká ānando yáśca śrotriyó'vr̥jinó'kāmahataḥ.  
átʰa yé śatáṃ devaloká ānandā́ḥ.  
sa éko gandʰarvaloká ānando yáśca śrotriyó'vr̥jinó'kāmahataḥ.  
átʰa yé śatáṃ gandʰarvaloká ānandā́ḥ.  
sa ékaḥ prajāpatiloká ānandā́ḥ.  
sa éko brahmaloká ānando yáśca śrotriyó'vr̥jinó'kāmahata eṣá brahmalokáḥ samrāḍíti hainamánuśaśāsaitádamŕ̥taṃ sò'ham bʰágavate sahásraṃ dadāmyáta ūrdʰváṃ vimokṣā́yaivá brūhī́ti.  
sa vā́ eṣá etásmintsamprasā́de.  
ratvā́ caritvā́ dr̥ṣṭvaìva púṇyaṃ ca pā́paṃ ca púnaḥ pratinyāyám pratiyonyā́dravati buddʰāntā́yaiva sa yadátra kíṃcitpáśyatyánanvāgatasténa bʰavatyásaṅgo hyáyam púruṣa ítyevámevaìtádyājñavalkya sò'ham bʰágavate sahásraṃ dadāmyáta ūrdʰváṃ vimokṣā́yaivá brūhī́ti.  
átra ha yā́jñavalkyo bibʰayā́ṃ cakāra.  
medʰā́vī rā́jā sárvebʰyo mā́ntebʰya údarautsīdíti sa yátrāṇimā́naṃ nyéti jaráyā vopatápatā vāṇimā́naṃ nigácʰati yátʰāmráṃ vodúmbaraṃ vā píppalaṃ vā bándʰanātpramucyétaivámevā̀yáṃ śārīrá ātmaìbʰyó'ṅgebʰyaḥ sampramúcya púnaḥ pratinyāyám pratiyonyā́dravati prāṇā́yaivá.  
tadyatʰā́naḥ súsamāhitam.  
utsárjadyāyā́devámevā̀yáṃ śārīrá ātmā́ prājñénātmánānvā́rūḍʰa utsárjadyāti.  
tadyátʰā rā́jānamāyántam.  
úgrāḥ prátyenasaḥ sūtagrāmaṇyó'nnaiḥ pā́nairāvasatʰaíḥ pratikálpante'yamā́yātyayamā́gacʰatī́tyeváṃ haivaṃvídaṃ sárvāṇi bʰūtā́ni prátikalpanta idam brahmā́yātīdamā́gacʰatī́ti.  
tadyátʰā rā́jānam prayiyāsántam.  
úgrāḥ prátyenasaḥ sūtagrāmaṇyá upasamāyántyeváṃ haivaṃvídaṃ sárve prāṇā́ upasamā́yanti yátraitádūrdʰvocʰvāsī bʰávati.  
sa yátrāyáṃ śārīrá ātmā́balyaṃ nī́tya.  
sammohámiva nyetyátʰainameté prāṇā́ abʰisamā́yanti sá etā́stejomātrā́ḥ samabʰyādádāno hŕ̥dayamevā̀nvávakrāmati.  
sa yátraiṣa cā́kṣuṣaḥ.  
púruṣaḥ párāṅ paryāvártate'tʰā́rūpajo bʰavatyekī́bʰavati ná paśyatī́tyāhurekī́bʰavati ná rasayatī́tyāhurekī́bʰavati ná vadatī́tyāhurekī́bʰavati ná śr̥ṇotī́tyāhurekī́bʰavati ná manuta ítyāhurekī́bʰavati ná spr̥śatī́tyāhurekī́bʰavati na víjānātī́tyāhuḥ.  
tásya haitásya.  
hŕ̥dayasyā́gram prádyotate téna pradyoténaiṣá ātmā níṣkrāmati cakṣuṣṭó vā mūrdʰnó vānyébʰyo vā śarīradeśébʰyastámutkrā́mantam prāṇò'nū́tkrāmati prāṇámanūtkrā́mantaṃ sárve prāṇā́ anū́tkrāmanti saṃjñā́namevā̀nvávakrāmati sá eṣa jñaḥ sávijñāno bʰavati táṃ vidyākarmáṇī samanvā́rabʰete pūrvaprajñā́ ca.  
tadyátʰā tr̥ṇajalāyukā́.  
tŕ̥ṇasyā́ntaṃ gatvā̀tmā́namupasaṃháratyevámevā̀yam púruṣa idaṃ śárīraṃ nihatyā́vidyāṃ gamayitvā̀tmā́namupasáṃharati.  
tadyátʰā peśaskārī́.  
péśaso.  
mā́trāmapādā́yānyannávataraṃ kalyāṇátaraṃ rūpáṃ tanutá evámevā̀yam púruṣa idaṃ śárīraṃ nihatyā́vidyāṃ gamayitvā̀nyannávataraṃ rūpáṃ tanute pítryaṃ vā gandʰarváṃ vā brāhmáṃ vā prājāpatyáṃ vā daívaṃ vā mānuṣáṃ vānyébʰyo vā bʰūtébʰyaḥ.  
sa vā́ ayámātmā́.  
bráhma vijñānamáyo manomáyo vāṅmáyaḥ prāṇamáyaścakṣurmáyaḥ śrotramáya ākāśamáyo vāyumáyastejomáya āpomáyaḥ pr̥tʰivīmáyaḥ krodʰamáyo'krodʰamáyo harṣamáyo'harṣamáyo dʰarmamáyo'dʰarmamáyaḥ sarvamáyastádyadèdammáyo'domáya íti yatʰākārī́ yatʰācārī tátʰā bʰavati sādʰukārī́ sādʰúrbʰavati pāpakārī pā́po bʰavati púṇyaḥ púṇyena kármaṇā bʰávati pā́paḥ pā́penéti.  
átʰo kʰálvāhuḥ.  
kāmamáya evā̀yam púruṣa íti sa yátʰākāmo bʰávati tátʰākraturbʰavati yátʰākraturbʰávati tatkárma kurute yatkárma kurute tádabʰisámpadyata íti.  
tádeṣa ślóko bʰavati.  
tádeva sattátsaha kármaṇaiti liṅgam máno yátra níṣaktamasya.  
prāpyā́ntaṃ kármaṇastásya yatkíṃ cehá karótyayám.  
tásmāllokātpúnaraítyasmaí lokā́ya kármaṇa íti nú kāmáyamānó'tʰākāmáyamāno yò'kāmo níṣkāma ātmákāma āptákāmo bʰávati na tásmātprāṇā útkrāmantyátraivá samávanīyante bráhmaiva sanbrahmā́pyeti.  
tádeṣa ślóko bʰavati.  
yadā sárve pramucyánte kā́mā yè'sya hr̥dí stʰitā́ḥ.  
átʰa mártyo'mŕ̥to bʰavatyátra bráhma sámaśnuta íti.  
tadyátʰāhinirlvayanī́.  
valmī́ke mr̥tā prátyastā śáyītaivámevedaṃ śárīraṃ śeté'tʰāyámanástʰiko'śarī́raḥ prājñá ātmā bráhmaivá loká evá samrāḍíti hovāca yā́jñavalkyaḥ sò'ham bʰágavate sahásraṃ dadāmī́ti hovāca janako vaídehaḥ.  
tadápyete ślókāḥ.  
áṇuḥ pántʰā vítaraḥ purāṇo mā́ṃspr̥ṣṭó'nuvitto máyaivá.  
téna dʰī́rā ápiyanti brahmavída utkrámya svargáṃ lokámito vímuktāḥ.  
tásmiñcʰuklámuta nī́lamāhuḥ píṅgalaṃ háritaṃ lóhitaṃ caeṣa pántʰā bráhmaṇā hā́nuvittasténaiti brahmavíttaijasáḥ puṇyakŕ̥cca.  
andʰaṃ támaḥ práviśanti yé'sambʰūtimupā́sate.  
táto bʰū́ya iva te támo yá u sámbʰūtyāṃ ratā́ḥ.  
asuryā̀ nā́ma té lokā́ḥ.  
andʰéna támasā́vr̥tāḥ.  
tāṃste pretyā́pigacʰantyávidvāṃso'budʰā jánāḥ.  
tádeva sántastádu tádbʰavāmo na cedávedī mahatī vínaṣṭiḥye tádvidúramŕ̥tāsté bʰavantyatʰétare duḥkʰámevópayanti.  
ātmā́naṃ cédvijānīyā́dayámasmī́ti púruṣaḥ.  
kímicʰankásya kā́māya śárīramánu sáṃcaret.  
yasyā́nuvittaḥ prátibuddʰa ātmā̀smíntsaṃdehe gáhane práviṣṭaḥ.  
sá viśvakr̥tsa ha sárvasya kartā tásya lokaḥ sá u loká evá.  
yadaìtámanupáśyati.  
ātmā́naṃ devamáñjasā ī́śānam bʰūtabʰavyásya na tádā vícikitsati.  
yásminpáñca pañcajanā́ḥ ākāśáśca prátiṣṭʰitaḥ.  
támevá manya ātmā́naṃ vidvānbráhmāmŕ̥to'mŕ̥tam.  
yásmādárvāksaṃvatsaró'hobʰiḥ parivártate.  
táddevā jyótiṣāṃ jyótirā́yurhyòpā́sate'mŕ̥tam.  
prāṇásya prāṇám.  
uta cákṣuṣaścákṣuruta śrótrasya śrótramánnasyā́nnam mánaso ye máno vidúḥ.  
te nícikyurbráhma purāṇamágryam mánasaivā̀ptávyaṃ nèha nā́nāsti kíṃ caná.  
mr̥tyoḥ sá mr̥tyúmāpnoti yá iha nā́neva páśyati.  
mánasaivā̀nudraṣṭávyametádaprámayaṃ dʰruvám.  
vírajaḥ pára ākāśā́t.  
ajá ātmā́ mahā́ dʰruváḥ.  
támeva dʰī́ro vijñā́ya prajñā́ṃ kurvīta brāhmaṇáḥ.  
nā́nudʰyāyādbahūñcʰábdānvācó viglā́panaṃ hi tadíti.  
sa vā́ ayámātmā́.  
sárvasya váśī sárvasyéśānaḥ sárvasyā́dʰipatiḥ sárvamidam práśāsti yádidaṃ kíṃ ca sa ná sādʰúnā kármaṇā bʰū́yānnò'evā̀sādʰúnā kánīyāneṣá bʰūtādʰipatíreṣá lokeśvará eṣá lokapālaḥ sa séturvídʰaraṇa eṣā́ṃ lokā́nāmásambʰedāya.  
támetáṃ vedānuvacanéna vividiṣánti.  
brahmacáryeṇa tápasā śraddʰáyā yajñenā́nāśakena caitámevá viditvā́ munírbʰavatyetámevá pravrā́jino lokámīpsántaḥ právrajanti.  
etáddʰa sma vai tatpū́rve brāhmaṇā́ḥ.  
anūcānā́ vidvā́ṃsaḥ prajāṃ ná kāmayante kím prajáyā kariṣyāmo yéṣāṃ no'yámātmā̀yáṃ loka íti té ha sma putraiṣaṇā́yāśca vittaiṣaṇā́yāśca lokaiṣaṇā́yāśca vyuttʰāyā́tʰa bʰikṣācáryaṃ caranti yā hyèvá putraiṣaṇā sā́ vittaiṣaṇā yā́ vittaiṣaṇā sā́ lokaiṣaṇòbʰe hyète éṣaṇe eva bʰávataḥ.  
sá eṣa néti nétyātmā́.  
ágr̥hyo na hí gr̥hyaté'śīryo na hi śī́ryaté'saṅgó'sito ná sajyáte na vyátʰata ityátaḥ pā́pamákaravamityátaḥ kalyā́ṇamákaravamítyubʰé ubʰe hyèṣá ete táratyamŕ̥taḥ sādʰvasādʰúnī naìnaṃ kr̥tākr̥té tapato nā̀sya kéna cana kármaṇā lokó mīyate.  
tádetádr̥cā̀bʰyùktam.  
eṣa nítyo mahimā́ brāhmaṇásya na kármaṇā vardʰate nò kánīyān.  
tásyaivá syātpadavittáṃ vidvitvā na kármaṇā lipyate pā́pakenéti tásmādevaṃvícʰrāntó dāntá uparatástitikṣúḥ śraddʰā́vitto bʰūtvā̀tmányevā̀tmā́nam paśyetsárvamenam paśyati sárvo'syātmā́ bʰavati sárvasyātmā́ bʰavati sárvam pāpmā́naṃ tarati naìnam pāpmā́ tarati sárvam pāpmā́naṃ tapati naìnam pāpmā́ tapati vipāpó vijaró vijigʰatsò'pipāsó brāhmaṇó bʰavati yá evaṃ véda.  
sa vā́ eṣá mahā́najá ātmā̀.  
annādó vasudā́naḥ sa yó haivámetám mahā́ntamajámātmā́namannādáṃ vasudā́naṃ véda vindátevásu.  
sa vā́ eṣá mahā́najá ātmā̀.  
ajáro'máro'bʰáyo'mŕ̥to brahmā́bʰayaṃ vaí janaka prā́pto'sī́ti hovāca yā́jñavalkyaḥ sò'ham bʰágavate videhā́ndadāmi māṃ cā́pi saha dā́syāyéti.  
sa vā́ eṣá mahā́najá ātmā̀.  
ajáro'máro'bʰáyo'mŕ̥to brahmā́bʰayaṃ vai brahmā́bʰayaṃ hi vai bráhma bʰávati yá evaṃ véda.  
átʰa ha yā́jñavalkyasya dve bʰā́rye babʰūvatuḥ.  
maítreyī ca kātyāyanī́ ca táyorha maítreyī brahmavādínī babʰūva strīprajñèva kātyāyanī sò'nyádvr̥ttámupākariṣyámāṇaḥ.  
yā́jñavalkyo maítreyī́ti hovāca.  
pravrajiṣyanvā́ are'hámasmātstʰā́nādasmi hánta te'náyā kātyāyanyā́ntaṃ karávāṇī́ti.  
sā́ hovāca maítreyī.  
yannú ma iyám bʰagoḥ sárvā pr̥tʰivī́ vitténa pūrṇā syātsyāṃ nváhaṃ ténāmr̥tā́ho3 néti néti hovāca yā́jñavalkyo yátʰaivòpakaraṇávatāṃ jīvitaṃ tátʰaivá te jīvitáṃ syādamr̥tatvásya tu nā̀śā̀sti vittenéti.  
sā́ hovāca maítreyī.  
yénāhaṃ nā̀mŕ̥tā syāṃ kímahaṃ téna kuryāṃ yádeva bʰágavānvéda tádevá me brūhī́ti.  
sá hovāca yā́jñavalkyaḥ.  
priyā kʰálu no bʰávatī satī́ priyamávr̥taddʰánta kʰálu bʰavati te'haṃ tádvakṣyāmi vyā́kʰyāsyāmi te vā́caṃ tú me vyācákṣāṇasya nídidʰyāsasvéti brávītu bʰágavāníti.  
sá hovāca yā́jñavalkyo.  
na vā́ are pátyuḥ kā́māya pátiḥ priyó bʰavatyātmánastu kā́māya pátiḥ priyó bʰavati.  
devā́ḥ priyā́ bʰavanti na vā́ are vedā́nāṃ kā́māya vedā́ḥ priyā́ bʰavantyātmánastu kā́māya vedā́ḥ priyā́ bʰavanti na vā́ are yajñā́nāṃ kā́māya yajñāḥ priyā bʰavantyātmánastu kā́māya yajñā́ḥ priyā bʰavanti na vā́ are bʰūtā́nāṃ kā́māya bʰūtā́ni priyā́ṇi bʰavantyātmánastu kā́māya bʰūtā́ni priyā́ṇi bʰavanti na vā́ are sárvasya kā́māya sárvam priyám bʰavatyātmánastu kāmāya sárvam priyám bʰavatyātmā nváre draṣṭávyaḥ śrotávyo mantávyo nididʰyāsitávyo maítreyyātmáni vā́ are dr̥ṣṭé śruté mate víjñāta idaṃ sárvaṃ viditám.  
bráhma tam párādāt.  
yò'nyátrātmáno devānvéda vedāstam párāduryò'nyátrātmáno vedānvéda yajñāstam párāduryònyátrātmáno yajñānvéda bʰūtā́ni tam párāduryò'nyátrātmáno bʰūtāni véda sárvam tam párādādyò'nyátrātmánaḥ sárvaṃ védedam bráhmedáṃ kṣatrámimé lokā́ imé devā́ imé vedā́ imé yajñā́ imā́ni bʰūtā́nīdaṃ sárvaṃ yádayámātmā́.  
sa yátʰā dundubʰérhanyámānasya.  
na bā́hyāñcʰábdāñcʰaknuyādgráhaṇāya dundubʰestu gráhaṇena dundubʰyāgʰātásya vā śábdo bʰavati gr̥hītáḥ.  
sa yátʰā vī́ṇāyai vādyámānāyai.  
na bā́hyāñcʰábdāñcʰaknuyādgráhaṇāya vī́ṇāyai tu gráhaṇena vīṇāvādásya vā śábdo gr̥hītáḥ.  
sa yátʰā śaṅkʰásya dʰmāyámānasya.  
na bā́hyāñcʰábdāñcʰaknuyādgráhaṇāya śaṅkʰásya tu gráhaṇena śaṅkʰadʰmásya vā śábdo gr̥hītáḥ.  
sa yátʰārdraidʰāgnérabʰyā́hitasya.  
sū́trāṇyanuvyākʰyā́nāni vyākʰyā́nāni dattáṃ hutámāśitám pāyitámayáṃ ca lokaḥ páraśca lokaḥ sárvāṇi ca bʰūtā́nyasyaivaìtā́ni sárvāṇi níśvasitāni.  
sa yátʰā sárvāsāmapā́ṃ samudrá ekāyanám.  
evaṃ sárveṣāṃ sparśā́nāṃ tvágekāyanámevaṃ sárveṣāṃ gandʰā́nāṃ nā́sike ekāyanámevaṃ sárveṣāṃ rásānāṃ jihvaìkāyanámevaṃ sárveṣāṃ rūpā́ṇāṃ cákṣurekāyanámevaṃ sárveṣāṃ śábdānāṃ śrótramekāyanámevaṃ sárveṣāṃ saṃkalpā́nām mána ekāyanámevaṃ sárveṣāṃ védānāṃ hŕ̥dayamekāyanámevaṃ sárveṣāṃ kármaṇāṃ hástāvekāyanámevaṃ sárveṣāmádʰvanāṃ pā́dāvekāyanámevaṃ sárveṣāmānandā́nandā́nāmupástʰa ekāyanámevaṃ sárveṣāṃ visargā́ṇām pā́yurekāyanámevaṃ sárvāsāṃ vidyā́nāṃ vā́gekāyanám.  
sa yátʰā saindʰavagʰanò.  
anantarò'bāhyáḥ kr̥tsnó rasagʰaná evá syādevaṃ vā́ ara idám mahádbʰūtámanantámapāráṃ kr̥tsnáḥ prajñānagʰaná evaìtébʰyo bʰūtébʰyaḥ samuttʰā́ya tā́nyevā̀nuvínaśyati na prétya saṃjñā̀stī́tyare bravīmī́ti hovāca yā́jñavalkyaḥ.  
sā́ hovāca maítreyī.  
átraivá mā bʰágavānmohāntamā́pīpadanna vā́ ahámidaṃ víjānāmi na prétya saṃjñā̀stī́ti.  
sá hovāca yā́jñavalkyo.  
na vā́ are'ham móham bravīmyavināśī vā́ are yámātmā́nuccʰittidʰarmā mātrāsaṃsargastvásya bʰávati.  
yadvai tanna páśyati.  
páśyanvai táddraṣṭávyaṃ ná paśyati na hí draṣṭurdŕ̥ṣṭerviparilopó vidyaté'vināśitvānna tu táddvitī́yamasti táto'nyadvíbʰaktaṃ yatpáśyet.  
yadvai tanna jígʰrati.  
jígʰranvai tádgʰrātávyaṃ ná jigʰrati na hí gʰrāturgʰrā́ṇādviparilopó vidyaté'vināśitvānna tu táddvitī́yamasti táto'nyadvíbʰaktaṃ yajjígʰret.  
yadvai tanná rasáyati.  
vijānanvai tadrásaṃ ná rasayati na hí rasayitū rásādviparilopó vidyaté'vināśitvānna tu táddvitī́yamasti táto'nyadvíbʰaktaṃ yádrasáyet.  
yadvai tanna vádati.  
vádanvai tádvaktávyaṃ ná vadati na hí vakturváco viparilopó vidyaté'vināśitvānna tu táddvitī́yamasti táto'nyadvíbʰaktaṃ yadvádet.  
yadvai tanná śr̥ṇóti.  
śr̥ṇvanvai tácʰrotávyaṃ ná śr̥ṇoti na hí śrotuḥ śrúterviparilopó vidyaté'vināśitvānna tu táddvitī́yamasti táto'nyadvíbʰaktaṃ yácʰr̥ṇuyā́t.  
yadvai tanná manuté.  
manvāno vai tánmantávyaṃ ná manute na hí manturmáterviparilopó vidyaté'vināśitvānna tu táddvitī́yamastitáto'nyadvíbʰaktaṃ yánmanvītá.  
yadvai tanná spr̥śáti.  
yadvai tanná vijānā́ti.  
vijānanvai tádvijñéyaṃ na víjānāti na hí vijñātúrvijñā́nādviparilopó vidyaté'vināśitvānna tu táddvitī́yamasti táto'nyadvíbʰaktaṃ yádvijānīyā́t.  
yátra vā́ anyádiva syā́t.  
tátrānyò'nyátpaśyedanyò'nyájjigʰredanyò'nyádrasayedanyò'nyádabʰívadedanyò'nyácʰr̥ṇuyādanyò'nyánmanvītānyò'nyátspr̥śedanyò'nyadvíjānīyāt.  
yátra tvásya sárvamātmaìvā́bʰūt.  
tatkéna kám paśyettatkéna káṃ jigʰrettatkéna káṃ rasayettatkéna kámabʰívadettatkéna káṃ śr̥ṇuyāttatkéna kám manvīta tatkéna káṃ spr̥śettatkéna kaṃ víjānīyādyénedaṃ sárvaṃ vijānā́ti taṃ kéna víjānīyādvijñātā́ramare kéna víjānīyādítyuktā́nuśāsanāsi maítrayyetā́vadare kʰálvamr̥tatvamíti hoktvā yā́jñavalkyaḥ právavrāja.  
átʰa vaṃśáḥ.  
tádidáṃ vayaṃ śaúrpaṇāyyācʰaúrpaṇāyyo gaútamādgaútamo vā́tsyādvā́tsyo vā́tsyācca pārāśaryā́cca pā́rāśaryaḥ sā́ṃkr̥tyācca bʰā́radvājācca bʰā́radvāja audavāhéśca śā́ṇḍilyācca śā́ṇḍilyo vaíjavāpācca gautamā́cca gaútamo vaíjavāpāyanācca vaiṣṭapureyā́cca vaíṣṭapureyaḥ śā́ṇḍilyācca rauhiṇāyanā́cca rauhiṇāyanā́cca raúhiṇāyanaḥ śaúnākācca jaivantāyanā́cca raibʰyā́cca raíbʰyaḥ paútimāṣyāyaṇācca kauṇḍinyāyanā́cca kaúṇḍinyāyanaḥ kauṇḍinyā́bʰyāṃ kaúṇḍinyā aurṇavābʰébʰya aúrṇavābʰāḥ kaúṇḍinyātkaúṇḍinyaḥ kaúṇḍinyātkaúṇḍinyaḥ kauṇḍinyā́ccāgniveśyā́cca.  
āgniveśyaḥ saítavāt.  
saítavaḥ pā́rāśaryātpā́rāśaryo jā́tūkarṇyājjā́tūkarṇyo bʰā́radvājādbʰā́radvājo bʰāradvājā́ccāsurāyaṇā́cca gautamā́cca gaútamo bʰā́radvājādbʰā́radvājo valākākauśikā́dvalākākauśikáḥ kāṣāyaṇā́tkāṣāyaṇáḥ.  
saukarāyaṇā́tsaukarāyaṇastraívaṇestraívaṇiraúpajangʰaneraúpajangʰaniḥ sāyakāyanā́tsāyakāyanáḥ kauśikāyanéḥ kauśikāyanírgʰr̥takauśikā́dgʰr̥takauśikaḥ pā́rāśaryāyaṇātpā́rāśaryāyaṇaḥ pā́rāśaryātpā́rāśaryo jā́tūkarṇyājjā́tūkarṇyo bʰā́radvājādbʰā́radvājo bʰāradvājā́ccāsurāyaṇā́cca yāskāccāsurāyaṇastraívaṇestraívaṇiraúpajangʰaneraúpajangʰanirā́surerā́surirbʰā́radvājādbʰā́rdvāja ātreyā́t.  
ātreyo mā́ṇṭeḥ.  
mā́ṇṭirgaútamādgaútamo gaútamādgaútamo vā́tsyādvā́tsyaḥ śā́ṇḍilyācʰā́ṇḍilyaḥ kaíśoryātkā́pyātkaíśoryaḥ kā́pyaḥ kumārahāritā́tkumārahāritó gālavā́dgālavó vidarbʰīkauṇḍinyā́dvidarbʰīkauṇḍinyo vatsánapāto bā́bʰravādvatsánapādbā́bʰravaḥ patʰaḥ saúbʰarātpantʰāḥ saúbʰaro'yā́syādāṅgirasā́dayā́sya āṅgirasa ā́bʰūtestvā́ṣṭrādā́bʰūtistvā́ṣṭro viśvárūpāttvā́ṣṭrādvíśvarūpastvā́ṣṭro'śvíbʰyāmaśvínau dadʰī́ca ātʰarvaṇā́ddadʰyáṅṅātʰarvaṇó'tʰarvaṇo daívādátʰarvā daívo mr̥tyóḥ prādʰváṃsanānmr̥tyúḥ prādʰváṃsanaḥ pradʰváṃsanātpradʰváṃsana ekarṣérekarṣírviprájitterviprájittirvyáṣṭervyáṣṭiḥ sanā́ruḥ sanā́ruḥ sanātánātsanātánaḥ sánagātsánagaḥ parameṣṭʰínaḥ parameṣṭʰī bráhmaṇo bráhma svayámbʰu bráhmaṇe námaḥ.  
