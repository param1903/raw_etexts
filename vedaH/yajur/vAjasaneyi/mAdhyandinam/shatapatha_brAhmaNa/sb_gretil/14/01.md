
om.  
devā́ ha vaí sattraṃ níṣeduḥ.  
agniríndraḥ sómo makʰo víṣṇurvíśve devā́ anyátraivā̀śvíbʰyām.  
téṣām kurukṣetrám devayájanamāsa.  
tásmādāhuḥ kurukṣetrám devā́nāṃ devayájanamíti tásmādyátra kvá ca kurukṣetrásya nigácʰati tádevá manyata idám devayájanamíti taddʰí devā́nāṃ devayájanam.  
tá āsata.  
śríyaṃ gacʰema yáśaḥ syāmānnādā́ḥ syāméti tátʰo evèmé sattrámāsate śríyaṃ gacʰema yáśaḥ syāmānnādā́ḥ syāméti.  
té hocuḥ yó naḥ śrámeṇa tápasā śraddʰáyā yaiñenā́hutibʰiryajñásyodŕ̥cam pū́rvo'vagácʰātsá naḥ śréṣṭʰo'sattádu naḥ sárveṣāṃ sahéti tatʰéti.  
tadvíṣṇuḥ pratʰamaḥ prā́pa.  
sá devā́nāṃ śreṣṭʰo'bʰavattásmādāhurvíṣṇurdevā́nāṃ śréṣṭʰa íti.  
sa yaḥ sa víṣṇuryajñaḥ sa.  
sa yaḥ sá yajñò'sau sá ādityastáddʰedaṃ yáśo víṣnurná śaśāka sáṃyantu tádidamápyetárhi naìva sárva-iva yáśaḥ śaknoti sáṃyantum.  
sá tisr̥dʰanvámādāyā́pacakrāma.  
sá dʰanurārtnyā śíra upastábʰya tastʰau tám devā ánabʰidʰr̥ṣṇuvantaḥ samantam pariṇyáviśanta.  
tā́ ha vamryá ūcuḥ.  
imā vaí vamryò yádupadī́kā yò'sya jyā́mapyadyātkímasmai práyacʰetétyannā́dyamasmai práyacʰemā́pi dʰánvannapó'dʰigacʰettátʰāsmai sárvamannā́dyam práyacʰeméti tatʰéti.  
tásyopaparāsŕ̥tya.  
jyāmápijakṣustásyāṃ cʰinnā́yāṃ dʰanurārtnyaù viṣpʰurántyau víṣṇoḥ śíraḥ prácicʰidatuḥ.  
tadgʰr̥ṅṅíti papāta.  
tátpatitvā̀sā́vādityò'bʰavadatʰétaraḥ prā́ṅeva prā́vr̥jyata tadyadgʰr̥ṅṅityápatattásmādgʰarmó'tʰa yatprā́vr̥jyata tásmātpravárgyaḥ.  
té devā́ abruvan.  
mahā́nbata no vī́ro'dādī́ti tásmānmahāvīrastásya yo ráso vyákṣarattáṃ pāṇíbʰiḥ sámmamr̥justásmātsammrāṭ.  
tám devā́ abʰyámr̥jyanta.  
yátʰā víttim vetsyámānā evam tamíndraḥ pratʰamaḥ prā́pa támanvaṅgámanunyápadyata tam páryagr̥hṇāttám parigŕ̥hyedaṃ yáśo'bʰavadyádidamíndro yáśo yáśo ha bʰavati yá evam véda.  
sá u evá makʰaḥ sa víṣṇuḥ.  
táta índro makʰávānabʰavanmakʰávānha vai tám magʰávānityā́cakṣate paró'kṣam paró'kṣakāmā hí devāḥ.  
tā́bʰyo vamrī́bʰyo'nnā́dyam prā́yacʰan.  
ā́po vai sárvamánnaṃ tā́bʰirhī̀dámabʰiknū́yamivādánti yádidaṃ kímvadanti.  
átʰemam víṣṇuṃ yajñám tredʰā vyábʰajanta.  
vásavaḥ prātaḥsavanáṃ rudrā mā́dʰyandinaṃ sávanamādityā́str̥tīyasavanám.  
agníḥ prātaḥsavanam.  
índro mā́dʰyandinaṃ sávanam víśve devā́str̥tīyasavanám.  
gāyatrī́ prataḥsavanám.  
triṣṭummā́dʰyandinaṃ sávanaṃ jágatī tr̥tīyasavanaṃ tenā́paśīrṣṇā yajñéna devā árcantaḥ śrā́myantaśceruḥ.  
dadʰyáṅ ha vā́ ātʰarváṇaḥ.  
etáṃ śukrámetáṃ yajñám vidā́ṃ cakāra yátʰā-yatʰaitádyajñásya śíraḥ pratidʰīyáte yátʰaiṣá kr̥tsnó yajñó bʰavati.  
sa héndreṇoktá āsa.  
etam cédanyásmā anubrūyāstáta evá te śíraścʰindyāmíti.  
tádu hāśvínoránuśrutamāsa.  
dadʰyáṅṅu ha vā́ ātʰarvaṇá etáṃ śukrámetáṃ yajñám veda yatʰāyatʰaitádyajñásya śíraḥ pratidʰīyáte yátʰaiṣa kr̥tsnó yajño bʰávati.  
tau hétyocatuḥ.  
úpa tvāyāvéti kímanuvakṣyámāṇāvítyetaṃ śukrámetáṃ yajñam yátʰā-yatʰaitádyajñásya śíraḥ pratidʰīyáte yátʰaiṣá kr̥tsnó yajño bʰávatī́ti.  
sá hovāca.  
índreṇa vā́ uktò'smyetaṃ cédanyásmā anubrūyāstáta evá te śíraścʰindyāmíti tásmādvaí bibʰemi yadvaí me sa śíro ná cʰindyānná vāmúpaneṣya íti.  
taú hocatuḥ.  
āvā́m tvā tásmāttrāsyāvaha íti katʰám mā trāsyetʰe íti yadā́ nā upaneṣyasé'tʰa te śíraścʰittvā̀nyátrāpanídʰāsyāvo'tʰā́śvasya śíra āhŕ̥tya tátte prátidʰāsyāvasténa nāvánuvakṣyasi sá yadā́ nāvanuvakṣyasyátʰa te śíraścʰetsyatyátʰa te svaṃ śíra āhŕ̥tya tátte prátidʰāsyāva íti tatʰéti.  
tau hópaninye.  
taú yadòpaninyé'tʰāsya śíraścʰittvā̀nyátrāpanídadʰaturatʰā́śvasya śíra āhŕ̥tya táddʰāsya prátidadʰatusténa hābʰyāmánūvāca sá yadā̀bʰyāmanūvācā́tʰāsya tadíndraḥ śíraścicʰedā́tʰāsya svaṃ śíra āhŕ̥tya táddʰāsya prátidadʰatuḥ.  
tásmādetadŕ̥ṣiṇābʰyánūktam.  
dadʰyáṅ ha yanmádʰvātʰarvaṇó vāmáśvasya śīrṣṇā pra yadī́muvācetyáyataṃ táduvācéti haívaitáduktam.  
tanna sárvasmā ánubrūyāt.  
enasyaṃ hi tadátʰo nénma índraḥ śíraścʰinádadíti yo nvèvá jñātastásmai brūyādátʰa yò'nūcānó'tʰa yò'sya priyaḥ syānna tvèva sárvasmā iva.  
samvatsaravāsiné'nubrūyāt.  
eṣa vaí samvatsaro yá eṣa tápatyeṣá u pravárgyastádetámevaìtátprīṇāti tásmātsamvatsaravāsiné'nubrūyāt.  
tisro rā́trīrvratáṃ carati.  
tráyo vā́ r̥távaḥ samvatsarásya samvatsará eṣa yá eṣa tápatyeṣá u pravárgyastádetámevaìtátprīṇāti tásmāttisro rā́trīrvratáṃ carati.  
taptamā́cāmati.  
tapasvyánubravā ityámāṃsāśyánubrūte tapasvyánubravā iti.  
ámr̥nmayapāyī.  
ásti vā́ asyāṃ sáṃsr̥ṣṭamiva yádasyāmánr̥tam vádati tásmādámr̥nmayadāyī.  
áśūdrocʰiṣṭī.  
eṣa vaí dʰarmo yá eṣa tápati saìṣā śrī́ḥ satyaṃ jyótiránr̥taṃ strī́ śūdraḥ śvā́ kr̥ṣṇáḥ śakúnistā́ni na prékṣeta necʰríyaṃ ca pāpmā́naṃ ca nejjyótiśca támaśca nétsatyānr̥té saṃsr̥jānīti.  
átʰaiṣa vāva yáśaḥ.  
yá eṣa tápati tadyattádādityo yáśo yajñó haiva tadyáśastadyattádyajño yáśo yájamāno haiva tadyáśastadyattadyájamāno yáśa r̥tvíjo haiva tadyáśastadyattádr̥tvíjo yáśo dákṣiṇā haiva tadyáśastásmādyā́masmai dákṣiṇāmānáyeyurna tā ítsadyò'nyásmā átidiśennedyánmedaṃ yáśa ā́gaṃstátsadyò'nyásmā atidiśānī́ti śvó vaivá bʰūté dvyahé vā tádātmányevaìtadyáśaḥ kr̥tvā yádeva tadbʰávati tatsá dadāti híraṇyaṃ gām vāsò'śvam vā.  
átʰaitadvā.  
ā́yuretajjyótiḥ práviśati yá etamánu vā brūtébʰakṣáyati vā tásya vratacaryā nā̀tápati prácʰādayeta nédetásmāttiró'sānīti nā̀tápati níṣṭʰīvennédetámabʰiniṣṭʰīvānī́ti nā̀tápati prásrāvayeta nédetámabʰiprasrāváyā íti yā́vadvā́ eṣá ātápati tā́vāneṣa nédetámetaírhinásānī́tyavajyótya rā́trāvaśnīyāttádetádasya rūpáṃ kriyate yá eṣa tápati tádu hovācā́surirékaṃ ha vaí devā́ vratáṃ caranti yátsatyam tásmādu satyámevá vadet.  
sa vaí sambʰārāntsámbʰarati.  
sa yadvā́ enānittʰā́ccettʰā́cca sambʰárati tátsambʰārā́ṇāṃ sambʰāratvaṃ sa vai yátra-yatra yajñásya nyáktaṃ tátastataḥ sámbʰarati.  
kr̥ṣṇājinaṃ sámbʰarati.  
yajño vaí kr̥ṣṇajináṃ yajñá evaìnametatsámbʰarati lomataścʰándāṃsi vai lómāni cʰándaḥsvevaìnametatsámbʰaratyuttarata údīcī hí manuṣyā̀ṇāṃ díkprācī́nagrīve taddʰí devatrā.  
ábʰryā.  
vájro vā ábʰrirvīryám vai vájro vīryèṇaivaìnametatsámardʰayati kr̥tsnáṃ karoti.  
aúdumbarī bʰavati.  
ūrgvai rása udumbára ūrjaìvaìnametadrásena sámardʰayati kr̥tsnáṃ karoti.  
átʰo vaíkaṅkatī.  
prajā́patiryā́m pratʰamāmā́hutimájuhotsá hutvā yátra nyámr̥ṣṭa táto víkaṅkataḥ sámabʰavadyajño vā ā́hutiryajño víkaṅkato yajñénaivaìnametatsámardʰayati kr̥tsnám karoti.  
aratnimātrī́ bʰavati.  
bāhurvā́ aratnírbāhúno vaí vīryáṃ kriyate vīryásammitaiva tádbʰavati vīryèṇaivaìnametatsámardʰayati kr̥tsnáṃ karoti.  
tāmā́datte.  
devásya tvā savitúḥ prasavè'śvínorbāhúbʰyām pūṣṇo hástābʰyāmā́dade nā́rirasī́tyasā́veva bándʰuḥ.  
tā́ṃ savyé pāṇaú kr̥tvā́.  
dakṣiṇénābʰimŕ̥śya japati yuñjáte mána utá yuñjate dʰíyo víprā víprasya br̥ható vipaścítaḥ.  
vi hótrā dadʰe vayunāvidéka ínmahī́ devásya savituḥ páriṣṭutirítyasā́veva bándʰuḥ.  
átʰa mr̥tpiṇḍam pavrigr̥hṇāti.  
ábʰryā ca dakṣiṇato hástena ca hástenaivòttarato dévī dyāvāpr̥tʰivī íti yajñásya śīrṣacʰinnásya ráso vyákṣaratsá ime dyā́vāpr̥tʰivī́ agacʰadyanmŕ̥diyaṃ tadyadā́po'sau tánmr̥dáścāpā́ṃ ca mahāvīrā́ḥ kr̥tā́ bʰavanti ténaivaìnametadrásena sámardʰayati kr̥tsnáṃ karoti tásmādāha dévī dyāvāpr̥tʰivī íti makʰásya vāmadya śíro rādʰyāsamíti yajño vaí makʰó yajñásya vāmadya śíro rādʰyāsamítyevaìtádāha devayájane pr̥tʰivyā íti devayájane hí pr̥tʰivyaí sambʰárati makʰāya tvā makʰásya tvā śīrṣṇa íti yajño vaí makʰó yajñā́ya tvā yajñásya tvā śīrṣṇa ítyevaìtádāha.  
átʰa valmīkavapām.  
dévyo vamrya ítyetā vā́ etádakurvata yátʰā-yatʰaitádyajñásya śiró'cʰidyata tā́bʰirevaìnametatsámardʰayati kr̥tsnáṃ karoti bʰūtásya pratʰamajā ítīyam vaí pr̥tʰivī́ bʰūtásya pratʰamajā tádanáyaivaìnametatsámardʰayati kr̥tsnáṃ karoti makʰásya vo'dya śíro rādʰyāsaṃ devayájane pr̥tʰivyā́ makʰā́ya tvā makʰásya tvā śīrṣṇa ítyasā́veva bándʰuḥ.  
átʰa varāhávihatam.  
íyatyágra āsīditī́yatī ha vā́ iyamágre.  
pr̥tʰivyā̀sa prādeśamātrī tā́memūṣa íti varāha újjagʰāna sò'syāḥ pátiḥ prajā́patisténaivaìnametánmitʰunéna priyéṇa dʰā́mnā sámardʰayati kr̥tsnáṃ karoti makʰásya te'dya śíro rādʰyāsaṃ devayájane pr̥tʰivyā́ makʰā́ya tvā makʰásya tvā śīrṣṇa ítyasā́veva bándʰuḥ.  
átʰādārān.  
índrasyaúja stʰéti yátra vā enamíndra ójasā paryágr̥hṇāttádasya párigr̥hītasya ráso vyakṣaratsa pū́yannivāśeta sò'bravīdādī́ryeva bata ma eṣa ráso'stauṣīdíti tásmādādārā átʰa yatpū́yannivā́śeta tásmātpūtī́kāstásmādagnāvā́hutirivābʰyā́hitā jvalanti tásmādu surabʰáyo yajñásya hi rásātsámbʰūtā átʰa yádenaṃ tadíndra ójasā paryágr̥hṇāttásmādāhéndrasyaúja stʰéti makʰásya vo'dya śíro rādʰyāsaṃ devayájane pr̥tʰivyā́ makʰā́ya tvā makʰásya tvā śīrṣṇa ítyasā́veva bándʰuḥ.  
átʰājākṣīrám.  
yajñásya śīrṣacʰinnásya śugúdakrāmattáto'jā sámabʰavattáyaivaìnametácʰucā sámardʰayati kr̥tsnáṃ karoti makʰā́ya tvā makʰásya tvā śīrṣṇa ítyasā́veva bándʰuḥ.  
tānvā́ etānpáñca sambʰārānsámbʰarati.  
pā́ṅkto yajñaḥ pā́ṅktaḥ paśuḥ páñcartávaḥ samvatsarásya samvatsará eṣa ya eṣa tápatyeṣá u pravárgyastádetámevaìtátprīṇāti tāntsámbʰr̥tānabʰímr̥śati makʰā́ya tvā makʰásya tvā śīrṣṇa ítyasā́veva bándʰuḥ.  
atʰóttarataḥ páriśritam bʰavati.  
tádabʰiprayánto japanti praítu bráhmaṇaspátirítyeṣa vai bráhmaṇaspátiryá eṣa tápatyeṣá u pravárgyastádetámevaìtatprīṇāti tásmādāha praítu bráhmaṇaspátiríti prádevyètu sūnr̥téti devī hyeṣā́ sūnr̥tācʰā vīraṃ náryam paṅktírādʰasamityúpastautyevaìnametánmaháyatyevá devā́ yajñáṃ nayantu na íti sárvānevā̀smā etáddevā́nabʰigoptŕ̥̄nkaroti.  
páriśritam bʰavati.  
etadvaí devā́ abibʰayuryadvaí na imámiha rákṣāṃsi nāṣṭrā ná hanyuríti tásmā etām púram páryaśrayaṃstátʰaivā̀smā ayámetām púram páriṣrayati.  
átʰa kʰáre sādayati.  
makʰā́ya tvā makʰásya tvā śīrṣṇa ítyasā́veva bándʰurátʰa mr̥tpiṇḍámapādā́ya mahāvīráṃ karoti makʰā́ya tvā makʰásya tvā śīrṣṇa ítyasā́veva bándʰuḥ prādeśamātrám prādeśamātrámiva hi śíro mádʰye sáṅgr̥hītam mádʰye sáṅgr̥hītamiva hi śiró'tʰāsyopáriṣṭāttryaṅgulam múkʰamúnnayati nā́sikāmevā̀sminnetáddadʰāti taṃ níṣṭʰitamabʰímr̥śati makʰásya śíro'sī́ti makʰásya hyètátsaumyásya śíra evamítarau tūṣṇīm pínvane tūṣṇī́ṃ rauhiṇakapālé.  
prajā́patirvā́ eṣá yajñó bʰavati.  
ubʰáyam vā́ etátprajā́patirníruktaścā́niruktaśca párimitaścā́parimitaśca tadyadyájuṣā karóti yádevā̀sya níruktam párimitaṃ rūpaṃ tádasya téna sáṃskarotyátʰa yáttūṣṇīṃ yádevā̀syā́niruktamáparimitaṃ rūpaṃ tádasya téna sáṃskaroti sá ha vā́ etaṃ sárvaṃ kr̥tsnám prajā́patiṃ sáṃskaroti yá evám vidvā́netádeváṃ karotyátʰopaśayā́yai píṇḍam páriśinaṣṭi prā́yaścittibʰyaḥ.  
átʰa gavédʰukābʰirhinvati.  
yajñásya śīrṣacʰinnásya ráso vyákṣarattáta etā óṣadʰayo jajñire ténaivaìnametadrásena sámardʰayati kr̥tsnáṃ karoti makʰā́ya tvā makʰásya tvā śīrṣṇa ítyasā́veva bándʰurevamítarau tūṣṇīm pínvane tūṣṇīṃ rauhiṇakapāle.  
átʰaināndʰūpayati.  
áśvasya tvā vŕ̥ṣṇaḥ śaknā́ dʰūpayāmī́ti vŕ̥ṣā vā áśvo vīryám vai vŕ̥ṣā vīryèṇaivaìnametatsámardʰayati kr̥tsnáṃ karoti devayájane pr̥tʰivyā́ makʰā́ya tvā makʰásya tvā śīrṣṇa ítyasā́veva bándʰurevamítarau tūṣṇīm pínvane tūṣnī́ṃ rauhiṇakapāle.  
átʰaināñcʰrapayati.  
śr̥taṃ hí devā́nāmíṣṭkābʰiḥ śrapayatyeta vā́ etádakurvata yátʰā-yatʰaitádyajñásya śiró'cʰidyata tābʰirevaìnametatsámardʰayati kr̥tsnáṃ karoti tádu yénaiva súśr̥tāḥ syusténa śrapayedátʰa pácanamavadʰā́ya mahāvīramávadadʰāti makʰā́ya tvā makʰásya tvā śīrṣṇa ítyasā́veva bándʰurevamítarau tūṣṇīm pínvane tūṣṇīṃ rauhiṇakapāle tāndívaivòpavápeddivódvapedáharhí devā́nām.  
sa údvapati.  
r̥jáve tvétyasau vaí loká r̥júḥ satyaṃ hyr̥̀júḥ satyámeṣa yá eṣa tavpatyeṣá u pratʰamáḥ pravárgyastádetámevaìtátprīṇāti tásmādāharjáve tvéti.  
sādʰáve tvéti.  
ayam vaí sādʰuryò'yam pávata eṣa hīmā́ṃlokā́ntsiddʰò'nupávata eṣá u dvitī́yaḥ pravárgyastádetámevaìtátprīṇāti tásmādāha sādʰáve tvéti.  
sukṣityai tveti.  
ayam vaí lokáḥ sukṣitírasminhí loke sárvāṇi bʰūtā́ni kṣiyantyátʰo agnirvaí sukṣitíragnirhyèvā̀smíṃloke sárvāṇi bʰūtā́ni kṣiyátyeṣá u tr̥tī́yaḥ pravárgyastádetámevaìtátprīṇāti tásmādāha sukṣityai tvéti tūṣṇīm pínvane tūṣṇī́ṃ rauhiṇakapāle.  
átʰainānā́cʰr̥ṇatti.  
ajā́yai páyasā makʰā́ya tvā makʰásya tvā śīrṣṇa ítyasā́veva bándʰurevamítarau tūṣṇīm pínvane tūṣṇī́ṃ rauhiṇakapāle.  
átʰaitadvai.  
ā́yuretajjyótiḥ práviśati yá etamánu vā brūté bʰakṣáyati vā tásya vratacaryā yā sŕ̥ṣṭau.  
sá yadaìtádātitʰyéna pracárati.  
átʰa pravárgyeṇa cariṣyánpuròpasadó'greṇa gā́rhapatyam prācaḥ kuśā́ntsaṃstī́rya dvandvam pā́trāṇyúpasādayatyupayámanīm mahāvīrám parīṣāsau pínvane rauhiṇakapālé rauhiṇahávanyau srúcau yádu cānyadbʰávati taddáśa dáśākṣarā vaí virā́ḍvirāḍvaí yajñastádvirā́jamevaìtádyajñámabʰisámpādayatyatʰá yáddvandvámdvandvam vaí vīryám yadā vai dvaú saṃrábʰete átʰa taú vīryáṃ kuruto dvandvam vaí mitʰunám prajánanam mitʰunénaivaìnametátprajánanena sámardʰayati kr̥tsnáṃ karoti.  
átʰādʰvaryuḥ.  
prókṣaṇīrādā́yopottíṣṭʰannāha bráhmanprácariṣyāmo hótarabʰíṣṭuhī́ti brahmā vaí yajñásya dakṣiṇatá āste'bʰigoptā támevaìtádāhā́pramatta āssva yajñásya śíraḥ prátidʰāsyāma íti hótarabʰíṣṭuhī́ti yajño vai hótā támevaítádāha yajñásya śíraḥ prátidʰehī́ti prátipadyate hótā.  
bráhma jajñānám pratʰamám purástādíti.  
asau vā́ ādityo brahmā́harahaḥ purástājjāyata eṣá u pravárgyastádetámevaìtátprīṇāti tásmādāha bráhma jajñānám pratʰamám purástādityátʰa prókṣatyasā́veva bándʰuḥ.  
sa prókṣati.  
yamā́ya tvétyeṣa vaí yamo yá eṣa tápatyeṣa hī̀daṃ sárvaṃ yamáyatyetenédaṃ sárvaṃ yatámeṣá u pravárgyastádetámevaìtátprīṇāti tásmādāha yamā́ya tvéti.  
makʰā́ya tvéti.  
eṣa vaí mákʰo yá eṣa tápatyeṣá u pravárgyastádetámevaìtátprīṇāti tásmādāha makʰā́ya tvéti.  
sū́ryasya tvā tápasa íti.  
eṣa vai sū́ryo yá eṣa tápatyeṣá pravárgyastádetámevaìtátprīṇāti tásmādāha sū́ryasya tvā tápasa íti.  
pū́rvayā dvārā stʰū́ṇāṃ nirhŕ̥tya.  
dakṣiṇato níminvanti yátʰaināṃ hótābʰiṣṭuvánparāpáśyedyajño vai hótā sá evā̀syāmetádyajñam prátidadʰāti tátʰaiṣā gʰarmám pinvate.  
ágreṇāhavanī́yam.  
samrāḍāsandī́m paryāhŕ̥tya dakṣiṇataḥ prā́cīmā́sādayatyúttarāṃ rājāsandyai.  
aúdumbarī bʰavati.  
ūrgvai rása udumbára ūrjaìvaìnametadrásena sámardʰayati kr̥tsnáṃ karoti.  
aṃsadagʰnā́ bʰavati.  
áṃsayorvā́ idaṃ śíraḥ prátiṣtʰitam tadáṃsayorevaìtacʰíraḥ prátiṣṭʰāpayati.  
bālvajī́bʰī rájjubʰirvyùtā bʰavati.  
yajñásya śīrṣacʰinnásya ráso vyákṣarattata etā óṣadʰayo jajñire ténaivaìnametadrásena sámardʰayati kr̥tsnám karoti.  
átʰa yáduttaratá āsādáyati.  
yajño vai sómaḥ śíraḥ pravárgya úttaram vai śírastásmāduttarata ā́sādayatyátʰo rā́jā vai sómaḥ samrā́ṭ pravárgya úttaram vaí rājyātsā́mrājyaṃ tásmāduttarata ā́sādayati.  
sa yátraitāṃ hótānvā́ha.  
añjánti yám pratʰáyanto na víprā íti tádetám pracaraṇī́yam mahāvīramā́jyena sámanakti devástvā savitā mádʰvānaktvíti savitā vaí devā́nām prasavitā sárvamvā́ idam mádʰu yádidaṃ kíṃ ca tádenamanena sárveṇa sámanakti tádasmai savitā́ prasavitā prásauti tásmādāha devástvā savitā mádʰvānaktviti.  
átʰottarataḥ síkatā úpakīrṇā bʰavanti.  
tádrajatam híraṇyamadʰástādúpāsyati pr̥tʰivyā́ḥ saṃspŕ̥śaspāhī́tyetadvaí devā́ abibʰayuryadvaí na imámadʰástādrákṣāṃsi nāṣṭrā ná hanyurítyagnervā́ etadréto yaddʰíraṇyaṃ nāṣṭrā́ṇāṃ rákṣasāmápahatyā átʰo pr̥tʰivyù ha vā́ etásmādbibʰayāṃ cakāra yadvaí māyáṃ taptáḥ śuśucāno ná hiṃsyādíti tádevā̀syā etádantárdadʰāti rajatám bʰavati rajataìva hī̀yam pr̥tʰivī.  
sa yátraitāṃ hótānvāha.  
sáṃsīdasva mahā́m mahā́m.  
asī́ti tádubʰayáta ādīptā́ mauñjā́ḥ pralavā́ bʰavanti tā́nupā́sya téṣu právr̥ṇakti yajñásya śīrṣacʰinnásya ráso vyákṣarattáta etā óṣadʰayo jajñire ténaivaìnametadrásena sámardʰayati kr̥tsnáṃ karoti.  
átʰa yádubʰayáta ādīptā bʰávanti.  
sárvābʰya evaìtáddigbʰyo rákṣāṃsi nāṣṭrā ápahanti tásminpravr̥jyámāne pátnī śíraḥ prórṇute tapto vā eṣá śuśucānó bʰavati nénme'yáṃ taptáḥ śuśucānaścákṣuḥ pramuṣṇādíti.  
sa právr̥ṇakti.  
arcírasi śocírasi tápo'sī́tyeṣa vai gʰarmo yá eṣa tápati sárvam vā́ etádeṣa tádetámevaìtátprīṇāti tásmādāhārcírasi śocírasi tápo'sīti.  
átʰāsyā́māśíṣa ā́śāsta.  
iyam vaí yajñò'syā́mevaìtádāśíṣa ā́śāste tā́ asmā iyaṃ sárvāḥ sámardʰayati.  
ánādʰr̥ṣṭā purástāditi.  
ánādʰr̥ṣṭā hyèṣā purástādrákṣobʰirnāṣṭrā́bʰiragnerā́dʰipatya ítyagnímevā̀syā ádʰipatiṃ karoti nāṣṭrā́ṇāṃ rákṣasāmápahatyā ā́yurme dā ityā́yurevā̀tmándʰatte tátʰo sárvamā́yureti.  
putrávatī dakṣiṇata íti.  
nā́tra tiróhitamivāstī́ndrasyā́dʰipatya itī́ndramevā̀syā ádʰipatiṃ karoti nāṣṭrā́ṇāṃ rákṣasāmápahatyai prajā́m me dā íti prajā́mevá paśū́nātmándʰatte tátʰo ha putrī́ paśumā́nbʰavati.  
suṣádā paścādivti.  
nā́tra tiróhitamivāsti devásya saviturā́dʰipatya íti devámevā̀syai savitā́ramádʰipatiṃ karoti nāṣṭrā́ṇāṃ rákṣasāmápahatyai cákṣurme dā íti cákṣurevā̀tmándʰatte tátʰo ha cákṣuṣmānbʰavati.  
ā́śrutiruttarata íti.  
āśrāváyannuttarata ítyevaìtádāha dʰāturā́dʰipatya íti dʰātā́ramevā̀syā ádʰipatiṃ karoti nāṣṭrā́ṇāṃ rákṣasāmápahatyai rāyaspóṣam me dā íti rayímeva púṣṭimātmándʰatte tátʰo ha rayimānpúṣṭimānbʰavati.  
vídʰr̥tirupáriṣṭādíti.  
vidʰāráyannupáriṣṭādítyevaìtadāha bŕ̥haspáterā́dʰipatya íti bŕ̥haspátimevā̀syā ádʰipatiṃ karoti nāṣṭrā́ṇāṃ rákṣasāmápahatyā ójo me dā ityója evā̀tmándʰatte tátʰaujasvī bálavānbʰavati.  
átʰa dakṣiṇatá uttānéna pāṇínā níhnute víśvābʰyo mā nāṣṭrā́bʰyaspāhī́ti sárvābʰyo mā́rtibʰyo gopāyétyevaìtádāha yajñásya śīrṣacʰinnásya [ráso vyákṣaratsá] pitŕ̥̄nagacʰattrayā vaí pitárastaírevaìnametatsámardʰayati kr̥tsnáṃ karoti.  
átʰemā́mabʰimŕ̥śya japati.  
mánoráśvāsītyáśvā ha vā́ iyám bʰūtvā mánumuvāha sò'syāḥ pátiḥ prajā́patisténaivaìnametánmitʰunéna priyéṇa dʰā́mnā sámardʰayati kr̥tsnáṃ karoti.  
átʰa vaíkaṅkatau śákalau páriśrayati prā́ñcau.  
svā́hā marúdbʰiḥ páriśrīyasvetyávaraṃ svāhākāráṃ karóti párāṃ devátāmeṣa vaí svāhākāro yá eṣa tápatyeṣá u pravárgyastádetámevaìtátprīṇāti tásmādávaraṃ svāhākāraṃ karoti dárāṃ devátām.  
marúdbʰiḥ páriśrīyasvéti.  
víśo vaí marúto viśaìvaìtátkṣatram páribr̥ṃhati tádidáṃ kṣatrámubʰayáto viśā páribr̥ḍʰaṃ tūṣṇīmúdañcau tūṣṇīm prā́ñcau tūṣṇīmúdañcau tūṣṇīm prā́ñcau.  
tráyodaśa sámpādayati.  
tráyodaśa vai mā́sāḥ samvatsarásya samvatsará eṣa yá eṣa tápatyeṣá u pravárgyastádetámevaìtátprīṇāti tásmāttráyodaśa sámpādayati.  
átʰa suvárṇaṃ híraṇyamupáriṣṭānnídadʰāti.  
diváḥ saṃspŕ̥śaspāhī́tyetadvaí devā́ abibʰayuryadvaí na imámupáriṣṭādrákṣāṃsi nāṣṭrā ná hanyurítyagnervā́ etadréto yaddʰíraṇyaṃ nāṣṭrā́ṇāṃ rákṣasāmápahatyā átʰo dyaúrha vā́ etásmādbibʰayā́ṃ cakāra yadvaí māyáṃ taptáḥ śuśucāno ná hiṃsyādíti tádevā̀syā etádantárdadʰāti háritam bʰavati háriṇīva hi dyauḥ.  
átʰa dʰavítrairā́dʰūnoti.  
madʰu madʰvíti tríḥ prāṇo vai mádʰu prāṇámevā̀sminnetáddadʰāti trī́ṇi bʰavanti tráyo vaí prāṇā́ḥ prāṇá udānó vyānastā́nevā̀sminnetáddadʰāti.  
átʰāpasalavi trírdʰūnvanti.  
yajñásya śīrṣacʰinnásya [ráso vyákṣaratsá] pitŕ̥̄nagacʰattrayā vaí pitárastaírevaìnametatsámīrayati.  
apá vā́ etébʰyaḥpraṇā́ḥ krāmanti.  
yé yajñe dʰúvanaṃ tanváte púnaḥ prasalavi trírdʰūnvanti ṣaṭ sámpadyante ṣaḍvā́ imé śīrṣánprāṇāstā́nevā̀sminnetáddadʰāti śrapáyanti rauhiṇau sá yadā̀rcirjā́yaté atʰa híraṇyamā́datte.  
sa yátraitāṃ hótānvāha.  
ápnasvatīmaśvinā vā́camasme íti tádadʰvaryúrupottíṣṭʰannāha rucitó gʰarma íti sa yádi rucitaḥ syācʰréyānyájamāno bʰaviṣyatī́ti vidyādátʰa yadyárucitaḥ pā́pīyānbʰaviṣyatī́ti vidyādátʰa yádi naìvá rucito nā́rucito naìva śréyanna pā́pīyānbʰaviṣyatī́ti vidyādyátʰā nvèvá rucitaḥ syāttátʰā dʰavitávyaḥ.  
atʰaitadvai āyuretajjyotiḥ praviśati ya etamanuvā brūte bʰakṣayati vā tasya vratacaryā yā sr̥ṣṭau.  
sá yadaìtádadʰvaryúḥ.  
upottíṣṭʰannā́ha rucitó gʰarma íti tádupottʰā́yāvakāśairúpatiṣṭʰante prāṇā vā́ avakāśāḥ prāṇā́nevā́sminnetáddadʰāti ṣaḍúpatiṣṭʰante ṣaḍvā́ imé śīrṣánprāṇāstā́nevā̀sminnetáddadʰāti.  
gárbʰo devā́nāmíti.  
eṣa vai gárbʰo devā́nāṃ yá eṣa tápatyeṣa hī̀daṃ sárvaṃ gr̥hṇā́tyeténedaṃ sárvaṃ gr̥bʰītámeṣá u pravárgyastádetámevaìtátprīṇāti tásmādāha gárbʰo devā́nāmíti.  
pitā́ matīnāmíti.  
pitā́ hyeṣá matīnām pátiḥ prajā́nāmíti pátirhyèṣá prajā́nām.  
sáṃ devó devéna savitrā̀gatéti saṃ hí devó devéna savitrā́gata saṃ sū́ryeṇa rocata íti saṃ hi sū́ryeṇa rócate.  
sámagníragnínāgatéti.  
saṃ hyágníragninā́gata saṃ daívena savitréti saṃ hi daívena savitrā́gata saṃ sū́ryeṇārociṣṭéti saṃ hi sū́ryeṇā́rociṣṭa.  
svā́hā sámagnistápasāgatéti saṃ hyágnistápasā́gatā́varaṃ svāhākāráṃ karóti párāṃ devátāmasā́veva bándʰuḥ saṃ daívyena savitréti saṃ hi daívyena savitrā́gata saṃ sū́ryeṇārūrucatéti saṃ hi sū́ryeṇā́rūrucata.  
te vā́ ete tráyo'vakāśā́ bʰavanti.  
tráyo vaí prāṇā́ḥ prāṇá udānó vyānasténaivā̀sminnetáddadʰāti.  
dʰártā divo víbʰāti tápasaspr̥tʰivyāmíti.  
dʰartā hyèṣá divó vibʰā́ti tápasaspr̥tʰivyā́ṃ dʰartā́ devó devā́nāmámartyastapojā íti dʰartā hyèṣá devó devā́nāmámartyastapojā vā́camasme níyacʰa devāyúvamíti yajño vai vā́gyajñámasmábʰyam práyacʰa yéna devā́nprīṇāmétyevaìtádāha.  
ápaśyaṃ gopāmánipadyamānamíti.  
eṣa vaí gopā yá eṣa tápatyeṣa hī̀daṃ sárvaṃ gopāyatyátʰo na nípadyate tásmādāhā́paśyam gopāmánipadyamānamiti.  
ā́ ca párā ca patʰíbʰiścárantamiti.  
ā́ ca hyèṣa párā ca devaíḥ patʰíbʰiścárati sá sadʰrī́cīḥ sa víśūcīrvásāna íti sadʰrī́cīśca hyèṣa víśūcīśca díśo vasté'tʰo raśmīnā́varīvartti bʰúvaneṣvantaríti púnaḥpunarhyèṣá eṣú lokéṣu varīvartyámānaścárati.  
víśvāsām bʰuvām pate.  
víśvasya manasaspate víśvasya vacasaspate sárvasya vacasaspata ítyetásya sárvasya pata ítyetáddevaśruttváṃ deva gʰarma devó devā́npāhī́ti nā́tra tiróhitamivāsti.  
átra prā́vīránu vāṃ devávītaya íti.  
aśvínāvevaìtádāhāśvinau vā́ etádyajñásya śíraḥ prátyadʰattāṃ tā́vevaìtátprīṇāti tásmādāhā́tra prā́vīránu vām devávītaya íti.  
mádʰu mā́dʰvībʰyām mádʰu mādʰūcībʰyāmíti.  
dadʰyáṅ ha vā ābʰyāmātʰarvaṇo mádʰu nā́ma brā́hmaṇamuvāca tádenayoḥ priyaṃ dʰā́ma tádevaìnayoretenópagacʰati tásmādāha mádʰu mā́dʰvībʰyām mádʰu mā́dʰūcībʰyāmíti.  
hr̥dé tvā mánase tvā divé tvā sū́ryāya tvā.  
ūrdʰvó adʰvaráṃ diví devéṣu dʰehī́ti nā́tra tiróhitamivāsti.  
pitā́ no'si pitā́ no bodʰī́ti.  
eṣa vaí pitā yá eṣa tápatyeṣá u pravárgyastádetámevaìtátprīṇāti tásmādāha pitā́ no'si pitā́ no bodʰī́ti námaste astu mā́ mā hiṃsīrítyāśiṣamevaìtadā́śāste.  
átʰa pátnyai śíro'pavŕ̥tya.  
mahāvīramī́kṣamāṇām vācayati tváṣṭr̥mantastvā sapeméti vŕ̥ṣā vaí pravárgyo yóṣā pátnī mitʰunámevaìtátprajánanaṃ kriyate.  
átʰaitadvai.  
āyuretajjyotiḥ praviśati ya etamu vā́ brūte bʰakṣayati vā́ tasya bratacaryā yā́ sr̥ṣṭau.  
