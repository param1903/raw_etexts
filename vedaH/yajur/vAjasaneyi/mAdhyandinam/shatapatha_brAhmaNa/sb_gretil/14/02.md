
atʰā́to rohiṇaú juhoti.  
áhaḥ ketúnā juṣatāṃ sujyótirjyótiṣā svāhétyubʰā́veténa yájuṣā prātā rā́triḥ ketúnā juṣatāṃ sujyótirjyótiṣā svāhétyubʰā́veténa yájuṣā sāyam.  
tadyádrohiṇaú juhóti.  
agníśca ha vā́ ādityáśca rauhiṇā́vetā́bʰyāṃ hí devátābʰyāṃ yájamānāḥ svargáṃ lokaṃ róhanti.  
átʰo ahorātre vaí rauhiṇaú.  
ādityáḥ pravárgyo'muṃ tádādityámahorātrā́bʰyām párigr̥hṇāti tásmādeṣò'horātrā́bʰyām párigr̥hītaḥ.  
átʰo imau vaí lokaú rauhiṇaú.  
ādityáḥ pravárgyo'muṃ tádādityámābʰyā́ṃ lokā́bʰyām párigr̥hṇāti tásmādeṣá ābʰyā́ṃ lokā́bʰyām párigr̥hītaḥ.  
átʰo cákṣuṣī vaí rauhiṇau.  
śíraḥ pravárgyaḥ śīrṣaṃstaccákṣurdadʰāti.  
átʰa rájjumā́datte.  
devébʰyastvā savitúḥ prasavè'śvínorbāhúbʰyām pūṣṇo hástābʰyāmā́dade rā́snāsī́tyasā́veva bándʰuḥ.  
átʰa gāmā́hvayati.  
jagʰánena gā́rhapatyaṃ yanníḍa ehyádita éhi sárasvatyehītī́ḍā hi gauráditirhi gauḥ sárasvatī hi gaurátʰo tairā́hvayati nāmnā́sāvehyásāvehī́ti triḥ.  
tāmā́gatāmabʰídadʰāti.  
ádityai rā́snāsīndrāṇyā́ uṣṇī́ṣa ítīndrāṇī́ ha vā índrasya priyā pátnī tásyā uṣṇī́ṣo viśvárūpatamaḥ sò'sī́ti tádāha támevaìnametátkaroti.  
átʰa vatsamúpārjati.  
pūṣā̀sī́tyayam vaí pūṣā yòyam pávata eṣa hī̀daṃ sárvam púṣyatyeṣá u pravárgyastádetámevaìtátprīṇāti tásmādāha pūṣā̀sīti.  
atʰónnayati.  
gʰarmā́ya dīṣvétyeṣa vā átra gʰarmo ráso bʰavati yámeṣā pínvate tásyai dayasvétyevaìtádāha.  
átʰa pínvane pinvayati.  
aśvíbʰyām pinvasvétyaśvínāvevaìtádāhāśvínau vā́ etádyajñásya śíraḥ prátyadʰattāṃ tā́vevaìtátprīṇāti tásmādāhāśvíbʰyām pinvasvéti.  
sárasvatyai pinvasvéti.  
vāgvai sárasvatī vācā vā etádaśvínau yajñásya śíraḥ prátyadʰattāṃ tā́vevaìtátprīṇāti tásmādāha sárasvatyai pinvasveti.  
índrāya pinvasveti.  
índro vaí yajñásya devátā sā yaìvá yajñásya devátā tayaivaìtádaśvínau yajñásya śíraḥ prátyadʰattāṃ tā́vevaìtátprīṇāti tásmādāhéndrāya pinvasveti.  
átʰa viprúṣo'bʰímantrayate.  
svāhéndravatsvāhéndravaditī́ndro vaí yajñásya devátā sā yaìvá yajñásya devátā tā́mevaìtátprīṇāti tásmādāha svāhéndravatsvāhéndravadíti triṣkŕ̥tva āha trivr̥ddʰí yajñó'varaṃ svāhākāráṃ karóti párāṃ devátāmasā́veva bándʰuḥ.  
átʰāsyai stánamabʰípadyate.  
yáste stánaḥ śaśayo yó mayobʰūríti yáste stáno níhito gúhāyāmítyevaìtádāha yó ratnadʰā́ vasuvidyáḥ sudátra íti yo dʰánānāṃ dātā́ vasuvítpaṇā́vya ítyevaìtádāha yéna víśvā púṣyasi vā́ryāṇī́ti yéna sárvāndevāntsárvāṇi bʰūtā́ni bibʰarṣī́tyevaìtádāha sárasvati támiha dʰā́tave'karíti vāgvai sárasvatī saìṣā gʰarmadúgʰā yajño vai vā́gyajñámasmábʰyam práyacʰa yéna devā́nprīṇāmétyevaìtádāhā́tʰa gā́rhapatyasyā́rdʰamaítyurvántárikṣamánvemī́tyasā́veva bándʰuḥ.  
átʰa śapʰāvā́datte.  
gāyatraṃ cʰándo'si traíṣṭubʰaṃ cʰándo'sī́ti gāyatréṇa caivaìnāvetattraíṣṭubʰena ca cʰándasā́datte dyā́vāpr̥tʰivī́bʰyāṃ tvā párigr̥hṇāmī́tīme vai dyā́vāpr̥tʰivī́ parīśāsā́vādityáḥ pravárgyo'muṃ tádādityámābʰyāṃ dyā́vāpr̥tʰivī́bʰyām párigr̥hṇātyátʰa mauñjéna vedenópamārṣṭyasā́veva bándʰuḥ.  
átʰodayámanyópagr̥hṇāti.  
antárikṣeṇópayacʰāmī́tyantárikṣam vā́ upayámanyantárikṣeṇa hī̀daṃ sárvamúpayatamatʰó udáram vā́ upayámanyudáreṇa hī̀daṃ sárvamannā́dyamúpayataṃ tásmādāhāntárikṣeṇópayacʰāmīti.  
átʰājākṣīramā́nayati.  
tapto vā́ eṣá śuśucānó bʰavati támevaìtácʰamayati tásmiñcʰānté gokṣīramā́nayati.  
índrāśvineti.  
índro vaí yajñásya devátā sā yaìvá yajñásya devátā tā́mevaìtátprīṇātyaśvinétyaśvínāvevaìtádāhāśvínau vā́ etádyajñásya śíraḥ prátyadʰattāṃ tā́vevaìtátprīṇāti tásmādāhéndrāśvinéti.  
mádʰunaḥ sāragʰasyéti.  
etadvai mádʰu sāragʰáṃ gʰarmám pātéti rásam pātétyevaìtádāha vásava ítyete vai vásava ete hī̀daṃ sárvam vāsáyante yájata vāḍiti tadyátʰā váṣaṭkr̥taṃ hutámevámasyaitádbʰavati.  
svā́hā sū́ryasya raśmáye vr̥ṣṭivánaya íti sū́ryasya ha vā éko raśmírvr̥ṣṭivánirnā́ma yénemāḥ sárvāḥ prajā́ bibʰárti támevaìtátprīṇāti tásmādāha svā́hā sū́ryasya raśmáye vr̥ṣṭivánaya ityávaraṃ svāhākāráṃ karóti párāṃ devátāmasā́veva bándʰuḥ.  
atʰaitadvai āyuretajjyotiḥ praviśati ya etamanu vā́ brūte bʰakṣayati vā́ tasya vratacaryā yā́ sr̥ṣṭau.  
sa yátraitāṃ hótānvā́ha.  
praítu bráhmaṇaspátiḥ prá devyètu sūnr̥téti tádadʰvaryuḥ prā́ṅudāyánvātanāmā́ni juhotyetadvaí devā́ abibʰayuryadvaí na imámantarā rákṣāṃsi nāṣṭrā ná hanyuríti támetátpuraìvā̀havanī́yātsvāhākāréṇājuhavustáṃ hutámeva sántamagnā́va juhuvustátʰo evaìnameṣá etátpuraìvāhavanī́yātsvāhākāréṇa juhoti taṃ hutámeva sántamagnaú juhoti.  
samudrā́ya tvā vā́tāya svāhéti.  
ayam vaí samudro yò'yam pávata etásmādvaí samudrātsárve devāḥ sárvāṇi bʰūtā́ni samúddravanti tásmā evaìnaṃ juhoti tásmādāha samudrā́ya tvā vā́tāya svā́hā.  
sarirā́ya tvā vā́tāya svāhéti.  
ayam vaí sariro yò'yam pávata etásmādvaí sarirātsárve devāḥ sárvāṇi bʰūtā́ni sahèrate tásmā evaìnaṃ juhoti tásmādāha sarirā́ya tvā vā́tāya svā́hā.  
anādʰr̥ṣyā́ya tvā vā́tāya svā́hāpratidʰr̥ṣyā́ya tvā vā́tāya svāhéti.  
ayam vā́ anādʰr̥ṣyò'pratidʰr̥ṣyo yò'yam pávate tásmā evaìnaṃ juhoti tásmādāhānādʰr̥ṣyā́ya tvā vā́tāya svā́hāpratidʰr̥ṣyā́ya tvā vā́tāya svāheti.  
avasyáve tvā vā́tāya svā́hāśimidā́ya tvā vā́tāya svāhéti.  
ayam vā́ avasyúraśimido yò'yam pávate tásmā evaìnaṃ juhoti tásmādāhāvasyáve tvā vā́tāya svā́hāśimidā́ya tvā vā́tāya svāheti.  
índrāya tvā vásumate rudrávate svāhéti.  
ayam vā índro yò'yam pávate tásmā evaìnaṃ juhoti tásmādāhéndrāya tvéti vásumate rudrávata íti tadíndramevā́nu vásūṃśca rudrāṃścā́bʰajatyátʰo prātaḥsavanásya caivaìtanmā́dʰyandinasya ca sávanasya rūpáṃ kriyate.  
índrāya tvādityávate svāhéti.  
ayam vā índro yò'yam pávate tásmā evaìnaṃ juhoti tásmādāhéndrāya tvétyādityávata íti tadíndramevā́nvādityānā́bʰajatyátʰo tr̥tīyasavanásyaivaìtádrūpáṃ kriyate.  
índrāya tvābʰimātigʰne svāhéti.  
ayam vā índro yo'yam pávate tásmā evaìnaṃ juhoti tásmādāhéndrāya tvétyabʰimātigʰna íti sapátno vā́abʰímātiríndrāya tvā sapatnagʰna ítyevaìtádāha so'syoddʰāro yátʰā śréṣṭʰasyoddʰārá evámasyaiṣá r̥té devébʰyaḥ.  
savitré tva r̥bʰumáte vibʰumáte vā́javate svāhéti.  
ayam vaí savitā yò'yam pávate tásmā evaìnaṃ juhoti tásmādāha savitre tvétyr̥bʰumáte vibʰumáte vā́javata íti tádasminvíśvāndevā́nanvā́bʰajati.  
bŕ̥haspátaye tvā viśvádevyāvate svāhéti.  
ayam vai bŕ̥haspátiryò'yam pávate tásmā evaìnaṃ juhoti tásmādāha bŕ̥haspátaye tvéti viśvádevyāvata íti tádasminvíśvāntsárvāndevā́nnvā́bʰajati.  
yamā́ya tvā́ṅgirasvate pitr̥máte svāhéti.  
ayam vaí yamo yò'yam pávate tásmā evaìnaṃ juhoti tásmādāha yamā́ya tvetyáṅgirasvate pitr̥máta íti yajñásya śīrṣacʰinnásya [ráso vyákṣaratsá] pitŕ̥̄nagacʰattrayā vaí pitárastā́nevaìtádanvā́bʰajati.  
dvā́daśaitā́ni nā́māni bʰavanti.  
dvā́daśa vai mā́sāḥ samvatsárasya samvatsára eṣa yá eṣa tápatyeṣá u pravárgyastádetámevaìtátprīṇāti tásmāddvā́daśa bʰavanti.  
átʰopayámanyā mahāvīra ā́nayati.  
svā́hā gʰarmāyétyeṣa vaí gʰarmo yá eṣa tápatyeṣá u pravárgyastádetámevaìtátprīṇāti tásmādāha svā́hā gʰarmāyetyávaraṃ svāhākāráṃ karóti párāṃ devátāmasā́veva bándʰuḥ.  
ā́nīte japati.  
svā́hā gʰarmáḥ pitra íti yajñásya śīrṣacʰinnásya [ráso vyákṣaratsá] pitŕ̥̄nagacʰattrayā vaí pitárastā́nevaìtátprīṇātyávaraṃ svāhākāráṃ karóti párāṃ devátāmasā́veva bándʰuḥ.  
nānuvākyā̀mánvāha.  
sakŕ̥du hyeva párāñcaḥ pitárastásmānnā̀nuvākyā̀mánvāhātikrámyāśrā́vyāha gʰarmásya yajéti váṣaṭkr̥te juhoti.  
víśvā ā́śā dakṣiṇasadíti sárvā ā́śā dakṣiṇasadítyevaìtádāha víśvāndevā́nayāḍihéti sárvāndevā́nayākṣīdihétyevaìtádāha svā́hākr̥tasya gʰarmásya mádʰoḥ pibatamaśvinétyaśvínāvevaìtádāhāśvínau hyètádyajñásya śíraḥ prátyadʰattāṃ tā́vevaìtátprīṇātyávaraṃ svāhākāráṃ karóti párāṃ devátāmasā́veva bándʰuḥ.  
átʰa hutvòrdʰvamútkampayati.  
diví dʰā imáṃ yajñámimáṃ yajñám diví dʰā ítyasau vā́ ādityó gʰarmó yajñó divi vā́ eṣá hitó divi prátiṣṭʰitastámevaìtátprīṇāti tásmādāha diví dʰā imáṃ yajñámimáṃ yaiñáṃ diví dʰā ítyanuváṣaṭkr̥te juhoti.  
svā́hāgnáye yajñiyāyéti.  
tátsviṣṭakr̥dbʰājanámagnirhí sviṣṭakr̥cʰaṃ yájurbʰya íti yájurbʰirhyèṣò'smíṃloke prátiṣṭʰitastā́nyevaìtátprīṇātyávaraṃ svāhākāráṃ karóti párāṃ devátāmasā́veva bándʰuḥ.  
átʰa brahmā́numantrayate.  
brahmā vā́ r̥tvíjām bʰiṣáktamastadyá evártvíjām bʰiṣáktamasténaivaìnametádyajñám bʰiṣajyati.  
áśvinā gʰarmám pātamíti.  
aśvínāvèvaitádāhāśvínau hyètádyajñásya śíraḥ prátyadʰattāṃ tā́vevaìtátprīṇāti.  
hārdvānámahardivā́bʰirūtíbʰiriti.  
ániruktamán rukto vaí prajā́patiḥ prajā́patiryajñastátprajā́patimevaìtádyajñáṃ bʰiṣajyati.  
tantrāyíṇa íti.  
eṣa vaí tantrāyī yá eṣa tápatyeṣa hī̀mā́ṃlokāṃstántramivānusáñcaratyeṣá u pravárgyastádetámevaìtátprīṇāti tásmādāha tantrāyíṇa íti.  
námo dyā́vāpr̥tʰivī́bʰyāmíti.  
tádābʰyāṃ dyā́vāpr̥tʰivī́bʰyāṃ níhnute yáyoridaṃ sárvamádʰi.  
átʰa yájamānaḥ.  
yajño vai yájamāno yajñénevaìtádyajñám bʰiṣajyati.  
ápātāmaśvínā gʰarmamíti.  
aśvínāvevaìtádāhāśvínau hyètádyajñásya śíraḥ pratyádʰattāṃ tā́vevaìtátprīṇāti.  
ánudyā́vāpr̥tʰivī́ amaṃsātāmíti.  
tádime dyā́vāpr̥tʰivī́ āha yáyoridaṃ sárvamádʰīhaìvá rātáyaḥ santvítīhaìvá no dʰánāni santvítyevaìtádāha.  
átʰa pínvamānamánumantrayate.  
iṣé pinvasvéti vŕ̥ṣṭyai tádāha yadā́heṣé pinvasvétyūrjé pinvasvéti yó vr̥ṣṭādūrgráso jā́yate tásmai tádāha bráhmaṇe pinvasvéti tadbráhmaṇa āha kṣatrā́ya pinvasvéti tátkṣatrā́yāha dyā́vāpr̥tʰivī́bʰyām pinvasvéti tádābʰyāṃ dyā́vāpr̥tʰivī́bʰyāmāha yáyoridaṃ sárvamádʰi.  
sa yádūrdʰvaḥ pínvate.  
tadyájamānāya pinvate yatprāṅtáddevébʰyo yáddakṣiṇā tátpitŕ̥bʰyo yátpratyaṅ tátpaśúbʰyo yadúdaṅ tátprajā́yā anaparāddʰaṃ nvèva yájamānasyordʰvo hyèvá pinvatyā́tʰa yāṃ díśam pínvate tā́m pinvate yadā śā́myanti vipruṣaḥ.  
átʰa prā́ṅivódaṅṅútkrāmati dʰármāsi sudʰarmétyeṣa vai dʰármo yá eṣa tápatyeṣa hī̀daṃ sárvaṃ dʰāráyatyeténedaṃ sárvaṃ dʰr̥támeṣa u pravárgyastádetámevaìtátprīṇāti tásmādāha dʰármāsi sudʰarmeti.  
átʰa kʰáre sādayati.  
ameny àsmé nr̥mṇā́ni dʰārayetyákrudʰyanno dʰánāni dʰārayétyevaìtádāha bráhma dʰāraya kṣatráṃ dʰāraya víśaṃ dʰārayétyetatsárvaṃ dʰārayétyevaìtádāha.  
átʰa śākalaírjuhoti.  
prāṇā vaí śākalā́ḥ prāṇā́nevā̀sminnetáddadʰāti.  
svā́hā pūṣṇe śárasa íti.  
ayam vaí pūṣā yò'yam pávata eṣá hīdaṃ sárvam púṣyatyeṣá u prāṇáḥ prāṇámevā̀sminnetáddadʰāti tásmādāha svā́hā pūṣṇe śárasa ityávaraṃ svāhākāráṃ karóti párāṃ devátāmasā́veva bándʰurhutvā́ madʰyamé paridʰāúpaśrayati.  
svā́hā grā́vabʰya íti.  
prāṇā vai grā́vāṇaḥ prāṇā́nevā̀sminnetáddadʰāti hutvā́ madʰyamé paridʰāúpaśrayati.  
svā́hā pratiravébʰya íti.  
prāṇā vaí pratiravā́ḥ prāṇānhī̀daṃ sárvam pratiratám prāṇā́nevā̀sminnetáddadʰāti hutvā́ madʰyamé paridʰāúpaśrayati.  
svā́hā pitŕ̥bʰya ūrdʰvábarhirbʰyo gʰarmapā́vabʰya iti.  
áhutvaivódaṅṅī́kṣamāṇo dakṣiṇārdʰé barhíṣa úpagūhati yajñásya śīrṣacʰinnásya [ráso vyákṣaratsá] pitŕ̥̄nagacʰattrayā vaí pitárastā́nevaìtátprīṇātyátʰa yanna prékṣate sakŕ̥du hyèva párāñcaḥ pitáraḥ.  
svā́hā dyā́vāpr̥tʰivī́bʰyāmíti.  
prāṇodānau vai dyā́vāpr̥tʰivī́prāṇodānā́vevā́sminnetáddadʰāti hutvā́ madʰyamé paridʰāúpaśrayati.  
svā́hā víśvebʰyo devébʰya íti.  
prāṇā vai víśve devā́ḥ prāṇā́nevā̀sminnetáddadʰāti hutvā́ madʰyamé paridʰāúpaśrayati.  
svā́hā rudrā́ya rudráhūtaya iti.  
áhutvaivá dakṣiṇékṣamāṇaḥ pratiprastʰātre práyacʰati taṃ sá uttarataḥ śā́lāyā údañcaṃ nírasyatyeṣā hyètásya devásya diksvā́yāmevaìnametáddiśí prīṇātyátʰa yanna prékṣate nénmā rudró hinásadíti.  
saptaìtā ā́hutayo bʰvanti.  
sapta vā imé śīrṣánprāṇāstā́nevā̀sminnetáddadʰāti.  
átʰa mahāvīrā́dupayámanyām pratyā́nayati.  
svā́hā saṃ jyótiṣā jyótiríti jyótirvā ítarasminpáyo bʰávati jyótirítarasyāṃ te hyètádubʰe jyótiṣī saṅgácʰete ávaraṃ svāhākāráṃ karóti párāṃ devátāmasā́veva bánduḥ.  
átʰa rauhiṇaú juhoti.  
áhaḥ ketúnā juṣatāṃ sujyótirjyótiṣā svāhétyasā́veva bándʰū rā́triḥ ketúnā juṣatāṃ sujyótirjyótiṣā svāhétyasā́veva bándʰuḥ.  
átʰa yájamānāya gʰarmocʰiṣṭam práyacʰati.  
sá upahavámiṣṭvā́ bʰakṣayati mádʰu hutamíndratame agnāvíti mádʰu hutámindriyávattame'gnāvítyevaìtádāhāśyā́ma te deva gʰarma námaste astu mā́ mā hiṃsīrítyāśíṣamevaìtadā́śāste.  
átʰa dakṣiṇataḥ síkatā úpakīrṇā bʰavanti.  
tánmārjayante yá evá mārjālī́ye bándʰuḥ só'trānupráharati śākalānátʰopasádā carantyetádu yajñásya śíraḥ sáṃskr̥taṃ yátʰā-yatʰainaṃ tádaśvínau pratyádʰattām.  
taṃ ná pratʰamayajñe právr̥ñjyāt.  
enasyáṃ hi tadátʰo nénma índraḥ śíraścʰinádadíti dvitī́ye vaivá tr̥tī́ye vā́paśīrṣṇā hyèvā́gre yajñéna devā árcantaḥ śrā́myantaścerustásmāddvitī́ye vaivá tr̥tī́ye vā́tʰo tapto vā eṣá śuśucānó bʰavati.  
táṃ yatpratʰamayajñé pravr̥ñjyā́t.  
eṣò'sya taptáḥ śuśucānáḥ prajā́ṃ ca paśū́ṃśca prádahedátʰo ā́yuḥ pramā́yuko yájamānaḥ syāttásmāddvitī́ye vaivá tr̥tī́ye vā.  
taṃ na sárvasmā iva právr̥ñjyāt.  
sárvam vaí pravárgyo netsárvasmā iva sárvaṃ karávāṇī́ti yo nvèvá jñatastásmai právr̥ñjyādyo vāsya priyaḥ syādyó vānūcānó'nūktenainam prāpnuyā́t.  
sahásre právr̥ñjyāt.  
sárvam vaí sahásraṃ sárvameṣá sarvavedase právr̥ñjyātsárvam vaí sarvavedasaṃ sárvameṣá viśvajíti sárvapr̥ṣtʰe právr̥ñjyātsárvam vaí viśvajitsárvapr̥ṣṭʰaḥ sárvameṣá vājapéye rājasū́ye právr̥ñjyātsárvaṃ hi tátsattre právr̥ñjyātsárvam vaí sattraṃ sárvameṣá etā́nyasya pravárjanānyáto nā̀nyatra.  
tádāhuḥ.  
yadápaśirā ápravargyó'tʰa kénāsyāgnihotráṃ śīrṣaṇvádbʰavatī́tyāhavanī́yenéti brūyātkatʰáṃ darśapūrṇamāsāvityā́jyena ca puroḍā́śena céti brūyātkatʰáṃ cāturmāsyānī́ti payasyáyéti brūyātkatʰám paśubandʰa íti paśúnā ca puroḍā́śena céti brūyātkatʰáṃ saumyò'dʰvara íti havirdʰā́nenéti brūyāt.  
átʰo āhuḥ.  
yajñásya śīrṣacʰinnásya śíra etáddevāḥ prátyadadʰuryádātitʰyaṃ ná ha vā́ asyā́paśīrṣṇā kéna caná yajñéneṣṭám bʰavati yá evámétadvéda.  
tádāhuḥ.  
yatpráṇītāḥ praṇáyanti yajñé'tʰa kásmādátra na práṇayatī́ti śíro vā́ etádyajñāsya yatpráṇītāḥ śíraḥ pravárgyo necʰírasā śíro'bʰyāroháyāṇī́ti.  
tádāhuḥ.  
yátprayājānuyājā́ anyátra bʰavantyátʰa kásmādátra ná bʰavantī́ti prāṇā vaí prayājānuyājā́ḥ prāṇā́ avakāśā́ḥ prāṇā́ḥ śākala.  
nétprāṇaíḥ prāṇā́nabʰyāroháyāṇī́ti.  
tádāhuḥ.  
yadā́jyabʰāgāvanyátra júhvatyátʰa kásmādátra ná juhotī́ti cákṣuṣī vā eté yajñásya yadā́jyabʰāgau cákṣuṣī rauhiṇau neccákṣuṣā cákṣurabʰyāroháyāṇī́ti.  
tádāhuḥ.  
yádvānaspatyaírdevébʰyo júhvatyátʰa kásmādetám m.nmáyenaivá juhotī́ti yajñásya śīrṣacʰinnásya ráso vyákṣaratsá ime dyā́vāpr̥tʰivī́ agacʰadyanmŕ̥diyaṃ tadyadā́po'sau tánmr̥dáścāpā́ṃ ca mahāvīrā́ḥ kr̥tā bʰavanti ténaivaìnametadrásena sámardʰayati kr̥tsnáṃ karoti.  
sa yádvānaspatyaḥ syāt.  
prádahyeta yáddʰiraṇmáyaḥ syātprálīyeta yállohamáyaḥ syātprásicyeta yádayasmáyaḥ syātprádahetparīśāsāvátʰaiṣá evaìtásmā́atiṣṭʰata tásmādetám mr̥nmáyenaivá juhoti.  
átʰaitadvai āyuretajjyotiḥ praviśatí ya etamanu vā́ brūte bʰakṣayati vā́ tasya vratacaryā́ yā sr̥ṣṭau.  
