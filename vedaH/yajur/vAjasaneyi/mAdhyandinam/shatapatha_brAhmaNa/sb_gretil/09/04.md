
atʰā́to rāṣṭrabʰŕ̥to juhoti.  
rā́jāno vaí rāṣṭrabʰŕ̥taste hí rāṣṭrā́ṇi bíbʰratyetā́ ha devátāḥ sutā́ eténa savéna yénaitátsoṣyámāṇo bʰávati tā́ evaìtátprīṇāti tā́ asmā iṣṭā́ḥ prītā́ etáṃ savamánumanyante tā́bʰiránumataḥ sūyate yásmai vai rā́jāno rājyámanumányante sa rā́jā bʰavati na sa yásmai na tadyadrā́jāno rāṣṭrā́ṇi bíbʰrati rā́jāna u eté devāstásmādetā́ rāṣṭrabʰr̥taḥ.  
yádvevaìtā́ rāṣṭrabʰŕ̥to juhóti.  
prajā́patervísrastānmitʰunānyúdakrāmangandʰarvāpsaráso bʰūtvā tā́ni rátʰo bʰūtvā páryagacʰattā́ni parígatyātmánnadʰattātmánnakuruta tátʰaivaìnānyayámetátparigátyātmándʰatta ātmánkurute.  
sa yaḥ sá prajā́patirvyásraṃsata.  
ayámeva sa yò 'yámagníścīyaté 'tʰa yā́nyasmāttā́ni mitʰunā́nyudákrāmannetāstā́ devátā yā́bʰya etájjuhóti.  
gandʰarvāpsaróbʰyo juhoti.  
gandʰarvāpsaráso hí bʰūtvódakrāmannnátʰo gandʰéna ca vaí rūpéṇa ca gandʰarvāpsarásaścaranti tásmādyaḥ káśca mitʰunámupapraíti gandʰáṃ caiva sá rūpáṃ ca kāmayate.  
mitʰunā́ni juhoti.  
mitʰunādvā ádʰi prájātiryo vaí prajā́yate sá rāṣṭrám bʰavatyárāṣṭraṃ vai sá bʰavati yo ná prajā́yate tadyánmitʰunā́ni rāṣṭram bíbʰrati mitʰunā́ u eté devāstásmādetā́ rāṣṭrabʰŕ̥ta ā́jyena dvādaśagr̥hīténa tā́ u dvā́daśaivā́hutayo bʰavanti tásyotro bándʰuḥ.  
puṃse pū́rvasmai juhoti.  
átʰa srībʰyaḥ púmāṃsaṃ tádvīryèṇātyā́dadʰātyékasmā iva puṃsé juhóti bahvī́bʰya iva srībʰyastásmādapyékasya puṃsó bahvyò jāyā́ bʰavantyubʰā́bʰyāṃ vaṣaṭkāréṇa ca svāhākāréṇa ca puṃsé juhóti svānākāréṇaivá strībʰyaḥ púmāṃsameva tádvīryèṇātyā́dadʰāti.  
r̥tāṣā́ḍr̥tádʰāméti.  
satyasā́ṭ satyádʰāmétyetádagnírgandʰarvastasyaúṣadʰayo 'psarása ítyagnírha gandʰarva óṣadʰibʰirapsaróbʰirmitʰunéna sahóccakrāma múdo nāmetyóṣadʰayo vai múda óṣadʰibʰirhī̀daṃ sárvam módate sá na idam bráhma kṣatrám pātu tásmai svā́hā vāṭ tā́bʰyaḥ svāhéti tásyokto bándʰuḥ.  
saṃhita íti.  
asau vā́ ādityáḥ saṃhitá eṣa hyáhorātré saṃdádʰāti viśvásāmétyeṣa hyèva sárvaṃ sā́ma sū́ryo gandʰarvastásya márīcayo 'psarása íti sū́ryo ha gandʰarvo márīcibʰirapsaróbʰirmitʰunéna sahóccakrāmāyúvo nāmétyāyuvānā́ iva hi márīcayaḥ plávante sá na idam bráhma kṣatrám pātvíti tásyokto bándʰuḥ.  
suṣumṇa íti.  
suyajñiya ítyetatsū́ryaraśmiríti sū́ryasyeva hí candrámaso raśmáyaścandrámā gandʰarvastásya nákṣatrāṇyapsarása íti candrámā ha gandʰarvo nákṣatrairapsaróbʰirmitʰunéna sahóccakrāma bʰekúrayo nāméti bʰākúrayo ha nā́maite bʰāṃ hi nákṣatrāṇi kurvánti sá na idam bráhma kṣatrám pātvíti tásyokto bándʰuḥ.  
iṣira íti.  
kṣipra ítyetádviśvávyacā ítyeṣa hī̀daṃ sárvaṃ vyácaḥ karóti vā́to gandʰarvastasyā́po apsarása íti vā́to ha gandʰarvò 'dbʰírapsaróbʰirmitʰunéna sahóccakrāmórjo nāmetyā́po vā ū́rjo 'dbʰyo hyūrgjā́yate sá na idam bráhma kṣatrám pātvíti tásyokto bándʰuḥ.  
bʰujyúḥ suparṇa íti.  
yajño vaí bʰujyúryajño hi sárvāṇi bʰūtā́ni bʰunákti yajñó gandʰarvastásya dákṣiṇā apsarása íti yajñó ha gandʰarvo dákṣiṇābʰirapsaróbʰirmitʰunéna sahóccakrāma stāvā nāméti dákṣiṇā vaí stāvā dákṣiṇābʰirhí yajñá stūyaté 'tʰo yo vai káśca dákṣiṇāṃ dádāti stūyáta eva sa sá na idam bráhma kṣatrám pātvíti tásyokto bándʰuḥ.  
prajā́patirviśvákarméti.  
prajā́patirvaí viśvákamā sa hī̀daṃ sárvamákaronmáno gandʰarvastásya r̥ksāmā́nyapsarása íti máno ha gandʰarvá r̥ksāmaírapsaróbʰirmitʰunéna sahóccakrāméṣṭayo nāmétyr̥ksāmā́ni vā éṣṭaya r̥ksāmairhyā̀śā́sata íti no 'stvittʰáṃ no 'stvíti sá na idam bráhma kṣatrám pātvíti tásyokto bándʰuḥ.  
átʰa ratʰaśīrṣé juhoti.  
eṣa vai sá savá etadvai tátsūyate yámasmai támetā́ devátāḥ savámanumányante yā́bʰiránumataḥ sūyáte yásmai vai rā́jāno rājyámanumányante sa rā́jā bʰavati na sa yásmai nā́jyena pañcagr̥hīténa tā́ u páñcaivā́hutayo hutā́ bʰavanti tásyokto bándʰuḥ.  
śīrṣatáḥ.  
śīrṣato vā́ abʰiṣicyámāno 'bʰíṣicyata upári dʰāryámāṇa upári hi sa yámetadabʰiṣiñcáti samānéna mántreṇa samāto hi sa yámetádabʰiṣiñcáti sarvátaḥ parihāraṃ sarváta evaìnametádabʰíṣiñcati.  
yádvevá ratʰaśīrṣé juhóti.  
asau vā́ ādityá eṣa rátʰa etadvai tádrūpaṃ kr̥tvā́ prajā́patiretā́ni mitʰunā́ni parigátyātmánnadʰattātmánnakuruta tátʰaivaìnānyayámetátparigátyātmándʰatta ātmánkuruta upári dʰāryámāṇa upári hi sa yá etā́ni mitʰunā́ni parigátyātmannádʰattātmannákuruta samānéna mántreṇa samāno hi sa yá etā́ni mitʰunā́ni parigátyātmannádʰattātmannákuruta sarvátaḥ parihā́raṃ sarváto hi sa yá etā́ni mitʰunā́ni parigátyātmannádʰattātmannákuruta.  
sá no bʰuvanasya pate prajāpata íti.  
bʰuvanasya hyèṣa pátiḥ prajā́patiryásya ta upári gr̥hā yásya vehétyupári ca hyètásya gr̥hā́ ihá cāsmai bráhmaṇe 'smai kṣatrāyétyayaṃ vā́ āgnirbráhma ca kṣatráṃ ca máhi śárma yacʰa svāhéti mahacʰárma yacʰa svāhétyetát.  
átʰa vātahomā́njuhoti.  
ime vaí lokā́ eṣò 'gnírvāyúrvātahomā́ eṣu tállokéṣu vāyúṃ dadʰāti tásmādayámeṣú lokéṣu vāyúḥ.  
bā́hyenāgnimā́harati.  
āpto vā́ asya sá vāyuryá eṣú lokeṣvátʰa yá imā́ṃlokānpáreṇa vāyustámasminnetáddadʰāti.  
bahirvederiyáṃ vai védiḥ.  
āpto vā́ asya sá vāyúryo 'syāmátʰa yá imām páreṇa vāyustámasminnetáddadʰāti.  
añjalínā.  
na hyètasyétīvābʰípattirásti svāhākāréṇa juhóti hyádʰo 'dʰo dʰúramasau vā ādityá eṣa rátʰo 'rvācī́naṃ tádādityā́dvāyúṃ dadʰāti tásmādeṣò 'rvācī́namevā́taḥ pavate.  
samúdro 'si nábʰasvāníti.  
asau vaí lokáḥ samúdro nábʰasvānārdrádānurítyeṣa hyā̀rdraṃ dádāti tadyò 'muṣmiṃloké vāyustámasminnetáddadʰāti śambʰū́rmayobʰū́rabʰí mā vāhi svāhéti śiváḥ syonò 'bʰí mā vāhī́tyetát.  
mārutò 'si marútāṃ gaṇa íti.  
antarikṣaloko vaí māruto marútāṃ gaṇastadyò 'ntarikṣaloké vāyustámasminnetáddadʰāti śambʰū́rmayobʰū́rabʰí mā vāhi svāhéti śiváḥ syonò 'bʰí mā vāhī́tyetát.  
avasyū́rasi dúvasvāníti.  
ayaṃ vaí lokò 'vasyūrdúvasvāṃstadyo 'smíṃloké vāyustámasminnetáddadʰāti śambʰū́rmayobʰū́rabʰí mā vāhi svāhéti śiváḥ syonò 'bʰí mā vāhī́tyetát.  
tribʰírjuhoti.  
tráya imé lokā átʰo trivŕ̥dagniryā́vānagniryā́vatyasya mā́trā tā́vataiva tádeṣu vāyúṃ dadʰāti.  
yádvevá vātahomā́njuhóti.  
etámevaìtadrátʰaṃ yunaktyedadvaí devā́ etaṃ rátʰaṃ sárvebʰyaḥ kā́mebʰyo 'yuñjata yukténa sámaśnavāmahā íti téna yukténa sárvānkā́māntsámāśnuvata tátʰaivaìtadyájamāna etaṃ rátʰaṃ sárvebʰyaḥ kā́mebʰyo yuṅkte yukténa sámaśnavā íti téna yukténa sárvānkā́māntsámaśnute.  
vātahomaíryunakti.  
prāṇā vai vātahomā́ḥ prāṇaírevaìnametádyunakti tribʰíryunakti tráyo vaí prāṇā́ḥ prāṇá udā́no vyānastaírevaìnametádyunktyadʰò 'dʰo dʰúramadʰò 'dʰo hi dʰúraṃ yógyaṃ yuñjánti hástābʰyāṃ hástābʰyāṃ hi yógyaṃ yuñjánti viparikrā́maṃ viparikrā́maṃ hi yógyaṃ yuñjánti.  
sá dakṣiṇāyugyámevā́gre yunakti.  
átʰa savyāyugyamátʰa dakṣiṇāpraṣṭímeváṃ devatrètarátʰā mānuṣe taṃ nā̀bʰíyuñjyānnédyuktámabʰiyunájānī́ti vā́hanaṃ tú dadyādyukténa bʰunajā íti támupáryevá harantyā̀dʰvaryórāvasatʰā́dupári hyèṣa támadʰvaryáve dadāti sa hi téna karóti taṃ tu dákṣiṇānāṃ kālé 'nudiśet.  
átʰa rúṅnatīrjuhoti.  
átraiṣa sárvo 'gniḥ sáṃskr̥taḥ sá eṣó 'tra rúcamaicʰattásmindevā́ etā́bʰi rúṅnatībʰī rúcamadadʰustátʰaivā̀sminnayámetáddadʰāti.  
yádveva rúṅnatīrjuhóti.  
prajā́patervisrastādrugúdakrāmattaṃ yátra devā́ḥ samáskurvaṃstádasminnetā́bʰī rúṅnatībʰī rúcamadadʰustátʰaivā̀sminnayámetáddadʰāti.  
yā́ste agne sū́rye rúcaḥ.  
yā́ vo devāḥ sū́rye rúco rúcaṃ no dʰehi brāhmaṇeṣvíti rúcaṃ rúcamítyamr̥tatvaṃ vai rúgamr̥tatvámevā̀sminnetáddadʰāti tisra ā́hutīrjuhoti trivŕ̥dagniryā́vānagniryā́vatyasya mā́trā tā́vataivā̀sminnetadrúcaṃ dadʰāti.  
átʰa vāruṇī́ṃ juhoti.  
átraiṣa sárvo 'gniḥ sáṃskr̥taḥ sá eṣó 'tra váruṇo devátā tásmā etáddʰavírjuhoti tádenaṃ havíṣā devátāṃ karoti yásyai vaí devátāyai havírgr̥hyáte sā́ devátā na sā yásyai ná gr̥hyáte vāruṇyá 'rcā svénaivaìnametádātmánā sváyā devátayā prīṇāti.  
yádvevá vāruṇī́ṃ juhóti.  
prajā́patervísrastādvīryámúdakrāmattaṃ yátra devā́ḥ samáskurvaṃstádasminnetayā̀ vīryámadadʰustátʰaivā̀sminnayámetáddadʰāti vāruṇyá 'rcā́ kṣatraṃ vai váruṇo vīryáṃ vaí kṣatráṃ vīryèṇaivā̀sminnetádvīryáṃ dadʰāti.  
táptvā yāmi bráhmaṇā vándamāna íti.  
táttvā yāce bráhmaṇā vándamāna ítyetattadā́śāste yájamāno havírbʰiríti tádayamā́śāste yajamāno havírbʰirítyetadáheḍamāno varuṇehá bodʰītyákrudʰyanno varuṇehá bodʰītyetadúruśaṃsa mā́ na ā́yuḥ prámoṣīrítyātmánaḥ paridā́ṃ vadate.  
átʰārkāśvamedʰáyoḥ sáṃtatīrjuhoti.  
ayaṃ vā́ agnírarkò 'sā́vādityo 'śvamedʰastaú sr̥ṣṭau nā́naivā̀stāṃ taú devā etā́bʰirā́hutibʰiḥ sámatanvantsámadudʰustátʰaivaìnāvayámetā́bʰirā́hutibʰiḥ sáṃtanoti sáṃdadʰāti.  
svárṇá gʰarmaḥ svāhéti.  
asau vā́ ādityó gʰarmò 'muṃ tádādityámasmínnagnau prátiṣṭʰāpayti.  
svárṇārkaḥ svāhéti.  
ayámagnírarká imaṃ tádagnimamúṣminnāditye prátiṣṭʰāpayati.  
svarṇá śukraḥ svāhéti.  
asau vā́ ādityáḥ śukrastam púnaramútra dadʰāti.  
svarṇa jyótiḥ svāhéti.  
ayámagnirjyótistam púnarihá dadʰāti.  
svárṇa sū́ryaḥ svāhéti.  
asau vā́ ādityaḥ sū́ryo 'muṃ tádādityámasya sárvasyottamáṃ dadʰāti tásmādeṣò 'sya sárvasyottamáḥ.  
páñcaitā ā́hutīrjuhoti.  
páñcacitiko 'gniḥ páñca 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vataivaìnāvetatsáṃtanoti sáṃdadʰāti.  
yádvevā́ha.  
svárṇá gʰarmaḥ svā́hā svárṇā̀rkaḥ svāhétyasyaìvaìtā́nyagnernā́māni tā́nyetátprīṇāti tā́ni havíṣā devátāṃ karoti yásyai vaí devátāyai havírgr̥hyáte sā devátā na sā yásyai ná gr̥hyaté 'tʰo etā́nevaìtádagnī́nasmínnagnaú nāmagrā́haṃ dadʰāti.  
páñcaitā ā́hutīrjuhoti.  
páñcacitiko 'gniḥ páñca páñca 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vataivaìnametadánnena prīṇāti.  
atʰā́ta ā́hutīnāmevā̀vápanasya.  
yāṃ kāṃ ca brā́hmaṇavatīmā́hutiṃ vidyāttámetásminkālé juhuyātkā́mebʰyo vā́ etaṃ rátʰaṃ yuṅkte tadyāṃ kāṃ cātrā́hutiṃ juhótyāptāṃ tāṃ satī́ṃ juhoti.  
tádāhuḥ.  
ná juhuyānnédatirecáyānī́ti sa vaí juhuyādeva kā́mebʰyo vā́ etā ā́hutayo hūyante na vai kā́mānāmátiriktamasti.  
átʰa pratyétya dʰíṣṇyānāṃ kāle dʰíṣṇyānnívapati.  
agnáya ete yaddʰíṣṇyā agnī́nevaìtáccinoti tā́ etā víśaḥ kṣatrámayámagníścitáḥ kṣatráṃ ca tadvíśaṃ ca karotyamum pū́rvaṃ cinotyátʰemā́nkṣatraṃ tátkr̥tvā víśaṃ karoti.  
éka eṣá bʰavati.  
ekastʰaṃ tátkṣatrámekastʰāṃ śríyaṃ karoti baháva ítare viśi tádbʰamā́naṃ dadʰāti.  
páñcacitika eṣa bʰávati.  
ékacitikā ítare kṣatraṃ tádvīryèṇātyā́dadʰāti kṣatráṃ viśó vīryávattaraṃ karotyūrdʰvámetáṃ cinoti kṣatraṃ tádūrdʰvaṃ cíti bʰiścinoti tiráśca ítarānkṣatrā́ya tadvíśamadʰástādupaniṣādínīṃ karoti.  
ubʰā́bʰyāṃ yájuṣmatyā ca lokampr̥ṇáyā caitáṃ cinóti.  
lokampr̥ṇáyaivèmā́nkṣatrámeva tádvīryèṇātyā́dadʰāti kṣatráṃ viśó vīryávattaraṃ karoti víśaṃ kṣatrā́davīryátarām.  
sa yádimā́ṃlokampr̥ṇáyaivá cinóti kṣatraṃ vaí lokampr̥ṇā́ kṣatraṃ tádviśyáttā́raṃ dadʰātyubʰayāṃścinotyadʰvarásya cāgnéścādʰvarásya pū́rvānátʰāgnestásyokto bándʰuryáṃ-yamevā̀dʰvaradʰiṣṇyáṃ nivápati táṃ-taṃ cinotyāgnīdʰrī́yam pratʰamáṃ cinoti taṃ hí pratʰamáṃ nivápati dakṣiṇata údaṅṅā́sīnastásyokto bándʰuḥ.  
tásminnaṣṭāvíṣṭakā úpadadʰāti.  
aṣṭā́kṣarā gāyatrī́ gāyatrò 'gniryā́vānagniryā́vatyasya mā́trā tā́vantamevaìnametáccinoti tā́sāmáśmā pŕ̥śnirnávamo náva vaí prāṇā́ḥ saptá śīrṣannávāñcau dvau tā́nevā̀sminnetáddadʰāti yáścitè 'gnírnidʰīyáte sá daśamo dáśa vaí prāṇā mádʰyamā́gnīdʰram madʰyatastátprāṇā́ndadʰāti mádʰye ha vā́ etátprāṇāḥ sánta íti céti cātmā́namanuvyúccaranti.  
ékaviṃśatiṃ hotrī́ya úpadadʰāti.  
ékaviṃśatirvevá pariśrítastásyokto bándʰurékādaśa brāhmaṇācʰaṃsyá ékādaśākṣarā vai triṣṭuptraíṣṭubʰa índra aindró brāhmaṇācʰaṃsyáṣṭā́vaṣṭāvítareṣu tásyokto bándʰuḥ.  
ṣáṇmārjālī́ye.  
ṣaḍvā́ r̥távaḥ pitárastáṃ haitámr̥távaḥ pitáro dakṣiṇataḥ páryūhire sá eṣāmeṣá dakṣiṇataḥ sa vā ítīmámupadádʰātī́tīmānítyamuṃ víśaṃ tátkṣatrámabʰisammukʰā́ṃ karoti.  
átʰainānpariśrídbʰiḥ páriśrayati.  
ā́po vaí pariśríto 'dbʰírevaìnāṃstatpáritanoti sa vai páryeva nídadʰāti kṣatráṃ haitā́ apāṃ yā́ḥ kʰāténa yantyátʰa haitā víśo yā́nīmā́ni vr̥tʰodakā́ni sa yádamúṃ kʰāténa pariśráyati kṣatre tátkṣatráṃ dadʰāti kṣatráṃ kṣatréṇa páriśrayatyátʰa yádimānpáryevá nidádʰāti viśi tadvíśaṃ dadʰāti viśā víśam páriśrayati téṣāṃ vai yā́vatya eva yájuṣmatyastā́vatyaḥ pariśríto yā́vatyo hyèvā̀múṣya yájuṣmatyastā́vatyaḥ pariśrítaḥ kṣatrā́yaiva tadvíśaṃ kr̥tānukarāmánuvartmānaṃ karoti.  
átʰaiṣu púrīṣaṃ nívapati.  
tásyokto bándʰustūṣṇīmániruktā hi viḍátʰāgnīṣomī́yasya paśupuroḍāśamánu diśāmáveṣṭīrnírvapati díśa eṣò 'gnistā́bʰya etā́ni havī́ṃṣi nírvapati tádenā havíṣā devátāṃ karoti yásyai vaí devátāyai havírgr̥hyáte sā́ devátā na sā yásyai ná gr̥hyáte páñca bʰavanti pañca hi díśaḥ.  
dádāhuḥ.  
dáśahaviṣamevaìtāmíṣṭiṃ nírvapetsā sárvastomā sárvapr̥ṣṭʰā sárvāṇi cʰándāṃsi sárvā díśaḥ sárva r̥távaḥ sárvamvetádayámagnistádenaṃ havíṣā devátāṃ karoti yásyai vaí devátāyai havírgr̥hyáte sā devátā na sā yásyai ná gr̥hyáte dáśa bʰavanti dáśākṣarā virā́ḍvirāḍagnirdáśa díśo díśo 'gnirdáśa prāṇā́ḥ prāṇā́ āgneryā́vānagniryā́vatyasya mā́trā tā́vataivaìnametadánnena prīṇāti.  
tattvaí devasvā̀mevá.  
etā́ni havī́ṃṣi nírvapedetā́ ha devátāḥ sutā́ eténa savéna yénaitátsoṣyámāṇo bʰávati tā́ evaìtátprīṇāti tā́ asmā iṣṭā́ḥ prītā́ etáṃ savamánumanyante tā́bʰiránumataḥ sūyate yásmai vai rā́jāno rājyámanumányante sa rā́jā bʰavati na sa yásmai na tadyádetā́ devátāḥ sutā́ eténa savéna yádvainametā́ devátā etásmai savā́ya suváte tásmādetā́ devasváḥ.  
tā vai dvínāmnyo bʰavanti.  
dvínāmā vaí savénā sutó bʰavati yásmai vaí savā́ya sūyáte yéna vā savéna sūyáte tádasya dvitī́yam nā́ma.  
aṣṭaú bʰavanti.  
aṣṭā́kṣarā gāyatrī́ gāyatrò 'gniryā́vānagniryā́vatyasya mā́trā tā́vataivaìnametadánnena prīṇāti.  
tádāhuḥ.  
naìtā́ni havī́ṃṣi nírvapennédatirecáyānī́ti tā́ni vai nírvapedeva kā́mebʰyo vā́ etā́ni havī́ṃṣi nírupyante na vai kā́mānāmátiriktamasti yadvai kíṃ ca paśupuroḍāśamánu havirnirupyáte paśā́veva sa madʰyato médʰo dʰīyata ubʰáyāni nírvapatyadʰvarásya cāgnéścādʰvarásya pū́rvamátʰāgnestásyokto bándʰuruccaíḥ paśupuroḍāśo bʰávatyupāṃśvètānī́ṣṭirhyánubrūhi preṣyéti paśupuroḍāśasyāhā́nubrūhi yajétyetéṣāmíṣṭirhí samānáḥ sviṣṭakŕ̥tsamānī́ḍeṣṭā́ devátā bʰavantyásamavahitaṃ sviṣṭakŕ̥te.  
átʰaina pūrvābʰiṣekéṇābʰímr̥śati.  
savitā́ tvā savā́nāṃ suvatāmeṣá vo 'mī rā́jā sómo 'smā́kam brāhmaṇā́nāṃ rājéti brāhmaṇā́nevā̀póddʰaratyanādyā́nkaroti.  
átʰa prātáḥ prātaranuvākámupākariṣyán.  
agníṃ yunakti yukténa sámaśnavā íti téna yukténa sárvānkā́māntsámaśnute taṃ vaí purástātsárvasya kármaṇo yunakti tadyatkiṃ cā́tra ūrdʰváṃ kriyáte yukte tatsárvaṃ samā́dʰīyate.  
paridʰíṣu yunakti.  
agnáya ete yátparidʰáyo 'gníbʰireva tádagníṃ yunakti.  
sá madʰyamám paridʰímupaspŕ̥śya.  
etadyájurjapatyagníṃ yunajmi śávasā gʰr̥tenéti bálaṃ vai śávo 'gníṃ yunajmi bálena ca gʰr̥téna cétyetáddivyáṃ suparṇaṃ váyasā br̥hántamíti divyo vā́ eṣá suparṇo váyaso br̥hándʰūména téna vayáṃ gamema bradʰnásya viṣṭápaṃ svargáṃ lokaṃ róhantó 'dʰi nā́kamuttamamítyetát.  
átʰa dákṣiṇe.  
imaú te pakṣā́vajárau patatríṇau yā́bʰyāṃ rákṣāṃsyapahaṃsyagne tā́bʰyām patema sukŕ̥tāmu lokaṃ yátra ŕ̥ṣayo jagmúḥ pratʰamajā́ḥ purāṇā ítyamūnetadŕ̥ṣīnāha.  
atʰóttare.  
índurdákṣaḥ śyená r̥tā́vā híraṇyapakṣaḥ śakunó bʰuraṇyurítyamŕ̥taṃ vai híraṇyamamŕ̥tapakṣaḥ śakunó bʰartétyetánmahā́ntsadʰástʰe dʰruva ā níṣatto námaste astu mā́ mā hiṃsīrítyātmánaḥ paridā́ṃ vadate.  
tadyánmadʰyamaṃ yájuḥ.  
sá ātmā́tʰa yé abʰítastaú pakṣau tásmāttépakṣávatī bʰavataḥ pakṣau hi taú.  
tribʰíryunakti.  
trivŕ̥dagniryā́vānagniryā́vatyasya mā́trā tā́vataivaìnametádyunakti.  
átʰa rā́jānamabʰiṣútyāgnaú juhoti.  
eṣa vai sá savá etadvai tátsūyate yámasmai támetā́ devátāḥ savámanumányante yā́bʰiránumataḥ sūyáte yásmai vai rā́jāno rājyámanumányante sa rājā bʰavati na sa yásmai na tadyádagnaú juhóti tádagnímabʰíṣiñcati sò 'syaiṣa daíva ātmā sómābʰiṣikto bʰavatyamŕ̥tābʰiṣiktó 'tʰa bʰakṣayati tádātmā́namabʰíṣiñcati sò 'syāyámātmā sómābʰiṣikto bʰavatyamŕ̥tābʰiṣiktaḥ.  
agnaú hutvā́tʰa bʰakṣayati.  
daívo vā́ asyaiṣá ātmā́ mānuṣò 'yáṃ devā́ u vā agré 'tʰa manuṣyāstásmādagnaú hutvā́tʰa bʰakṣayati.  
átʰainaṃ vímuñcati.  
āptvā taṃ kā́maṃ yásmai kā́māyainaṃ yuṅkté yajñāyajñíyaṃ stotrámupākariṣyántsvargo vaí loko yajñāyajñíyametásya vai gátyā enaṃ yuṅkte tádāptvā taṃ kā́maṃ yásmai kā́māyainaṃ yuṅkté.  
taṃ vaí purástātstotrásya vímuñcati.  
sa yádupáriṣṭātstotrásya vimuñcetpárāṅ haitáṃ svargáṃ lokámatipráṇaśyedátʰa yátpurástātstotrásya vimuñcáti tátsampratí svargáṃ lokámāptvā vímuñcati.  
paridʰíṣu vímuñcati.  
paridʰíṣú hyenaṃ yunákti yátra vāva yógyaṃ yuñjánti tádeva tadvímuñcanti.  
sá saṃdʰyórupaspŕ̥śya.  
ene yájuṣī japati tátʰā dve yájuṣī trī́nparidʰī́nanuvíbʰavato divó mūrdʰā̀si pr̥tʰivyā nā́bʰiríti dákṣiṇe víśvasya mūrdʰannádʰi tiṣṭʰasi śrita ityúttare mūrdʰávatībʰyām mūrdʰā hyásyaìṣo 'psumátībʰyāmagnéretádvaiśvānarásya stotraṃ yádyajñāyajñíyaṃ śā́ntirvā ā́pastásmādapsumátībʰyām.  
dvā́bʰyāṃ vímuñcati.  
dvipādyájamāno yájamāno 'gniryā́vānagniryā́vatyasya mā́trā tā́vataivaìnametadvímuñcati tribʰíryunakti tatpáñca páñcacitiko 'gniḥ páñca 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
taṃ haíke.  
prāyaṇī́ya evā̀tirātré yuñjántyudayanī́ye vímuñcanti saṃstʰārūpaṃ vā́ etadyádvimócanaṃ kím purā́ saṃstʰā́yai saṃstʰārūpáṃ kuryāméti na tátʰā kuryādáharaharaharvā́ eṣá yajñástāyate 'harahaḥ sáṃtiṣṭʰaté 'haraharenaṃ svargásya lokásya gátyai yuṅkté 'haraharenena svargáṃ lokáṃ gacʰati tásmādáharaharevá yuñjyādáharaharvímuñcet.  
átʰo yátʰā prāyaṇī́ye 'tirātré.  
sāmidʰenī́ranū́cya brūyā́dudayanī́ya evā́to 'nuvaktāsmī́ti tādr̥ktattásmādáharaharevá yuñjyadáharaharvímuñcet.  
táddʰaitacʰā́ṇḍilyaḥ.  
kaṅkatī́yebʰyo 'harahaḥkarmá pradíśya právavrājā́haraharevá vo yunájānáharaharvímuñcāníti tásmādáharaharevá yuñjyādáharaharvímuñcet.  
