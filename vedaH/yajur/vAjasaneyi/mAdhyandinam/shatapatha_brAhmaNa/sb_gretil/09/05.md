
atʰā́taḥ payovratátāyai.  
páyovrato dīkṣitáḥ syāddevébʰyo ha vā́ amŕ̥tamápacakrāma.  
té hocuḥ.  
śrámeṇa tápasedamánvicʰāméti tacʰrámeṇa tápasānvaicʰaṃsté dīkṣitvā páyovratā abʰavannetadvai tápo yó dīkṣitvā páyovrató 'sattásya gʰóṣamā́śuśruvuḥ.  
té hocuḥ.  
nédīyo vaí bʰavati bʰū́yastápa upāyāméti te trīntstánānúpeyustatpárādadr̥śuḥ.  
té hocuḥ.  
nédīyo vaí bʰavati bʰū́yastápa upāyāméti te dvau stánā úpeyustannédīyasaḥ párādadr̥śuḥ.  
té hocuḥ.  
nédīyo vaí bʰavati bʰū́yastápa upāyāméti ta ékaṃ stánamúpeyustadádʰijagāma na tvábʰípattuṃ śekuḥ.  
té hocuḥ ádʰi vā́ aganna tvábʰípattuṃ śaknumaḥ sárvaṃ tápa upāyāméti tá upavasatʰé 'nāśakamúpeyuretadvai sárvaṃ tápo yadánāśakastásmādupavasatʰe nā̀śnīyāt.  
tátprātárabʰipádya.  
abʰiṣútyāgnā́vajuhavustádagnā́vamŕ̥tamadadʰuḥ sárveṣāmu haiṣá devā́nāmātmā yádagnistadyádagnā́vamŕ̥tamádadʰustádātmánnamŕ̥tamadadʰata táto devā́ amŕ̥tā abʰavan.  
tadyattádamŕ̥taṃ sómaḥ saḥ.  
tádadyā́pi yájamānaḥ śrámeṇa tápasā́nvicʰati sá dīkṣitvā páyovrato bʰavatyetadvai tápo yó dīkṣitvā páyovrató 'sattásya gʰóṣamā́śr̥ṇotītyahé kraya íti.  
sa trīntstánānúpaiti.  
tatpárāpaśyati sa dvau stánā úpaiti tannédīyasaḥ párāpaśyati sa ékaṃ stánamúpaiti tadádʰigacʰati na tvábʰípattuṃ śaknoti sá upavasatʰé 'nāśakamúpaityetadvai sárvaṃ tápo yadánāśakastásmādupavasatʰe nā̀śnīyāt.  
tátprātárabʰipádya.  
abʰiṣútyāgnaú juhoti tádagnā́vamŕ̥taṃ dadʰātyátʰa bʰakṣayati tádātmánnamŕ̥taṃ dʰatte sò 'mŕ̥to bʰavatyetadvaí manuṣyásyāmŕ̥tatvaṃ yatsárvamā́yuréti tátʰo hānénātmánā sárvamā́yureti.  
agnaú hutvā́tʰa bʰakṣayati.  
daívo vā́ asyaiṣá ātmā́ mānuṣò 'yáṃ devā́ u vā agré 'tʰa manuṣyā̀stásmādagnaú hutvā́tʰa bʰakṣayati.  
atʰā́taḥ samiṣṭayajúṣāmevá mīmāṃsā́.  
devāścā́surāścobʰáye prājāpatyā́ḥ prajā́pateḥ pitúrdāyamúpeyurvā́camevá satyānr̥té satyáṃ caivā́nr̥taṃ ca tá ubʰáya evá satyamávadannubʰayé 'nr̥taṃ té ha sadŕ̥śaṃ vádantaḥ sadŕ̥śā evā̀suḥ.  
té devā́ utsr̥jyā́nr̥tam.  
satyámanvā́lebʰiré 'surā u hotsŕ̥jya satyamánr̥tamanvā́lebʰire.  
táddʰedáṃ satyámīkṣā́ṃ cakre.  
yadásureṣvā́sa devā vā́ utsr̥jyā́nr̥taṃ satyámanvā́lapsata hánta tadáyānī́ti táddevānā́jagāma.  
ánr̥tamu hekṣā́ṃ cakre.  
yáddeveṣvāsā́surā vā́ utsŕ̥jya satyamánr̥tamanvā́lapsata hánta tadáyānī́ti tadásurānā́jagāma.  
té devā́ḥ.  
sárvaṃ satyamávadantsárvamásurā ánr̥taṃ té devā́ āsaktí satyaṃ vádanta aiṣāvīrátarā ivāsuránāḍʰyatarā iva tásmādu haitadyá āsaktí satyaṃ vádatyaiṣāvīrátara ivaivá bʰavatyánāḍʰyatara iva sá ha tvèvā̀ntató bʰavati devā hyèvā̀ntató 'bʰavan.  
átʰa hā́surāḥ.  
āsaktyánr̥taṃ vádanta ū́ṣa iva pipisurāḍʰyā́ ivāsustásmādu haitadyá āsaktyánr̥taṃ vadatyū́ṣa ivaivá pisyatyāḍʰyá iva bʰavati párā ha tvèvā̀ntató bʰavati párā hyásurā ábʰavan.  
tadyattátsatyám.  
trayī sā́ vidyā té devā́ abruvanyajñáṃ kr̥tvèdáṃ satyáṃ tanavāmahā íti.  
té dīkṣaṇī́yāṃ níravapan.  
tádu hā́surā ánububudʰire yajñaṃ vaí kr̥tvā táddevā́ḥ satyáṃ tanvate préta tádāhariṣyā́mo yádasmā́kaṃ tatréti tásya samiṣṭayajuráhutamāsātʰā́jagmustasmāttásya yajñásya samiṣṭayajurná juhvati té devā ásurānpratidŕ̥śya samullúpya yajñámanyatkártuṃ dadʰrire 'nyadvaí kurvantī́ti púnaḥ préyuḥ.  
téṣu préteṣu.  
prāyaṇī́yam níravapaṃstádu hā́surā ánvevá bubudʰire tásya śamyoruktamāsātʰā́jagmustásmātsá yajñáḥ śamyvántasté devā ásurānpratidŕ̥śya mamullúpya yajñámanyádeva kártuṃ dadʰrire 'nyadvaí kurvantī́ti púnareva préyuḥ.  
téṣu préteṣu.  
rā́jānaṃ krītvā́ paryuhyā́tʰāsmā ātitʰyáṃ havirníravapaṃstádu hā́surā ánvevá bubudʰire tasyeḍópahūtāsātʰā́jagmustásmātsa yajña íḍāntasté devā ásurānpratidŕ̥śya samullúpya yajñámanyádeva kártuṃ dadʰrire 'nyadvaí kurvantī́ti púnareva préyuḥ.  
téṣu préteṣu.  
upasádo 'tanvata té tisrá evá sāmidʰenī́ranū́cya devátā evā́yajanná prayājānnā̀nuyājā́nubʰayáto yajñasyódasādayanbʰū́yiṣṭʰaṃ hi tatrā́tvaranta tásmādupasátsu tisrá evá sāmidʰenī́ranū́cya devátā eva yájati ná prayājānnā̀nuyājā́nubʰayáto yajñasyótsādayati.  
tá upavasatʰè 'gnīṣomī́yam paśumā́lebʰire.  
tádu hā́surā ánvevá bubudʰire tásya samiṣṭayajūṃṣyáhutānyāsuratʰā́jagmustásmāttásya paśóḥ samiṣṭayajū́ṃṣi ná juhvati té devā ásurānpra.  
téṣu préteṣu.  
prātáḥ prātaḥsavanámatanvata tádu hā́surā ánvevá bubudʰire tásyaitā́vatkr̥tamā́sa yā́vatprātaḥsavanamatʰā́jagmusté devā ásurānpra.  
téṣu préteṣu.  
mā́dʰyandinaṃ sávanamatanvata tádu hā́surā ánvevá bubudʰire tásyaitā́vatkr̥tamā́sa yā́vanmā́dʰyandinamatʰā́jagmusté devā ásurānpra.  
téṣu prétaṣu.  
savanī́yena paśúnācaraṃstádu hā́surā ánvevá bubudʰire tásyaitā́vatkr̥tamā́sa yā́vadetásya paśóḥ kriyate 'tʰā́jagmusté devā ásurānpra.  
téṣu préteṣu.  
tr̥tīyasavanámatanvata tatsámastʰāpayanyátsamástʰāpayaṃstatsárvaṃ satyámāpnuvaṃstató 'surā ápapupruvire táto devā ábʰavanparā́surā bʰávatyātmánā párāsya dviṣanbʰrā́tr̥vyo bʰavati yá evaṃ véda.  
té devā́ abruvan.  
yé na imé yajñā́ḥ sāmísaṃstʰitā yā́nimā́nvijáható 'gāmópa tájjānīta yátʰemā́ntsaṃstʰāpáyāméti tè 'bruvaṃścetáyadʰvamíti cítimicʰatéti vāva tádabruvaṃstádicʰata yátʰemā́nyajñā́ntsaṃstʰāpáyāméti.  
té cetáyamānāḥ.  
etā́ni samiṣṭayajū́ṃṣyapaśyaṃstā́nyajuhavustaíretā́nyajñāntsámastʰāpayanyátsamástʰāpayaṃstásmātsaṃstʰitayajūṃṣyátʰa yátsamáyajaṃstásmātsamiṣṭayajū́ṃṣi.  
te vā́ ete náva yajñā́ḥ.  
návaitā́ni samiṣṭayajū́ṃṣi tadyádetā́ni juhótyetā́nevaìtádyajñāntsáṃstʰāpayatyubʰáyāni juhotyadʰvarásya cāgnéścādʰvarásya pū́rvāṇyátʰāgnestásyokto bándʰuḥ.  
dvé agnérjuhoti.  
dvipādyájamāno yájamāno 'gniryā́vānagniryā́vatyasya mā́trā tā́vataivaìtádyajñaṃ sáṃstʰāpayatīṣṭó yajño bʰŕ̥gubʰiriṣṭó agnirā́hutaḥ pipartu na íti.  
tā́nyubʰáyānyékādaśa sámpadyante.  
ékādaśākṣarā triṣṭúbvīryáṃ triṣṭúbvīryámevaìtádyajñámabʰisámpādayati.  
yádvevaíkādaśa.  
ékādaśākṣarā vaí triṣṭuptraíṣṭʰubʰa índra índro yajñásyātméndro devátā tadyá evá yajñásyātmā yā́ devátā tásminnevaìtádyajñámantataḥ prátiṣṭʰāpayati.  
samiṣṭayajū́ṃṣi hutvā̀vabʰr̥tʰáṃ yanti.  
avabʰr̥tʰā́dudétyodayanīyéna caritvā̀nūbándʰyasya paśupuroḍāśamánu dévikānāṃ havī́ṃṣi nírvapati.  
etadvaí prajā́patiḥ.  
prā́pya rāddʰvèvāmanyata sá dikṣú pratiṣṭʰā́yedaṃ sárvaṃ dádʰadvidádʰadatiṣṭʰadyaddádʰadvidádʰadátiṣṭʰattásmāddʰātā tátʰaivaìtadyájamāno dikṣú pratiṣṭʰā́yedaṃ sárvaṃ dádʰadvidádʰattiṣṭʰati.  
yádvevaìtā́ni havī́ṃṣi nirvápati.  
díśa eṣò 'gnistā́ u evā̀mū́ḥ purástāddarbʰastambáṃ ca logeṣṭakāścópadadʰāti tā́ḥ prāṇabʰŕ̥taḥ pratʰamā́yāṃ cítau sárvaivá dvitī́yā sárvā tr̥tī́yā sárvā caturtʰyátʰa pañcamyai cíterasapatnā́ nākasádaḥ páñcacūḍāstā́ ūrdʰvā́ utkrā́mantya āyaṃstā́bʰyaḥ prajā́patirabibʰetsárvaṃ vā́ idámimāḥ párācyó 'tyeṣyantī́ti tā́ dʰātā́ bʰūtvā páryagacʰattā́su prátyatiṣṭʰat.  
sa yaḥ sá dʰātā̀sau sá ādityáḥ.  
átʰa yattáddiśā́m paramáṃ krāntámetattadyásminneṣá etatprátiṣṭʰitastápati.  
sa yaḥ sá dʰātā̀yámeva sá dʰātráḥ.  
dvā́daśakapālaḥ puroḍā́śo dvā́daśakapālo dvā́daśa mā́sāḥ saṃvatsaráḥ saṃvatsaráḥ prajā́patiḥ prajā́patirdʰātā́tʰa yattáddiśā́m paramáṃ krāntámetā́ni tā́ni pū́rvāṇi havīṃṣyánumatyai carū́rākā́yai carúḥ sinīvālyaí carúḥ kuhvyaí carustadyádetā́ni nirvápati yádeva táddiśā́m paramáṃ krāntaṃ tásminnevaìnametatprátiṣṭʰāpayati taṃ sárvaṃ juhotyetásyaivá kr̥tsnátāyai.  
tā vā́ etā́ devyáḥ.  
díśo hyètāścʰándāṃsi vai díśaścʰándāṃsi devyó 'tʰaiṣa káḥ prajā́patistadyáddevyáśca káśca tásmāddévikāḥ páñca bʰavanti páñca hi díśaḥ.  
tádāhuḥ.  
naitā́ni havī́ṃṣi nírvapennédatirecáyānī́ti tā́ni vai nírvapedeva kā́mebʰyo vā́ etā́ni havī́ṃṣi nírupyante na vai kā́mānāmátiriktamasti yadvai kíṃ ca paśupuroḍāśamánu havírnirupyáte paśā́veva sá madʰyato médʰo dʰīyata ubʰáyāni nírvapatyadʰvarásya cāgnéścādʰvarásya pū́rvamátʰāgnestásyokto bándʰuruccaíḥ paśupuroḍāśo bʰávatyupāṃśvètānī́ṣṭirhyánubrūhi preṣyéti paśupuroḍāśasyāhā́nubrūhi yajétyetéṣāmíṣṭirhí samānáḥ sviṣṭakŕ̥tsamānī́ḍā.  
tásya vā́ etásya paśóḥ.  
júhvati samiṣṭayajū́ṃṣyabʰyávayanti hr̥dayaśūlénāvabʰr̥tʰáṃ saṃstʰā hyèṣá paśúrhr̥dayaśūléna caritvā́.  
pratyétya vaiśvakarmaṇā́ni juhoti.  
víśvāni kármaṇyayámagnistā́nyasyā́tra sárvāṇi kármāṇi kr̥tā́ni bʰavanti tā́nyetátprīṇāti tā́ni havíṣā devátāṃ karoti yásyai vaí devátāyai havírgr̥hyáte sā́ devátā na sā yásyai ná gr̥hyaté 'tʰo viśvákarmāyámagnistámevaitátprīṇāti.  
yádvevá vaiśvakarmaṇā́ni juhóti.  
prā́yaṇaṃ ca hāgnérudáyanaṃ ca sāvitrā́ṇi prā́yaṇaṃ vaiśvakarmáṇānyudáyanaṃ sa yátsāvitrā́ṇyevá juhuyānná vaiśvakarmaṇā́ni yátʰā prā́yaṇamevá kuryānnòdáyanaṃ tādr̥ktadátʰa yádvaiśvakarmaṇā́nyevá juhuyānná sāvitrā́ṇi yátʰodáyanamevá kuryānna prā́yaṇaṃ tādr̥ktadubʰáyāni juhoti prā́yaṇaṃ ca tádudáyanaṃcakaroti.  
aṣṭā́vasū́ni bʰávanti.  
evámimā́ni tadyátʰā prā́yaṇaṃtátʰodáyanam karotisvāhākārò 'mī́ṣāṃ navamo bʰávatyevámeṣāṃ tadyátʰā prā́yaṇaṃ tátʰodáyanaṃ karotyā́hutiramī́ṣāṃ daśamī bʰávatyevámeṣāṃ tadyátʰā prā́yaṇaṃ tátʰodáyanaṃ karoti sáṃtatāṃ tatrā́hutiṃ juhoti réto vai tátra yajño rétasó 'vicʰedāya sruvéṇehá svāhākā́ram níruktaṃ hi réto jāta bʰávati.  
yadā́kūtāt.  
samásusroddʰr̥dó vā mánaso vā sámbʰr̥taṃ cákṣuṣo vétyetásmāddʰyetátsárvasmādágre kárma samábʰavattadánu préta sukr̥tāmu lokaṃ yátra ŕ̥ṣayo jagmúḥ pratʰamajā́ḥ purāṇā ítyamū́netadŕ̥ṣīnāha.  
etáṃ sadʰastʰa.  
pári te dadāmī́ti svargo vaí lokáḥ sadʰástʰastádenaṃ svargā́ya lokā́ya páridadāti yámāváhācʰevadʰíṃ jātávedāḥ anvāgantā́ yajñápatirvo átra táṃ sma jānīta parame vyòmanníti yátʰaiva yájustátʰā bándʰuḥ.  
etáṃ jānātʰa.  
parame vyòmandévāḥ sadʰastʰā vida rūpámasya yádāgácʰātpatʰíbʰirdevayā́nairiṣṭāpūrté kr̥ṇavatʰāvírasmā íti yátʰaiva yájustátʰā bándʰurúdbudʰyasvāgne yéna váhasī́ti táyorakto bándʰuḥ.  
prastaréṇa paridʰínā.  
srucā védyā ca barhíṣā r̥cèmáṃ yajñáṃ no naya svárdevéṣu gántava ítyetaírno yajñasya rūpaíḥ svargáṃ lokáṃ gamayétyetát.  
yáddattaṃ yátparādā́nam.  
yátpūrtaṃ yā́śca dákṣiṇāḥ tádagnírvaiśvakarmaṇáḥ svárdevéṣu no dadʰadíti yáccaivá sampratí dadno yaccā́samprati tánno 'yámagnírvaiśvakarmaṇáḥ svargé loké dadʰātvítyetát.  
yátra dʰā́rā ánapetāḥ.  
mádʰorgʰr̥tásya ca yā́ḥ tádagnírvaiśvakarmaṇaḥ svárdevéṣu ṇo dadʰadíti yátʰaiva yájustátʰā bándʰuḥ.  
aṣṭaú vaiśvakarmaṇā́ni juhoti.  
aṣṭā́kṣarā gāyatrī́ gāyatrò 'gniryā́vānagniryā́vatyasya mā́trā tā́vataivaìnametadánnena prīṇāti.  
vaiśvakarmaṇā́ni hutvā nā́ma karoti.  
yadā vai sárvaḥ kr̥tsnó jāto bʰávatyátʰa nā́ma kurvantyátra vā́ eṣa sárvaḥ kr̥tsnó jātó bʰavati.  
nā́ma kr̥tvā́tʰainamúpatiṣṭʰate.  
sárveṇa vā́ eṣá etámātmánā cinoti sa yádetāmátrātmánaḥ paridāṃ na vádetā́tra haivā̀syaiṣá ātmā́naṃ vr̥ñcītā́tʰa yádetāmátrātmánaḥ paridām vádate táyo hāsyaiṣá ātmā́naṃ ná vr̥ṅkte yé agnáyaḥ pā́ñcajanyā asyā́m pr̥tʰivyāmádʰi téṣāmasi tvámuttamaḥ prá no jīvā́tave suvéti ye ké cāgnáyaḥ páñcacitikā asyā́m pr̥tʰivyāmádʰi téṣāmasi tvaṃ sáttamaḥ prò asmānjī́vanāya suvétyetádanuṣṭúbʰā vāgvā́ anuṣṭubvā́gu sárvāṇi cʰándāṃsi sárvairevā̀smā etaccʰándobʰirníhnuta upastʰā́yāgníṃ samāróhya nirmátʰyodavasānī́yayā yajate.  
átʰa maitrāvaruṇyā́ payasyáyā yajate.  
devatrā vā́ eṣá bʰavati yá etatkárma karóti daívamvetánmitʰunaṃ yánmitrāváruṇau sa yádetayā́niṣṭvā mānuṣyāṃ cáretpratyavarohaḥ sa yátʰā daívaḥ sánmānuṣaḥ syā́ttādr̥ktadátʰa yádetáyā maitrāvaruṇyā́ payasyáyā yájate daívamevaìtánmitʰunamúpaityetáyeṣṭvā kā́maṃ yatʰāpratirūpáṃ caret.  
yádvevaìtáyā maitrāvaruṇyā́ payasyáyā yájate.  
prajā́patervísrastādrétaḥ párāpatattaṃ yátra devā́ḥ samáskurvaṃstádasminnetáyā maitrāvaruṇyā́ payasyáyā réto 'dadʰustátʰaivā̀sminnayámetáddadʰāti.  
sa yaḥ sá prajā́patirvyásraṃsata.  
ayámeva sa yò 'yámagníścīyaté 'tʰa yádasmāttadrétaḥ parā́patadeṣā sā́ payasyā̀ maitrāvaruṇī́ bʰavati prāṇodānau vaí mitrāváruṇau prāṇodānā́ u vai rétaḥ siktaṃ víkurutaḥ payasyā̀ bʰavati páyo hi réto yajñó bʰavati yajño hyèvá yajñásya réta upāṃśú bʰavatyupāṃśu hi rétaḥ sicyáte 'ntató bʰavatyantato hi réto dʰīyáte.  
tásyai vā́jinena caranti.  
tásmindákṣiṇāṃ dadʰāti tūparaú mitʰunaú dadyādítyabʰyājñāyénaivá manya íti ha smāha mā́hittʰiḥ srávatyu haiṣā̀gnicíta ā́hutiḥ somāhutiryā́maniṣṭaké juhóti.  
sá svayamātr̥ṇā́ evópadadʰīta.  
ime vaí lokāḥ svayamātr̥ṇā́ imá u lokā́ eṣò 'gníścitáḥ.  
r̥tavyā̀ evopadadʰīta.  
saṃvatsaro vā́ r̥tavyā̀ḥ saṃvatsará eṣò 'gníścitáḥ.  
viśvájyotiṣa evópadadʰīta.  
etā vaí devátā viśvájyotiṣa etā́ u devátā eṣò 'gníścitáḥ.  
punaścitímevópadadʰīta.  
púnaryajñó haiṣa úttarā haiṣā́ devayajyā́ punaryajñámevaìtadúpadʰatta úttarāmevá devayajyāmúpa hainam punaryajñó na tátʰā kuryādyo vāvá citè 'gnírnidʰīyáte tā́mevéṣṭakāmeṣa sárvo 'gnírabʰisámpadyate tadyádagnaú juhóti tádevā̀sya yátʰā sárvasmiñcʰāṇḍilè 'gnau sáṃcite pakṣapucʰávatyā́hutayo hutāḥ syúrevámasyaitā ā́hutayo hutā́ bʰavanti.  
sárvāṇi vā́ eṣá bʰūtā́ni.  
sárvāndevā́ngarbʰó bʰavati yò 'gníṃ bʰibʰárti sa yó 'saṃvatsarabʰr̥taṃ cinutá etā́ni ha sa sárvāṇi bʰūtā́ni gárbʰam bʰūtaṃ nírhate yo nvèvá mānuṣaṃ gárbʰaṃ nirhánti tannvèva páricakṣaté 'tʰa kiṃ yá etáṃ devo hyèṣa nā́saṃvatsarabʰr̥tasya 'rtvíjā bʰavitávyamíti ha smāha vā́tsyo nédasyá devaretasásya nirhaṇyámānasya medyásānī́ti.  
ṣáṇmāsyamantamáṃ cinvītétyāhuḥ.  
ṣáṇmāsyā vā́ antamā gárbʰā jātā́ jīvantī́ti sa yadyásaṃvatsarabʰr̥te maháduktʰaṃ śáṃsedr̥gaśītī́ḥ śaṃsedásarvaṃ vai tadyadásaṃvatsarabʰr̥tó 'sarvaṃ tadyádr̥gaśītáyo víkr̥ṣṭaṃ tvènaṃ sa bʰū́yo víkarṣedyádi caivá saṃvatsarábʰr̥taḥ syādyádi cā́saṃvatsarabʰr̥taḥ sárvamevá maháduktʰáṃ śaṃset.  
átʰa ha śāṇḍilyāyanáḥ prācyā́ṃ jagāma.  
táṃ ha daíyāmpātiruvāca śā́ṇḍilyāyana katʰámagníścetávyo glā́yāmó 'ha saṃvatsarábʰr̥tāyāgnímu cikīṣāmaha íti.  
sá hovāca.  
kā́maṃ nvā́ enaṃ sá cinvīta yéna purā saṃvatsarám bʰr̥taḥ syāttaṃ hyèva tám bʰr̥taṃ sántaṃ cinuta íti.  
kā́mamvevaìnaṃ sá cinvīta.  
yáḥ saṃvatsaramabʰiṣaviṣyantsyā́deṣa vā́ enaṃ pratyákṣamánnena bibʰártyetā́bʰirā́hutibʰiḥ.  
kā́mamvevaìnaṃ sá cinvīta.  
yáḥ saṃvatsarámagnihotráṃ juhuyāádbibʰárti vā́ enameṣa yò 'gnihotráṃ juhoti.  
kā́mamvevaináṃ sa cinvīta.  
yáḥ saṃvatsaráṃ jātaḥ syā́tprāṇo vā́ agnistámetádbibʰartyátʰa ha vai rétaḥ siktám prāṇò 'nvávarohati tádvindate tadyájjātáṃ-jātaṃ vindáte tásmājjātávedāstásmādápyevaṃvitkā́maṃ sadyobʰŕ̥taṃ cinvīta yádu ha vā́ evaṃvitpíbati vā pāyáyati vā tádevā̀sya yátʰā sárvasmiñcʰāṇḍilè 'gnau sáṃcite pakṣapucʰávatyā́hutayo hutāḥ syúrevámasyaitā ā́hutayo hutā́ bʰavanti.  
indra etattsarptaccamapaṣyat nyūnasyāptyā atiriktyai vyr̥ddʰasya sámr̥ddʰyā átʰa ha vā́ īśvarò 'gníṃ citvā kíṃciddauritamā́pattorví vā hválitoryádvā yadā́ ha vā́ etacʰyā́parṇaḥ sāyakāyánaḥ śuśrāvā́tʰa haitatkarmópadadʰarṣa.  
saìṣā́ trayasya sámr̥ddʰiḥ.  
agneḥ sámr̥ddʰiryò 'gníṃ cinute tásya sámr̥ddʰiryò 'gníṃ cinóti tásya sámr̥ddʰiḥ.  
tadyádeténopatíṣṭʰate.  
yádevā̀syā́tra vidvānvā́vidvā́ti vā recáyati ná vābʰyāpáyati tádevā̀syaiténa sárvamāptám bʰavati yádasya kiṃ cā́nāptaṃ yá u tásyāmanuṣṭúbʰyr̥ci kāmó 'traiva támāpnotyátʰā etásmādevaìtatkármaṇo rákṣāṃsi nāṣṭrā ápahanti nò hainamanuvyāhāríṇa str̥ṇvate tásmādápyevaṃvitkā́mam párasmā agníṃ cinuyādīśvaró ha śréyānbʰávitoḥ.  
vā́rtrahatyāya śávase.  
sahádānum puruhūta kṣiyántamíti vā́rtragʰnībʰyām pratʰamā́bʰyāmúpatiṣṭata etadvaí devā́ vr̥trám pāpmā́naṃ hatvā́pahatapāpmāna etatkármākurvata tátʰaivaìtadyájamāno vr̥trám pāpmā́naṃ hatvā́pahatapāpmaitatkárma kurute.  
ví na indra mŕ̥dʰo jahi.  
mr̥go ná bʰīmáḥ kucaro giriṣṭʰā íti vaimr̥dʰī́bʰyāṃ dvitī́yābʰyāmetadvaí devā mŕ̥dʰaḥ pāpmā́naṃ hatvā́pahatapāpmāna etatkármākurvata tátʰaivaìtadyájamāno mŕ̥dʰaḥ pāpmā́naṃ hatvā́pahatapāpmaitatkárma kurute.  
vaiśvānaró na ūtáye.  
pr̥ṣṭó diví pr̥ṣṭó agníḥ pr̥tʰivyāmíti vaiśvānarī́bʰyāṃ tr̥tī́yābʰyāmetadvaí devā́ vaiśvānaréṇa pāpmā́naṃ dagdʰvā́pahatapāpmāna etatkármākurvata tátʰaivaìtadyájamāno vaiśvānaréṇa pāpmā́naṃ dagdʰvā́pahatapāpmaitatkárma kurute.  
aśyā́ma ta kā́mamagne távotī́ti.  
ékayā kā́mavatyaitadvaí devā́ḥ pāpmā́namapahatyaíkayā kā́mavatyaikadʰā̀ntataḥ sárvānkā́mānātmánnakurvata tátʰaivaìtadyájamānaḥ ṣaḍr̥céna pāpmā́namapahatyaíkayā kā́mavatyekadʰā̀ntataḥ sárvānkā́mānātmánkurute.  
saptarcám bʰavati.  
saptacitiko 'gníḥ saptá 'rtávaḥ sapta díśaḥ saptá devalokā́ḥ sapta stómāḥ saptá pr̥ṣṭʰā́ni sapta cʰándāṃsi saptá grābʰyā́ḥ paśávaḥ saptā̀raṇyā́ḥ saptá śorṣánprāṇā yatkíṃ ca saptávidʰamadʰidevatámadʰyātmaṃ tádenena sárvamāpnoti tā́ anuṣṭúbʰamabʰisámpadyante vāgvā́ anuṣṭúbvācaìvā̀sya tádāpnoti yádasya kiṃ cā́nāptam.  
aṣṭarcenópatiṣṭʰetétyu haíka āhuḥ.  
vayáṃ te adyá rarimā hi kā́mamíti dvitī́yayā kā́mavatyā sapta pū́rvāstádaṣṭā́vaṣṭā́kṣaro gāyatrī́ gāyatrò 'gniryā́vānagniryā́vatyasya mā́trā tā́vataivā̀sya tádāpnoti yádasya kiṃ cā́nāptamátʰo eváṃ samáṃ deváte bʰajete íti na tátʰā kuryādetā vāvá saptā̀ṣṭā́vanuṣṭúbʰo bʰavanti sa yo 'ṣṭarce kāmó 'traiva támāpnoti.  
aindrāgnī́bʰirúpatiṣṭʰate.  
aindrāgnò 'gniryā́vānagniryā́vatyasya mā́trā tā́vatraivā̀sya tádāpnoti yádasya kiṃ cā́nāptamindrāgnī vai sárve devā́ḥ sarvadevátyo 'gniryā́vānagniryā́vatyasya mā́trā tāvataivā̀sya tádāpnoti yádasya kiṃ cā́nāptam.  
taddʰaíke.  
kármaṇaḥ karmaṇa evaìtām pratipádaṃ kurvaté 'pahatapāpmāna etatkárma karavāmahā íti púrīṣavatīṃ cítiṃ kr̥tvópatiṣṭʰetétyu haíka āhustátra hi sā sárvā kr̥tsnā bʰávatī́ti sa yátʰā kāmáyeta tátʰā kuryādíti nu cáyanasyātʰātó 'cayanasya.  
tráyo ha vaí samudrā́ḥ.  
agniryájuṣām mahāvrataṃ sā́mnām maháduktʰámr̥cāṃ sa yá etā́ni párasmai karótyetā́nha sá samudrā́ñcʰoṣayate tāñcʰúṣyató 'nvasya cʰándāṃsi śuṣyanti cʰándāṃsyánu lokó lokamánvātmā̀tmā́namánu prajā́ paśávaḥ sá ha śváḥ śva eva pā́pīyānbʰavati yá etā́ni párasmai karóti.  
átʰa yá etānyákr̥tvā.  
pásmā ápi sárvairanyaíryajñakratúbʰiryājáyedetébʰyo haivā̀sya samudrébʰyaścʰándāṃsi púnarā́pyāyante cʰándāṃsyánu lokó lokamánvātmā̀tmā́namánu prajā́ paśávaḥ sá ha śváḥ śva eva śréyānbʰavati yá etā́ni párasmai ná karotyátʰaiṣá ha vā́ asya daívo 'mŕ̥ta ātmā sa yá etā́ni párasmai karótyetáṃ ha sa daívamātmā́nam párasmai práyacʰatyátʰa śúṣka evá stʰāṇuḥ páriśiṣyate.  
taddʰaíke.  
kr̥tvā́ kurváte vā práti vā kārayanta eṣā prā́yaścittiríti na tátʰā kuryādyátʰā śúṣkaṃ stʰāṇúmudakénābʰiṣiñcetādr̥ktatpū́yedvā vai sa ví vā mrityennaìtásya prā́yaścittirastī́tyevá vidyāt.  
átʰa ha smāha śā́ṇḍilyaḥ.  
turó ha kāvaṣeyaḥ kā́rotyāṃ devébʰyo 'gníṃ cikāya táṃ ha devā́ḥ papracʰurmúne yádalokyā́magnicityā́māhurátʰa kásmādacaiṣīríti.  
sá hovāca.  
kiṃ nú lokyáṃ kímalokyámātmā vaí yajñásya yájamānó 'ṅgānyr̥tvíjo yátra vā́ ātmā tadáṅgāni yátro áṅgāni tádātmā yádi vā́ r̥tvíjo 'lokā bʰávantyaloká u tárhi yájamāna ubʰáye hí samānálokā bʰávanti dákṣiṇāsu tvèva ná saṃvaditávyaṃ saṃvādénaivá 'rtvíjo 'lokā íti.  
