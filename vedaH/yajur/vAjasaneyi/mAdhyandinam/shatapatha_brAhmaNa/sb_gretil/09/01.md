
atʰā́taḥ śatarudríyaṃ juhoti.  
átraiṣa sárvo 'gniḥ sáṃskr̥taḥ sá eṣó 'tra rudró devátā tásmindevā́ etádamŕ̥taṃ rūpámuttamámadadʰuḥ sá eṣó 'tra dī́pyamāno 'tiṣṭʰadánnamicʰámānastásmāddevā abibʰayuryadvaí no 'yaṃ ná hiṃsyādíti.  
te 'bruvan.  
ánnamasmai sámbʰarāma ténainaṃ śamayāméti tásmā etadánnaṃ sámabʰarañcʰāntadevátyaṃ ténainamaśamayaṃstadyádetám devámetenā́śamayaṃstásmācʰāntadevátyaṃ śāntadevátyaṃ ha vai tácʰatarudríyamityā́cakṣate paró 'kṣam paró 'kṣakāmā hí devāstátʰaivā̀sminnayámetádamŕ̥taṃ rūpámuttamáṃ dadʰāti sá eṣó 'tra dī́pyamānastiṣṭʰatyánnamicʰámānastásmā etadánnaṃ sámbʰarati śāntadevátyaṃ ténainaṃ śamayati.  
jartílairjuhoti.  
jā́yata eṣá etadyáccīyáte sá eṣa sárvasmā ánnāya jāyata ubʰáyamvetadánnaṃ yájjartílā yácca grāmyaṃ yáccāraṇyaṃ yadáha tílāsténa grāmyaṃ yadákr̥ṣṭe pacyánte ténāraṇyámubʰáyenaivaìnametadánnena prīṇāti grāmyéṇa cāraṇyéna ca.  
arkaparṇéna juhoti.  
ánnamarkó 'nnenaivaìnametátprīṇāti.  
pariśrítsu juhoti.  
agnáya ete yátpariśrítastátʰo hāsyaitā́ agnimátyevā́hutayo hutā́ bʰavanti.  
yádvevaìtácʰatarudríyaṃ juhóti.  
prajā́patervísrastāddevátā údakrāmaṃstaméka evá devo nā̀jahānmanyúreva sò 'tinnantarvítato 'tiṣṭʰatsò 'rodīttásya yānyáśrūṇi prā́skandaṃstā́nyasmínmanyau prátyatiṣṭʰantsá evá śatáśīrṣā rudraḥ sámabʰavatsahasrākṣáḥ śatéṣudʰirátʰa yā́ anyā́ vipruṣó 'pataṃstā ásaṃkʰyātā sahásrāṇīmā́ṃlokā́nanuprā́viśaṃstadyádruditā́tsamádrudrāḥ sò 'yáṃ śatáśīrṣā rudráḥ sahasrākṣáḥ śatéṣudʰirádʰijyadʰanvā pratihitāyī́ bʰīṣáyamāṇo 'tiṣṭʰadánnamicʰámānastásmāddevā́ abibʰayuḥ.  
té prjā́patimabruvan.  
asmādvaí bibʰīmo yadvaí no 'yaṃ ná hiṃsyādíti sò 'bravīdánnamasmai sámbʰarata ténainaṃ śamayatéti tásmā etadánnaṃ sámabʰarañcʰatarudríyaṃ ténainamaśamayaṃstadyádetáṃ śatáśīrṣāṇāṃ rudrámetenā́śamayaṃstásmācʰatadyádetáṃ śatáśīrṣāṇāṃ rudrámetenā́śamayaṃstásmācʰataśīrṣarudraśamanī́yaṃ śataśīrṣarudraśamanī́yaṃ ha vai tácʰatarudríyamityā́cakṣate paró 'kṣam paró 'kṣakāmā hí devāstátʰaivā̀smā ayámetadánnaṃ sámbʰarati śatarudríyaṃ ténainaṃ śamayati.  
gavedʰukāsaktúbʰirjuhoti.  
yátra vai sā́ devátā vísrastā́śayattáto gavedʰukāḥ sámabʰavantsvénaivaìnametádbʰāgéna svéna rásena prīṇāti.  
arkaparṇéna juhoti.  
etásya vaí devásyāśayā́darkaḥ sámabʰavatsvénaivaìnametádbʰāgéna svéna rásena prīṇāti.  
pariśrítsu juhoti.  
lómāni vaí pariśríto na vai lómasu viṣaṃ na kíṃ caná hinastyuttarārdʰè 'gnerúdaṅ tíṣṭʰanjuhotyetásyāṃ ha diśyètásya devásya gŕ̥hāḥ svā́yāmevaìnametáddiśí prīṇā́ti svā́yāṃ diśyávayajate.  
sa vaí jānudagʰné pratʰamaṃ svā́hākaroti.  
adʰá-iva vai tadyájjānudagʰnámadʰá iva tadyádayáṃ lokastadyá imáṃ lokáṃ rudrāḥ prā́viśaṃstāṃstátprīṇāti.  
átʰa nābʰidagʰné.  
mádʰyamiva vai tadyánnābʰidagʰnam mádʰyamivāntarikṣalokastadyè 'ntarikṣalokáṃ rudrāḥ prāviśaṃstāṃstátprīṇāti.  
átʰa mukʰadagʰná.  
upárīva vai tadyánmukʰadagʰnámupárīva tadyádasaú lokastádye 'múṃ lokáṃ rudrāḥ prā́viśaṃstāṃstátprīṇāti svāhākāreṇā́nnaṃ vaí svāhākāró 'nnenaivaìnānetátprīṇāti.  
námaste rudra manyáva íti.  
yá evā̀smintsò 'ntármanyurvítató 'tiṣṭʰattásmā etannámaskarotyutò ta íṣave námo bāhúbʰyāmutá te náma itī́ṣvā ca hí bāhúbʰyāṃ ca bʰīṣáyamāṇó 'tiṣṭʰat.  
sá eṣá kṣatráṃ deváḥ.  
yaḥ sá śatáśīrṣā samábʰavadvíśa ima ítare yé viprúṅbʰyaḥ samábʰavaṃstásmā etásmai kṣatrā́yaitā víśa etám purástāduddʰāramúdaharanyá eṣá pratʰamò 'nuvākasténainamaprīṇaṃstátʰaivā̀smā ayámetám purástāduddʰāramúddʰarati ténainam prīṇāti tásmādeṣá ekadevátyo bʰavati raúdra etaṃ hyèténa prīṇā́ti.  
cáturdaśaitā́ni yájūṃṣi bʰavanti.  
tráyodaśa mā́sāḥ saṃvatsaráḥ prajā́patiścaturdaśáḥ prajā́patiragniryā́vānagniryā́vatyasya mā́trā tā́vataivaìnametadánnena prīṇāti námo náma íti yajño vai námo yajñénaivaìnametánnamaskāréṇa namasyati tásmādu ha nā̀yajñiyám brūyānnámasta íti yátʰā hainam brūyā́dyajñásta íti tādr̥ktát.  
átʰa dvandvíbʰyo juhoti.  
námo 'múṣmai cāmúṣmai céti tadyátʰā vaí brūyā́dasau tváṃ ca na eṣá ca mā́ hiṃsiṣṭamítyevámetádāha natarāṃ hí vidita ā́mantrito hinásti.  
námo híraṇyabāhave.  
senānyè diśā́ṃ ca pátaye náma ítyeṣá eva híraṇyabāhuḥ senānī́reṣá diśām pátistadyatkiṃ cā́traikadevátyametámeva téna prīṇāti kṣatrámeva tádviśyápibʰāgaṃ karoti tásmādyádviśastásminkṣatriyó 'pibʰāgó 'tʰa yā ásaṃkʰyātā sahásrāṇīmā́ṃlokā́nanuprā́viśannetāstā́ devátā yā́bʰya etájjuhóti.  
átʰa jātébʰyo juhoti.  
etā́ni ha jātā́nyeté rudrā́ anupráviviśuryátra yatraite tádevaìnānetátprīṇātyátʰo eváṃ haitā́ni rudrā́ṇāṃ jātā́ni devā́nāṃ vaí vidʰāmánu manuṣyā̀stásmādu hemā́ni manuṣyā̀ṇāṃ jātā́ni yatʰājātámevaìnānetátprīṇāti.  
téṣāṃ vā́ ubʰayátonamaskārā anyè.  
'nyatarátonamaskārā anye té ha té gʰorátarā áśāntatarā yá ubʰayátonamaskārā ubʰayáta evaìnānetádyajñéna namaskāréṇa śamayati.  
sa vā́ aśītyā́ṃ ca svāhākaróti.  
pratʰamé cānuvāké 'tʰāśītyāmátʰāśītyā́ṃ ca yā́ni cordʰvā́ni yájūṃṣyā̀vatānebʰyó 'nnamaśītayó 'nnenaivaìnānetátprīṇāti.  
átʰaitā́ni yájūṃṣi japati.  
námo vaḥ kirikébʰya ítyetáddʰāsya prátijñātatamaṃ dʰā́ma yátʰā priyó vā putro hŕ̥dayaṃ vā tásmādyátraitásmāddevācʰáṅketa tádetā́bʰirvyā́hr̥tibʰirjuhuyādúpa haivaìtásya devásya priyaṃ dʰā́ma gacʰati tátʰo hainameṣá devo ná hinasti.  
námo vaḥ kirikébʰya íti.  
ete hī̀daṃ sárvaṃ kurvánti devā́nāṃ hŕ̥dayebʰya ítyagnírvāyúrādityá etā́ni ha tā́ni devā́nāṃ hŕ̥dayāni námo vicinvatkébʰya ítyete hī̀daṃ sárvaṃ vicinvánti námo vikṣiṇatkébʰya ítyete vai taṃ víkṣiṇanti yáṃ vicíkṣīṣanti náma ānirhatébʰya ítyete hyebʰyó lokebʰyó 'nirhatāḥ.  
atʰóttārāṇi japati.  
drā́pe ándʰasaspata ítyeṣa vai drā́pireṣa vai táṃ drā payati yaṃ dídrāpayiṣatyándʰasaspata íti sómasya pata ítyetaddáridra nī́lalohitéti nā́māni cāsyaitā́ni rūpā́ṇi ca nāmagrā́hamevaìnametátprīṇātyāsā́m prajā́nāmeṣā́m paśūnām mā́ bʰermā́ roṅnò ca naḥ kíṃ canā̀mamadíti yátʰaiva yájustátʰā bándʰuḥ.  
sá eṣá kṣatráṃ deváḥ.  
tásmā etásmai kṣatrā́yaitā víśo 'múm purástāduddʰāramúdaharanyò 'saú pratʰamò 'nuvākó 'tʰāsmā etámupáriṣṭāduddʰāramúdaharaṃsténainamaprīṇaṃstátʰaivā̀smā ayámetámupáriṣṭāduddʰāramúddʰarati ténainam prīṇāti tásmādápyeṣa ekadevátyo bʰavati raúdra evaìtaṃ hyèvaìténaprīṇā́ti.  
saptaìtā́ni yájūṃṣi bʰavanti.  
saptácitiko 'gníḥ saptá 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vataivaìnametadánnena prīṇāti tā́nyubʰáyānyékaviṃśatiḥ sámpadyante dvā́daśa mā́sāḥ páñca 'rtávastráya imé lokā́ asā́vādityá ekaviṃśá etā́mabʰisampádam.  
átʰāvatānā́njuhoti.  
etadvā́ enāndevā́ etenā́nnena prītvā́tʰaiṣāmetaíravatānairdʰánūṃṣyávātanvaṃstátʰaivaìnānayámetádetenā́nnena prītvā́tʰaiṣāmetaíravatānairdʰánūṃṣyávatanoti na hyávatatena dʰánuṣā káṃ caná hinásti.  
tadvaí sahasrayojana íti.  
etáddʰa paramáṃ dūraṃ yátsahasrayojanaṃ tadyádevá paramáṃ dūraṃ tádevaìṣāmetaddʰánūṃṣyávatanoti.  
yádvevā́ha sahasrayojana íti.  
ayámagníḥ sahasrayojanaṃ na hyètásmādíti nétyanyatpáramásti tadyádagnaú juhóti tádevaìṣāṃ sahasrayojane dʰánūṃṣyávatanoti.  
ásaṃkʰyātā sahásrāṇi.  
asmíṃnmahátyarṇava íti yátra-yatra te tádevaìṣāmetaddʰánūṃṣyávatanoti.  
dáśaitā́navatānā́njuhoti.  
dáśākṣarā virā́ḍvirā́ḍagnirdáśa díśo díśo 'gnirdáśa prāṇā́ḥ prāṇā́ agniryā́vānagniryā́vatyasya mā́trā tā́vataivaìṣāmetaddʰánūṃṣyávatanoti.  
átʰa pratyavarohā́njuhoti.  
etadvā́ etádimā́ṃlokā́nitá ūrdʰvó rohati sa sa párāṅiva róha iyámu vaí pratiṣṭʰā té devā́ imā́m pratiṣṭʰā́mabʰipratyā́yaṃstátʰaivaìtadyájamāva imā́m pratiṣṭʰā́mabʰipratyaíti.  
yádvevá pratyavaróhati.  
etadvā́ enānetátprīṇánnanvávaiti táta evaìtádātmā́namapóddʰarate jāvā́tvai tátʰā hānénātmánā sárvamā́yureti.  
yádvevá pratyavaróhati.  
etadvā́ etádetā́nrudrā́nitá ūrdʰvā́nprīṇāti tānpúnaramúto 'rvā́caḥ.  
náno 'stu rudrébʰyo yé divī́ti.  
tadyè 'múṣmiṃloké rudrāstébʰya etannámaskaroti yéṣāṃ varṣamíṣava íti varṣáṃ ha téṣāmíṣavā varṣéṇa ha té hiṃsanti yaṃ jíhiṃsiṣanti.  
námo 'stu rudrébʰyo yè 'ntárikṣa íti.  
tadyè 'ntarikṣaloké rudrāstébʰya etannámaskaroti yéṣāṃ vā́ta íṣava íti vā́to ha téṣāmíṣavo vā́tena ha té hiṃsanti yaṃ jíhiṃsiṣanti.  
námo 'stu rudrébʰyo yé pr̥tʰivyāmíti.  
tadyè 'smíṃloké rudrāstébʰya etannámaskaroti yéṣāmánnamíṣava ityánnaṃ ha téṣāmíṣavó 'nnena ha té hiṃsanti yaṃ jíhiṃsiṣanti.  
tébʰyo dáśa prā́cīḥ.  
dáśa dákṣiṇā dáśa pratī́cīrdaśódīcīrdáśordʰvā íti dáśākṣarā virā́ḍvirā́ḍagnirdáśa díśo díśo 'gnirdáśa prāṇā́ḥ prāṇā́ agniryā́vānagniryā́vatyasya mā́trā tā́vataivaìnānetadánnena prīṇāti.  
yadvevā́ha dáśa-daśéti.  
dáśa vā́ añjaléraṅgúlayo diśí-diśyevaìbʰya etádañjalíṃ karoti tásmādu haitádbʰītò 'ñjalíṃ karoti tébʰyo námo astvíti tébʰya eva námaskaroti té no mr̥ḍayantvíti tá evā̀smai mr̥ḍayanti te yáṃ dviṣmo yáśca no dvéṣṭi támeṣāṃ jámbʰe dadʰma íti yámeva dvéṣṭi yáścainaṃ dvéṣṭi támeṣāṃ jámbʰe dadʰātyamúmeṣāṃ jámbʰe dadʰāmī́ti ha brūyādyáṃ dviṣyāttató 'ha tásminna púnarastyápi tannā́driyeta svayaṃnirdiṣṭo hyèva sa yámevaṃviddvéṣṭi.  
triṣkŕ̥tvaḥ pratyávarohati.  
trivŕ̥dagniryā́vānagniryā́vatyasya mā́trā tā́vataivaìnānetadánnena prīṇāti svāhākāreṇā́nnaṃ vai svāhākāró 'nnenaivaìnānetátprīṇāti trírití ūrdʰvó rohati tatṣaṭ tásyokto bándʰuḥ.  
yádvevá triṣkŕ̥tvaḥ pratyavaróhati.  
trirhi kŕ̥tva ūrdʰvo róhati tadyā́vatkŕ̥tva ūrdʰvo róhati tā́vatkŕ̥tvaḥ pratyávarohati.  
átʰa tádarkaparṇaṃ cā́tvāle prā́syati.  
etadvā́ enenaitadraúdraṃ kárma karoti tádetadáśāntaṃ tádetáttiráḥ karoti nédidamáśāntaṃ káścidabʰitíṣṭʰāttannénddʰinásadíti tásmāccā́tvāle yádveva cā́tvāle 'gníreṣa yaccā́tvālastátʰo hainadeṣò 'gniḥ sáṃdahatyatʰā́taḥ sampádevá.  
tádāhuḥ.  
katʰámasyaitácʰatarúdríyaṃ saṃvatsarámagnímāpnóti katʰáṃ saṃvatsaréṇāgnínā sámpadyata íti ṣaṣṭíśca ha vai trī́ṇi ca śatā́nyetácʰatarudríyamátʰa triṃśadátʰa páñcatriṃśattáto yā́ni ṣaṣṭíśca trī́ṇi ca śatā́ni tā́vanti saṃvatsarasyā́hāni tátsaṃvatsarasyā́hānyāpnotyátʰa yā́ni triṃśáttraṃśanmā́sasya rā́trayastanmā́sasya rā́trīrāpnoti tádubʰáyāni saṃvatsarásyāhorātrā́ṇyāpnotyátʰa yā́ni páñcatriṃśatsá trayodaśo mā́saḥ sá ātmā́ triṃśádātmā́ pratiṣṭʰā dvé prāṇā dve śíra evá pañcatriṃśámetā́vānvaí saṃvatsará evamú hāsyaitácʰatarudríyaṃ saṃvatsarámagnímāpnotyeváṃ saṃvatsaréṇāgnínā sámpadyata etā́vatsa u vaí śāṇḍile 'gnaú madʰyato yájuṣmatya íṣṭakā úpadʰīyante 'gnáyo haite pŕ̥tʰagyádetā íṣṭakā evámu hāsyaitè 'gnáyaḥ pŕ̥tʰakśatarudríyeṇābʰíhutā bʰavanti.  
tádāhuḥ.  
katʰámasyaitácʰatarudríyam maháduktʰámāpnoti katʰám mahatòktʰéna sámpadyata íti yā́nyamū́ni páñcaviṃśatiryájūṃṣyabʰíto 'śītīḥ sá pañcaviṃśá ātmā yátra vā́ ātmā tádeva śírastátpakṣapucʰānyátʰa yā́ aśītáyaḥ saìvā̀śītīnāmā́ptiraśītíbʰirhí maháduktʰámākʰyāyaté 'tʰa yádūrdʰvámaśītíbʰyo yádevā̀dó mahatá uktʰásyordʰvámaśītíbʰya etádasya tádevámu hāsyaitácʰatarudríyam maháduktʰámāpnotyevám mahatòktʰéna sámpadyate.  
átʰainamátaḥ páriṣiścati.  
etadvā́ enaṃ devā́ḥ śatarudríyeṇa śamayitvā́tʰainametadbʰū́ya evā̀śamayaṃstátʰaivaìnamevámetácʰatarudríyeṇa śamayitvā́tʰainametadbʰū́ya evá śamayati.  
adbʰiḥ páriṣiñcati.  
śā́ntirvā ā́paḥ śamáyatyevaìnametátsarvátaḥ páriṣiñcati sarváta evaìnametácʰamayati triṣkŕ̥tvaḥ páriṣiñcati trivŕ̥dagniryā́vānagniryā́vatyasya mā́trā tā́vataivaìnametácʰamayati.  
yádvevaìnam pariṣiñcáti.  
ime vaí lokā́ eṣò 'gnírimāṃstállokā́nadbʰiḥ páritanoti samudréṇa haināṃstatpáritanoti sarvátastásmādimā́ṃlokā́ntsarvátaḥ samudraḥ páryeti dakṣiṇāvr̥ttásmādimā́ṃlokā́ndakṣiṇāvŕ̥tsamudraḥ páryeti.  
agnītpáriṣiñcati.  
agníreṣa yadā́gnīdʰro nò vā́ ātmā̀tmā́naṃ hinastyáhiṃsāyā áśmano 'dʰyáśmano hyā́paḥ prabʰávanti nikakṣā́nnikakṣāddʰyā́paḥ prabʰávanti dákṣiṇānnikakṣāddákṣiṇāddʰi nikakṣādā́paḥ prabʰávanti.  
áśmannū́rjam párvate śiśriyāṇāmíti.  
áśmani vā́ eṣorkpárvateṣu śritā yadā́po 'dbʰya óṣadʰībʰyo vánaspátibʰyo ádʰi sámbʰr̥tam páya ítyetásmāddʰyètatsárvasmādádʰi sámbʰr̥tam páyastā́ṃ na íṣamū́rjaṃ dʰatta marutaḥ saṃrarāṇā íti marúto vaí varṣásyeśaté 'śmaṃste kṣudíti nídadʰāti tadáśmani kṣúdʰaṃ dadʰāti tásmādáśmānādyó 'tʰo stʰiro vā áśmā stʰirā kṣútstʰirá eva tátstʰiráṃ dadʰāti máyi ta ūrgítyapā́datte tádātmannū́rjaṃ dʰatte tátʰā dvitī́yaṃ tátʰā tr̥tī́yam.  
nidʰā́yodaháraṇaṃ trírvipályayate.  
etadvā́ enametállagʰūyátīva yádenaṃ samantám paryéti tásmā evaìtanníhnuté 'hiṃsāyai.  
yádvevá vipalyáyate.  
etadvā́ enametádanvávaiti táta evaìtádātmā́namapóddʰarate jīvā́tvai tátʰo hānénātmánā sárvamā́yureti.  
trírvipályayate.  
trirhi kŕ̥tvaḥ paryéti tadyā́vatkŕ̥tvaḥ paryéti tā́vatkŕ̥tvo vipályayate.  
átʰa tamáśmānamudaháraṇe 'vadʰā́ya.  
etāṃ díśaṃ harantyeṣā vaí nairr̥tī díṅnairr̥tyā́meva táddiśi śúcaṃ dadʰāti.  
etadvā́ enaṃ devā́ḥ.  
śatarudríyeṇa cādbʰíśca śamayitvā́tʰāsyaiténa śúcam pāpmā́namápāgʰnaṃstátʰaivaìnamayámetácʰatarudríyeṇa cādbʰíśca śamayitvā́tʰāsyaiténa śúcam pāpmā́namápahanti.  
bā́hyenāgníṃ harati.  
ime vaí lokā́ eṣò 'gnírebʰyastállokébʰyo bahirdʰā śúcaṃ dadʰāti bahirvedī̀yaṃ vai védirasyai tádbahirdʰā śúcaṃ dadʰāti.  
sa véderdákṣiṇāyāṃ śróṇau.  
prāṅ tíṣṭʰandakṣiṇā nírasyati yáṃ dviṣmastáṃ te śúgr̥cʰatvíti yámeva dvéṣṭi támasya śúgr̥cʰatyamúṃ te śúgr̥cʰatvíti ha brūyādyáṃ dviṣyāttáto ha tásminna púnarastyápi tannā́driyeta svayaṃnirdiṣṭo hyèva sa yámevaṃviddvéṣṭi yádi ná bʰidyéta bʰíttavaí brūyādyadā hyèva sá bʰidyaté 'tʰa taṃ śúgr̥cʰati yaṃ dveṣṭyápratīkṣamā́yantyápratīkṣameva tacʰúcam pāpmā́naṃ jahati.  
pratyetyéṣṭakā dʰenū́ḥ kurute.  
etadvā́ enaṃ devā́ḥ śatarudríyeṇa cādbʰíśca śamayitvā śúcamasya pāpmā́namapahátya pratyetyéṣṭakā dʰenū́rakurvata tátʰaivaìnamayámetácʰatarudríyeṇa cādbʰíśca śamayitvā śúcamasya pāpmā́namapahátya pratyetyéṣṭakā dʰenū́ḥ kurute.  
ā́sīnaḥ kurvītétyu haíka āhuḥ.  
āsīno vaí dʰenúṃ dogdʰī́ti tíṣṭʰaṃstvèvá kurvīteme vaí lokā́ eṣò 'gnistíṣṭʰantīva vā́ imé lokā átʰo tíṣṭʰanvaí vīryávattaraḥ.  
údaṅ prāṅ tíṣṭʰan.  
purástādvā́ eṣā́ pratī́cī yájamānaṃ dʰenurúpatiṣṭʰate dakṣiṇato vaí pratī́cīṃ dʰenuṃ tíṣṭʰantīsúpasīdanti.  
sa yátrābʰyāpnóti.  
tádabʰimŕ̥śyaitadyájurjapatīmā́ me agna íṣṭakā dʰenávaḥ santvítyagnírhaitā́sāṃ dʰenukaraṇásyeṣṭe tásmādetā́vatīnāṃ devátānāmagnímevā́mantrayata ékā ca dáśa cā́ntaśca parārdʰaścétyeṣá hāvarārdʰyò bʰūmā yadékā ca dáśa cā́tʰa haiṣá parārdʰyò bʰūmā yadántaśca parārdʰáścāvarārdʰatáścaivaìnā etátparārdʰatáśca parigŕ̥hya devā́ dʰenū́rukurvata tátʰaivaìnā ayámetádavarārdʰatáścaivá parārdʰatáśca parigŕ̥hya dʰenū́ḥ kurute tásmādápi nā́driyeta bahvīḥ kártumamútra vā́ eṣá etā bráhmaṇā yájuṣā bahvī́ḥ kuruté 'tʰa yátsaṃtanóti kā́māneva tatsáṃtanoti.  
yádvevéṣṭakā dʰenū́ḥ kuruté.  
vāgvā́ ayámagnírvācā hí citaḥ sa yadāhaíkā ca dáśa cā́ntaśca parārdʰaścéti vāgvā ékā vāgdáśa vāgánto vā́kparārdʰo vā́cameva táddevā́ dʰenúmakurvata tátʰaivaìtadyájamāno vā́camevá dʰenúṃ kuruté 'tʰa yátsaṃtanóti vā́cameva tatsáṃtanotyetā́ me agna íṣṭakā dʰenávaḥ santvamútrāmúṣmiṃloka ítyetadvā́ enā asmíṃloké dʰenū́ḥ kuruté 'tʰainā etádamúṣmiṃloké dʰenū́ḥ kurute tátʰo hainametā ubʰáyorlokáyorbʰuñjantyasmíṃścāmúṣmiṃśca.  
r̥táva stʰéti.  
r̥távo hyètā́ r̥tāvŕ̥dʰa íti satyavŕ̥dʰa ítyetádr̥tuṣvā́ stʰa r̥tāvŕ̥dʰa ítyahorātrā́ṇi vā íṣṭakā r̥túṣu vā́ ahorātrā́ṇi tiṣṭʰanti gʰr̥taścúto madʰuścúta íti tádenā gʰr̥taścútaśca madʰuścútaśca kurute.  
virā́jo nāméti.  
etadvaí devā́ etā íṣṭakā nā́mabʰirúpāhvayanti yátʰā-yatʰainā etádācákṣate tā́ enānabʰyupā́vartantā́tʰa lokampr̥ṇā́ eva párācyastastʰuráhitanāmnyo nimémihatyastā́ virā́jo nā́mākurvata tā́ enānabʰyupāvartanta tásmāddáśa-daśéṣṭakā upadʰā́ya lokampr̥ṇáyābʰímantrayate tádenā virā́vaḥ kurute dáśākṣarā hí virā́ṭ kāmadúdʰā ákṣīyamāṇā íti tádenāḥ kāmadúdʰā ákṣīyamāṇāḥ kurute.  
átʰainaṃ víkarṣati.  
maṇḍū́kenā́vakayā vetasaśākʰáyaitadvā́ enaṃ devā́ḥ śatarudríyeṇa cādbʰíśca śamayitvā́ śúcamasya pāpmā́namapahatyā́tʰainametadbʰūya evā̀śamayaṃstátʰaivaìnamayámetácʰatarudríyeṇa cādbʰíśca śamayitvā śúcamasya pāpmānamahatyā́tʰainametadbʰū́ya evá śamayati sarváto víkarṣati sarváta evaìnametácʰamayati.  
yádvevaìnaṃ vikárṣati.  
etadvai yátraitám prāṇā ŕ̥ṣayó 'gre 'gníṃ samáskurvaṃstámadbʰirávokṣaṃstā ā́paḥ sámaskandaṃsté maṇḍū́kā abʰavan.  
tā́ḥ prajā́patimabruvan.  
yadvaí naḥ kamábʰūdávāktádagādíti sò 'bravīdeṣá va etásya vánaspátirvettvíti vettu sáṃvettu só 'ha vai táṃ vetasa ityā́cakṣate paró 'kṣam paró 'kṣakāmā hí devā átʰa yadábruvannávāṅtaḥ kámagādíti tā ávākkā abʰavannávākkā ha vai tā ávakā ityā́cakṣate paró 'kṣam paró 'kṣakāmā hí devāstā́ haitā́strayyá ā́po yánmaṇḍūkó 'vakā vetasaśākʰaìtā́bʰirevaìnametáttrayī́bʰiradbʰíḥ śamayati.  
yádvevaìnaṃ vikárṣati.  
jāyáta eṣá etadyáccīyáte sá eṣa sárvasmā ánnāya jāyate sárvamvetadánnaṃ yánmaṇḍūkó 'vakā vetasaśākʰā́ paśávaśca hyètā ā́paśca vánaspátayaśca sárveṇai vaìnametadánnena prīṇāti.  
maṇḍū́kena paśūnā́m.  
tásmānmaṇḍū́kaḥ paśūnā́manupajīvanīyátamo yātáyāmā hi só 'vakābʰirapāṃ tásmādávakā apā́manupajīvanīyátamā yātáyāmnyo hi tā́ vetaséna vánaspátīnāṃ tásmādvetaso vánaspátīnāmanupajīvanīyátamo yātáyāmā hi saḥ.  
tā́ni vaṃśé prabádʰya.  
dakṣiṇārdʰénāgnerántareṇa pariśrítaḥ prāgágre víkarṣati samudrásya tvā́vakayā́gne párivyayāmasi pāvakó asmábʰyaṃ śivó bʰavéti samudríyābʰistvādbʰíḥ śamayāma ítyetát.  
átʰa jagʰanārdʰenódak.  
himásya tvā jarā́yuṇā́gne párivyayāmasi pāvakó asmábʰyaṃ śivó bʰavéti yadvaí śītásya práśītaṃ táddʰimásya jarā́yu śītásya tvā práśītena śamayāma ítyetát.  
átʰottarārdʰéna prā́k.  
úpa jmannúpa vetasé 'vatara nadīṣvā́ ágne pittámapā́masi máṇḍūki tā́bʰirā́gahi sèmáṃ no yajñám pāvakávarṇaṃ śiváṃ kr̥dʰī́ti yátʰaiva yájustátʰā bándʰuḥ.  
átʰa pūrvārdʰéna dakṣiṇā̀.  
apā́midaṃ nyáyanaṃ samúdrasya nivéśanam anyā́ṃste asmáttapantu hetáyaḥ pāvakó asmábʰyaṃ śivó bʰavéti yátʰaiva yájustátʰā bándʰurityágre víkarṣatyatʰéti atʰetyatʰéti táddakṣiṇāvr̥ttaddʰí devatrā̀.  
ātmā́namágre víkarṣati.  
ātmā hyèvā́gre sambʰávataḥ sambʰávatyátʰa dákṣiṇam pakṣamátʰa púcʰamatʰóttaraṃ táddakṣiṇāvr̥ttaddʰí devatrā̀.  
abʰyātmám pakṣapucʰā́ni víkarṣati.  
abʰyātmámeva tacʰā́ntiṃ dʰatte purastā́darvā́kparástādeva tádarvā́cīṃ śā́ntiṃ dʰatté 'gne pāvaka rociṣéti dákṣiṇam pakṣaṃ sá naḥ pāvaka dīdiva íti púcʰam pāvakáyā yáścitáyantyā kr̥petyúttaram pāvakám pāvakamíti yadvaí śiváṃ śāntaṃ tátpāvakáṃ śamáyatyevaìnametát.  
saptábʰirvíkarṣati.  
saptácitiko 'gníḥ saptá 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vataivaìnametadvíkarṣati táṃ vaṃśámutkarenyásya.  
átʰainaṃ sā́mabʰiḥ párigāyati.  
átraiṣa sárvo 'gniḥ sáṃskr̥tastásmindevā́ etádamŕ̥taṃ rūpámuttamámadadʰustátʰaivā̀sminnayámetádamŕ̥taṃ rūpámuttamáṃ dadʰāti sā́māni bʰavanti prāṇā vai sā́mānyamŕ̥tamu vaí prāṇā́ amŕ̥tamevā̀sminnetádrūpámuttamáṃ dadʰāti sarvátaḥ párigāyati sarváta evā̀sminnetádamŕ̥taṃ rūpámuttamáṃ dadʰāti.  
yádvevaìnaṃ sā́mabʰiḥ parigā́yati.  
etadvaí devā́ akāmayantānástʰikamimámamŕ̥tamātmā́naṃ kurvīmahī́ti tè 'bruvannúpa tájjānīta yátʰemámātmā́namanástʰikamamŕ̥taṃ karávāmahā íti tè 'bruvaṃścetáyadʰvamíti cítimicʰatéti vāva tádabruvaṃstádicʰata yátʰemámātmā́namanástʰikamamŕ̥taṃ karávāmahā íti.  
té cetáyamānāḥ.  
etā́ni sā́mānyapaśyaṃstaírenam páryagāyaṃstaíretámātmā́namanástʰikamamŕ̥tamakurvata tátʰaivaìtadyájamāno yádenaṃ sā́mabʰiḥ parigā́yatyetámevaìtádātmā́namanástʰikamamŕ̥taṃ kurute sarvátaḥ párigāyati sarváta evaìtadetámātmā́namanástʰikamamŕ̥taṃ kurute tíṣṭʰangāyati tíṣṭʰantīva vā́ imé lokā átʰo tíṣṭʰanvai vīryávattaro hiṅkŕ̥tya gāyati tátra hi sárvaṃ kr̥tsnaṃ sā́ma bʰávati.  
gāyatrám purástādgāyati.  
agnirvaí gāyatrámagnímevā̀syaitacʰíraḥ karotyátʰo śíra evā̀syaitádanástʰikamamr̥taṃ karoti.  
ratʰantaraṃ dákṣiṇe pakṣé.  
iyaṃ vaí ratʰantarámiyámu vā́ eṣā́ṃ lokā́nāṃ rásatamo 'syāṃ hī̀me sárve rásā rasaṃtamáṃ ha vai tádratʰantaramityā́cakṣate paró 'kṣam paró 'kṣakāmā hí devā́ imā́mevā̀syaitaddákṣiṇam pakṣáṃ karotyátʰo dákṣiṇamevā̀syaitátpakṣámanástʰikamamŕ̥taṃ karoti.  
br̥hadúttare pakṣé.  
dyaurvaí br̥haddyaurhi bárhiṣṭʰā dívamevā̀syaitadúttaram pakṣáṃ karotyátʰo úttaramevā̀syaitátpakṣámanástʰikamamŕ̥taṃ karoti.  
vāmadevyámātmán.  
prāṇo vaí vāmadevyáṃ vāyúru prāṇaḥ sárveṣāmu haiṣá devā́nāmātmā yádvāyúrvāyúmevā̀syaitádātmā́naṃ karotyátʰo ātmā́namevā̀syaitádanástʰikamamŕ̥taṃ karoti.  
yajñāyajñíyam púcʰam.  
candrámā vaí yajñāyajñíyaṃ yo hi káśca yajñáḥ saṃtíṣṭʰata etámeva tasyā́hutīnāṃ rasó 'pyeti tadyádetáṃ yajñó-yajño 'pyéti tásmāccandrámā yajñāyajñíyaṃ candrámasamevā̀syaitatpúcʰaṃ karotyátʰo púcʰamevāsyaitádanástʰikamamŕ̥taṃ karoti.  
átʰa prajā́paterhŕ̥dayaṃ gāyati.  
asau vā́ ādityo hŕ̥dayaṃ ślakṣṇá eṣá ślakṣṇaṃ hŕ̥dayam parimaṇḍalá eṣá parimaṇḍalaṃ hŕ̥dayamātmángāyatyātmanhi hŕ̥dayaṃ nikakṣé nikakṣe hi hŕ̥dayaṃ dákṣiṇe nikakṣé 'to hi hŕ̥dayaṃ nédīya ādityámevā̀syaitaddʰŕ̥dayaṃ karotyátʰo hŕ̥dayamevā̀syaitádanástʰikamamŕ̥taṃ karoti.  
prajā́su ca prajā́patau ca gāyati.  
tadyátprajā́su gā́yati tátprajā́su hŕ̥dayaṃ dadʰātyátʰa yátprajā́patau gā́yati tádagnau hŕ̥dayaṃ dadʰāti.  
yádvevá prajā́su ca prajā́patau ca gā́yati.  
ayaṃ vā agníḥ prajā́śca prajā́patiśca tadyádagnau gā́yati tádevá prajā́su ca prajā́patau ca hŕ̥dayaṃ dadʰāti.  
tā́ haitā́ amr̥teṣṭakā́ḥ.  
tā́uttamā úpadadʰātyamŕ̥taṃ tádasya sárvasyottamáṃ dadʰāti tásmādasya sárvasyāmŕ̥tamuttamaṃ nā̀nyò 'dʰvaryórgāyedíṣṭakā vā́ etā vícito ha syādyádanyò 'dʰvaryorgā́yet.  
