
mahāhaviṣā́ ha vaí devā́ vr̥tráṃ jagʰnuḥ.  
téno eva vyájayanta yèyameṣāṃ víjitistāmátʰa yā́nevaìṣāṃ tasmintsaṃgrāmé 'gʰnamstā́npitr̥yajñéna sámairayanta pitáro vai tá āsaṃstásmātpitr̥yajño nā́ma.  
tádvasantó grīṣmó varṣā́ḥ.  
ete te ye vyájayanta śaráddʰemantaḥ śíśirastá u te yānpúnaḥ samaírayanta.  
átʰa yádeṣa eténa yájate.  
tannā́ha nvèvaìtásya tátʰā káṃ cana gʰnantī́ti devā́ akurvanníti nvèvaìṣá etátkaroti yámu caivaìbʰyo devā́ bʰāgamákalpayaṃstámu caivaìbʰya eṣá etádbʰāgáṃ karoti yā́nu caivá devā́ḥ samaírayanta tā́nu caivaìtádavati svā́nu caivaìtátpitŕ̥̄ṃcʰréyāṃsa lokámupónnayati yádu caivā̀syā́trātmanó 'caraṇena hanyáte vā mīyáte vā tádu caivā̀syaiténa púnarā́pyāyate tásmādvā́ eṣá eténa yajate.  
sá pitŕ̥bʰyaḥ sómavadbʰyaḥ.  
ṣáṭkapāla puroḍā́śa nívapati sómāya vā pitr̥máte ṣaḍvā́ r̥táva r̥távaḥ pitárastásmātṣáṭkapālo bʰavati.  
átʰa pitŕ̥bʰyo barhiṣádbʰyaḥ.  
anvāhāryapácane dʰānā́ḥ kurvanti táto 'rdʰā́ḥ piṃṣántyardʰā ítyevá dʰānā ápiṣṭā bʰavanti tā́ dʰānā́ḥ pitŕ̥bʰyo barhiṣadbʰyaḥ.  
átʰa pitŕ̥bʰyo 'gniṣvāttebʰyaḥ.  
nivā́nyāyai dugdʰé sakr̥dupamatʰitá ekaśalākáyā mantʰó bʰavati sakŕ̥du hyèva párāñcaḥ pitárastásmātsakr̥dupamatʰitó bʰavatyetā́ni havī́ṃṣi bʰavanti.  
tadye sómenejānāḥ.  
té pitáraḥ sómavantó 'tʰa yé datténa pakvéna lokaṃ jáyanti té pitáro barhiṣadó 'tʰa ye táto nā̀nyataráccana yā́nagníreva dáhantsvadáyati té pitáro 'gniṣvāttā́ etá u yé pitáraḥ.  
sá jagʰánena gā́rhapatyam.  
prācīnāvītī́ bʰūtvā́ dakṣiṇā́sīna etaṃ ṣáṭkapālam puroḍā́śaṃ gr̥hṇāti sa táta evòpottʰāyóttareṇānvāhāryapácanaṃ dakṣiṇā tíṣṭʰannávahanti sakŕ̥tpʰalī́karoti sakŕ̥du hyèva párāñcaḥ pitárastásmātsakŕ̥tpʰalīkaroti.  
sá dakṣiṇaìvá dr̥ṣadupalé upadádʰāti.  
dakṣiṇārdʰe gā́rhapatyasya ṣáṭpā́lānyúpadadʰāti tadyádetāṃ dákṣiṇāṃ díśaṃ sácanta eṣā hi dík pitŕ̥̄ṇāṃ tásmādetāṃ dákṣiṇāṃ díśaṃ sacante.  
átʰa dákṣiṇenānvāhāryapácanam.  
cátuḥsraktiṃ védiṃ karotyavāntaradiśó 'nu sraktī́ḥ karoti cátasro vā́ avāntaradíśo 'vāntaradíśo vaí pitárastásmādavāntaradiśó 'nu sraktī́ḥ karoti.  
tanmádʰye 'gníṃ samā́dadʰāti.  
purástādvaí devā́ḥ prátyañco manuṣyā̀nabʰyupā́vr̥ttāstásmāttébʰyaḥ prāṅ tíṣṭʰañjuhoti sarvátaḥ pitáro 'vāntaradíśo vaí pitáraḥ sarváta iva hī̀mā́ avāntaradíśastásmānmádʰye 'gníṃ samā́dadʰāti.  
sa táta eva prā́k stambayajúrharati.  
stambayajúrhutvātʰétyevā́gre párigr̥hṇātyatʰetyatʰéti pū́rveṇa parigrahéṇa parigŕ̥hya likʰáti hárati yáddʰāryám bʰávati sa tátʰaivóttareṇa parigrahéṇa párigr̥hṇātyúttareṇa parigrahéṇa parigŕ̥hya pratimŕ̥jyāha prókṣaṇīrā́sādayetyā́sādayanti prókṣaṇīridʰmám barhirúpasādayanti srúcaḥ sámmārṣṭyā́jyenodaíti sá yajñopavītī́ bʰūtvā́jyāni gr̥hṇāti.  
tádāhuḥ.  
dvírupabʰŕ̥ti gr̥hṇīyāddvau hyátrānuyājau bʰávata íti tádvaṣṭā́veva kŕ̥tva upabʰŕ̥ti gr̥hṇīyānnédyajñásya vidʰā́yā áyānī́ti tásmādaṣṭā́veva kŕ̥tva upabʰŕ̥ti gr̥hṇīyādā́jyāni gr̥hītvā sa púnaḥ prācīnāvītī́ bʰūtvā.  
prókṣaṇīradʰvaryurā́datte.  
sá idʰmamevā́gre prókṣatyátʰa védimátʰāsmai barhiḥ práyacʰanti tátpurástādgrantʰyā́sādayati tatprókṣyopaninī́ya visráṃsya grantʰiṃ ná prastaráṃ gr̥hṇāti sakŕ̥du hyèva párāñcaḥ pitárastásmānná prastaráṃ gr̥hṇāti.  
átʰa saṃnáhanamanuvisráṃsya.  
apasalavi tríḥ paristr̥ṇanpáryeti sò 'pasalavi tríḥ paristī́rya yā́vatprastarabʰājanaṃ tā́vatpáriśinaṣṭyátʰa púnaḥ prasalavi triḥ páryeti yatpúnaḥ prasalavi tríḥ paryéti tadyā́nevāmū́ṃstrayā́npitŕ̥̄nanvavā́gāttébʰya evaìtatpúnarapódetīmaṃ sváṃ lokámabʰi tásmātpúnaḥ prasalavi triḥ páryeti.  
sá dakṣiṇaìva paridʰī́nparidádʰāti.  
dakṣiṇā́ prastaráṃ str̥ṇāti nā̀ntárdadʰāti vídʰr̥tī sakŕ̥du hyèva parāñcaḥ pitárastásmānnā̀ntárdadʰāti vídʰr̥tī.  
sa tátra juhūmā́sādayati.  
átʰa pū́rvāmupabʰŕ̥tamátʰa dʰruvāmátʰa puroḍā́śamátʰa dʰānā átʰa mantʰámāsā́dya havī́ṃṣi sámmr̥śati.  
te sárva evá yajñopavītíno bʰūtvā.  
ittʰādyájamānaśca brahmā́ ca paścā́tparītáḥ purástādagnīt.  
ténopāṃśú caranti.  
tiráiva vaí pitárastirá ivaitadyádupāṃśu tásmādupāṃśu caranti.  
párivr̥te caranti.  
tirá iva vaí pitárastirá ivaitadyatpárivr̥taṃ tásmātpárivr̥te caranti.  
átʰedʰmámabʰyādádʰadāha.  
agnáye samidʰyámānāyā́nubrūhī́ti sa ékāmeva hótā sāmidʰenīṃ triránvāha sakŕ̥du hyèva párāñcaḥ pitárastásmādékāṃ hótā sāmidʰenīṃ triránvāha.  
só 'nvāha.  
uśántastvā nídʰīmahyuśántaḥ sámidʰīmahi uśánnuśata ā́vaha pitŕ̥̄nhavíṣe áttava ityátʰāgnimā́vaha sómamā́vaha pitŕ̥̄ntsómavata ā́vaha pitŕ̥̄nbarhiṣáda ā́vaha pitŕ̥̄nagniṣvāttānā́vaha devā́ṃ3 ājyapāṃ3 ā́vahāgníṃ hotrāyā́vaha svám mahimā́namā́vahétyāvāhyópaviśati.  
átʰāśrā́vya na hótāram právr̥ṇīte.  
pitr̥yajño vā́ ayaṃ neddʰotāram pitŕ̥ṣu dádʰānī́ti tásmānna hótāram právr̥ṇīte sī́da hotarítyevā̀hópaviśati hótā hotr̥ṣadana upavíśya prásauti prásūto 'dʰvaryuḥ srúcāvādā́ya pratyaṅṅátikrāmatyatikrámyāśrā́vyāha samídʰo yajéti só 'pabarhiṣaścatúraḥ prayājā́nyajati prajā vaí barhirnétprajā́ḥ pitŕ̥ṣu dádʰānī́ti tásmādápabarhiṣaścatúraḥ prayājā́nyajatyatʰā́jyabʰāgābʰyāṃ carantyā́jyabʰāgābʰyāṃ caritvā.  
te sárva evá prācīnāvītíno bʰūtvā.  
etairvaí havírbʰiḥ pracariṣyánta ittʰādyájamānaśca brahmā́ ca purastātparītáḥ paścā́dagnīttádutā́śrāvayantyóṃ3 svadʰetyástu svadʰéti pratyāśrā́vaṇaṃ svadʰā náma íti vaṣaṭkāraḥ.  
tádu hovācā́suriḥ.  
ā́śrāvayeyurevá pratyā́śrāvayeyurváṣaṭkuryurnédyajñásya vidʰā́yā áyāmeti.  
átʰāha pitŕ̥bʰyaḥ sómavadbʰyó 'nubrūhī́ti.  
sómāya vā pitr̥máte sa dvé puro 'nuvākyè ánvāhaíkayā vaí devā́npracyāváyanti dvābʰyām pitŕ̥̄ntsakŕ̥du hyèva párāñcaḥ pitarastásmāddvé puro 'nuvākyè ánvāha.  
sa úpastr̥ṇīta ā́jyam.  
átʰāsyá puroḍā́śasyā́vadyati sa ténaivá sahá dʰānā́nāṃ téna sahá mantʰásya tátsakr̥dávadadʰātyatʰopáriṣṭāddvirā́jyasyābʰígʰārayati prátyanaktyavadā́nāni nā́tikrāmatītá evòpottʰā́yāśrā́vyāha pitŕ̥̄ntsómavato yajéti váṣaṭkr̥te juhoti.  
átʰāha pitŕ̥bʰyo barhiṣadbʰyó 'nubrūhī́ti.  
sa úpastr̥ṇīta ā́jyamátʰāsā́ṃ dʰānā́nāmávadyati sa ténaivá sahá mantʰásya téna sahá puroḍā́śasya tátsakr̥dávadadʰātyátʰopáriṣṭādvirā́jyasyābʰígʰārayati prátyanaktyavadā́nāni nā́tikrāmatītá evòpottʰā́yāśrā́vyāha pitŕ̥̄nbarhiṣádo yajéti váṣaṭkr̥te juhoti.  
átʰāha pitŕ̥bʰyo 'gniṣvāttebʰyó 'nubrūhī́ti.  
sa úpastr̥ṇīta ā́jyamátʰāsyá mantʰasyā́vadyati sa ténaivá sahá puroḍā́śasya téna sahá dʰānā́nāṃ tátsakr̥dávadadʰātyátʰopáriṣṭāddvirā́jyasyābʰígʰārayati prátyanaktyavadā́nāni nā́tikrāmatītá evòpottʰā́yāśrā́vyāha pitŕ̥̄nagniṣvāttā́nyajéti váṣaṭkr̥te juhoti.  
átʰāhāgnáye kavyavā́hanāyā́nubrūhī́ti.  
tátsviṣṭakŕ̥te havyavā́hano vaí devā́nāṃ kavyavā́hanaḥ pitr̥̄ṇāṃ tásmādāhāgnáye kavyavā́hanāyā́nubrūhī́ti.  
sa úpastr̥ṇīta ā́jyam.  
átʰāsyá puroḍā́śasyā́vadyati sa ténaivá sahá dʰānā́nāṃ téna sahá mantʰásya tátsakr̥dávadadʰātyátʰopáriṣṭāddvirā́jyasyābʰígʰārayati na prátyanaktyavadā́nāni nā́tikrāmatītá evòpottʰā́yāśrā́vyāhāgníṃ kavyavā́hanaṃ yajéti váṣaṭkr̥te juhoti.  
sa yannā̀tikrā́mati.  
itá evòpottʰā́yaṃ juhóti sakŕ̥du hyèva párāñcaḥ pitaró 'tʰa yátsakŕ̥tsarveṣāṃ samavadyáti sakŕ̥du hyèva párāñcaḥ pitaró 'tʰa yádvyatiṣáṅgamavadā́nānyavadyátyr̥távo vaí pitára r̥tū́nevaìtadvyátiṣajatyr̥tūntsáṃdadʰāti tásmādvyatiṣáṅgamavadā́nānyávadyati.  
taddʰaíke.  
etámeva hótre mantʰamā́dadʰati taṃ hótopahūyā́vaivá jigʰrati táṃ brahmáṇe práyacʰati tám brahmā́vaivá jigʰrati támagnī́dʰe práyacʰati támagnīdávaivá jigʰratyetannvèvaitátkurvanti yátʰā tvèvétarasya yajñásyeḍāprāśitráṃ samavadyántyevámevaìtasyā́pi samávadyeyustā́mupahūyā́vaivá jigʰranti na prā́śnanti prāśitávya tvèva vayám manyāmaha íti ha smāhā́suriryásya kásya cāgnau júhvatīti.  
átʰa yataró dāsyanbʰávati.  
yádyadʰvaryúrvā yájamāno vā sá udapātramādā́yāpasalavi tríḥ pariṣiñcanpáryeti sa yájamānasya pitáramávanejayatyásāvávanenikṣvetyásāvávanenikṣvéti pitāmahamásāvávanenikṣvéti prápitāmahaṃ tadyátʰāśiṣyatè 'bʰiṣiñcédevaṃ tat.  
átʰāsyá puroḍā́śasyāvadā́ya.  
savyé pāṇaú kurute dʰānā́nāmavadā́ya savyé pāṇaú kurute mantʰásyāvadā́ya savyé pāṇau kurute.  
sa yèmā́mavāntaradíśamánu sraktiḥ.  
tásyāṃ yájamānasya pitré dadātyásāvetátta ityátʰa yèmā́mavāntaradíśamánu sraktistásyāṃ yájamānasya pitāmahā́ya dadātyásāvetátta ityátʰa yèmāmávāntaradíśamánu sraktistásyāṃ yájamānasya prápitāmahāya dadātyásāvetatta ityátʰa yèmā́mavāntaradíśamánu sraktistásyāṃ nímr̥ṣṭé 'tra pitaro mādayadʰvaṃ yatʰābʰāgamā́vr̥ṣāyadʰvamíti yatʰābʰāgámaśnītétyevaitádāha tadyámevám pitŕ̥bʰyo dádāti téno svā́npitŕ̥̄netásmādyajñānnā̀ntáreti2.6.1.te sárva evá yajñopavītíno bʰūtvā.  
údañca upaniṣkrámyāhavanī́yamúpatiṣṭʰante devānvā́ eṣá upā́vartate ya ā́hitāgnirbʰávati yó darśapūrṇamāsā́bʰyāṃ yájaté 'tʰaitátpitr̥yajñénevācāriṣustádu devébʰyo níhnuvate.  
aindrī́bʰyāmāhavanī́yamúpatiṣṭʰante índro hyā̀havanīyó 'kṣannámīmadanta hyáva priyā́ adʰūṣata ástoṣata svábʰānavo víprā náviṣṭʰayā matī yójā nvìndra te hári susaṃdŕ̥śaṃ tvā vayam mágʰavanvandiṣīmáhi prá nūnám pūrṇábandʰura stutó yāsi váśāṃ 'ánu {??} yójā nvìndra te hárī iti.  
átʰa pratiparétya gā́rhapatyamúpatiṣṭʰante.  
máno nvā́hvāmahe nārāśaṃséna stómena pitr̥̄ṇā́ṃ ca mánmabʰiḥ ā́ na etu mánaḥ púnaḥ krátve dákṣāya jīváse jyókca sū́ryaṃ dr̥śe púnarnaḥ pitaro máno dádātu daívyo jánaḥ jīvam vrā́taṃ sacemahī́ti pitr̥yajñéneva vā́ etádacāriṣustádu kʰálu púnarjīvānápipadyante tásmādāha jīvaṃ vrā́taṃ sacemahīti.  
átʰa yataro dádāti.  
sa púnaḥ prācīnāvītī́ bʰūtvā̀bʰiprapádya japatyámīmadanta pitáro yatʰābʰāgamā́vr̥ṣāyiṣatéti yatʰābʰāgámāśiṣurítyevaìtádāha.  
átʰodapātrámādā́ya.  
púnaḥ prasalavi tríḥ pariṣiñcanpáryeti sa yájamānasya pitáramávanejayatyasāvávanenikṣvetyásāvávanenikṣvéti pitāmahamásāvávanenikṣvéti prápitāmahaṃ tadyátʰā jakṣúṣe 'bʰiṣiñcédevaṃ tattadyatpúnaḥ prasalavi tríḥ pariṣiñcánparyéti prasalaví na idaṃ kármānusáṃtiṣṭʰātā íti tásmātpúnaḥ prasalavi tríḥ pariṣiñcanpáryeti.  
átʰa nīvímudvŕ̥hya námaskaroti.  
pitr̥devatyā̀ vaí nīvistásmānnīvímudvŕ̥hya námaskaroti yajño vai námo yajñíyānevaìnānetatkaroti ṣaṭ kŕ̥tvo namaskaróti ṣaḍvā́ r̥táva r̥távaḥ pitárastádr̥tuṣvevaìtádyajñam prátiṣṭʰāpayati tásmātṣaṭ kŕ̥tvo námaskaroti gr̥hā́nnaḥ pitaro dattéti gr̥hā́ṇāṃ ha pitára īśata eṣò etásyāśīḥ kármaṇaḥ.  
te sárva evá yajñopavītíno bʰū́tvā.  
anuyājābʰyām pracariṣyánta ittʰādyajamānaśca brahmā́ ca paścā́tparītáḥ purástādagnīdúpaviśati hótā hotr̥ṣádane.  
átʰāha bráhmanprástʰāsyāmi.  
samidʰámādʰā́yāgnímagnītsámmr̥dḍʰī́ti srúcāvādā́ya pratyaṅṅátikrāmatyatikrámyāśrāvyāha devā́nyajéti só 'pabarhiṣau dvā́vanuyājaú yajati prajā vaí barhirnétprajā́ḥ pitŕ̥ṣu dádʰānī́ti tásmādápabarhiṣau dvā́vanuyājaú yajati.  
átʰa sādayitvā srúcau vyū̀hati.  
srucau vyúhya paridʰī́ntsamájya paridʰímabʰipádyāśrā́vyāheṣitā daívyā hótāro bʰadravā́cyāya préṣito mā́nuṣaḥ sūktavākāyéti sūktavākaṃ hótā pratipádyate nā̀dʰvaryúḥ prastaráṃ samúllumpatī́tyevópāste yadā hótā sūktavākamāha.  
átʰāgnī́dāhānupráharéti.  
sa na kíṃ canā̀nupráharati tūṣṇī́mevā̀tmā́namúpaspr̥śati.  
átʰāha sáṃvadasveti.  
ágānagnīdágaṃcʰrāváya śraúṣaṭ svagā daívyā hótr̥bʰyaḥ svastirmā́nuṣebʰyaḥ śaṃ yórbrūhītyúpaspr̥śatyevá paridʰīnnā̀nupráharatyátʰaitádbarhíranusámasyati paridʰī́ṃśca.  
taddʰaíke.  
havirucʰiṣṭámanusámasyanti tádu tátʰā ná kuryāddʰutocʰiṣṭaṃ vā́ etannéddʰutocʰiṣṭámagnaú juhávāméti tásmādapó vaivā̀bʰyavaháreyuḥ prā́śnīyurvā.  
mahāhavíṣā ha vaí devā́ vr̥tráṃ jagʰnuḥ.  
téno eva vyájayanta yèyámeṣāṃ víjitistāmátʰa yā́nevaìṣāṃ tásmintsaṃgrāma íṣava ā́rcʰaṃstā́netaírevá śalpānníraharanta tānvyávr̥hanta yattryámbakairáyajanta.  
átʰa yádeṣá etairyájate.  
tannā́ha nvèvaìtásya tátʰā káṃ canéṣurr̥cʰatī́ti devā́ akurvanníti tvevaìṣá etátkaroti yā́śca tvèvā̀sya prajā́ jātā yāścā́jātāstā́ ubʰáyī rudríyātpramuñcati tā́ asyānamīvā́ akilviṣā́ḥ prajāḥ prájāyante tásmādvā́ eṣá etaíryajate.  
te vaí raudrā́ bʰavanti.  
rudrásya hī́ṣustásmādraúdrā bʰavantyékakapālā bʰavantyekadevatyā̀ asanníti tásmādékakapālā bʰavanti.  
te vaí pratipuruṣam.  
yā́vanto gr̥hyā̀ḥ syustā́vanta ékenā́tiriktā bʰavanti tátpratipuruṣámevaìtadékaikena yā́ asya prajā́ jātāstā́ rudríyātprámuñcatyékenā́tiriktā bʰavanti tadyā́ evā̀sya prajā ájātāstā́ rudríyātprámuñcati tásmādékenā́tiriktā bʰavanti.  
sá jagʰánena gā́rhapatyam.  
yajñopavītī́ bʰūtvódaṅṅā́sīna etā́ngr̥hṇāti sa táta evòpottʰāyódaṅtiṣṭʰannávahantyúdīcyau dr̥ṣadupale úpadadʰātyuttarārdʰe gā́rhapatyasya kapā́lānyúpadadʰāti tadyádeva tāmúttarāṃ díśaṃ sácanta eṣā hyètásya devásya diktásmādetāmúttarāṃ díśaṃ sacante.  
te vā́ aktā́ḥ syuḥ.  
aktaṃ hí havistá u vā ánaktā evá syurabʰimā́nuko ha rudráḥ paśū́ntsyādyádañjyāttásmādánaktā evá syuḥ.  
tā́ntsārdʰám pātryā́ṃ samudvā́sya.  
anvāhāryapácanādúlmukamādāyódaṅ parétya juhotyeṣā hyètásya devásya dík patʰí juhoti patʰā hi sá devaścárati catuṣpatʰé juhotyetáddʰa vā́ asya jāṃdʰitam prájñātamavasā́naṃ yáccatuṣpatʰaṃ tásmāccatuṣpatʰe juhoti.  
palāśásya palāśéna madʰyaména juhoti.  
bráhma vaí palāśásya palāśam bráhmaṇaivaìtájjuhoti sa sárveṣāmevā́vadyatyékasyaiva nā́vadyati yá eṣó 'tirikto bʰávati.  
sá juhoti.  
eṣá te rudra bʰāgáḥ saha svasrā́mbikayā táṃ juṣasva svāhetyámbikā ha vai nā́māsya svásā táyāsyaiṣá sahá bʰāgastadyádasyaiṣá striyā́ sahá bʰāgastásmāttryámbakā nā́ma tadyā́ asya prajā jātāstā́ rudríyātprámuñcati.  
átʰa yá eṣa ekó 'tirikto bʰávati.  
támākʰūtkara úpakiratyeṣá te rudra bʰāgá ākʰúste paśuríti tádasmā ākʰúmevá paśūnāmánudiśati téno ítarānpaśūnná hinasti tadyádupakiráti tirá iva vai garbʰāstirá ivaitadyadúpakīrṇaṃ tásmādvā úpakirati tadyā́ evā̀sya prajā ájātāstā́ rudríyātprámuñcati.  
átʰa púnarétya japanti.  
áva rudrámadīmahyáva devaṃ tryámbakam yátʰā no vásyasaskáradyátʰā naḥ śréyasaskáradyátʰā no vyavasāyáyāt bʰeṣajámasi bʰeṣajaṃ gavé 'śvāya púruṣāya bʰeṣajáṃ sukʰám meṣā́ya meṣyā ítyāśī́revaìṣaìtásya kármaṇaḥ.  
átʰāpasalavi triḥ páriyanti.  
sávyānū́rūnupāgʰnānāstryámbakaṃ yajāmahe sugandʰím puṣṭivárdʰanam urvārukámiva bándʰanānmr̥tyórmukṣīyá māmŕ̥tādítyāśī́revaìṣaìtásya kármaṇa āśíṣamevaìtadā́śāsate tádu hyèva śámiva yó mr̥tyórmucyā́tai nā̀mŕ̥tāttásmādāha mr̥tyórmukṣīya mā̀mŕ̥tādíti.  
tadu hyā́pi kumāyáḥ párītyuḥ.  
bʰágasya bʰajāmahā íti yā́ ha vai sā́ rudrásya svasā́mbikā nā́ma sā́ ha vai bʰágasyeṣṭe tásmādu hā́pi kumāryá párīyurbʰágasya bʰajāmahā íti.  
tā́sāmutā́sām mántro 'sti.  
tryámbakaṃ yajāmahe sugandʰím pativédanam urvārukámiva bándʰanādito mukṣīya mā̀múta íti sā yádita ityā́ha jñātíbʰyastádāha mā̀muta íti pátibʰyastádāha pátayo hyèvá striyaí pratiṣṭʰā tásmādāha mā̀múta íti.  
átʰa púnaḥ prasalavi triḥ páriyanti.  
dakṣiṇā́nūrū́nupāgʰnānā́ eténaivá mántreṇa tadyatpúnaḥ prasalavi tríḥ pariyanti prasalaví na idaṃ kármānusáṃtiṣṭʰātā íti tásmātpúnaḥ prasalavi triḥ páriyanti.  
átʰaitānyájamāno 'ñjalaú samopya.  
ūdʰvānúdasyati yátʰā gaurnòdāpnuyāttádātmábʰya evaìtácʰalpānnírmimate tānvílipsanta úpaspr̥śanti bʰeṣajámevaìtátkurvate tásmādvílipsanta úpaspr̥śanti.  
tāndváyormūtakáyorupanáhya.  
veṇuyaṣṭyā́ṃ vā kupé vobʰayáta ābadʰyā́daṅ parétya yádi vr̥kṣáṃ vā stʰāṇú vā veṇúṃ vā valmīkaṃ vā vindettásminnā́sajatyetátte rudrāvasaṃ téna paro mū́javató 'tīhī́tyavaséna vā ádʰvānaṃ yanti tádenaṃ sā́vasamevā̀nvávārjati yátra yatrāsya cáraṇaṃ tadanvátra ha vā́ asya paro mū́javadbʰyaścáraṇaṃ tásmādāha paro mū́javató 'tīhītyávatatadʰanvā pínākāvasa ityáhiṃsannaḥ śivó 'tīhīty evaìtádāha kŕ̥ttivāsā íti níṣvāpayatyevaìnametátsvapannu hi na káṃ caná hinásti tásmādāha kŕ̥ttivāsā iti.  
átʰa dakṣiṇā́nbāhunanvā́vartante.  
té pratīkṣam púnarā́yanti púnarétyāpa úpaspr̥śanti rudríyeṇeva vā́ etádacāriṣuḥ śā́ntirā́pastádadbʰiḥ śā́ntyā śamayante.  
átʰa keśaśmaśrū̀ptvā́.  
samāróhyāgnā́ udavasā́yeva hyèténa yájate na hi tádavakálpate yáduttaravedā́vagnihotráṃ juhuyāttásmādudávasyati gr̥hā́nitvā́ nirmátʰyāgnī́ paurṇamāséna yajata utsannayajñá iva vā́ eṣa yáccāturmāsyānyátʰaiṣá kl̥ptaḥ prátiṣṭʰito yajño yátpaurṇamāsaṃ tátkl̥pténaivaìtádyajñénāntataḥ prátitiṣṭʰati tásmādudávasyati.  
akṣayyáṃ ha vaí sukr̥táṃ cāturmāsyayājíno bʰavati.  
saṃvatsaraṃ hi jáyati ténāsyākṣayyám bʰavati taṃ vaí tredʰā́ vibʰájya yajati tredʰā́ vibʰájya prájayati sárvaṃ vaí saṃvatsaraḥ sárvaṃ vā́ akṣayyámeténo hāsyākṣayyáṃ sukr̥tám bʰavatyr̥túru haivaìtádbʰūtvā́ devānápyetyakṣayyámu vaídevā́nāmeténo haivā̀syākṣayyáṃ sukr̥tám bʰavatyetannu tadyásmāccāturmāsyairyájate.  
átʰa yásmācʰunāsīryèṇa yájete.  
yā vaí devā́nāṃ śrīrā́sītsākamedʰairījānā́nāṃ vijigyā́nānāṃ tácʰunamátʰa yáḥ saṃvatsarásya prájitasya rása ā́sīttatsī́raṃ sā yā́ caivá devā́nāṃ śrīrā́sītsākamedʰaírījānā́nāṃ vijigyānā́nāṃ yá u ca saṃvatsarásya prájitasya rása ā́sīttámevaìtádubʰáyam parigŕ̥hyātmán kurute tásmācʰunāsīryèṇa yajate.  
tásyāvr̥t.  
nópakirantyuttaravediṃ ná gr̥hṇanti pr̥ṣadājyaṃ ná mantʰantyagnim páñca prayājā bʰávanti tráyo 'nuyājā ékaṃ samiṣṭayajuḥ.  
átʰaitā́nyeva páñca havī́ṃṣi bʰavanti.  
etairvaí havírbʰiḥ prajā́patiḥ prajā́ asr̥jataitaírubʰayáto varuṇapāśā́tprajāḥ prā́muñcadetairvaí devā́ vr̥trámagʰnannetaírveva vyájayanta yèyámeṣāṃ víjitistāṃ tátʰo evaìṣá etairyā́ caivá devā́nāṃ śrīrā́sītsākamedʰaírījānā́nāṃ vijigyānā́nāṃ yá u ca saṃvatsarásya prájitasya rása āsīttámevaìtádubʰáyam parigŕ̥hyātmán kurute tásmādvā́ etā́ni páñca havī́ṃṣi bʰavanti.  
átʰa śunāsīryò dvā́daśakapālaḥ puroḍā́śo bʰavati.  
sa bándʰuḥ śunāsīryásya yam pū́rvamávocāma.  
átʰa vāyavyám páyo bʰavati.  
páyo ha vaí prajā́ jātā́ abʰisáṃjānate vijigyānám mā prajā́ḥ śriyai yáśase 'nnā́dyāyābʰisáṃjānāntā íti tásmātpáyo bʰavati.  
tadyádvāyavyám bʰávati.  
ayaṃ vaí vāyuryò 'yam pávata eṣa vā́ idaṃ sárvam prápyāyayati yádidaṃ kíṃ ca várṣati vr̥ṣṭādóṣadʰayo jāyanta oṣadʰīrjagdʰvā̀páḥ pītvā táta etádadbʰyó 'dʰi páyaḥ sámbʰavatyeṣa hi vā́ etájjanáyati tásmādvāyavyám bʰavati.  
átʰa saurya ékakapālaḥ puroḍā́śo bʰavati eṣa vai sū́ryo yá eṣa tápatyeṣa vā́ idaṃ sárvamabʰígopāyati sādʰúnā tvadasādʰúnā tvadeṣá idaṃ sárvaṃ vídadʰāti sādʰaú tvadasādʰaú tvadeṣá mā vijigyānám prītáḥ sādʰúnā tvadabʰígopāyatsādʰaú tvadvídadʰadíti tásmātsaurya ékakapālaḥ puroḍā́śo bʰavati.  
tasyā́śvaḥ śveto dákṣiṇā.  
tádetásya rūpáṃ kriyate yá eṣa tápati yadyáśvaṃ śvetaṃ ná vindedápi gaúrevá śvetáḥ syāttádetásya rūpáṃ kriyate yá eṣa tápati.  
sa yátraivá sākamedʰairyájate.  
tácʰunāsīryèṇa yajeta yadvai tríḥ saṃvatsarásya yájate ténaivá saṃvatsarámāpnoti tásmādyadaìvá kadā́ caiténa yajeta.  
taddʰaíke.  
rā́trīrāpipayiṣanti sa yádi rā́trīrā́pipayiṣedyádadáḥ purástātpʰālgunyaí paurṇamāsyā úddr̥ṣṭaṃ tácʰunāsīryèṇa yajeta.  
átʰa dīkṣeta taṃ nā́nījānam púnaḥ pʰālgunī́ paurṇamāsyábʰiparyéyātpunaḥprayāgárūpa iva ha sa yádenamánījānam púnaḥ pʰālgunī́ paurṇamāsyábʰiparyéyāttásmādenaṃ nā́nījānam púnaḥ pʰālgunī́ paurṇamāsyábʰiparyéyādíti nū̀tsr̥jámānasya.  
átʰa púnaḥ prayuñjānásya.  
pūrvedyúḥ pʰālgunyaí paurṇamāsyaí śunāsī́ryèṇa yajetā́tʰa prātarvaiśvadevenā́tʰa paurṇamāsénaitádu púnaḥ prayuñjānasya.  
atʰā́taḥ.  
parivártanasyaivá sarvátomukʰo vā ásāvādityá eṣa vā́ idaṃ sárvaṃ nírdʰayati yádidaṃ kíṃ ca śúṣyati ténaiṣa sarvátomukʰasténānnādáḥ.  
sarvátomukʰo 'yámagniḥ.  
yáto hyèva kútaścāgnā́vabʰyādádʰati táta eva prádahati ténaiṣá sarvátomukʰasténānnādaḥ.  
átʰāyámanyátomukʰaḥ púruṣaḥ.  
sá etátsarvátomukʰo bʰávati yátparivartáyate sá evámevā̀nnādó bʰavati yátʰaitā́vetadyá eváṃ vidvā́nparivartayate tásmādvai párivartayeta.  
tádu hovācā́suriḥ.  
kiṃ nu tátra mukʰasya yadápi sárvāṇyeva lómāni vápeta yadvai tríḥ saṃvatsarásya yájate ténaivá sarvátomukʰasténānnādastásmānnā́driyeta párivartayitumíti.  
tadyádāhúḥ.  
sākamedʰairvaí devā́ vr̥tramagʰnaṃstaírveva vyájayanta yèyámeṣāṃ víjitistāmíti sárvairha tvévá devā́ścāturmāsyaírvr̥trámagʰnantsárvairveva vyáyanta yèyámeṣāṃ víjitistām.  
té hocuḥ.  
kéna rā́jñā kenā́nīkena yotsyāma íti sa hāgníruvāca máyā rā́jñā mayā́nīkenéti tè 'gnínā rā́jñāgninā́nīkena catúro māsaḥ prā́jayaṃstānbráhmaṇā ca trayyā́ ca vidyáyā páryagr̥hṇan.  
té hocuḥ.  
kénaiva rā́jñā kenā́nīkena yotsyāma íti sá ha váruṇa uvāca máyā rā́jñā mayā́nīkenéti te váruṇenaiva rā́jñā váruṇenā́nīkenā́parāṃścatúro māsaḥ prā́jayaṃstānbráhmaṇā caivá trayyā́ ca vidyáyā páryagr̥hṇan.  
té hocuḥ.  
kénaiva rā́jñā kenā́nīkena yotsyāma íti sa héndra uvāca máyā rā́jñā mayā́nīkenéti ta índreṇaiva rājñéndreṇā́nīkenā́parāṃścatúro māsaḥ prā́jayaṃstānbráhmaṇā caivá trayyā́ ca vidyáyā páryagr̥hṇan.  
sa yádvaiśvadevéna yájate.  
agnínaivaìtadrā́jñāgninā́nīkena catúro māsaḥ prájayati tattryenī śalalī́ bʰavati loháḥ kṣuraḥ sā yā tryènī śalalī sā́ trayyaí vidyā́yai rū́paṃ loháḥ kṣuro bráhmaṇo rūpámagnirhi bráhma lóhita iva hyágnistásmālloháḥ kṣuró bʰavati téna párivartayate tadbráhmaṇā caivaìnametáttrayyā́ ca vidyáyā párigr̥hṇāti.  
átʰa yádvaruṇapragʰāsairyájate.  
váruṇenaivaitadrā́jñā váruṇenā́nīkenā́parāṃścatúro māsaḥ prájayati tattryènī śalalī́ bʰavati loháḥ kṣurasténa párivartayate tadbráhmaṇā caivaìnametáttrayyā́ ca vidyáyā párigr̥hṇāti.  
átʰa yátsākamedʰairyájate.  
índreṇaivaìtadrājñéndreṇā́nīkenā́parāṃścatúro māsaḥ prájayati tattryènī śalalī́ bʰavati loháḥ kṣurasténa párivartayate tadbráhmaṇā caivaìnametáttrayyā́ ca vidyáyā párigr̥hṇāti.  
sa yádvaiśvadevéna yájate.  
agníreva tárhi bʰavatyagnéreva sā́yujyaṃ salokátāṃ jayatyátʰa yátsākamedʰairyájata índra eva tárhi bʰavatī́ndrasyaiva sā́yujyaṃ salokátāṃ jayati.  
sa yásminhartā́vamúṃ lokaméti.  
sá enamr̥tuḥ párasmā r̥táve práyacʰati pára u párasmā r̥táve práyacʰati sá paramámeva stʰā́nam paramāṃ gátiṃ gacʰati cāturmāsyayājī tádāhurna cāturmāsyayājínamánuvindanti paramaṃ hyèva kʰálu sa stʰā́nam paramāṃgátiṃ gácʰatī́ti.  
