
prajā́patirha vā́ idamágra éka evā̀sa.  
sá aikṣata katʰaṃ nu prájāyeyéti sò 'śrāmyatsa tapo 'tapyata sá prajā́ asr̥jata tā asya prajā́ḥ sr̥ṣṭāḥ párābabʰūvustā́nīmā́ni váyāṃsi púruṣo vaí prajā́paternédiṣṭʰaṃ dvipādvā́ ayam púruṣastásmāddvipā́do váyāṃsi.  
sá aikṣata prajā́patiḥ.  
yátʰā nvèvá puraikó 'bʰūvamevámu nvèvā́pyetarhyéka evā̀smī́ti sá dvitī́yāḥ sasr̥je tā asya paraivá babʰūvustádidáṃ kṣudráṃ sarīsr̥paṃ yádanyátsarpébʰyastr̥tī́yāḥ sasr̥ja ítyāhustā́ asya páraivá babʰūvustá imé sarpā́ etā́ ha nvèvá dvayīryā́jñavalkya uvāca trayī́ru tu púnarr̥cā.  
só 'rcañcʰrā́myanprajā́patirīkṣā́ṃ cakre.  
katʰaṃ nú me prajāḥ sr̥ṣṭāḥ párābʰavantī́ti sá haitádevá dadarśānaśanátayā vaí me prajāḥ párābʰavantī́ti sá ātmána evā́gre stánayoḥ páya āpyāyayā́ṃ cakre sá prajā́ asr̥jata tā́ asya prajā́ḥ sr̥ṣṭā stánāvevā̀bʰipádya tāstátaḥ sámbabʰūvustā́ imā áparābʰūtaḥ.  
tásmādetadŕ̥ṣiṇābʰyánūktam.  
prajā́ ha tisró atyā́yamīyuríti tadyāḥ párābʰūtāstā́ evaìtádabʰyánūktaṃ nyányā́ arkámabʰíto vivíśra ítyagnirvā́ arkastadyā́ imā́ḥ prajā áparābʰūtāstā́ agnímabʰito níviṣṭāstā́ evaìtádabʰyánūktam.  
maháddʰa tastʰau bʰúvaneṣvantaríti.  
prajā́patimevaìtádabʰyánūktam pávamāno haríta ā́viveśéti díśo vaí harítastā́ ayáṃ vāyuḥ pávamāna ā́viṣṭastā́ evaìṣárgabʰyánūktā tā́ imā́h prajāstátʰaiva prájāyante yátʰaivá prajā́patiḥ prajā ásr̥jatedaṃ hí yadaìvá striyai stánāvāpyā́yete ū́dʰaḥ paśūnāmátʰaiva yajjā́yate tájjāyate tāstáta stánāvevā̀bʰipádya sámbʰavanti.  
tadvai páya evā́nnam.  
etaddʰyágre prajā́patiránnamájanayata tadvā ánnamevá prajā ánnāddʰí sambʰávantī́daṃ hi yā́sāṃ páyobʰávati stánāvevā̀bʰipádya tāstátaḥ sámbʰavantyátʰa yā́sām páyo na bʰávati jātámeva tā átʰādayanti tádu tā ánnādeva sámbʰavanti tásmādvánnamevá prajāḥ.  
sa yáḥ prajā́kāmaḥ.  
eténa havíṣā yájata ātmā́namevaìtádyajñaṃ vídʰatte prajā́patim bʰūtam.  
sa vā́ āgneyò 'ṣṭā́kapālaḥ puroḍā́śo bʰavati.  
agnirvaí devátānām múkʰam prajanayitā sá prajā́patistásmādāgneyó bʰavati.  
átʰa saumyáścarúrbʰavati.  
réto vai sómastádagnau prajanayitári sómaṃ rétaḥ siñcati tátpurástānmitʰunám prajánanam.  
átʰa sāvitraḥ.  
dvā́daśakapālo vāṣṭā́kapālo vā puroḍā́śo bʰavati savitā vaí devā́nām prasavitā́ prajā́patirmadʰyatáḥ prajanayitā tásmātsāvitro bʰavati.  
átʰa sārasvatáścarúrbʰavati.  
pauṣṇáścaruryóṣā vai sárasvatī vŕ̥ṣā pūṣā tatpúnarmitʰunám prajánanametásmādvā́ ubʰayáto mitʰunā́tprajánanātprajā́patiḥ prajā́ḥ sasr̥ja itáścordʰvā́ itaścā́vācīstátʰo evaìṣá etásmādubʰayáta evá mitʰunā́tprajánanātprajā́ḥ sr̥jata itáścordʰvā́ itaścā́vācīstásmādvā́ etā́ni páñca havī́ṃṣi bʰavanti.  
atʰā́taḥ payasyā̀yā evā̀yátanam.  
mārutastú saptákapālo víśo vaí marúto devavíśastā́ hedámaniṣeddʰrā́ iva cerustā́ḥ prajā́patiṃ yájamānamupétyocurvi vaí te matʰiṣyāmaha imā́ḥ prajā yā́ eténa havíṣā srakṣyása íti.  
sá aikṣata prajā́patiḥ.  
párā me pū́rvāḥ prajā abʰūvannimā́ u cédimé vimatʰnáte na tátaḥ kíṃ cana páriśekṣyata íti tébʰya etám bʰāgámakalpayadetám mārutáṃ saptákapālam puroḍā́śaṃ sá eṣá mārutáḥ saptákapālastadyátsaptákapālo bʰávati saptá sapta hí mārutó gaṇastásmānmārutáḥ saptákapālaḥ puroḍā́śo bʰavati.  
taṃ vai svátavobʰya íti kuryāt.  
svayaṃ hi tá etám bʰāgamákurvatotò svátavobʰyo yājyānuvākyè ná vindanti sá u kʰálu mārutá evá syātsa vā́ eṣá prajā́bʰya evā́hiṃsāyai kriyate tásmānmārutaḥ.  
atʰā́taḥ payasyaìva.  
páyaso vai prajāḥ sámbʰavanti páyasaḥ sámbʰūtāstadyáta eva sámbʰūtā yátaḥ sambʰávanti tádevā̀bʰya etátkaroti tadyāḥ pū́rvairhavírbʰiḥ prajā́ḥ sr̥játe tā́ etásmātpáyasa etásyai payasyā̀yai sámbʰavanti.  
tásyām mitʰunámasti.  
yóṣā payasyā̀ réto vā́jinaṃ tásmānmitʰunādvíśvamásammitamánu prā́jāyata tadyádetásmānmitʰunā́dviśvamásammitamánu prā́jāyata tásmādvaiśvadevī́ bʰavati.  
átʰa dyāvāpr̥tʰivyá ékakapālaḥ puroḍā́śo bʰavati.  
etairvaì havírbʰiḥ prajā́patiḥ prajā́ḥ sr̥ṣṭvā tā dyā́vāpr̥tʰivī́bʰyām páryagr̥hṇāttā́ imā dyā́vāpr̥tʰivī́bʰyām párigr̥hītāstátʰo evaìṣá etadyá etaírhavírbʰiḥ prajā́ḥ sr̥játe tā dyā́vāpr̥tʰivī́bʰyām párigr̥hṇāti tásmāddyāvāpr̥tʰivyá ekákapālaḥ puroḍā́śo bʰavati.  
atʰā́ta āvŕ̥deva.  
nópakirantyuttaravediṃ vísr̥ṣṭamasatsárvamasadvaiśvadevámasadíti tredʰā́ barhiḥ sáṃnaddʰam bʰavati tatpúnarekadʰaìtaddʰí prajánanasya rūpám prajánanamu hīdám pitā́ mātā yajjāyate táttr̥tī́yaṃ tásmāttredʰā satpúnarekadʰā́ prasvá upasáṃnaddʰā bʰavanti tám prastaráṃ gr̥hṇāti prajánanamu hī̀dám prajánanamu hí prasvástásmātprasū́ḥ prastaráṃ gr̥hṇāti.  
āsā́dya havī́ṃṣyagním mantʰanti.  
agníṃ ha vai jā́yamānamánu prajā́pateḥ prajā́ jajñire tátʰo evaìtasyāgnímeva jā́yamānamánu prajā́ jāyante tásmādāsā́dya havī́ṃṣyagním mantʰanti.  
návaprayājam bʰavati.  
návānuyājaṃ dáśākṣarā vaí virāḍátʰaitā́mubʰayáto nyū̀nāṃ virā́jaṃ karoti prajánanāyaitásmādvā́ ubʰayáto nyū̀nātprajánanātprajā́patiḥ prajā́ḥ sasr̥ja itáścordʰvā́ itaścā́vācīstátʰo evaìṣá etásmādubʰayáta eva nyū̀nātprajánanātprajā́ḥ sr̥jata itáścordʰvā́ itaścā́vācīstásmānnávaprayājam bʰavati návānuyājam.  
trī́ṇi samiṣṭayajū́ṃṣi bʰavanti.  
jyā́ya iva hī̀dáṃ haviryajñādyátra návaprayājaṃ návānuyājamátʰo apyékamevá syāddʰaviryajño hi tásya pratʰamajo gaurdákṣiṇā.  
eténa vaí prajā́patiḥ yajñéneṣṭvā.  
yeyám prajā́pateḥ prájāpatiryā śrī́retádbabʰūvaitā́ṃ ha vai prájātim prajāyata etāṃ śríyaṃ gacʰati yá eváṃ vidvā́neténa yajñéna yájate tásmādvā́ eténa yajeta.  
vaiśvadevéna vaí prajā́patiḥ.  
prajā́ḥ sasr̥je tā́ asya prajā́ḥ sr̥ṣṭā váruṇasya yávāñjakṣurvaruṇyò ha vā ágre yávastadyannvèva váruṇasya yávānprā́dastásmādvaruṇapragʰāsā nā́ma.  
tā váruṇo jagrāha.  
tā váruṇagr̥hītāḥ páridīrṇā ánatyaśca prā́ṇatyaṣca śiśyiré ca níṣeduśca prāṇodānaú haivā̀bʰyo nā́pacakramaturátʰānyāḥ sárvā devátā ápacakramustáyorhaivā̀sya hetóḥ prajā na párābabʰūvuḥ.  
tā́ eténa haviṣā prajā́patirabʰiṣajyat.  
tadyā́ścaivā̀sya prajā jātā ā́sanyāścā́jātāstā́ ubʰáyīrvaruṇapāśātprā́muñcattā́ asyānamīvā́ akilviṣāḥ prajāḥ prā́jāyata.  
átʰa yádeṣá etaíścaturtʰé māsi yájate.  
tannā́ha nvevaìtásya tátʰā prajā váruṇo gr̥hṇātī́ti devā́ akurvanníti nvèvaìṣá etátkaroti yā́śca nvèvā̀sya prajā́ jātā yāścā́jātāstā́ ubʰáyīrvaruṇapāśātprámuñcati tā́ asyānamīvā́ akilviṣā́ḥ prajāḥ prájāyate tásmādvā́ eṣá etaíścaturtʰé māsí yajate.  
tadvai dve védī dvā́vagnī́ bʰavataḥ.  
tadyaddve védī dvā́vagnī bʰávatastádubʰayáta evaìtádvaruṇapāśā́tprajāḥ prámuñcatītáścordʰvā́ itaścā́vācīstásmāddve védī dvā́vagnī́ bʰavataḥ.  
sa úttarasyāmeva védau.  
uttaravedímupakiráti na dákṣiṇasyāṃ kṣatra vai váruṇo víśo marútaḥ kṣatrámevaìtadvíśa úttare karoti tásmāduparyā́sīnaṃ kṣatríyamadʰástādimā́ḥ prajā úpāsate tásmādúttarasyāmeva védā uttaravedímupakiráti na dákṣiṇasyām.  
átʰaitā́nyeva páñca havī́ṃṣi bʰavanti.  
etairvaí havírbʰiḥ prajā́patiḥ prajā́ asr̥jataitaírubʰayáto varuṇapāśā́tprajāḥ prā́muñcaditáścordʰvā́ itaścā́vācīstásmādvā́ etā́ni páñca havī́ṃṣi bʰavanti.  
átʰaindrāgno dvā́daśakapālaḥ puroḍā́śo bʰavati.  
prāṇodānau vā́ indrāgnī tadyátʰā púṇyaṃ cakrúṣe púṇyaṃ kuryā́devaṃ tattáyorhaivā̀sya hetóḥ prajā na párābabʰūvustátprāṇodānā́bʰyāmevaìtátprajā́ bʰiṣajyáti prāṇodānaú prajā́su dadʰāti tásmādaindrāgnau dvā́daśakapālaḥ puroḍā́śo bʰavati.  
ubʰayátra payasyè bʰavataḥ.  
payaso vaí prajāḥ sámbʰavanti páyasaḥ sámbʰūtāstadyáta eva sámbʰūtā yátaḥ sambʰávanti táta evaìtádubʰayáto varuṇapāśātprajāḥ prámuñcatītáścordʰvā́ itaścā́vācīstásmādubʰayátra payasyè bʰavataḥ.  
vāruṇyúttarā bʰavati.  
váruṇo ha vā́ asya prajā́ agr̥hṇāttátpratyákṣaṃ varuṇapāśā́tprajāḥ prámuñcati mārutī dákṣiṇā́jāmitāyai nvèvá mārutī́ bʰavati jāmí ha kuryādyádubʰé vāruṇyaù syā́tāmáto ha vā́ asya dakṣiṇató marútaḥ prajā́ ajigʰāṃsaṃstā́neténa bʰāgénāśamayattásmānmārutī dákṣiṇā.  
táyorubʰáyorevá karī́rāṇyā́vapati.  
kaṃ vaí prajā́patiḥ prajā́bʰyaḥ karī́rairakuruta kámvevaìṣá etátprajā́bʰyaḥ kurute.  
táyorubʰáyorevá śamīpalāśānyā́vapati.  
śaṃ vaí prajā́patiḥ prajā́bʰyaḥ śamīpalāśaírakuruta śámvevaìṣa etátprajā́bʰyaḥ kurute.  
átʰa kāya ékakapālaḥ puroḍā́śo bʰavati.  
kaṃ vaí prajā́patiḥ prajā́bʰyaḥ kāyenaíkakapālena puroḍā́śenākuruta kámvevaìṣá etátprajā́bʰyaḥ kāyenaíkakapālena puroḍā́śena kurute tásmātkāya ékakapālaḥ puroḍā́śo bʰavati.  
átʰa pūrvedyúḥ.  
anvāhāryapácane 'tuṣāniva yávān kr̥tvā tā́nīṣádivopatápya téṣāṃ karambʰapātrā́ṇi kurvanti yā́vanto gŕ̥hyāḥ smustā́vantyékenā́tiriktāni.  
tatrā́pi meṣáṃ ca meṣī́ṃ ca kurvanti.  
táyormeṣé ca meṣyā́ṃ ca yadyánaiḍakīrū́rṇī vindettā́ḥ praṇíjya níśleṣayedyádyu ánaiḍakīrná vindedátʰo api kuśīrṇā́ evá syuḥ.  
tadyánmeṣáśca meṣī́ ca bʰávataḥ.  
eṣa vaí pratyákṣaṃ váruṇasya paśuryánmeṣastátpratyákṣaṃ varuṇapā́śā́tprajāḥ prámuñcati yavamáyau bʰavato yávānhí jakṣúṣīrváruṇó 'gr̥hṇānmitʰunaú bʰavato mitʰunā́devaìtádvaruṇapāśā́tprajāḥ prámuñcati.  
sa úttarasyāmevá payasyā̀yām meṣī́mavadádʰāti.  
dákṣiṇasyām meṣámevámiva hí mitʰunáṃ kl̥ptámuttarato hi strī púmāṃsamupaśéte.  
sa sárvāṇyevá havī́ṃṣyadʰvaryuḥ.  
úttarasyāṃ védāvā́sādayatyátʰaitā́mevá payasyā̀m pratiprastʰātā dákṣiṇasyāṃ védāvā́sādayati.  
āsā́dya havī́ṃṣyagním mantʰati.  
agním mantʰitvā̀nuprahŕ̥tyābʰíjuhotyátʰādʰvaryúrevā̀hāgnáye samidʰyámānāyā́nubrūhī́ti tā́ ubʰā́vevèdʰmā́vabʰyā́dʰatta ubʰaú samidʰau páriśiṃṣṭa ubʰau pū́rvāvāgʰārāvā́gʰārayató 'tʰādʰvaryúrevā̀hāgnímagnītsámmr̥ḍḍʰītyásammr̥ṣṭameva bʰávati sampréṣitam.  
átʰa pratiprastʰātā́ pratipáraiti.  
sa pátnīmudāneṣyánpr̥cʰati kéna carasī́ti varuṇyáṃ vā́ etatstrī́ karoti yádanyásya satyányéna cáratyátʰo nénme 'ntáḥśalpā juhávadíti tásmātpr̥cʰati níruktaṃ vā énaḥ kánīyo bʰavati satyaṃ hi bʰávati tásmādvevá pr̥cʰati sā yanná pratijānīta jñātibʰyo hāsyai tadáhitaṃ syāt.  
tā́ṃ vācayati.  
pragʰāsíno havāmahe marútaśca riśā́dasaḥ karambʰéṇa sajóṣasa íti yátʰā puro 'nuvākyaìvámeṣaìtáyaivaìnānetébʰyaḥ pā́trebʰyo hvayati.  
tā́ni vaí pratipuruṣam.  
yā́vanto gŕ̥hyāḥ syutā́vantyékenā́tiriktāni bʰavanti tátpratipuruṣámevaìtadékaikena yā́ asya prajā́ jātāstā́ varuṇapāśātprámuñcatyékenā́tiriktāni bʰavanti tadyā́ evā̀sya prajā ájātāstā́ varuṇapāśātprámuñcati tásmādékenā́tiriktāni bʰavanti.  
pā́trāṇi bʰavanti pā́treṣu hyáśanamaśyáte yavamáyāni bʰavanti yávānhí jakṣúṣīrváruṇó 'gr̥hṇācʰū́rpeṇa juhoti śū́rpeṇa hyáśanaṃ kriyáte pátnī juhoti mitʰunā́devaìtádvaruṇapāśā́tprajāḥ prámuñcati.  
purā́ yajñā́tpurā́hutibʰyo juhoti.  
ahutā́do vai víśo víśo vaí marúto yátra vaí prajā́pateḥ prajā váruṇagr̥hītāḥ páridīrṇā ánatyaśca prā́ṇatyaśca śiśyiré ca niṣedúśca táddʰāsām marútaḥ pāpmā́naṃ vímetʰire tátʰo evaìtásya prajā́nām marútaḥ pāpmā́naṃ vímatʰnate tásmātpurā́ yajñā́tpurā́hutibʰyo juhoti.  
sa vai dákṣiṇe 'gnaú juhoti.  
yadgrā́me yadáraṇya íti grā́me vā hyáraṇye vaínaḥ kriyáte yátsabʰā́yāṃ yádindriya íti yátsabʰā́yāmíti yánmānuṣa íti tádāha yádindriya íti yáddevatréti tádāha yadénaścakr̥mā́ vayámidaṃ tadávayajāmahe svāhéti yatkíṃ ca vayaménaścakr̥mèdaṃ vayaṃ tásmātsárvasmātprámucyāmaha ítyevaìtádāha.  
átʰaindrī́m marutvatīṃ japati.  
yátra vaí prajā́pateḥ prajā́nām marútaḥ pāpmā́naṃ vimetʰire táddʰekṣā́ṃ cakra imé ha me prajā na vímatʰnīranníti.  
sá etā́maindrī́m marutvatīmajapat.  
kṣatraṃ vā índro víśo marutaḥ kṣatraṃ vaí viśó niṣeddʰā níṣiddʰā asanníti tásmādaindrī.  
mo ṣū́ ṇaḥ.  
indrā́tra pr̥tsú devairasti hí ṣmā te śuṣminnavayā́ḥ maháścidyásya mīḍʰúṣo yavyā́ haviṣmato marúto vándate gīriti.  
átʰaināṃ vācayati.  
ákran kárma karmakŕ̥ta ityákranhi kárma karmakŕ̥taḥ sahá vācā́ mayobʰuvéti saha hí vācā́krandevébʰyaḥ karma kr̥tvéti devébʰyo hi kárma kr̥tvā́stam préta sacābʰuva ítyanyáto hyóḍʰayā saha bʰávanti tásmādāha sacābʰuva ityástam pretéti jagʰanārdʰo vā́ eṣá yajñásya yatpátnī tā́metatprā́cīṃ yajñam prā́sīṣadadgr̥hā vā ástaṃ gr̥hā́ḥ pratiṣṭʰā tádgr̥héṣvevaìnāmetátpratiṣṭʰā́yām prátiṣṭʰāpayati.  
pratiparāṇī́yodaíti pratiprastʰātā.  
sámmr̥jantyagniṃ sámmr̥ṣṭe 'gnau tā́ ubʰā́vevóttarāvāgʰārāvā́gʰārayato 'tʰādʰvaryúrevā̀śrā́vya hótāram právr̥ṇīte právr̥to hotóttarasyai véderhotr̥ṣadana úpaviśatyupavíśya prásauti tā́ ubʰā́veva prásūtau srúca ādāyā́tikrāmato 'tikrámyāśrā́vyādʰvaryúrevā̀ha samídʰo yajéti yája yajéti caturtʰé-caturtʰe prayājé samānáyamānau navábʰiḥ prayājaíścarataḥ.  
átʰādʰvaryúrevā̀hāgnaye 'nubrūhī́ti.  
āgneyamā́jyabʰāgaṃ tā́ ubʰā́vevá caturā́jyasyāvadāyā́tikrāmato 'tikrámyāśrā́vyādʰvaryúrevā̀hāgníṃ yajéti tā́ ubʰā́veva váṣaṭkr̥te juhutaḥ.  
átʰādʰvaryúrevā̀ha sómāyā́nubrūhī́ti.  
saumyamā́jyabʰāgaṃ tā ubʰā́veva caturā́jyasyāvadāyā́tikrāmato 'tikrámyāśrā́vyādʰvaryúrevā̀ha sómaṃ yajéti tā́ ubʰā́veva váṣaṭkr̥te juhutaḥ.  
tadyatkíṃ ca vācā́ kartávyam.  
adʰvaryúreva tátkaróti ná pratiprastʰātā tadyádadʰvaryúrevā̀śrāváyatīhaiva yátra vaṣaṭkriyáte.  
kr̥tānukará evá pratiprastʰātā́.  
kṣatraṃ vai váruṇo víśo marutastátkṣatrā́yaivaìtadvíśaṃ kr̥tānukarāmánuvartmānaṃ karoti pratyudyāmínīṃ ha kṣatrāya víśaṃ kuryādyadápi pratiprastʰātā̀śrāváyettásmānná pratiprastʰātā́śrāvayati.  
prāṇā́vevá pratiprastʰātā.  
srúcau kr̥tvòpāsté 'tʰādʰvaryúrevaìtaírhavírbʰiḥ prácaratyāgneyénāṣṭā́kapālena puroḍā́śena saúmyena carúṇā sāvitréṇa dvā́daśakapālena vāṣṭā́kapālena vā puroḍā́śena sārasvaténa carúṇā pauṣṇéna carúṇaindrāgnéna dvā́daśakapālena puroḍā́śena.  
átʰaitā́bʰyām payasyā̀bʰyām pracariṣyántau vipáriharataḥ.  
sa yó meṣo bʰávati mārutyāṃ táṃ vāruṇyāmávadadʰāti yā́ meṣī bʰávati vāruṇyāṃ tā́m mārutyāmávadadʰāti tadyádeváṃ viparihárataḥ kṣatraṃ vai váruṇo vīryám púmānvīryámevaìtátkṣatré dʰatto 'vīryā vai strī víśo marútastádavīryā́mevaìtadvíśaṃ kurutastásmādeváṃ vipáriharataḥ.  
átʰādʰvaryúrevā̀ha váruṇāyā́nubrūhī́ti.  
sa úpastr̥ṇīta ā́jyamátʰāsyai vāruṇyaí payasyā̀yai dvirávadyati sò 'nyataréṇāvadā́nena sahá meṣamávadadʰātyátʰopáriṣṭādā́jyasyābʰígʰārayati prátyanaktyavadā́ne átikrāmatyatikrámyāśrā́vyāha váruṇaṃ yajéti váṣaṭkr̥te juhoti.  
savyé pāṇā́vadʰvaryuḥ.  
srúcau kr̥tvā́ dakṣiṇéna pratiprastʰātúrvā sò 'nvārábʰyāha marudbʰyó 'nubrūhītyúpastr̥ṇīta ā́jyam pratiprastʰātā́tʰāsyai mārutyaí payasyā̀yai dvirávadyati sò 'nyataréṇāvadā́nena sahá meṣīmavadadʰātyatʰopáriṣṭādā́jyasyābʰígʰārayati prátyanaktyavadā́ne átikrāmatyátʰādʰvaryúrevā̀śrā́vyāha marúto yajéti váṣaṭkr̥te juhoti.  
átʰādʰvaryúrevá kāyena.  
ékakapālena puroḍā́śena prácarati kāyenaíkakapālena puroḍā́śena pracáryādʰvaryúrevā̀hāgnáye sviṣṭakr̥té 'nubrūhī́ti sa sárveṣāmevá havíṣāmadʰvaryúḥ sakŕ̥tsakr̥dávadyatyátʰaitásyā evá payasyā̀yai pratiprastʰātā́ sakr̥dávadyatyátʰopáriṣṭāddvirā́jyasyābʰígʰārayatastā́ ubʰā́vevā́tikrāmato 'tikrámyāśrā́vyādʰvaryúrevā̀hāgníṃ sviṣṭakŕ̥taṃ yajéti tā́ ubʰā́veva váṣaṭkr̥te juhutaḥ.  
átʰādʰvaryúrevá prāśitramávadyati.  
íḍāṃ samavadā́ya pratiprastʰātrè 'tiprájihīte tatrā́pi pratiprastʰātā́ mārutyaí payasyā̀yai dvírabʰyávadyatyátʰopáriṣṭāddvirā́jyasyābʰígʰārayatyupahūya mārjayante.  
átʰādʰvaryúrevā̀ha bráhmanprástʰāsyāmi.  
samídʰamādʰā́yāgnímagnītsámmr̥ḍḍʰī́ti sá srucórevā̀dʰvaryúḥ pr̥ṣadājyaṃ vyā́nayaté 'tʰa yádi pratiprastʰātúḥ pr̥ṣadājyam bʰávati tatsá dvedʰā vyā́nayata utò tátra pr̥ṣadājyaṃ ná bʰavati sa yádevòpabʰr̥tyā́jyaṃ tatsá dvedʰā vyā́nayate tā́ ubʰā́vevā́tikrāmato 'tikrámyāśrā́vyādʰvaryúrevā̀ha devā́nyajéti yája-yajéti caturtʰé-caturtʰe 'nuyājé samānáyamānau navabʰiranuyājaíścaratastadyannávaprayājam bʰávati návānuyājaṃ tádubʰayáta evaìtádvaruṇapāśā́tprajāḥ prámuñcatītáścordʰvā́ itaścā́vācīstásmānnávaprayājam bʰavati návānuyājam.  
tā́ ubʰā́vevá sādayitvā srúco vyū̀hataḥ.  
srúco vyúhya paridʰī́ntsamájya paridʰimabʰipadyāśrāvyādʰvaryúrevā̀heṣitā daívyā hótāro bʰadravācyā̀ya préṣito mā́nuṣaḥ sūktavākāyéti sūktavākaṃ hótā pratipádyaté 'tʰaitā́ ubʰā́vevá prastarau samúllumpata ubʰā́vanupráharata ubʰau tŕ̥ṇe apagr̥hyópāsāte yadā hótā sūktavākamāha.  
átʰāgnī́dāhānupráharéti.  
tā́ ubʰā́vevā̀nupráharata ubʰā́vātmā́nā úpaspr̥śete.  
átʰāha sáṃvadasvéti.  
ágānagnī́dágaṃcʰrāváya śraúṣaṭ svagā daívyā hótr̥bʰyaḥ svastirmā́nuṣebʰyaḥ śaṃ yórbrūhī́tyadʰvaryúrevaìtádāha tā́ ubʰā́vevá paridʰī́nanupráharata ubʰau srúcaḥ sampragŕ̥hya spʰyé sādayataḥ.  
átʰādʰvaryúreva pratiparétya.  
pátnīḥ sáṃyājayatyupāsta evá pratiprastʰātā pátnīḥ saṃyā́jyodaítyadʰvaryuḥ.  
trī́ṇi samiṣṭr̥yajū́ṃṣi juhoti.  
tūṣṇī́mevá pratiprastʰātā srúcam prágr̥hṇāti tadyé vaiśvadevéna yájamānayorvā́sasī párihite syā́tāṃ té evātrā́pi syātāmátʰāsyaí vāruṇyaí payasyā̀yai kṣāmakarṣamiśrámādā́yāvabʰr̥tʰáṃ yanti varuṇyáṃ vā́ etánnirvaruṇátāyai tátra na sā́ma gīyate na hyátra sā́mnā kíṃ caná kriyáte tūṣnī́mevétyābʰyavetyópamārayati.  
ávabʰr̥tʰa nicumpuṇa.  
nicerúrasi nicumpuṇaḥ áva devaírdevákr̥taméno 'yāsiṣamáva martyairmártyakr̥tam pururā́vaṇe deva riṣáspāhī́ti kā́maṃ haite yasmai kāmáyeta tásmai dadyānna hí dīkṣitavásane bʰávataḥ sa yatʰā́histvacó nirmucyétaivaṃ sárvasmātpāpmáno nírmucyate.  
átʰa keśaśmaśrū̀ptvā́.  
samāróhyāgnī́ udavasā́yeva hyèténa yájate na hi tádavakálpate yáduttaravedā́vagnihotráṃ juhuyāttásmādudávasyati gr̥hā́nitvā́ nirmátʰyāgnī́ paurṇamāséna yajata utsannayajñá iva vā́ eṣa yáccāturmāsyānyátʰaiṣá kl̥ptaḥ prátiṣṭʰito yajño yátpaurṇamāsaṃ tátkl̥pténaivaìtádyajñénāntataḥ prátitiṣṭʰati tásmādúdavasyati.  
varuṇapragʰāsairvaí prajā́patiḥ.  
prajā́ varuṇapāśātprā́muñcattā́ syānamīvā́ akilviṣā́ḥ prajāḥ prā́jāyantā́tʰaitaíḥ sākamedʰaíretairvaí devā́ vr̥trámagʰnannetaírveva vyájayanta yèyámeṣāṃ víjitistāṃ tátʰo evaìṣá etaíḥ pāpmā́naṃ dviṣántam bʰrā́tr̥vyaṃ hanti tátʰo eva víjayate tásmādvā́ eṣá etaíścaturtʰé māsí yajate sa vaí dvyahámanūcīnāháṃ yajate.  
sá pūrvedyúḥ.  
agnayé 'nīkavate 'ṣṭā́kapālaṃ puroḍā́śaṃ nírvapatyagníṃ ha vaí devā ánīkaṃ kr̥tvòpapréyurvr̥tráṃ haniṣyántaḥ sa téjo 'gnirnāvyatʰata tátʰo evaìṣá etátpāpmā́naṃ dviṣántam bʰrā́tr̥vyaṃ haniṣyánnagnímevā́nīkaṃ kr̥tvòpapraíti sa téjo 'gnirná vyatʰate tásmādagnayé 'nīkavate.  
átʰa marúdbʰyaḥ sāṃtapanébʰyaḥ.  
madʰyándine caruṃ nírvapati marúto ha vaí sāṃtapanā́ madyándine vr̥traṃ sáṃtepuḥ sa sáṃtaptó 'nanneva prā́ṇanpáridīrṇaḥ śiśye tátʰo evaìtásya pāpmā́naṃ dviṣántam bʰrā́tr̥vyam marútaḥ sāṃtapanāḥ sáṃtapanti tásmānmarúdbʰyaḥ sāṃtapanebʰyaḥ.  
átʰa marúdbʰyo gr̥hamedʰíbʰyaḥ.  
śā́kʰayā vatsā́napākátya pavítravati saṃdóhya táṃ carúṃ śrapayati carúru hyèva sa yátra kvá ca taṇḍulā́nāvápanti tanmédʰo devā́ dadʰire prātárvr̥tráṃ haniṣyántastátʰo evaìṣá etátpāpmā́naṃ dviṣántam bʰrā́tr̥vyaṃ haniṣyanmégʰo dʰatte tadyátkṣīraudano bʰávati mégʰo vai páyo mégʰastaṇḍulāstámubʰáyam megʰamātmándʰatte tásmātkṣīraudanó bʰavati.  
tásyāvr̥t.  
saivá stīrṇā védirbʰavati yā́ marúdbʰyaḥ sāṃtapanébʰyastásyāmevá stīrṇā́yāṃ védau paridʰī́ṃśca śákalāṃścopanídadʰati tátʰā saṃdóhya carúṃ śrapayati śrapayitvā̀bʰigʰāryódvāsayati.  
átʰa dvé piśī́le vā pā́tryau vā nírṇenijati.  
táyorenaṃ dvedʰóddʰaranti táyormádʰye sarpirāsécane kr̥tvā́ sarpirā́siñcati sruváṃ ca srúcaṃ ca sámmārṣṭyátʰaitā́ odanā́vādā́yodaíti sruváṃ ca srúcaṃ cādā́yodaíti sá imā́mevá stīrṇāṃ védimabʰimŕ̥śya paridʰī́nparidʰā́ya yā́vataḥ śákalān kāmáyate tā́vato 'bʰyā́dadʰātyátʰaitā́ odanāvā́sādayati sruváṃ ca srúcaṃ cā́sādayatyúpaviśati hótā hotr̥ṣádane sruváṃ ca srúcaṃ cādádāna āha.  
agnayé 'nubrrūhī́ti.  
āgneyamā́jyabʰāgaṃ sa dákṣiṇasyaudanásya sarpirāsécanāccaturā́jyasyāvadāyā́tikrāmatyatikrámyāśrāvyāhāgníṃ yajéti váṣaṭkr̥te juhoti.  
átʰāha sómāyā́nubrūhī́ti.  
saumyamā́jyabʰāgaṃ sa úttarasyaudanasya sarpirāsécanāccaturā́jyasyāvadāyā́tikrāmatyatikrámyāśrā́vyāha sómaṃ yajéti váṣaṭkr̥te juhoti.  
átʰāha marúdbʰyo gr̥hamedʰibʰyó 'nubrūhī́ti.  
sa dákṣiṇasyaudanasya sarpirāsécanāttáta ā́jyamúpastr̥ṇīte tásya dvirávadyatyátʰopáriṣṭādā́jyasyābʰígʰārayatyátikrāmatyatikrámyāśrā́vyāha marúto gr̥hamedʰíno yajéti váṣaṭkr̥te juhoti.  
átʰāhāgnáye sviṣṭakr̥té 'nubrūhī́ti.  
sa úttarasyaudanásya sarpirāsécanāttáta ā́jyamúpastr̥ṇīte tásya dvirávadyatyátʰopáriṣṭādā́jyasyābʰígʰārayatyátikrāmatyatikrámyāśrā́vyāhāgníṃ sviṣṭakŕ̥taṃ yajéti váṣaṭkr̥te juhotyatʰéḍāmevā̀vadyáti ná prāśitrámupahū́ya mārjayanta etannvékamáyanam.  
átʰedáṃ dvitī́yam.  
saivá stīrṇā védirbʰavati yā́ marúdbʰyaḥ sāṃtapanébʰyastásyāmevá stīrṇā́yāṃ védau paridʰī́ṃśca śákalāṃścopanídadʰati tátʰā saṃdóhya carúṃ śrapayati nédeva prátiveśamā́jyamádʰiśrayati śrapayitvā̀bʰigʰā́ryodvā́syānakti stʰālyāmā́jyamúdvāsayati sruváṃ ca srúcaṃ ca sámmārṣṭyátʰaitaṃ sókʰamevá carúmādā́yodaíti stʰālyāmā́jyamādā́yodaíti sruváṃ ca srúcaṃ cādā́yodaíti sá imā́mevá stīrṇāṃ védimabʰimŕ̥śya paridʰī́nparidʰā́ya yā́vataḥ śákalān kāmáyate tā́vato 'bʰyā́dadʰātyátʰaitaṃ sókʰamevá carumā́sādayati stʰālyāmā́jyamā́sādayati sruváṃ ca srúcaṃ cā́sādayatyúpaviśati hótā hotr̥ṣádane sruváṃ ca srúcaṃ cādádāna āha.  
agnayé 'nubrūhī́ti.  
āgneyamā́jyabʰāgaṃ sá stʰālyaí caturā́jyasyāvadāyā́tikrāmatyatikrámyāśrā́vyāhāgníṃ yajéti váṣaṭkr̥te juhoti2.5.3.átʰāha sómāyā́nubrūhī́ti.  
saumyamā́jyabʰāgaṃ sá stʰālyā́ evá caturā́jyasyāvadāyā́tikrāmatyatikrámyāśrā́vyāha sómaṃ yajéti váṣaṭkr̥te juhoti.  
átʰāha marúdbʰyo gr̥hamedʰibʰyó 'nubrūhīti.  
sa úpastr̥ṇīta ā́jyamátʰāsyá carordvirávadyatyátʰopáriṣṭādā́jyasyābʰígʰārayati prátyanaktyavadā́ne átikrāmatyatikrámyāśrā́vyāha marúto gr̥hamedʰíno yajéti váṣaṭkr̥te juhoti.  
átʰāhāgnáye sviṣṭakr̥té 'nubrūhī́ti.  
sa úpastr̥ṇīta ā́jyamátʰāsyá caróḥ sakr̥dávadyatyátʰopáriṣṭāddvirā́jyasyābʰígʰārayati na pratyanaktyavadā́namátikrāmatyatikrámyāśrā́vyāhāgním\ sviṣṭakŕ̥tam- yajéti váṣaṭkr̥te juhoti.  
átʰeḍā́mevā̀vadyáti ná prāśitrám.  
upahū́ya prā́śnanti yā́vanto gr̥hyā̀ havirucʰiṣṭāśāḥ syustā́vantaḥ prā́śnīyurátʰo ápyr̥tvíjaḥ prā́śnīyurátʰo ápyanyé brāhmaṇāḥ prā́śnīyuryádi bahúrodana syādátʰaitāmániraśitāṃ kumbʰī́mapidʰā́ya nídadʰati pūrṇadarvā́ya mātŕ̥bʰirvatsā́ntsamávārjanti tádu paśávo megʰamātmándadʰate yavā́gvaitāṃ rā́trimagnihotráṃ juhoti nivā́nyām prātárduhanti pitr̥yajñāya.  
átʰa prātárhute vā́hute vā.  
yatarátʰā kāmáyeta sò 'syā ániraśitāyai kumbʰyai darvyópahanti pūrṇā́ darvi parāpáta sápūrṇā púnarā́pata vasnèva víkrīṇāvahā íṣamū́rjaṃ śatakratavíti yátʰā puro 'nuvākyaìvámepaìtáyaivaìnametásmai bʰāgā́ya hvayati.  
átʰarṣabʰamā́hvayitavaí brūyāt.  
sa yádi ruyātsá vaṣaṭkāra ítyu haíka āhustásminvaṣaṭkāré juhuyādityátʰo índramevaìtatsvéna rū́peṇa hvayati vr̥trásya badʰā́yaitadvā índrasya rūpa yádr̥ṣabʰastatsvénaivaìnametádrūpéṇa hvayati vr̥trásya badʰā́ya sa yádi ruyādā́ ma índro yajñámagantséndro me yajña íti ha vidyādyádyu ná ruyā́dbrāhmaṇá evá dakṣiṇata ā́sīno brū́yājjuhudʰī́ti saìvaìndrī vāk.  
sá juhoti.  
dehí me dádāmi te ní me dʰehi ní te dadʰe nihā́raṃ ca hárāsi me nihā́raṃ níharāṇi te svāheti.  
átʰa marúdbʰyaḥ krīḍibʰyaḥ.  
saptákapālam puroḍā́śaṃ nírvapati marúto ha vaí krīḍíno vr̥tráṃ haniṣyantamíndramā́gataṃ támabʰítaḥ páricikrīḍurmaháyantastátʰo evaìtám pāpmā́naṃ dviṣántam bʰrā́tr̥vyaṃ haniṣyántamabʰítaḥ párikrīḍante maháyantastásmānmarúdbʰyaḥ krīḍibʰyo 'tʰā́to mahāhavíṣa eva tadyátʰā mahāhavíṣastátʰo tásya.  
mahāhavíṣa ha vaí devā́ vr̥tráṃ jagʰnuḥ.  
téno eva vyájayanta yèyámeṣāṃ víjitistāṃ tátʰo evaìṣá eténa pāpmā́naṃ dviṣántam bʰrā́tr̥vyaṃ hanti tátʰo eva víjayate tásmādvā́ eṣá eténa yajate.  
tásyāvr̥t.  
úpakirantyuttaravedíṃ gr̥hṇánti pr̥ṣadājyam mántʰantyagniṃ návaprayājam bʰavati návānuyājaṃ trī́ṇi samiṣṭayajū́ṃṣi bʰavantyátʰaitā́nyeva páñca havī́ṃṣi bʰavanti.  
sa yádāgneyò 'ṣṭā́kapālaḥ puroḍā́śo bʰávati.  
agnínā ha vā́ enaṃ téjasāgʰnantsa téjo 'gnirnā̀vyatʰata tásmādāgneyó bʰavati.  
átʰa yátsaumyáścarurbʰávati.  
sómena ha vā́ enaṃ rā́jñāgʰnantsómarājāna eva tásmātsaumyáścarúrbʰavati.  
átʰa yátsāvitraḥ.  
dvā́daśakapālo vāṣṭā́kapālo vā puroḍā́śo bʰávati savitā vaí devā́nām prasavitā́ savitŕ̥prasūtā haivaìnamagʰnaṃstásmātsāvitró bʰavati.  
átʰa yátsārasvatáścarurbʰávati.  
vāgvai sárasvatī vā́gu haivā́numamāda práhara jahī́ti tásmātsārasvatáścarúrbʰavati.  
átʰa yátpauṣṇáścarurbʰávati.  
iyaṃ vaí pr̥tʰivī́ pūṣèyáṃ haivaìnam badʰā́ya pratiprádadāvanáyā haivaìnam pratipráttaṃ jagʰnustásmātpauṣṇáścarúrbʰavati.  
átʰaindrāgnau dvā́daśakapālaḥ puroḍā́śo bʰavati.  
eténa haivaìnamagʰnaṃstéjo vā́ agnírindríyaṃ vīryámíndra etā́bʰyāmenamubʰā́bʰyāṃ vīryā̀bʰyāmagʰnanbráhma vā́ agníḥ kṣatramíndrasté ubʰé saṃrábʰya bráhma ca kṣatráṃ ca sayújau kr̥tvā tā́bʰyāmenamubʰā́bʰyāṃ vīryā̀bʰyāmagʰnaṃstásmādaindrāgno dvā́daśakapālaḥ puroḍā́śo bʰavati.  
átʰa māhendráścarúrbʰavati.  
índro vā́ eṣá purā́ vr̥trásya badʰādátʰa vr̥tráṃ hatvā yátʰā mahārājó vijigyāná eváṃ mahendrò 'bʰavattásmānmāhendráścarúrbʰavati mahā́ntamu caivaìnametatkʰálu karoti vr̥trásya badʰā́ya tásmādvevá māhendráścarúrbʰavati.  
átʰa vaiśvakarmaṇa ékakapālaḥ puroḍā́śo bʰavati.  
víśvaṃ vā́ etatkárma kr̥taṃ sárvaṃ jitáṃ devā́nāmāsītsākamedʰaírījānā́nāṃ vijigyānā́nāṃ víśvamvevaìtásyaitatkárma kr̥taṃ sárvaṃ jitám bʰavati sākamedʰaírījānásya vijigyānásya tásmādvaiśvakarmaṇa ékakapālaḥ puroḍā́śo bʰavati.  
eténa vaí devā́ḥ.  
yajñéneṣṭvā yèyáṃ devānām prajātiryā śrī́retádbabʰūvuretā́ṃ ha vai prájātim prájāyata etāṃ śríyaṃ gacʰati yá eváṃ vidvā́neténa yajñéna yájate tásmādvā́ eténa yajeta.  
