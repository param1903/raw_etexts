
uddʰŕ̥tyāhavanī́yam pūrṇāhutíṃ juhoti.  
tadyátpūrṇāhutíṃ juhótyannādaṃ vā́ etámātmáno janáyate yádagniṃ tásmā etádannā́dyamápidadʰāti yátʰā kumārā́ya vā jātā́ya vatsā́ya vā stánamapidadʰyā́devámasmā etádannā́dyamápidadʰāti.  
sá etenā́nnena śāntaḥ.  
úttarāṇi havī́ṃṣi śrapyámāṇānyúparamati śáśvaddʰa vā́ adʰvaryúṃ vā yájamānaṃ vā prádahettau hyásya nédiṣṭʰaṃ cárato yádasminnetāmā́hutiṃ ná juhuyāttásmādvā́ etāmā́hutiṃ juhoti.  
tāṃ vaí pūrṇā́ṃ juhoti.  
sárvaṃ vaí pūrṇaṃ sárveṇaivaìnametácʰamayati svāhākāréṇa juhotyánirukto vaí svāhākāraḥ sárvaṃ vā ániruktaṃ sárveṇaivaìnametácʰamayati.  
yāṃ vaí prajā́patiḥ.  
pratʰamāmā́hutimájuhotsvāhéti vai tā́majuhotsò svideṣā̀ nidā́nena tásmātsvāhéti juhoti tásyāṃ váraṃ dadāti sárvaṃ vai váraḥ sárveṇaivaìnametácʰamayati.  
tádāhuḥ.  
etā́mevā́hutiṃ hutvātʰóttarāṇi havī́ṃṣi nā́driyetaitáyaiva taṃ kā́mamāpnoti yámabʰikā́mamúttarāṇi havī́ṃṣi nirvápatī́ti.  
sa vā́ agnáye pávamānāya nírvapati.  
prāṇo vai pávamānaḥ prāṇámevā̀sminnetáddadʰāti tádvetáyaivā̀smiṃstáddadʰātyánnaṃ hí prāṇó 'nnameṣāhutiḥ.  
átʰāgnáye pāvakā́ya nírvapati.  
ánnaṃ vaí pāvakamánnamevā̀sminnetáddadʰāti tádvetáyaivā̀smiṃstáddadʰātyeṣā hyèvá pratyákṣamánnamā́hutiḥ.  
átʰāgnáye śúcaye nírvapati.  
vīryáṃ vai śúci yadvā́ asyaitádujjválatyetádasya vīryáṃ śúci vīryámevā̀sminnetáddadʰāti tádvetáyaivā̀smiṃstáddadʰāti yadā hyèvā̀sminnetāmā́hutiṃ juhotyátʰāsyaitádvīryáṃ śucyújjvalati.  
tásmādāhuḥ.  
etā́mevā́hutiṃ hutvātʰóttarāṇi havī́ṃṣi nā́driyetaitáyaiva taṃ kā́mamāpnoti yámabʰikāmamúttarāṇi havī́ṃṣi nirvápatī́ti tádu nírvapedevóttarāṇi havī́ṃṣi paró 'kṣamiva vā́ etadyádadastádidamítīva.  
sa yádagnáye pávamānāya nirvápati.  
prāṇā vai pávamāno yadā vai jā́yaté 'tʰa prāṇó 'tʰa yāvanna jā́yate mātúrvaiva tā́vatprāṇamánu prā́ṇiti yátʰā vā tájjātá evā̀sminnetátprāṇaṃ dadʰāti.  
átʰa yádagnáye pāvakā́ya nirvápati.  
ánnaṃ vaí pāvakaṃ tájjātá evā̀sminnetadánnaṃ dadʰāti.  
átʰa yádagnáye śúcaye nirvápati.  
vīryáṃ vai śúci yadā vā ánnena várdʰaté 'tʰa vīryáṃ tadánnenaívainametádvardʰayitvā́tʰāsminnetádvīryáṃ śúci dadʰāti tásmādagnáye śúcaye.  
tádvetádeva sádvipáryastamiva.  
agnírha yátra devébʰyo manuṣyā̀nabʰyupāvavárta táddʰekṣā́ṃ cakre maìva sárveṇevātmánā manuṣyā̀nabʰyupā́vr̥tamíti.  
sa etā́stisrástanū́reṣú lokéṣu vinyádʰatta.  
yádasya pávamānaṃ rūpamā́sīttádasyā́m pr̥tʰivyāṃ nyádʰattā́tʰa yátpāvakaṃ tádantárikṣé 'tʰa yacʰúci táddivi tadvā ŕ̥ṣayaḥ prátibubudʰire yá u tarhyŕ̥ṣaya āsurásarveṇa vaí na ātmánāgnírabʰyupā́vr̥tadíti tásmā etā́ni havī́ṃṣi níravapan.  
sa yádagnáye pávamānāya nirvápati.  
yádevā̀syā́syām pr̥tʰivyā̀ṃ rūpaṃ tádevā̀syaiténāpnotyátʰa yádagnáye pāvakā́ya nirvápati yádevā̀syāntárikṣe rūpaṃ tádevā̀syaiténāpnotyátʰa yádagnáye śúcaye nirvápati yádevā̀sya diví rūpaṃ tádevā́syaiténāpnotyevámu kr̥tsnámevā́gnímanapanihitamā́dʰatte tásmādu nírvapedevóttarāṇi havī́ṃṣi.  
kévalabarhiḥ pratʰamáṃ havirbʰávati.  
samānábarhiṣī úttare ayaṃvaí lokáḥ pratʰamáṃ havirátʰedámantárikṣaṃ dvitī́yaṃ dyaúrevá tr̥tī́yam bahulèva vā́ iyám pr̥tʰivī́ leláyevāntárikṣaṃ leláyevāsau dyaúrubʰé cidenām prátyudyāmínī stāmíti tásmātsamānábarhiṣī.  
aṣṭā́kapālāḥ sárve puroḍā́śā bʰavanti.  
aṣṭā́kṣarā vaí gāyatrī́ gāyatrámagneścʰándaḥ svénaivaìnametaccʰándasā́dʰatte tā́ni sárvāṇi cáturviṃśatiḥ kapā́lāni sámpadyante cáturviṃśatyakṣarā vaí gāyatrī́ gāyatrámagneścʰándaḥ svénaivaìnametaccʰándasā́dʰatte.  
atʰā́dityai caruṃ nírvapati.  
prácyavata iva vā́ eṣò 'smā́llokādya etā́ni havī́ṃṣi nirvápatīmānhí lokā́ntsamāróhannéti.  
sa yadádityai carúṃ nirvápati.  
iyaṃ vaí pr̥tʰivyáditiḥ sèyám pratiṣṭʰā tádasyā́mevaìtátpratiṣṭʰā́yām prátitiṣṭʰati tásmādádityai caruṃ nírvapati.  
tásyai virā́jau saṃyā́jye syātāmítyāhuḥ.  
virāḍḍʰī̀yamityátʰo triṣṭubʰau triṣṭubbʰī̀yamityátʰo jágatyau jágatī hīyamíti virā́jāvítyevá syātām.  
tásyai dʰenurdákṣiṇā.  
dʰenúriva vā́ iyám manuṣyèbʰyaḥ sárvān kā́mānduhe mātā́ dʰenúrmātèva vā́ iyám manuṣyā̀nbibʰarti tásmāddʰenurdákṣiṇaitannvékamáyanam.  
átʰedáṃ dvitī́yam.  
āgneyámevā̀ṣṭā́kapālam puroḍā́śaṃ nírvapati paró 'kṣamiva vā́etadyádagnáye pávamānāyāgnáye pāvakā́yāgnáye śúcaya ítīvātʰā́ñjasaivaìnametátpratyákṣamā́dʰatte tásmādagnaye 'tʰā́dityai caruṃ nírvapati sa yá evá carórbándʰuḥ sa bándʰuḥ.  
gʰnánti vā etádyajñam.  
yádenaṃ tanváte yannvéva rā́jānamabʰiṣuṇvánti tattáṃ gʰnanti yátpaśúṃ samjñapáyanti viśā́sati tattáṃ gʰnantyulūkʰalamusalā́bʰyāṃ dr̥ṣadupalā́bʰyāṃ haviryajñáṃ gʰnanti.  
sá eṣá yajñó hato ná dadakṣe.  
táṃ devā dákṣiṇābʰiradakṣayaṃstadyádenaṃ dákṣiṇābʰirádakṣayaṃstásmāddákṣiṇā nā́ma tadyádevā́tra yajñásya hatásya vyátʰate tádevā̀syaitaddákṣiṇābʰirdakṣayatyátʰa sámr̥ddʰa evá yajñó bʰavati tásmāddákṣiṇā dadāti.  
tā vai ṣáḍdadyāt.  
ṣaḍvā́ r̥távaḥ saṃvatsarásya saṃvatsaro yajñaḥ prajā́patiḥ sa yā́vānevá yajño yā́vatyasya mā́trā tā́vatībʰirdakṣayati.  
dvā́daśa dadyāt.  
dvā́daśa vai mā́sāḥ saṃvatsarásya saṃvatsaró yajñáḥ prajā́patiḥ sa yā́vānevá yajño yā́vatyasya mā́trā tā́vatībʰirdakṣayati.  
cáturviṃśatiṃ dadyāt.  
cáturviṃśatirvaí saṃvatsarásyārdʰamāsā́ḥ saṃvatsaró yajñáḥ prajā́patiḥ sa yā́vānevá yajño yā́vatyasya mā́trā tā́vatībʰirdakṣayatyeṣā mā́trā dákṣiṇānāṃ dadyāttvèva yatʰā́śraddʰam bʰū́yasīstadyaddákṣiṇā dádāti.  
dvayā vaí devā́ devāḥ.  
áhaivá devā átʰa yé brāhmaṇāḥ śruśruvā́ṃso 'nūcānāsté manuṣyadevāstéṣāṃ dvedʰā́ vibʰaktá evá yajña ā́hutaya evá devā́nāṃ dákṣiṇā manuṣyadevā́nām brāhmaṇā́nāṃ śuśruvúṣāmanūcānā́nāmā́hutibʰirevá devā́nprīṇā́ti dákṣiṇābʰirmanuṣyadevā́nbrāhmaṇā́cʰruśruvúṣo 'nūcānāṃstá enamubʰáye devā́ḥ prītā́ḥ sudʰā́yāṃ dadʰati.  
tadyátʰā yónau réto dadʰyā́t.  
evámevaìtádr̥tvíjo yájamānaṃ loké dadʰati tadyádebʰya etaddádāti yé medaṃ samprā́pipanníti nu dákṣiṇānām.  
devā́śca vā ásurāśca.  
ubʰáye prājāpatyā́ḥ paspr̥dʰire tá ubʰaya evā̀nātmā́na āsurmártyā hyā̀súranātmā hi mártyastéṣūbʰáyeṣu mártyeṣvagnírevā̀mŕ̥ta āsa táṃ ha smobʰáye 'mŕ̥tamúpajīvanti sa yáṃ ha smaiṣāṃ gʰnánti táddʰa sma vai sá bʰavati.  
táto devāḥ.  
tánīyāṃsa iva páriśiśiṣire tércantaḥ śrā́myantaścerurutā́surāntsapátnānmártyānabʰíbʰaveméti tá etádamŕ̥tamagnyādʰéyaṃ dadr̥śuḥ.  
té hocuḥ.  
hántedámamŕ̥tamantárātmánnādádʰāmahai tá idámamŕ̥tamantárātmánnādʰā́yāmŕ̥tā bʰūtvā̀staryā́ bʰūtvā stáryāntsapátnānmártyānabʰíbʰaviṣyāma íti.  
té hocuḥ.  
ubʰáyeṣu vai no 'yámagniḥ pra tvevā́surebʰyo bravā́meti.  
té hocuḥ.  
ā vaí vayámagnī́ dʰāsyāmahé 'tʰa yūyaṃ kíṃ kariṣyatʰéti.  
té hocuḥ.  
átʰainaṃ vayaṃ nyèvá dʰāsyāmahé 'tra tŕ̥ṇāni dahā́tra dā́rūṇi dahātraudanám pacā́tra māṃsám páceti sa yaṃ tamásurā nyádadʰata ténānéna manuṣyā̀ bʰuñjate.  
átʰainaṃ devā́ḥ.  
antárātmannā́dadʰata tá imámamŕ̥tamantárātmánnādʰā́yāmr̥tā bʰūtvā̀staryā́m bʰūtvā stáryāntsapatnānmártyānabʰyábʰavaṃstátʰo evaìṣa etádamŕ̥tamantárātmannā́dʰatte nā̀mr̥tatvásyāśā̀sti sárvamā́yuretyastaryó haivá bʰavati ná hainaṃ sapátnastústūrṣamāṇaścaná str̥ṇute tásmādyadā́hitāgniścā́nāhitāgniśca spárdʰete {??} 'ā́hitāgnirevā̀bʰíbʰavatyastaryo hi kʰálu sa tárhi bʰávatyamŕ̥taḥ.  
tadyátrainamado mántʰanti.  
tájjātámabʰiprā́ṇiti prāṇo vā́ agnírjātámevaìnametatsántaṃ janayati sa púnarápāniti tádenamantárātmannā́dʰatte sò 'syaiṣò 'ntárā́tmánnagnirā́hito bʰavati.  
támuddī́pya sáminddʰe.  
ihá yakṣya ihá sukr̥táṃ kariṣyāmī́tyevaìnametatsáminddʰe yo 'syaiṣò 'ntárātmánnāgnirā́hito bʰávati.  
ántareṇāgādvyávr̥tadíti.  
ná ha vā́ asyaitaṃ kaścanā́ntareṇaiti yā́vajjī́vati yò 'syaisò 'ntárātmánnagnirā́hito bʰávati tásmādu tánnādriyeta yádanugácʰenná ha vā́ asyaiṣó 'nugacʰati yāvajjī́vati yò 'syaisò 'ntárātmánnagnirā́hito bʰavati.  
te vā́ eté prāṇā́ eva yádagnáyaḥ.  
prāṇodānā́vevā̀havanī́yaśca gā́rhapatyaśca vyānò 'nvāhāryapácanaḥ.  
tásya vā́ etasyāgnyādʰeyasya.  
satyámevòpacāraḥ sa yáḥ satyaṃ vádati yátʰāgniṃ sámiddʰaṃ táṃ gʰr̥tenābʰiṣiñcédevaṃ hainaṃ sa úddīpayati tásya bʰū́yo bʰūya eva téjo bʰávati śváḥ śvaḥ śréyānbʰavatyátʰa yó 'nr̥taṃ vádati yátʰāgniṃ sámiddʰaṃ támudakénābʰiṣiñcédeváṃ hainaṃ sá jāsayati tásya kánīyaḥ kanīya eva téjo bʰávati śváḥ śvaḥ pā́pīyānbʰavati tásmādu satyámevá vadet.  
tadu hāpyaruṇamaúpaveśiṃ jñātáya ūcuḥ.  
stʰáviro vā́ asyagnī ādʰatsvéti sá hovāca te maitádbrūtʰa vācaṃyamá evaìdʰi na vā ā́hitāgninā́nr̥taṃ vaditávyaṃ na vádañjātu nā́nr̥taṃ vadettā́vatsatyámevòpacāra íti.  
váruṇo hainadrājyákāma ā́dadʰe.  
sa rājyámagacʰattásmādyáśca véda yáśca na váruṇo rājétyevā̀huḥ sómo yáśaskāmaḥ sa yáśo 'bʰavattásmādyáśca sóme lábʰate yáśca nòbʰā́vevā́gacʰato yáśa evaìtaddráṣṭumā́gacʰanti yáśo ha bʰavati rājyáṃ gacʰati yá eváṃ vidvā́nādʰatte.  
agnaú ha vaí devāḥ.  
sárvāṇi rūpā́ṇi nídadʰire yā́ni ca grāmyā́ṇi yā́ni cāraṇyā́ni vijayáṃ vopapraiṣyántaḥ kāmacārásya vā kāmāyāyáṃ no gópiṣṭʰo gopāyadíti vā.  
tā́nyu hāgnirnícakame.  
taíḥ saṃgŕ̥hya 'rtūnpráviveśa púnaréma íti devā édagníṃ tiróbʰūtaṃ téṣāṃ heyásevāsa kímihá kartávyaṃ kèhá prajñéti vā.  
táta etattváṣṭā punarādʰéyaṃ dadarśa.  
tadā́dadʰe ténāgnéḥ priyaṃ dʰāmópajagāma sò 'smā ubʰáyāni rūpā́ṇi pratiníḥsasarja yā́ni ca grāmyā́ṇi yā́ni cāraṇyā́ni tásmādāhustvāṣṭrāṇi vaí rūpāṇī́ti tváṣṭurhyèva sárvaṃ rūpamúpa ha tvèvā̀nyā́ḥ prajā́ yāvatsó yāvatsa iva tiṣṭʰante.  
tásmai kam punarādʰéyamā́dadʰīta.  
eváṃ haivā̀gnéḥ priyaṃ dʰāmópagacʰati sò 'smā ubʰáyāni rūpā́ṇi pratiníḥsr̥jati yā́ni ca grāmyā́ṇi yā́ni cāraṇyā́ni tásminnetā́nyubʰáyāni rūpā́ṇi dr̥śyante paramátā vai sā́ spr̥háyantyu hāsmai tátʰā puṣyati lókyamvevā́pi.  
āgneyò 'yáṃ yajñaḥ.  
jyótiragníḥ pāpmáno dagdʰā sò 'sya pāpmā́naṃ dahati sá iha jyótirevá śriyā yáśasā bʰavati jyótiramútra puṇyalokátvaitannu tadyásmādādádʰīta.  
sa vaí varṣāsvā́dadʰīta.  
varṣā vai sárva r̥távo varṣā hi vai sárva r̥tavó 'tʰādó varṣámakurmādó varṣámakurméti saṃvatsarāntsámpaśyanti varṣā ha tvèva sárveṣāmr̥tūnā́ṃ rūpámuta hi tádvarṣā́su bʰávati yádāhúrgrīṣmá iva vā́ adyétyutò tádvarṣā́su bʰavati yádāhuḥ śíśira iva vā́ adyéti varṣādídvarṣāḥ.  
átʰaitádevá paró 'kṣaṃ rūpam.  
yádevá purástādvā́ti tádvasantásya rūpaṃ yátstanáyati tádgrīṣmasya yadvárṣati tádvarṣā́ṇāṃ yádvidyótate tácʰarádo yádvr̥ṣṭvòdgr̥hṇā́ti táddʰemantásya varṣāḥ sárva r̥táva r̥tūnprā́viśadr̥túbʰya evaìnametannírmimīte.  
ādityastvèva sárva r̥távaḥ.  
yadaìvòdetyátʰa vasantó yadā́ saṃgavó 'tʰa grīṣmó yadā́ madʰyándinó 'tʰa varṣā́ yadā̀parāhṇó 'tʰa śarádyadaìvā̀stametyátʰa hemantastásmādu madʰyándina evā́dadʰīta tárhi hyèṣò 'syá lokásya nédiṣṭʰaṃ bʰávati tannédiṣṭʰādevaìnametanmádʰyānnírmimīte.  
cʰāyáyeva vā́ ayam púruṣaḥ.  
pāpmánānuṣaktaḥ sò 'syā́tra kániṣṭʰo bʰavatyadʰaspadámiveyasyate tatkániṣṭʰamevaìtátpāpmā́namávabādʰate tásmādu madʰyándina evā́dadʰīta.  
taṃ vaí darbʰairúddʰarati.  
dā́rubʰirvai pū́rvamúddʰarati dā́rubʰiḥ pū́rvaṃ dā́rubʰiráparaṃ jāmí kuryātsamádaṃ kuryādā́po darbʰā ā́po varṣā́ r̥tūnprā́viśadadbʰírevaìnametádadbʰyo nírmimīte tásmāddarbʰairúddʰarati.  
arkapalāśā́bʰyāṃ.  
vrīhimáyamapū́paṃ kr̥tvā yátra gārhapatyamādʰāsyanbʰávati tannídadʰāti tadgā́rhapatyamādadʰāti.  
arkapalāśā́bʰyāṃ yavamáyamapūpáṃ kr̥tvā yátrāhavanī́yamādʰāsyanbʰávati tannídadʰāti tadāhavanī́yamā́dadʰāti pū́rvābʰyāmevaínāvetádagníbʰyāmantárdadʰma íti vádantastádu tátʰā ná kuryādrā́tribʰirhyèvā̀ntárhitau bʰávataḥ.  
āgneyámeva páñcakapālam puroḍāśaṃ nírvapati.  
tásya páñcapadāḥ paṅktáyo yājyānuvā́kyā bʰavanti páñca vā́ r̥táva r̥tūnprā́viśadr̥túbʰya evaìnametannírmimīte.  
sárva āgneyó bʰavati.  
evaṃ hi tváṣṭāgnéḥ priyaṃ dʰā́mopā́gacʰattásmātsárva āgneyó bʰávati.  
ténopāṃśú caranti.  
yadvaí jñātáye vā sákʰye vā níṣkevalyaṃ cíkīrṣati tirá ivaiténa bībʰavadvaiśvadevò 'nyó yajñó 'tʰaiṣa níṣkevalya āgneyo yadvaí tirá iva tádupāṃśu tásmādúpāṃśu caranti.  
uccaíruttamámanuyājáṃ yajati.  
kr̥tákarmeva hi sa tárhi bʰávati sárvo hí kr̥támanubúdʰyate.  
sá āśrā́vyāha.  
samídʰo yajéti tádāgneyáṃ rūpám paró 'kṣaṃ tvagnī́nyajéti tvèvá brūyāttádevá pratyákṣamāgneyáṃ rūpam.  
sá yajati.  
ágna ā́jyasya vyanta vaúkagagnimā́jyasya vetu vaúkagagninā́jyasya vyantu vaúkagagnirā́jyasya vetu vaúkagíti.  
átʰa svā́hāgnimítyāha.  
āgneyamā́jyabʰāgaṃ svā́hāgnim pávamānamíti yádi pávamānāya dʰriyérantsvā́hāgnimíndumantamíti yádyagnáya índumate dʰriyérantsvā́hāgniṃ svā́hāgnī́nājyapā́ñjuṣāṇó agnirā́jyasya vetvíti yajati.  
átʰāhāgnayé 'nubrūhī́ti.  
āgneyamā́jyabʰāgaṃ só 'nvāhāgniṃ stómena bodʰaya samidʰāto ámartyam havyā́ devéṣu no dadʰadíti svápitīva kʰálu vā́ etadyadúdvāsito bʰávati samprábodʰayatyevainámetátsamúdīryayati juṣāṇó agnirā́jyasya vetvíti yajati.  
átʰa yádyagnáye pávamānāya dʰriyéran.  
agnáye pávamānāyā́nubrūhī́ti brūyātsó 'nvāhā́gna ā́yūṃṣi pavasa ā́suvórjamíṣaṃ ca naḥ āré bādʰasva ducʰúnāmíti tatʰā́hāgneyo bʰávati sómo vai pávamānastádu saumyādā́jyabʰāgānnáyanti juṣāṇó agniḥ pávamāna ā́jyasya vetvíti yajati.  
átʰa yádyagnáya índumate dʰriyéran.  
agnáya índumaté 'nubrūhī́ti brūyātsó 'nvāhéhyū ṣu brávāṇi té 'gna ittʰétarā gíraḥ ebʰírvardʰasa índubʰiríti tatʰā́ hāgneyo bʰávati sómo vā índustádu saumyādā́jyabʰāgānnáyanti juṣāṇó agniríndumānā́jyasya vetvíti yajatyevámu sárvamāgneyáṃ karoti.  
átʰāhāgnayé 'nubrūhī́ti havíṣaḥ.  
agníṃ yajāgnáye sviṣṭakr̥te 'nubrūhyagníṃ sviṣṭakŕ̥taṃ yajetyátʰa yáddevā́nyajetyagnī́nyajétyevaìtádāha.  
sá yajati.  
agnérvasuváne vasudʰéyasya vetu vaúkagagnā́ u vasuváne vasudʰeyasya vetu vaúkagdevó agníḥ sviṣṭakr̥díti svayámāgneyástr̥tī́ya evámvāgneyā́nanuyājā́n karoti.  
tā vā́ etāḥ.  
ṣaḍvíbʰaktīryajati cátasraḥ prayājéṣu dvé anuyājeṣu ṣaḍvā́ r̥táva r̥tūnprā́viśadr̥túbʰya evaìnametannírmimīte.  
dvā́daśa vā tráyodaśa vākṣarāṇi bʰavanti.  
dvā́daśa vā vai tráyodaśa vā saṃvatsarásya mā́sāḥ saṃvatsarámr̥tūnprāviśadr̥túbʰya evaìnametátsaṃvatsarānnírmimīte na dvé caná sahā́jāmitāyai jāmí ha kuryādyaddvé citsaha syā́tāṃ vyantu vetvítyevá prayājā́nāṃ rūpáṃ vasuváne vasudʰéyasyétyanuyājānām.  
tásya híraṇyaṃ dákṣiṇā.  
āgneyo vā́ eṣá yajño bʰavatyagne réto híraṇyaṃ tásmāddʰíraṇyaṃ dákṣiṇānaḍvā́nvā sa hi váhenāgneyò 'gnídagdʰamiva hyásya váhaṃ bʰavati devā́nāṃ havyavāhano 'gniríti váhati vā́ eṣá manuṣyèbʰyastásmādanaḍvāndákṣiṇā.  
prajā́patirha vā́ idamágra éka evā̀sa.  
sá aikṣata katʰaṃ nu prájāyeyéti so 'śrāmyatsa tápo 'tapyata sò 'gnímeva múkʰājjanayā́ṃ cakre tadyádenam múkʰādájanayata tásmādannādò 'gniḥ sa yó haivámetámagnímannādaṃ védānnādó haiva bʰávati.  
tadvā́ enametadágre devā́nāmajanayata.  
tásmādagníragnírha vai nā́maitadyádagniríti sá jātaḥ pū́rvaḥ péyāya yo vai pū́rva etyágra etī́te vai támāhuḥ so evā̀syāgnítā.  
sá aikṣata prajā́patiḥ.  
annādaṃ vā́ imámātmáno 'jījane yádagniṃ na vā́ iha mádanyadánnamasti yaṃ vā́ ayaṃ nā̀dyādíti kālvālī́kr̥tā haiva tárhi pr̥tʰivyā̀sa naúṣadʰaya āsurna vánaspatayastádevā̀sya mánasyāsa.  
átʰainamagnirvyā́ttenópaparyā́vavarta.  
tásya bʰītásya svó mahimā́pacakrāma vāgvā́ asya svó mahimā vā́gasyā́pacakrāma sá ātmánnevā́hutimīṣe sa údamr̥ṣṭa tadyádudámr̥ṣṭa tásmādidáṃ cālómakamidáṃ ca tátra viveda gʰr̥tāhutí vaivá payāahutíṃ vobʰáyaṃ ha tvèva tatpáya eva.  
sā́ hainaṃ nā̀bʰirādʰayā́ṃ cakāra.  
keṣamiśrèva hāsa tāṃ vyaùkṣadóṣa dʰayéti táta óṣadʰayaḥ sámabʰavaṃstásmādóṣadʰayo nā́ma sá dvitī́yamúdamr̥ṣṭa tatrāparāmā́hutiṃ viveda gʰr̥tāhutíṃ vaivá payāahutíṃ vobʰáyaṃ ha tvèva tatpáya eva.  
sā́ hainamabʰirādʰayā́ṃ cakāra.  
sa vyácikitsajjuhávānī3 mā́ hauṣā3míti taṃ svó mahimā̀bʰyùvāda juhudʰī́ti sá prajā́patirvidāṃ cakāra svo vaí mā mahimā̀héti sá svāhétyevā̀juhottásmādu svāhétyevá hūyate táta eṣa údiyāya yá eṣa tápati tátóyam prábabʰūva yo 'yam pávate táta evā̀gniḥ párāṅ paryā́vavarta.  
sá hutvā́ prajā́patiḥ.  
pra cā́jāyatātsyatáścāgnérmr̥tyórātmā́namatrāyata sa yó haiváṃ vidvā́nagnihotráṃ juhótyetā́ṃ haiva prájātim prájāyate yā́ṃ prajā́patiḥ prā́jāyataivámu haivā̀tsyatò 'gnérmr̥tyórātmā́naṃ trāyate.  
sa yátra mriyáte.  
yátrainamagnā́vabʰyādádʰati tádeṣò 'gnerádʰijāyaté 'tʰāsya śárīramevā̀gnírdahati tadyátʰā pitúrvā mātúrvā jā́yetaivámeṣò 'gnerádʰijāyate śáśvaddʰa vā́ eṣa na sámbʰavati yò 'gnihotraṃ na juhóti tásmādvā́ agnihotráṃ hotávyam.  
tadvā́ etát.  
evá vicikitsā́yai jánma yátprajā́patirvyácikitsatsá vicíkitsañcʰréyasyadʰriyata yaḥ pra cā́jāyatātsyatáścāgnérmr̥tyórātmā́namátrāyata sa yó haivámetádvicikitsā́yai jánma véda yáddʰa kíṃ ca vicíkitsati śréyasi haivá dʰriyate.  
sá hutvā nyámr̥ṣṭa.  
táto víkaṅkataḥ sámabʰavattásmādeṣá yajñíyo yajñapā́trī́yo vr̥kṣastáta eté devā́nāṃ vīrā́ ajāyantāgniryò 'yaṃ pávate sū́ryaḥ sa yó haivámetāndevā́nāṃ vīrānvedā́hāsya vīró jāyate.  
tá u haitá ūcuḥ.  
vayaṃ vaí prajā́patim pitáramánu smo hánta vayaṃ tátsr̥jā́mahai yádasmānanvásadíti té pariśrítya gāyatreṇā́pahiṃkāreṇa tuṣṭuvire tadyátparyáśrayantsá samudró 'tʰeyámevá pr̥tʰivyā̀stāvaḥ.  
té stutvā prā́ñca úccakramuḥ.  
púnaréma íti devā edgāṃ sámbʰūtāṃ sā́ hainānudī́kṣya híṃcakāra té devā́ vidā́ṃ cakrureṣa sā́mno hiṃkāra ityápahiṃkāraṃ haivá purā tátaḥ sā́māsa sá eṣa gávi sā́mno hiṃkārastásmādeṣòpajīvanī́yopajīvanī́yo ha vaí bʰavati yá evámetaṃ gávi sā́mno hiṃkāraṃ véda.  
té hocuḥ.  
bʰadraṃ vā́ idámajījanāmahi ye gāmájījanāmahi yajño hyètvèyaṃ nò hyr̥̀te góryajñástāyaté 'nnaṃ hyèvèyaṃ yaddʰi kiṃ cā́nnaṃ gaúreva tadíti.  
tadvā́ etádevaìtā́sāṃ nā́ma.  
etádyajñásya tásmādetatpáriharetsādʰu púṇyamíti bahvyò ha vā́ asyaitā́ bʰavantyupanā́muka enaṃ yajñó bʰavati yá eváṃ vidvā́netátparihárati sādʰu púṇyamíti.  
tā́mu hāgnírabʰídadʰyau.  
mitʰunyánayā syāmíti tāṃ sámbabʰūva tásyāṃ rétaḥ prā́siñcattatpáyo 'bʰavattásmādetádāmā́yāṃ gávi satyā́ṃ śr̥támagnerhi rétastásmādyádi kr̥ṣnā́yāṃ yádi róhiṇyāṃ śuklámevá bʰavatyagnísaṃkāśamagnerhi rétastásmātpratʰamadugdʰámuṣṇám bʰavatyagnerhi rétaḥ.  
té hocuḥ.  
hántedáṃ juhávāmahā íti kásmai na idám pratʰamā́ya hoṣyantī́ti máhyamíti haivā́gníruvāca máhyamíti yó 'yam pávate máhyamíti sū́ryaste ná sampādayā́ṃ cakruste hā́sampādyocuḥ prajā́patimevá pitáram prátyayāma sa yásmai na idám pratʰamā́ya hotávyaṃ vakṣyáti tásmai na idám pratʰamā́ya hoṣyantī́ti te prajā́patim pitáram pratī́tyocuḥ kásmai na idám pratʰamā́ya hoṣyantī́ti.  
sá hovāca.  
agnáye 'gníranuṣṭʰyā svaṃ rétaḥ prájanayiṣyate tátʰā prájaniṣyadʰva ityátʰa túbʰyamíti sū́ryamátʰa yádevá hūyámānasya vyaśnute tádevaìtásya yò 'yam pávata íti tádebʰya idamápyetárhi tátʰaivá juhvatyagnáya evá sāyaṃ sū́ryāya prātarátʰa yádevá hūyámānasya vyaśnute tádevaìtásya yò 'yam pávate.  
té hutvā́ devā́ḥ.  
imām prájātim prā́jāyanta yaiṣāmiyam prájātirimāṃ vijitiṃ vyájayanta yèyámeṣāṃ víjitirimámevá lokámagnirájayadantárikṣaṃ vāyurdívameva sū́ryaḥ sa yó haiváṃ vidvā́nagnihotráṃ juhótyetā́ṃ haiva prájātim prájāyate yā́metá etatprā́jāyantaitāṃ víjitaṃ víjayate yā́metá etadvyájayantaitaíru haiva sáloko bʰavati yá eváṃ vidvā́nagnihotráṃ juhóti tásmādvā́ agnihotráṃ hotávyam.  
