
sū́ryo ha vā́ agnihotram.  
tadyádetásyā ágra ā́huterudaittásmātsū́ryo 'gnihotram.  
sa yátsāyamástamite juhóti.  
yá idaṃ tásminníha satí juhavānītyátʰa yátprātaránudite juhóti yá idaṃ tásminnihá satí juhavānī́ti tásmādvai sū́ryo 'gnihotramítyāhuḥ.  
átʰa yádastaméti.  
tádagnā́veva yónau gárbʰo bʰūtvā práviśati taṃ gárbʰam bʰávantamimāḥ sárvāḥ prajā ánu gárbʰā bʰavantīlitā hí śeré saṃjānānā átʰa yadrā́tristirá evaitátkaroti tirá iva hi gárbʰāḥ.  
sa yátsāyamástamite juhóti.  
gárbʰamevaìtatsántamabʰijuhóti gárbʰaṃ sántamabʰíkaroti sa yadgárbʰaṃ sántamabʰijuhóti tásmādime gárbʰā ánaśnanto jīvanti.  
átʰa yátprātaránudite juhóti.  
prájanayatyevaìnametatsò 'yaṃ téjo bʰūtvā́ vibʰrājamāna údeti śáśvaddʰa vai nódiyādyádasminnetāmā́hutiṃ ná juhuyāttásmādvā etāmā́hutiṃ juhoti.  
sa yatʰā́histvacó nirmucyéta.  
evaṃ rā́treḥ pāpmánā nírmucyate yátʰā ha vā áhistvacó nirmucyétaivaṃ sárvasmātpāpmáno nírmucyate yá yeváṃ vidvā́nagnihotráṃ juhóti tádetásyaivā́nu prájātimimāḥ sárvāḥ prajā ánu prájāyante vi hí sr̥jyánte yatʰārtʰam.  
sa yáḥ purā̀dityásyāstamayā́t.  
āhavanī́yamuddʰáratyete vai víśve devā́ raśmayó 'tʰa yatpáram bʰā́ḥ prajā́patirvā sa índro vaitádu ha vai víśve devā́ agnihotraṃ júhvato gr̥hānā́gacʰantisa yasyā́nuddʰr̥tamāgácʰanti tásmāddevā apapráyanti tadvā́ asmai tadvyr̥̀dʰyate yásmāddevā́ apaprayánti tasyā́nu vyr̥ddʰiṃ yáśca véda yáśca nā́nuddʰr̥tamabʰyástamagādítyāhuḥ.  
átʰa yáḥ purā̀dityásyāstamayā́t.  
āhavanī́yamuddʰárati yátʰā śréyasyāgamiṣyátyāvasatʰenópakl̥ptenopā́sītaivaṃ tatsa yasyóddʰr̥tamāgácʰanti tásyāhavanī́yam práviśanti tásyāhavanī́ye níviśante.  
sa yátsāyamástamite juhóti.  
agnā́vevaìbʰya etatpráviṣṭebʰyo juhotyátʰa yátprātaránudite juhotyápretebʰya evaìbʰya etájjuhoti tásmāduditahomínāṃ vícʰinnamagnihotrám manyāmaha íti ha smāhā́suriryátʰā śūnyámāvasatʰámāháredevaṃ tadíti.  
dvayaṃ vā́ idaṃ jīvanam.  
mūlí caivā̀mūláṃ ca tádubʰáyaṃ devā́nāṃ sánmanuṣyā̀ úpajīvanti paśávo mūlā óṣadʰayo mūlinyasté paśávo mūlā óṣadʰīrmūlínīrjagdʰvā̀páḥ pītvā táta eṣa rásaḥ sámbʰavati.  
sa yátsāyamástamite juhóti.  
asya rásasya jī́vanasya devébʰyo juhavāni yádeṣāmidaṃ sádupajī́vāma íti sa yattáto rā́tryāśnā́ti hutocʰiṣṭʰámeva tánnirávattabalyaśnāti hutocʰiṣṭásya hyèvā̀gnihotraṃ juhvadaśitā.  
átʰa yátprātaranudite juhóti.  
asya rásasya jī́vanasya devébʰyo juhavāni yádeṣāmidaṃ sádupajī́vāma íti sa yattató 'hnāśnā́ti hutocʰiṣṭámeva tánnirávattabalyaśnāti hutocʰiṣṭásya hyèvā̀gnihotraṃ júhvadaśitā.  
tádāhuḥ.  
sámevā̀nyé yajñāstíṣṭʰante 'gnihotrámeva na sáṃtiṣṭʰaté 'pi dvā́daśasaṃvatsaramántavadevā́tʰaitádevā̀nantáṃ sāyaṃ hí hutvā véda prātárhoṣyāmī́ti prātárhutvā́ veda púnaḥ sāyáṃ hoṣyāmī́ti tádetadánupastʰitamagnihotraṃ tasyā́nupastʰitimanvánupastʰitā imā́ḥ prajāḥ prájāyanté 'nupastʰito ha vaí śriyā́ prajáyā prájāyate yá evámetadánupastʰitamagnihotraṃ veda.  
táddugdʰvā́dʰiśrayati.  
śr̥tamasadíti tádāhuryarhyúdantaṃ tárhi juhuyādíti tadvai nódantaṃ kuryādupa ha dahedyadúdantaṃ kuryādáprajajñi vai réta úpadagdʰaṃ tásmānnódantaṃ kuryāt.  
adʰiśrítyaivá juhuyāt.  
yannvèvaìtádagne rétasténa nvèvá śr̥taṃ yádvenadagnā́vadʰiśráyanti téno evá śr̥taṃ tásmādadʰiśrítyaivá juhuyāt.  
tadávajyotayati.  
śr̥táṃ vedānītyátʰāpáḥ pratyā́nayati śā́ntyai nvèva rásasyo caivá sarvatvā́yedaṃ hí yadā várṣatyatʰaúṣadʰayo jāyanta 'óṣadʰīrjagdʰvā̀páḥ pītvā táta eṣa rásaḥ sámbʰavati tásmādu rásasyo caivá sarvatvā́ya tásmādyádyenaṃ kṣīraṃ kévalam pā́ne 'bʰyābʰávedudastokamā́ścotayitavaí brūyācʰā́ntyai nvèva rásasyo caivá sarvatvāya.  
átʰa caturúnnayati.  
caturdʰāvihitáṃ hīdam payó 'tʰa samídʰamādā́yodā́dravati samiddʰahomā́yaiva só 'nupasādya pū́rvāmā́hutiṃ juhoti sa yádupasādáyedyátʰā yásmā áśanamāhariśyantsyāttádantarā́ nidadʰyā́devaṃ tadátʰa yadánupasādya yátʰā yásmā áśanamāhárettásmā āhŕ̥tyaivòpanidadʰyā́devaṃ tádupasādyóttarāṃ nā́nāvīrye evaìne etátkaroti mánaśca ha vai vā́kcaite ā́huti tanmánaścaivaìtadvā́caṃ ca vyā́vartayati tásmādidam mánaśca vā́kca samānámeva sannā́neva.  
sa vai dvíragnaú juhoti.  
dvirúpamārṣṭi dviḥ prā́śnāti caturúnnayati taddáśa dáśākṣarā vaí virā́ḍvirāḍvaí yajñastádvirā́jamevaìtádyajñámabʰisámpādayati.  
sa yádagnaú juhóti.  
táddevéṣu juhoti tásmāddevā́ḥ santyátʰa yádupamā́rṣṭi tátpitŕ̥ṣu caúṣadʰīṣu ca juhoti tásmātpitáraścaúṣadʰayaśca santyátʰa yáddʰutvā́ prāśnā́ti tánmanuṣyèṣu juhoti tásmānmanuṣyā̀ḥ santi.  
yā vaí prajā́ yajñé 'nanvābʰaktāḥ.  
párābʰūtā vai tā́ evámevaìtadyā́ imā́ḥ prajā áparābʰūtāstā́ yajñamukʰa ā́bʰajati téno ha paśávo 'nvā́bʰaktā yánmanuṣyā̀nánu paśávaḥ.  
tádu hovāca yā́jñavalkyaḥ.  
na vaí yajñá iva mántavaí pākayajñá iva vā ítīdaṃ hi yádanyásminyajñé srucyávadyáti sárvaṃ tádagnaú juhotyátʰaitádagnaú hutvòtsr̥pyā́cāmati nírleḍʰi tádasya pākayajñásyevéti tádasya tátpaśavyáṃ rūpam paśavyò hi pākayajñaḥ.  
saiṣaíkāhutírevā́gre.  
yā́mevāmū́m prajā́patirájuhodátʰa yádetá etátpaścèvā́dʰriyantāgniryò 'yam pávate sū́ryastásmādeṣā́ dvitīyā́hutirhūyate.  
sā yā pūrvā́hutiḥ.  
sā̀gnihotrásya devátā tásmāttásyai juhotyátʰa yóttarā sviṣṭakr̥dbʰājanámeva sā tásmāttā́muttarārdʰe juhotyeṣā hi dík sviṣṭakŕ̥tastánmitʰunā́yaivaìṣā́ dvitīyā́hutirhūyate dvandvaṃ hí mitʰunám prajánanam.  
táddvayámevaìte ā́hutī.  
bʰūtáṃ caivá bʰaviṣyácca jātáṃ ca janiṣyámāṇaṃ cā́gataṃ cāśā cādyá ca śváśca táddvayámevānu.  
ātmaìvá bʰūtám.  
addʰā hi tadyádbʰū́támaddʰò tadyádātmā́ prajaìvá bʰaviṣyadánaddʰā hi tadyádbʰaviṣyadánaddʰo tadyátprajā.  
ātmaìva jātám.  
addʰā hi tadyájjātámaddʰò tadyádātmā́ prajaìvá janiṣyámāṇamánaddʰā hi tadyájjaniṣyámāṇamánaddʰo tadyátprajā.  
ā́tmaivā́gatam.  
addʰā hi tadyadā́gatamaddʰò tadyádātmā́ prajaìvā̀śā́naddʰā hi tadyádāśā́naddʰo tadyátprajā.  
ātmaìvā̀dya.  
addʰā hi tadyádadyā̀ddʰo tadyádātmā́ prajaìva śvó 'naddʰā hi tadyacʰvó 'naddʰo tadyátprajā.  
sā yā pūrvā́hutiḥ.  
sātmā́namabʰí hūyate tām mántreṇa juhotyaddʰā hi tadyanmántro 'ddʰò tadyádātmā́ 'tʰa yóttarā sā́ prajā́mabʰí hūyate tā́ṃ tūṣṇī́ṃ juhotyánaddʰā hi tadyáttūṣṇīmanaddʰo tadyátprajā.  
sá juhoti.  
agnirjyótirjyótiragniḥ svāhetyátʰa prātaḥ sū́ryo jyótirjyotiḥ sū́ryaḥ svāhéti tátsatyénaivá hūyate yadā hyevasū́ryo 'stametyátʰāgnirjyótiryadā sū́rya udetyátʰa sū́ryo jyótiryadvaí satyéna hūyáte táddevā́n gacʰati.  
tádu haitádevā́ruṇaye brahmavarcasákāmāya takṣā́nūvā́cāgnirvárco jyótirvárcaḥ sū́ryo várco jyótirvárca íti brahmavarcasī́ haivá bʰavati yá eváṃ vidvā́nagni hotráṃ juhoti.  
tadvástyevá prajánanasyeva rūpám.  
agnirjyótirjyótiragniḥ svā́heti tádubʰayáto jyótī réto devatáyā párigr̥hṇātyubʰayataḥ parigr̥hītaṃ vai rétaḥ prájāyate tádubʰayáta evaìtátparigŕ̥hya prájanayati.  
átʰa prātaḥ.  
sū́ryo jyótirjyótiḥ sū́ryaḥ svāhéti tádubʰayáto jyótī réto devatáyā párigr̥hṇātyubʰayataḥparigr̥hītaṃ vai rétaḥ prájāyate tádubʰayáta evaìtátparigŕ̥hya prájanayati tátprajánanasya rūpam.  
tádu hovāca jīvalaścaílakiḥ.  
gárbʰamevā́ruṇiḥ karóti na prájanayatī́ti sá eténaivá sāyaṃ juhuyāt.  
átʰa prātaḥ.  
jyótiḥ sūryaḥ sū́ryo jyótiḥ svāhéti tádbahirdʰā jyótī réto devatáyā karóti bahirdʰā vai rétaḥ prájātam bʰavati tádenatprájanayati.  
tádāhuḥ.  
agnā́vevaìtátsāyaṃ sū́ryaṃ juhoti sū́rye prātáragnimíti tadvai táduditahomínāmevá yadā hyèva sū́ryo 'stametyátʰāgnirjyótiryadā sū́rya udetyátʰa sū́ryo jyótirnā̀sya sā́ paricakṣèyámevá paricakṣā yattásyai nā̀ddʰā́ devátāyai hūyáte yā̀gnihotrásya devátāgnirjyótirjyótiragniḥ svāhéti tátra nāgnáye svāhetyátʰa prātaḥ sū́ryo jyótijyótiḥ sū́ryaḥ svāhéti tátra na sū́ryāya svāhéti.  
anénaivá juhuyāt.  
sajū́rdevéna savitréti tátsavitr̥mátprasavā́ya sajū rātryéndravatyéti tadrā́tryā mitʰunáṃ karoti séndraṃ karotī́ndro hí yajñásya devátā juṣāṇó agnírvetu svāheti tádagnáye pratyákṣaṃ juhoti.  
átʰa prātáḥ.  
sajū́rdevéna savitréti tátsavitr̥mátprasavā́ya sajū́ruṣaséndravatyetyahnéti vā tadáhnāṃ voṣásāṃ vā mitʰunáṃ karoti séndra karotī́ndro hí yajñásya devátā juṣāṇaḥ sū́ryo vetu svāhéti tatsū́ryāya pratyákṣaṃ juhoti tásmādevámevá juhuyāt.  
té hocuḥ.  
kó na idáṃ hoṣyatī́ti brāhmaṇá evéti brā́hmaṇedáṃ no juhudʰī́ti kím me tato bʰaviṣyatī́tyagnihotrocʰiṣṭámevéti sa yátsruci pariśináṣṭi tádagnihotrocʰiṣṭamátʰa yátstʰālyāṃ yátʰā parīṇáho nirvápedevaṃ tattásmāttadyá eva káśca pibettadvai nā́brāhmaṇaḥ pibedagnau hyádʰiśráyanti tásmānnā́brāhmaṇaḥ pibet.  
etā́ ha vaí devátā yó 'sti.  
tásminvasantī́ndro yamo rā́jā naḍó naiṣidʰó 'naśnantsāṃgamanó 'sanpāṃsavaḥ.  
tadvā́ eṣá evéndraḥ.  
yádāhavanīyó 'tʰaiṣá eva gā́rhapatyo yamo rājā́tʰaiṣa evá naḍó naiṣidʰo yádanvāhāryapácanastadyádetamáharahardakṣiṇatá āháranti tásmādāhuráharaharvaí naḍó naiṣidʰó yamaṃ rā́jānaṃ dakṣiṇata úpanayatīti.  
átʰa yá eṣá sabʰā́yāmagníḥ.  
eṣá evā́naśnantsāṃgamanastadyádetamánaśitvevopasaṃgácʰante tásmādeṣó 'naśnannátʰa yádetadbʰásmoddʰŕ̥tya parāvápantyeṣá evā́sanpāṃsavaḥ sa yó haivámetadvédaivam máyyetā́ devátā vasantī́ti sárvānhaivaìtā́ṃlokāñjáyati sárvālokā́nanusáṃcarati.  
téṣāmupastʰā́nam.  
yádevá sāyám prātárāhavanī́yamúpa ca tíṣṭʰata úpa cā́ste tádeva tásyopastʰā́namátʰa yádevá pratiparétya gā́rhapatyamā́ste vā śéte vā tádeva tásyopastʰā́namátʰa yátraivá saṃvrájannanvāhāryapácanamupasmárettádeva tam mánasópatiṣṭʰeta tádeva tásyopastʰā́nam.  
átʰa prātaḥ.  
ánaśitvā muhūrtáṃ sabʰā́yāmāsitvā́pi kā́mam pályayeta tádeva tásyopastʰā́namátʰa yátraiva bʰasmóddʰr̥tamupanigácʰettádeva tásyopastʰā́namevámu hāsyaitā́ devátā úpastʰitā bʰavanti.  
yajamānadevátyo vai gā́rhapatyaḥ.  
átʰaiṣá bʰrātr̥vyadevátyo yádanvāhāryapácanastásmādetaṃ nā́haraharā́hareyurná ha vā́ asya sapátnā bʰavanti yásyaiváṃ vidúṣa etaṃ nā́haraharāhárantyanvāhāryapácano vā́ eṣáḥ.  
upavasatʰá evaìnamā́hareyuḥ.  
yátraivā̀sminyakṣyánto bʰávanti tátʰo hāsyaiṣó 'mogʰāyā́hr̥to bʰavati.  
navāvasité vainamā́hareyuḥ.  
tásminpaceyustádbrāhmaṇā́ aśnīyuryádyu tanná vindedyatpácedápi górevá dugdʰamadʰiśrayitavaí brūyāttásminbrāhmaṇānpā́yayitavaí brūyātpā́pīyāṃso ha vā́ asya sapátnā bʰavanti yásyaiváṃ vidúṣa eváṃ kurvánti tásmādevámevá cikīrṣet.  
tadyátraitátpratʰamaṃ sámiddʰo bʰávati.  
dʰūpyáta iva tárhi haiṣá bʰavati rudraḥ sa yáḥ kāmáyeta yátʰemā́ rudráḥ prajā áśraddʰayeva tvatsáhaseva tvannigʰā́tamiva tvatsácata evamánnamadyāmíti tárhi ha sá juhuyātprā́pnoti haivaìtadannā́dyaṃ yá eváṃ vidvāṃstárhi juhoti.  
átʰa yátraitatprádīptataro bʰávati.  
tárhi haiṣá bʰavati váruṇaḥ sa yáḥ kāmáyeta yátʰemā váruṇaḥ prajā́ gr̥hṇánniva tvatsáhaseva tvannigʰā́tamiva tvatsácata evamánnamadyāmíti tárhi ha sá juhuyātprā́pnoti haivaìtádannā́dyaṃ yá eváṃ vidvāṃstárhi juhoti.  
átʰa yátraitatprádīpto bʰávati.  
uccaírdʰū́maḥ parámayā jūtyā bálbalīti tárhi haiṣá bʰavatī́ndraḥ sa yáḥ kāmáyeténdraiva śriyā yáśasā syāmíti tárhi ha sá juhuyātprā́pnoti haivaìtádannā́dyaṃ yá eváṃ vidvāṃstárhi juhoti.  
átʰa yátraitatpratitarā́miva.  
tiraścī̀vārcíḥ saṃśā́myato bʰávati tárhi haiṣá bʰavati mitraḥ sa yáḥ kāmáyeta maitréṇedamánnamadyāmíti yámāhuḥ sárvasya vā́ ayám brāhmaṇó mitraṃna vā́ ayaṃ káṃ caná hinastī́ti tárhi ha sá juhuyātprā́pnoti haivaìtádannā́dyaṃ yá eváṃ vidvāṃstarhi juhoti.  
átʰa yátraitadáṅgārāścākaśyánta iva.  
tárhi haiṣá bʰavati bráhma sa yáḥ kāmáyeta brahmavarcasī́ syāmíti tárhi ha sá juhuyātprā́pnoti haivaìtádannā́dyaṃ yá eváṃ vidvāṃstárhi juhóti.  
etéṣāmékaṃ saṃvatsaramúpertset.  
svayaṃ júhvadyádi vāsyānyó juhuyādátʰa yò 'nyátʰānyatʰā juhóti yátʰāpó vābʰikʰánannanyádvānnā́dyaṃ sá sāmí nivártetaivaṃ tadátʰa yáḥ sārdʰáṃ juhóti yátʰāpó vābʰikʰánannanyádvānnā́dyaṃ tátkṣiprè 'bʰitr̥ndyā́devaṃ tat.  
ábʰrayo ha vā́ etā́ annā́dyasya yadā́hutayaḥ.  
abʰí haivaìtádannā́dyaṃ tr̥ṇatti yá eváṃ vidvā́nagnihotráṃ juhóti.  
sā yā pūrvā́hutiḥ.  
té devā átʰa yóttarā té manuṣyā̀ átʰa yátsruci pariśináṣṭi té paśávaḥ.  
sa vai kánīya iva pūrvāmā́hutiṃ juhoti.  
bʰūya ivóttarām bʰū́ya iva sruci páriśinaṣṭi.  
sa yatkánīya iva pū́rvāmāhutiṃ juhóti.  
kánīyāṃso hi devā́ manuṣyèbʰyó 'tʰa yadbʰū́ya ivóttarām bʰū́yāṃso hí manuṣyā̀ devebʰyó 'tʰa yadbʰū́ya iva srucí pariśináṣṭi bʰū́yāṃso hí paśávo manuṣyèbʰyaḥ kánīyāṃso ha vā́ asya bʰā́ryā bʰávanti bʰū́yāṃsaḥ paśávo yá eváṃ vidvā́nagnihotráṃ juhóti tadvai sámr̥ddʰaṃ yásya kánīyāṃso bʰā́ryā ásanbʰū́yāṃsaḥ paśávaḥ.  
yátra vaí prajā́patiḥ prajā́ḥ sasr̥je.  
sa yátrāgníṃ sasr̥je sá idáṃ jātaḥ sárvameva dágdʰuṃ dadʰra ítyevā̀bilámeva tā yāstárhi prajā́ āsustā́ hainaṃ sámpeṣṭuṃ dadʰrire só 'titikṣamāṇaḥ púruṣamevā̀bʰyéyāya.  
sa hovāca.  
na vā́ ahámidáṃ titikṣe hánta tvā praviśā́ni tám mā janayitvā́ bibʰr̥hi sa yátʰaiva māṃ tvámasmíṃloke janayitvā́ bʰariṣyásyevámevā̀haṃ tvā́mamúṣmiṃloké janayitvā́ bʰariṣyāmī́ti tatʰéti táṃ janayitvā̀bibʰaḥ.  
sa yádagnī́ ādʰatte.  
tádenaṃ janayati táṃ janayitvā́ bibʰarti sa yátʰā haivaìṣá etámasmíṃloké janayitvā́ bibʰártyevámu haivaìṣá etámamúṣmiṃloké janayitvā́ bibʰarti.  
tanná sāmyúdvāsayeta.  
sāmí hāsmai sá glāyati sa yátʰā haivaìṣá etásmā asmíṃloké sāmi glā́yatyevámu haivaìṣá etásmā amúṣmiṃloké sāmí glāyati tásmānná sāmyúdvāsayeta.  
sa yátra mriyate.  
yátrainamagnā́vabʰyādádʰati tádeṣò 'gnerádʰijāyate sá eṣá putraḥ sánpitā́ bʰavati.  
tásmādetadŕ̥ṣiṇābʰyánūktaṃ.  
śataminnú śarádo ánti devā yátrā naścakrā́ jarásaṃ tanū́nām putrā́so yátra pitáro bʰávanti mā́ no madʰyā́ rīriṣatā́yurgántoríti putro hyèṣa santsa púnaḥ pitā bʰávatyetannu tadyásmādagnī́ ādadʰīta.  
tadvā́ eṣá evá mr̥tyuḥ.  
sá eṣa tápati tadyádeṣa evá mr̥tyustásmādyā́ etásmādarvācyaḥ prajāstā́ mriyanté 'tʰa yāḥ párācyasté devāstásmādu tè 'mŕ̥tāstásyemāḥ sárvāḥ prajā raśmíbʰiḥ prāṇéṣvabʰíhitāstásmādu raśmáyaḥ prāṇā́nabʰyávatāyante.  
sa yásya kāmáyate.  
tasya prāṇámādāyodeti sa mriyate sa yó haitám mr̥tyumánatimucyā́tʰāmúṃ lokaméti yátʰā haivā̀smíṃloke na saṃyátamādriyáte yadā́ yadaìva kāmáyaté 'tʰa māráyatyevámu haivā̀múṣmiṃloke púnaḥpunareva prámārayati.  
sa yátsāyamástamite dve ā́hutī juhóti.  
tádetā́bʰyām pū́rvābʰyām padbʰyā́metásminmr̥tyau prátitiṣṭʰatyátʰa yátprātaránudite dve ā́hutī juhóti tádetā́bʰyāmáparābʰyām padbʰyā́metásminmr̥tyau prátitiṣṭʰita sá enameṣa udyánnevā̀dāyódeti tádetám mr̥tyumátimucyate saìṣā̀gnihotré mr̥tyorátimuktiráti ha vaí punarmr̥tyúm mucyate ya evámetā́magnihotré mr̥tyorátimuktiṃ véda.  
yátʰā vā íṣoranīkam.  
eváṃ yajñā́nāmagnihotraṃ yéna vā íṣoránīkaméti sárvā vai tenéṣuretyeténo hāsya sárve yajñakratáva etám mr̥tyumátimuktāḥ.  
ahorātré ha vā́ amúṣmiṃloké pariplávamāne.  
púruṣasya sukr̥táṃ kṣiṇuto 'rvācī́naṃ vā áto 'horātre tátʰo hāsyāhorātré sukr̥taṃ ná kṣiṇutaḥ.  
sa yátʰā ratʰopastʰe tíṣṭʰan.  
upáriṣṭādratʰacakré palyáṅyamāne upāvékṣetaivám parástādarvācī́no 'horātré upā́vekṣate náha vā́ asyāhorātre sukr̥táṃ kṣiṇuto yá evámetā́mahorātráyorátimuktiṃ véda.  
pū́rveṇāhavanī́yam parītya.  
ántareṇa gā́rhapatyaṃ caiti na vaí devā́ manuṣyáṃ vidustá enametadántareṇātiyántaṃ vidurayaṃ vaí na idáṃ juhotī́tyagnirvaí pāpmáno 'pahantā tā́vasyāhavanī́yaśca gā́rhapatyaścā́ntareṇātiyatáḥ pāpmā́namápahataḥ só 'pahatapāpmā jyótirevá śriyā yáśasā bʰavati.  
uttarato vā agnihotrásya dvā́ram.  
sa yátʰā dvārā́ prapádyetaivaṃ tadátʰa yó dakṣiṇata etyā́ste yátʰā bahirdʰā cáredevaṃ tat.  
naúrha vā́ eṣā svargyā̀.  
yádagnihotraṃ tásyā etásyai nāváḥ svargyā̀yā āhavanī́yaścaiva gā́rhapatyaśca naumaṇḍe átʰaiṣa evá nāvājo yátkṣīráhotā.  
sa yatprā́ṅupodaíti.  
tadenām prā́cīmabʰyájati svargáṃ lokámabʰi táyā svargáṃ lokaṃ sámaṣnute tásyā uttaratá āróhaṇaṃ saìnaṃ svargáṃ lokaṃ sámāpayatyátʰa yó dakṣiṇata etyā́ste yátʰā prátīrṇāyāmāgácʰetsá vihīyéta sa táta evá bahirdʰā syā́devaṃ tat.  
átʰa yā́metā́ṃ samídʰamabʰyādádʰāti séṣṭakā yéna mántreṇa juhóti tadyájuryénaitāmíṣṭakāmupadádʰāti yadā vā íṣṭakopadʰīyate 'tʰā́hutirhūyate tádasyópahitāsvevéṣṭakāsvetā ā́hutayo hūyante yā́ etā́ agnihotrāhutáyaḥ.  
prajā́patirvā́ agníḥ.  
saṃvatsaro vaí prajā́patiḥ saṃvatsaré-saṃvatsare ha vā́ asyāgnihotraṃ cítyenāgninā sáṃtiṣṭʰate saṃvatsaré-saṃvatsare cítyamagnímāpnoti yá eváṃ vidvā́nagnihotráṃ juhótyetádu hāsyāgnihotraṃ cityenāgnínā sáṃtiṣṭʰate cítyamagnímāpnoti.  
saptá ca vaí śatā́nyaśītīnāmŕ̥caḥ.  
viṃśatíśca sa yátsāyám prātáragnihotráṃ juhóti te dve āhutī tā asya saṃvatsara ā́hutayaḥ sámpadyante.  
saptá caivá śatā́ni viṃśatíśca.  
saṃvatsare saṃvatsare ha vā́ asyāgnihotrám mahátoktʰéna sámpadyate saṃvatsaré saṃvatsare maháduktʰámāpnoti yá eváṃ vidvā́nagnihotrám juhótyetádu hāsyāgnihotrám mahátoktʰéna sámpadyate maháduktʰámāpnoti.  
agnaú ha vaí devā́ḥ.  
sárvānpaśūnnídadʰire yé ca grāmyā yé cāraṇyā́ vijayáṃ vopapraiṣyántaḥ kāmacārásya vā kā́māyāyáṃ no gópiṣṭʰo gopāyadíti vā.  
tā́nu hāgnirnícakame.  
taíḥ samgŕ̥hya rātrim práviveśa púnaréma íti devā édagníṃ tiróbʰūtaṃ té ha vidā́ṃ cakruriha vai prā́vikṣadrā́triṃ vai prā́vikṣaditi támetátpratyāyatyāṃ rā́trau sāyamúpātiṣṭʰanta dehí naḥ paśūnpúnarnaḥ paśū́ndehī́ti tébʰyo 'gníḥ paśūnpúnaradadāt.  
tásmai kamagnī úpatiṣṭʰeta.  
agnī vaí dātā́rau tā́vevaìtádyācate sāyamúpatiṣṭʰeta sāyaṃ hi devā́ upā́tiṣṭʰanta dattó haivā́smā etaú paṣūnyá eváṃ vidvā́nupatíṣṭʰate.  
atʰa yásmānnòpatíṣṭʰeta.  
ubʰáye ha vā́ idamágre sahā̀surdevā́śca manuṣyā̀śca tadyáddʰa sma manuṣyā̀ṇāṃ na bʰávati táddʰa sma devā́nyācanta idaṃ vaí no nā̀stīdáṃ no 'stvíti te tásyā evá yāñcyā́yai dvéṣeṇa devā́stiróbʰūtā néddʰinásāni neddveṣyó 'sānī́ti tásmānnópatiṣṭʰeta.  
átʰa yásmādúpaiva tíṣṭʰeta.  
yajño vaí devā́nāmāśīryájamānasya tadvā́ eṣá evá yajño yadā́hutirāśī́reva yájamānasya tadyádevā̀syā́tra tádevaìtádupatíṣṭʰamānaḥ kurute tásmādúpaivá tiṣṭʰeta.  
átʰa yásmānnòpatíṣṭʰeta.  
yo vaí brāhmaṇáṃ vā śáṃsamāno 'nucárati kṣatríyaṃ vāyám me dāsyatyayám me gr̥hā́n kariṣyatī́ti yo vai taṃ vā́dyena vā kármaṇā vābʰirírādʰayiṣati tásmai vai sa déyam manyaté 'tʰa ya ā́ha kiṃ nu tvam mámāsi yó me na dádāsī́tīśvara enaṃ dvéṣṭorīśvaró nirvedaṃ gántostásmānnópatiṣṭʰetaitadittvèvaìṣá etá yācate yádinddʰe yájjuhóti tásmānnópatiṣṭʰeta.  
átʰa yásmādúpaiva tíṣṭʰeta.  
uta vai yā́candātā́raṃ lábʰata evòtò bʰartā́ bʰāryáṃ nā́nubudʰyate sá yadaìvā́ha bʰāryò vaí te 'smi bibʰr̥hi metyátʰainaṃ vedā́tʰainam bʰāryám manyate tásmādúpaivá tiṣṭʰetedamittu sámastaṃ yásmādupatíṣṭʰeta.  
prajā́patirvā́ eṣá bʰūtvā.  
yā́vata ī́ṣṭe yā́vadenamánu tásya rétaḥ siñcati yádagnihotráṃ juhótīdámevaìtatsárvamupatíṣṭʰamāno 'nuvikarótīdaṃ sarvamanuprájanayati.  
sa vā úpavatyā prátipadyate.  
iyaṃ vā úpa dvayéneyamúpa yáddʰīdaṃ kíṃ ca jā́yate 'syāṃ tadúpajāyaté 'tʰa yánnyr̥cʰátyasyā́meva tadúpopyate tadáhnā rā́tryā bʰū́yo-bʰūya evā̀kṣayyám bʰavati tádakṣayyéṇaivaìtádbʰūmnā prátipadyate.  
sá āha.  
upaprayánto adʰvaramítyadʰvaro vaí yajñá upaprayánto yajñamítyevaìtádāha mántraṃ vocemāgnáya íti mántramu hyásmā etádvakṣyanbʰávatyāré asmé ca śr̥ṇvata íti yadyápyasmádārakādasyátʰa na etácʰūṇvevaivámevaìtánmanyasvétyevaìtádāha.  
agnírmūrdʰā́ diváḥ.  
kakutpátiḥ pr̥tʰivyā́ ayám apāṃ rétāṃsi jinvatītyánvevá dʰāvati tadyátʰā yā́can kalyāṇaṃ vádedāmuṣyāyaṇo vai tvámasyálaṃ vai tvámetásmā asī́tyevámeṣā.  
átʰaindrā́gnī.  
ubʰā́ vāmindrāgnī āhuvádʰyā ubʰā rā́dʰasaḥ sahá mādayádʰyai ubʰā́ dātā́rāviṣā́ṃ rayīṇā́mubʰā vā́jasya sātáye huve vāmítyeṣa vā índro yá eṣa tápati sa yádastaméti tádāhavanī́yam práviśati tádubʰā́vevaìtátsaha sántā úpatiṣṭʰata ubʰaú me saha sántau dattāmíti tásmādaindrāgnī.  
ayáṃ te yónirr̥tvíyaḥ.  
yáto jāto árocatʰāḥ táṃ jānánnagna ā́rohā́tʰā no vardʰayā rayimíti puṣṭaṃ vaí rayirbʰū́yo bʰūya evá na idám puṣṭáṃ kurvítyevaìtádāha.  
ayámihá pratʰamáḥ.  
dʰāyi dʰātŕ̥bʰirhótā yájiṣṭʰo adʰvareṣvī́ḍyaḥ yamápnavāno bʰŕ̥gavo virurucurváneṣu citráṃ vibʰváṃ viśé viśa ityánvevá dʰāvati tadyátʰā yā́can kalyā́ṇaṃ vádedāmuṣyāyaṇo vai tvámasyálaṃ vai tvámetásmā asī́tyevámeṣā yátʰo evaìṣa tátʰo evaìnametádāha yadā́ha vibʰváṃ viśé viśa íti vibʰū́rhyeṣá viśé viśe.  
asyá pratnām.  
ánu dyútaṃ śukraṃ duduhre áhrayaḥ páyaḥ sahasrasāmŕ̥ṣimíti paramā vā́ eṣā́ sanīnāṃ yátsahasrasanistádetásyaivā́varuddʰai tásmādāha páyaḥ sahasrasāmŕ̥ṣimíti.  
tádetátsamāhā́ryaṃ ṣaḍr̥cam.  
tasyópavatī pratʰamā́ pratnávatyuttamā́vocāma tadyásmādúpavatyátʰā́dá evá pratnaṃ yā́vanto hyèva sanā́gre devāstā́vanta evá devāstásmādadáḥ pratnaṃ tádimé evā́ntareṇa sárve kā́māsté asmā imé saṃjānāne sárvān kā́māntsáṃnamataḥ.  
sa vai tríḥ pratʰamāṃ jápati.  
tríruttamā́ṃ trivŕ̥tprāyaṇā hí yajñā́strivŕ̥dudayanāstásmāttríḥ pratʰamāṃ jápati tríruttamām.  
yáddʰa vā átrāgnihotraṃ júhvat.  
vā́dyena vā kármaṇā vā mitʰyā́ karótyātmánastadávadyatyā́yuṣo vā várcaso vā prajā́yai vā.  
tádu kʰálu tanūpā́ agne 'si.  
tanváṃ me pāhyāyurdā́ agne 'syā́yurme dehi varcodā́ agne 'si várco me dehi ágne yánme tanvā̀ ūnaṃ tánma ā́praṇéti.  
yáddʰa vā átrāgnihotraṃ júhvat.  
vā́dyena vā kármaṇā vā mitʰyā́ karotyā̀tmánastadávadyatyā́yuṣo vā várcaso vā prajā́yai vā tánme púnarā́pyāyáyetyevaìtádāha tatʰo hāsyaitatpúnarā́pyāyate.  
índʰānāstvā.  
śataṃ hímā dyúmantaṃ sámidʰīmahī́ti śatáṃ varṣā́ṇi jīvyāsmétyevaìtádāha tā́vattvā mahā́ntaṃ sámidʰīmahī́ti yadā́ha dyumántaṃ sámidʰīmahī́ti váyasvanto vayaskŕ̥taṃ sáhasvantaḥ sahaskŕ̥tamíti váyasvanto vayám bʰūyā́sma vayaskr̥ttvám bʰūyā ítyevaìtádāha sáhasvanto vayám bʰūyā́sma sahaskr̥ttvám būyā ítyevaìtadāhā́gne sapatnadámbʰanamádabdʰāso ádābʰyamíti tváyā vayáṃ sapátnānpā́pīyasaḥ kriyāsmétyevaìtádāha.  
cítrāvaso svastí te pārámaśīyeti.  
tríretájjapati rā́trirvaí citrā́vasuḥ sā hī̀yáṃ saṃgŕ̥hyeva citrā́ṇi vásati tásmānnā́rakā́ccitráṃ dadr̥śe.  
eténa ha sma vā ŕ̥ṣayaḥ.  
rā́treḥ svastí pāráṃ samaśnuváta eténo ha smainānrā́trernāṣṭrā rákṣāṃsi ná vindantyeténo evaìṣá etadrā́treḥ svastí pāráṃ samaśnutá eténo enaṃ rā́trernāṣṭrā rákṣāṃsi ná vindantyetā́vannu tíṣṭʰañjapati.  
atʰā́sīnaḥ.  
saṃ tvámagne sū́ryasya várcasā gatʰā íti tadyádastaṃ yánnādityá āhavanī́yam praviśáti ténaitádāha samŕ̥ṣīṇāṃ stutenéti tadyádupatíṣṭʰate ténaitádāha sám priyéṇadʰāmnetyā́hutayo vā́ asya priyaṃ dʰāmā́hutibʰireva tádāha samáhamā́yuṣā saṃ várcasā sám prajáyā sáṃ rāyaspóṣeṇa gmiṣīyéti yátʰā tvámetaíḥ samágatʰā evámahamā́yuṣā várcasā prajáyā rāyaspóṣeṇéti yádbʰūmnéti tádevámahámetaiḥ sáṃgacʰā ítyevaìtádāha.  
átʰa gā́mabʰyaiti.  
ándʰa stʰā́ndʰo vo bʰakṣīya máha stʰa máho vo bʰakṣī́yeti yā́ni vo vīryā̀ṇi yā́ni vo máhāṃsi tā́ni vo bʰakṣīyétyevaìtádāhórja stʰórja vo bʰakṣīyéti rása stʰa rásaṃ vo bʰakṣīyétyevaìtádāha rāyaspóṣa stʰa rāyaspóṣaṃ vo bʰakṣīyéti bʰūmā́ stʰa bʰūmā́naṃ vo bʰakṣiyétyevaìtádāha.  
révatī rámadʰvamíti revánto hí paśávastásmādāha révatī rámadʰvamítyasminyónāvasmín goṣṭʰè 'smíṃlokè 'smin kṣáye.  
íhaivá sta mā́pagātétyātmána evaìtádāha mádeva mā́pagāteti.  
átʰa gā́mabʰímr̥śati.  
saṃhitā̀si viśvarūpī́ti viśvárūpā iva hí paśávastásmādāha viśvarūpī́tyūrjā mā́viśa gaupatyenétyūrjéti yadā́ha rásenéti tádāha gaupatyenéti yadā́ha bʰūmnéti tádāha.  
átʰa gā́rhapatyamabʰyaíti.  
sa gā́rhapatyamúpatiṣṭʰata úpa tvāgne divé dive dóṣāvastardʰiyā́ vayam namo bʰáranta émasī́ti náma evā̀smā etátkaroti yátʰainaṃ ná hiṃsyāt.  
rā́jantamadʰvarā́ṇām.  
gopā́mr̥tásya dī́diviṃ vardʰamānaṃ sve dáma íti svaṃ vaí ta idaṃ yanmáma tánno bʰū́yo bʰūya evá kurvítyevaìtádāha.  
sá naḥ pitèva sūnave.  
ágne sūpāyanó bʰava sácasvā naḥ svastáya íti yátʰā pitā́ putrā́ya sūpacáro naìvaìnaṃ kéna caná hinástyeváṃ naḥ sūpacára edʰi maìva tvā kéna caná hiṃsiṣmétyevaìtádāha.  
átʰa dvípadāḥ.  
ágne tváṃ no ántama utá trātā́ śivó bʰavā varūtʰyáḥ vásuragnirvásuśravā ácʰā nakṣi dyumáttamaṃ rayíṃ dāḥ táṃ tvā śociṣṭʰa dīdivaḥ sumnā́ya nūnámīmahe sákʰibʰyaḥ sá no bodʰi śrudʰī hávamuruṣyā́ ṇo agʰāyatáḥ samasmādíti.  
yadvā́ āhavanī́yamupatíṣṭʰate.  
paśūṃstádyācate tásmāttámuccāvacaiścʰándobʰirúpatiṣṭʰata uccāvacā́ iva hí paśavó 'tʰa yadgā́rhapatyam púruṣāṃstádyācate tádgāyatrám pratʰamáṃ tricáṃ gāyatraṃ vā́ agneścʰándaḥ svénaivaìnametaccʰándasopapáraiti.  
átʰa dvípadāḥ.  
puruṣacʰandasaṃ vai dvípadā dvipādvā́ ayam púruṣaḥ púruṣānaivaìtádyācate púruṣānhi yā́cate tásmāddvípadāḥ paśumā́nha vai púruṣavānbʰavati yá eváṃ vidvā́nupatíṣṭʰate.  
átʰa gā́mabʰyaiti.  
íḍa ehyádita ehītī́ḍā hi gauráditirhi gaustā́mabʰímr̥śati kā́myā etéti manuṣyā̀ṇāṃ hyetā́su kā́māḥ práviṣṭāstásmādāha kā́myā etéti máyi vaḥ kāmadʰáraṇam bʰūyādítyaháṃ vaḥ priyó bʰūyāsamítyevaìtádāha.  
atʰā́ntareṇāhavanī́yaṃ ca gā́rhapatyaṃ ca.  
prāṅ tíṣṭʰannagnimī́kṣamāṇo japati somā́naṃ sváraṇaṃ kr̥ṇuhí brahmaṇaspate kakṣī́vantaṃ yá auśijaḥ yó revānyó amīvahā́ vasuvítpuṣṭivárdʰanaḥ sá naḥ siṣaktu yásturaḥ mā́ naḥ śáṃso áraruṣo dʰūrtiḥ práṇaṅmártyasya rákṣā ṇo brahmaṇaspata íti.  
yadvā́ āhavanī́yamupatíṣṭʰate.  
dívaṃ tadúpatiṣṭʰaté 'tʰa yadgā́rhapatyam pr̥tʰivīṃ tadátʰaitádantárikṣameṣā hi digbŕ̥haspáteretaṃ hyètaddíśamupatíṣṭʰate tásmādbārhaspatyáṃ japati.  
máhi trīṇāmávo 'stu.  
dyukṣám mitrásyāryamṇáḥ durādʰárṣaṃ váruṇasya na hi téṣāmamā́ cana nā́dʰvasu vāraṇéṣu ī́śe ripúragʰáśaṃsaḥ te hí putrā́so áditeḥ prá jīváse mártyāya jyótiryácʰantyajasramíti tátrāsti nā́dʰvasu vāraṇeṣvityeti ha vā ádʰvāno vāraṇā yá imé 'ntareṇa dyā́vāpr̥tʰivī́ etā̀nhyetádupatíṣṭʰate tásmādāha nā́dʰvasu vāraṇeṣviti.  
átʰaindrī́.  
indro vaí yajñásya devátā séndramevaìtádagnyupstʰānáṃ kurute kadā́ caná starī́rasi nèndra saścasi dāśúṣa íti yájamāno vaí dāśvānna yájamānāya druhyasī́tyevaìtádāhópopennú magʰavanbʰū́ya innú te dā́naṃ devásya pr̥cyata íti bʰū́yo bʰūya evá na idám puṣṭáṃ kurvítyevaìtádāha.  
átʰa sāvitrī.  
savitā vaí devā́nām prasavitā tátʰo hā́smā eté savitŕ̥prasūtā eva sárve kā́māḥ sámr̥dʰyante tátsaviturváreṇyam bʰárgo devásya dʰīmahi dʰíyo yó naḥ pracodáyāditi.  
átʰāgneyī.  
tádagnáya evaìtádātmā́namantataḥ páridadāti gúptyai pári te dūḍábʰo rátʰo 'smā́n aśnotu viśvátaḥ yéna rákṣasi dāśúṣa íti yájamānā vaí dāśvā́ṃso yó ha vā́ asyānādʰr̥ṣyátamo rátʰasténaiṣá yájamānānabʰírakṣati sa yáste 'nādʰr̥ṣyátamo rátʰo yéna yájamānānabʰirákṣasi téna naḥ sarváto 'bʰígopāyétyevaìtádāha tríretájjapati.  
átʰa putrásya nā́ma gr̥hṇāti.  
idám me 'yáṃ vīryáṃ putrò 'nusáṃtanavadíti yádi putro na syādápyātmána eva nā́ma gr̥hṇīyāt.  
