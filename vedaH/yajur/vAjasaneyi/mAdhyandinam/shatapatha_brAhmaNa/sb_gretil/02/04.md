
átʰa húte 'gnihotra úpatiṣṭʰate.  
bʰūrbʰúvaḥ sváríti tátsatyénaivaìtadvā́caṃ sámardʰayati yadā́ha bʰūrbʰúvaḥ svaríti táyā sámr̥ddʰayā́śiṣamā́śāste supóṣaḥ póṣairíti tatpúṣṭimā́śāste.  
yadvā́ adó dīrgʰámagnyupastʰānám.  
āśī́reva sā̀śī́riyaṃ tádetā́vataivaìtatsárvamāpnoti tásmādeténaivópatiṣṭʰetaiténa nvèvá vayamúpacarāma íti ha smāhā́suriḥ.  
átʰa pravatsyan.  
gā́rhapatyamevā́gra úpatiṣṭʰaté 'tʰāhavanī́yaṃ.  
sa gā́rhapatyamúpatiṣṭʰate.  
nárya prajā́m me pāhī́ti prajā́yā haiṣá īṣṭe tátprajā́mevā̀smā etatpáridadāti gúptyai.  
átʰāhavanī́yamúpatiṣṭʰate.  
śáṃsya paśū́nme pāhī́ti paśūnā́ṃ haiṣá īṣṭe tátpaśū́nevā̀smā etatpáridadāti gúptyai.  
átʰa prá vā vrájati prá vā dʰāvayati.  
sa yátra vélām mányate tátsyanttvā vā́caṃ vísr̥jaté 'tʰa próṣya parékṣya yátra vélām mányate tadvā́caṃ yacʰati sa yadyápi rājā́ntareṇa syānnaìva tamúpeyāt.  
sá āhavanī́yamevā́gra úpatiṣṭʰate.  
átʰa gā́rhapatyaṃ gr̥hā vai gā́rhapatyo gr̥hā vaí prátiṣṭʰā tádgr̥héṣvevaìtátpratiṣṭʰā́yām prátitiṣṭʰati.  
sá āhavanī́yamúpatiṣṭʰate.  
ā́ganma viśvávedasamasmábʰyaṃ vasuvíttamam ágne samrāḍabʰí dyumnámabʰi sáha ā́yacʰasvetyátʰopavíśya tŕ̥ṇānyápalumpati.  
átʰa gā́rhapatyamúpatiṣṭʰate.  
ayámagnirgr̥hápatirgā́rhapatyaḥprajā́yā vasuvíttamaḥ ágne gr̥hapate 'bʰí dyumnámabʰi sáha ā́yacʰasvetyátʰopavíśya tŕ̥ṇānyápalumpatyetannu jápenaiténa nvèva bʰū́yiṣṭʰā ivópatiṣṭʰante.  
sa vai kʰálu tūṣṇī́mevópatiṣṭʰeta.  
idaṃ vai yásminvásati brāhmaṇó vā rā́jā vā śréyānmanuṣyò nvèva támeva nā̀rhati váktumidám me tváṃ gopāya prā̀háṃ vatsyāmītyátʰāsminnete śréyāṃso vasanti devā́ agnáyaḥ ká u tā́narhati váktumidám me yūyáṃ gopāyata prā̀háṃ vatsyāmī́ti.  
máno ha vaí devā́ manuṣyásyā́jānanti.  
sá veda gā́rhapatyaḥ paridā́m medamúpāgādíti tūṣṇī́mevā̀havanī́yamúpatiṣṭʰate sá vedāhavanī́yaḥ paridā́ṃ medamúpāgāditi.  
átʰa prá vā vrájati prá vā dʰāvayati.  
sa yátra vélo mányate tátsyanttvā vā́caṃ vísr̥jaté 'tʰa próṣya parékṣya yátra vélām mányate tadvā́caṃ yacʰati sa yadyápi rājā́ntareṇa syānnaìva tamúpeyāt.  
sá āhavanī́yamevā́gra úpatiṣṭʰate.  
átʰa gā́rhapatyaṃ tūṣṇī́mevā̀havanī́yamúpatiṣṭʰate tūṣṇī́mupavíśya tŕ̥ṇānyápalumpati tūṣṇī́meva gā́rhapatyamúpatiṣṭʰate tūṣṇī́mupavíśya tŕ̥ṇānyápalumpati.  
atʰā́to gr̥hā́ṇāmevòpacāráḥ.  
etáddʰa vaí gr̥hápateḥ proṣúṣa ā́gatādgr̥hā́ḥ samúttrastā iva bʰavanti kímayámiha vadiṣyáti kíṃ vā kariṣyatī́ti sa yó ha tátra kíṃcidvádati vā karóti vā tásmādgr̥hāḥ prátrasanti tásyeśvaraḥ kúlaṃ víkṣobdʰorátʰa yó ha tátra na vádati na kíṃ caná karóti táṃ gr̥hā́ upasáṃśrayante na vā́ ayámihā̀vādīnna kíṃ canā̀karadíti sa yádihā́pi súkruddʰa iva syācʰvá eva tátastatkuryādyádvadiṣyánvā kariṣyánvā syā́deṣá u gr̥hā́ṇāmupacāráḥ.  
prajā́patiṃ vaí bʰūtānyúpāsīdan.  
prajā vaí bʰūtā́ni ví no dʰehi yátʰā jī́vāméti táto devā́ yajñopavītíno bʰūtvā́ dakṣiṇaṃ jānvācyópāsīdaṃstā́nabravīdyajño vó 'nnamamr̥tatváṃ va ū́rgvaḥ sūryo vo jyótiriti.  
átʰainam pitáraḥ.  
prācīnāvītínaḥ savyaṃ jānvācyópāsīdaṃstā́nabravīnmāsímāsi vó 'śanaṃ svadʰā́ vo manojavī́vaścandrámā vo jyótiríti.  
átʰainam manuṣyā̀ḥ.  
prā́vr̥tā upástʰaṃ kr̥tvópāsīdaṃstā́nabravītsāyám prātarvó 'śanam prajā́ vo mr̥tyúrvo 'gnírvo jyótiriti.  
átʰainam paśáva úpāsīdan.  
tébʰyaḥ svaiṣámevá cakāra yádaivá yūyáṃ kadā́ ca labʰādʰvai yádi kāle yadyánākālé 'tʰaivā̀śnātʰéti tásmādeté yadaìva kadā́ ca lábʰante yádi kāle yadyánākālé 'tʰaivā̀śnanti.  
átʰa hainaṃ śáśvadapyásurā úpasedurítyāhuḥ.  
tébʰyastámaśca māyā́ṃ ca prádadāvastyáhaivā̀suramāyétīva párābʰūtā ha tvèva tā́ḥ prajāstā́ imā́ḥ prajāstátʰaivópajīvanti yátʰaivābʰyaḥ prajā́patirvyádadʰāt.  
naivá devā́ atikrā́manti.  
ná pitáro ná paśávo manuṣyā evaike 'tikrāmanti tásmādyó manuṣyā̀ṇām médyatyáśubʰe medyati vihū́rcʰati hi na hyáyanāya cana bʰávatyánr̥taṃ hí kr̥tvā médyati tásmādu sāyamprātarāśyevá syātsa yó haiváṃ vidvā́ntsāyamprātarāśī bʰávati sárvaṃ haivā́yureti yádu ha kíṃ ca vācā́ vyāhárati tádu haivá bʰavatyetaddʰí devasatyáṃ gopāyáti taddʰaitattéjo nā́ma brā́hmaṇaṃ yá etásya vratáṃ śaknóti cáritum.  
tadvā́ etát.  
māsí māsyevá pitŕ̥bʰyo dádato yadaìvaìṣa na purástānná paścā́ddadr̥śe 'tʰaibʰyo dadātyeṣa vai sómo rā́jā devā́nāmannáṃ yáccandrámāḥ sá etāṃ rā́triṃ kṣīyate tásminkṣīṇé dadāti tátʰaibʰyó samadaṃ karotyátʰa yadákṣīṇe dadyā́tsamádaṃ ha kuryāddevébʰyaśca pitŕ̥bʰyaśca tásmādyadaìvaìṣa ná purástānná paścā́ddadr̥śé 'tʰaibʰyo dadāti.  
sa vā́ aparāhṇé dadāti.  
pūrvāhṇo vaí devā́nām madʰyándino manuṣyā̀ṇāmaparāhṇáḥ pitr̥̄ṇāṃ tásmādaparāhṇé dadāti.  
sá jagʰánena gā́rhapatyam.  
prācīnāvītī́ bʰūtvā́ dakṣiṇā́sīna etáṃ grr̥hṇāti sa táta evòpottʰāyóttareṇānvāhāryapácanaṃ dakṣiṇā tíṣṭʰannávahanti sakŕ̥tpʰalī́károti sakŕ̥du hyèva parāñcaḥ pitárastásmātsakŕ̥tpʰalī́karoti.  
táṃ śrapayati.  
tásminnádʰiśrita ā́jyam prátyā́nayatyagnau vaí devébʰyo júhvatyúddʰaranti manuṣyèbʰyó 'tʰaivá pitr̥̄ṇāṃ tásmādádʰiśrita ā́jyam pratyā́nayati.  
sá udvā́syāgnau dve ā́hutī juhoti devébʰyaḥ.  
devānvā́ eṣá upāvartate ya ā́hitāgnirbʰávati yó darśapūrṇamāsā́bʰyāṃ yájate 'tʰaitátpitr̥yajñénevācārīttádu níhnute sá devaiḥ prásūtó 'tʰaitátpitŕ̥bʰyo dadāti tásmādudvā́syāgnau dve ā́hutī juhoti devébʰyaḥ.  
sa vā́ agnáye ca sómāya ca júhoti.  
sa yádagnáye juhóti sarvátra hyèvā̀gníranvā́bʰaktó 'tʰa yatsómāya juhóti pitr̥devatyò vai sómastásmādagnáye ca sómāya ca juhoti.  
sá juhoti.  
agnáye kavyavā́hanāya svā́hā sómāya pitr̥máte svāhétyagnau mékṣaṇamabʰyā́dadʰāti tátsviṣṭakr̥dbʰājanamátʰa dákṣiṇenānvāhāryapácanaṃ sakr̥dúllikʰati tádvedibʰājanáṃ sakŕ̥du hyèva párāñcaḥ pitárastásmātsakr̥dúllikʰáti.  
átʰa parástādúlmukaṃ nídadʰāti.  
sa yadánidʰāyólmukamátʰaitátpitŕ̥bʰyo dadyā́dasurarakṣasā́ni haiṣāmetadvímatʰnīraṃstátʰo haitátpitr̥̄ṇā́masurarakṣasā́ni na vímatʰnate tásmātparástādúlmukaṃ nídadʰāti.  
sa nídadʰāti.  
yé rūpā́ṇi pratimuñcámānā ásurāḥ sántaḥ svadʰayā cáranti parāpúro nipúro ye bʰárantyagniṣṭā́ṃlokātpráṇudātyasmādítyagnirhi rákṣasāmapahantā tásmādevaṃ nídadʰāti.  
átʰodapātrámādāyā́vanejayati.  
ásāvávanenikṣvétyeva yájamānasya pitáramásāvávanenikṣvéti pitāmahamásāvávanenikṣvéti prápitāmahaṃ tadyátʰāśiṣyaté 'bʰiṣiñcédevaṃ tat.  
átʰa sakr̥dācʰinnā́nyupamūláṃ dinā́ni bʰavanti.  
ágramiva vaí devā́nām mádʰyamiva manuṣyā̀ṇām mū́lamiva pitr̥̄ṇāṃ tásmādupamūláṃ dinā́ni bʰavanti sakr̥dācʰinnā́ni bʰavanti sakŕ̥du hyèvapárāñcaḥ pitárastásmātsakr̥dācʰinnā́ni bʰavanti.  
tā́ni dakṣiṇópastr̥ṇāti.  
tátra dadāti sa vā íti dadātī́tīva vaí devébʰyo júhvatyúddʰaranti manuṣyèbʰyó 'tʰaiváṃ pitr̥̄ṇāṃ tásmādíti dadāti.  
sá dadāti.  
ásāvetátta ítyeva yájamānasya pitre yé ca tvāmanvítyu haíka āhustádu tátʰā ná brūyātsvayaṃ vai téṣāṃ saha yéṣāṃ saha tásmādu brūyādásāvetátta ítyeva yájamānasya pitré 'sāvetátta íti pitāmahāyā́sāvetátta íti prápitāmahāya tadyáditaḥ párāgdádāti sakŕ̥du hyèva párāñcaḥ pitárah.  
tátra japati.  
átra pitaro mādayadʰvaṃ yatʰābʰāgamā́vr̥ṣāyadʰvvamíti yatʰābʰāgámaśnītétyevaìtádāha.  
átʰa párāṅ paryā́vartate.  
tirá iva vaí pitáro manuṣyèbʰyastirá ivaitádbʰavati sa vā ā támitorāsītétyāhuretā́vānhyásuríti sa vaí muhūrtámevāsitvā.  
átʰopapalyáyya japati.  
ámīmadanta pitáro yatʰābʰāgamā́vr̥ṣāyiṣatéti yatʰābʰāgámāśiṣurítyevaìtádāha.  
átʰodapātrámādāyā́vanejayati.  
ásāvávanenikṣvétyeva yajamānasya pítaramásāvávanenikṣvéti pitāmahamásāvávanenikṣveti prápitāmahaṃ tadyátʰā jakṣúṣe 'bʰiṣiñcédevaṃ tat.  
átʰa nīvímudvŕ̥hya námaskaroti.  
pitr̥devatyā̀ vaí nīvistásmānnīvímudvŕ̥hya námaskaroti yajño vai námo yajñíyānevaìnānetátkaroti ṣaṭ kŕ̥tvo námaskaroti ṣaḍvā́ r̥táva r̥távaḥ pitárastásmātṣaṭ kŕ̥tvo námaskaroti gr̥hā́nnaḥ pitaro dattéti gr̥hā́ṇāṃ ha pitára īśata eṣò etásyāśīḥ kármaṇo 'tʰā́vajigʰrati pratyavadʰā́ya píṇḍāntsá yajamānabʰāgò 'gnau sakr̥dācʰinnā́nyabʰyā́dadʰāti púnarúlmukamápi sr̥jati.  
tádu hovāca kahóḍaḥ kaúṣītakiḥ.  
anáyorvā́ ayaṃ dyā́vāpr̥tʰivyo ráso 'sya rásasya hutvā́ devebʰyó 'tʰemamáśnāméti tásmādvā́ āgrayaṇeṣṭyā́ yajata íti.  
tádu hovāca yā́jñavalkyaḥ.  
devā́śca vā ásurāścobʰáye prājāpatyā́ḥ paspr̥dʰire tató 'surā ubʰáyīróśadʰīryā́śca manuṣyā̀ upajī́vanti yā́śca paśávaḥ kr̥tyáyeva tvadviṣéṇeva tvatprálilipurutaìváṃ ciddevā́nabʰíbʰaveméti táto na manuṣyā̀ āśurná paśáva ā́liliśire tā́ hemā́ḥ prajā ánāśakena notpárābabʰūvuḥ.  
tadvaí devā́ḥ śuśruvuḥ.  
ánāśakena ha vā́ imā́ḥ prajāḥ párābʰavantī́ti té hocurhántedámāsā́mapajígʰāṃsāméti kenéti yajñénaivéti yajñéna ha sma vai táddevā́ḥ kalpayante yádeṣāṃ kálpamāsárṣayaśca.  
té hocuḥ.  
kásya na idám bʰaviṣyatī́ti te máma-mamétyeva ná sampādayā́ṃ cakruste hā́sampādyocurājímevā̀smínnajāmahai sa yó na ujjeṣyáti tásya na idám bʰaviṣyatī́ti tatʰéti tásminnājímājanta.  
tā́vindrāgnī údajayatām.  
tásmādaindrāgnau dvā́daśakapālaḥ puroḍā́śo bʰavatīndrāgnī hyásya bʰāgadʰéyamudájayatāṃ tau yátrendrāgnī́ ujjigīvā́ṃsau tastʰátustadvíśve devā́ anvā́jagmuḥ.  
kṣatraṃ vā́ indrāgnī.  
víśo víśve devā yátra vaí kṣatrámujjáyatyanvā́bʰaktā vai tátra viṭtadvíśvāndevā́nanvā́bʰajatāṃ tásmādeṣá vaiśvadeváścarúrbʰavati.  
taṃ vaí purāṇā́nāṃ kuryādítyāhuḥ.  
kṣatraṃ vā́ indrāgnī nétkṣatrámabʰyāroháyāṇīti tau vā́ ubʰā́veva návānāṃ syātāṃ yaddʰí puroḍā́śa ítaraścarurítarasténaivá kṣatramánabʰyārūḍʰaṃ tásmādubʰā́veva návānāṃ syātām.  
tá u ha víśve devā́ ūcuḥ.  
anáyorvā́ ayaṃ dyā́vāpr̥tʰivyo ráso hántemé asmínnābʰájāméti tā́bʰyāmetám bʰāgámakalpayannetáṃ dyāvāpr̥tʰívyamékakapālam puroḍāśaṃ tásmāddyāvāpr̥tʰívya ékakapālaḥ puroḍā́śo bʰavati tásyeyámevá kapā́lamékeva hī̀yaṃ tásmādékakapālo bʰavati.  
tásya paricakṣā.  
yásyai vai kásyai ca devátāyai havírgr̥hyáte sarvátraivá sviṣṭakŕ̥danvā́bʰaktó 'tʰaitaṃ sárvamevá juhoti ná sviṣṭakr̥té 'vadyati sā́ paricakṣòtò hutáḥ paryā́vartate.  
tadāhuḥ.  
paryā́bʰūdvā́ ayamékakapālo mohiṣyáti rāṣṭramíti nā̀sya sā́ paricakṣā̀havanī́yo vā ā́hutīnām pratiṣṭʰā sa yádāhavanī́yam prāpyā́pi daśa kŕ̥tvaḥ paryāvárteta na tadā́driyeta yadīttványe vádanti kastátsaṃdʰamúpeyāttásmādā́jyasyaivá yajedā́jyaṃ ha vā́ anáyordyā́vāpr̥tʰivyóḥ pratyákṣaṃ rásastátpratyákṣamevaìne etatsvéna rásena médʰena prīṇāti tásmādā́jyasyaivá yajet.  
eténa vaí devā́ḥ.  
yajñéneṣṭvòbʰáyīnāmóṣadʰīnāṃ yā́śca manuṣyā̀ upajī́vanti yā́śca paśávaḥ kr̥tyā́miva tvadviṣámiva tvadápajagʰrustáta ā́śnanmanuṣyā ā́liśanta paśavaḥ.  
átʰa yádeṣá eténa yájate.  
tannā́ha nvèvaìtásya tátʰā káścaná kr̥tyáyeva tvadviṣéṇeva tvatpralimpatī́ti devā́ akurvanníti tvèvaìṣá etátkaroti yámu caivá devā́ bʰāgamákalpayanta támu caivaìbʰya eṣá etádbʰāgáṃ karotīmā́ u caivaìtádubʰáyīroṣadʰīryā́śca manuṣyā̀ upajī́vanti yā́śca paśávastā́ anamīvā́ akilviṣā́ḥ kurute tā́ asyānamīvā́ akilviṣā́ imā́ḥ prajā úpajīvanti tásmādvā eṣá eténa yajate.  
tásya pratʰamajo gaurdákṣiṇā.  
agryámiva hī̀daṃ sa yádījānaḥ syā́ddarśapūrṇamāsā́bʰyāṃ vā yájetātʰaiténa yajeta yádyu ánījānaḥ syā́ccātuṣprāśyámevaìtámodanámanvāhāryapácane paceyustám brāhmaṇā́ aśnīyuḥ.  
dvayā vaí devā́ devāḥ.  
áhaivá devā átʰa yé brāhmaṇā́ḥ śuśruvā́ṃso 'nūcānāsté manuṣyadevāstadyátʰā vaṣaṭkr̥táṃ hutámevámasyaitádbʰavati tátro yácʰaknuyāttáddadyānnā̀dakṣiṇā́ṃ havíḥ syādíti hyāhurnā̀gnihotré juhuyātsamádaṃ ha kuryādyádagnihotré juhuyā́danyadvā́ āgrayaṇámanyádagnihotraṃ tásmānnā̀gnihotré juhuyāt.  
prajā́patirha vā́ etenā́gre yajñéneje.  
prajā́kāmo bahúḥ prajáyā paśúbʰiḥ syāṃ śríyaṃ gacʰeyaṃ yáśaḥ syāmannādáḥ syāmíti.  
sa vai dákṣo nā́ma.  
tadyádenena so 'gré 'yajata tásmāddākṣāyaṇayajño nā́motaìnaméke vásiṣṭʰayajña ityā́cakṣata eṣa vai vásiṣṭʰa etámeva tádanvā́cakṣate sá eténa yajñéneje sá eténa yajñéneṣṭvā yèyám prajā́pateḥ prajā́tiryā śrī́retádbabʰūvaitā́ṃ ha vai prájātim prájāyata etāṃ śríyaṃ gacʰati yá eváṃ vidvā́neténa yajñéna yájate tásmādvā́ eténa yájeta.  
téno ha táta īje.  
pratīdarśaḥ śvéknaḥ sa ye tam prátyāsustéṣāṃ vivácanamivāsa vivácanamiva ha vaí bʰavati yá eváṃ vidvā́neténa yajñéna yájate tásmādvā́ etena yajeta.  
tamā́jagā́ma.  
súplā sārñjayó brahmacáryaṃ tásmādetáṃ ca yajñámanūcè 'nyámu ca sò 'nū́cya púnaḥ sŕ̥ñjayāñjagāma té ha sŕ̥ñjayā vidā́ṃ cakruryajñaṃ vaí no 'nūcyā́ganníti té hocuḥ saha vaí nastáddevairā́ganyó no yajñámanūcyā́ganníti sa vaí sahádevaḥ sārñjayastadápyetánnivácanamivāstyanyadvā́ aresúplā nā́ma dadʰa íti sá eténa yajñéneje sá eténa yajñéneṣṭvā yèyaṃ sŕ̥ñjayānām prájātiryā śrī́retádbabʰūvaitā́ṃ ha vai prájātim prájāyata etāṃ śríyaṃ gacʰati yáeváṃ vidvā́neténa yajñéna yájate tásmādvā́ eténa yajeta2.4.4.téno ha táta īje.  
devabʰāgáḥ śrautarṣaḥ sá ubʰáyeṣāṃ kúrūṇāṃ ca sŕ̥ñjayānāṃ ca puróhita āsa paramátā vai sā yo nvèvaíkasya rāṣṭrasya puróhitó 'satsā nvèvá paramátā kímu yo dváyoḥ paramátāmiva ha vaí gacʰati yá eváṃ vidvā́neténa yajñéna yájate tásmādvā́ eténa yajeta.  
téno ha táta īje.  
dákṣaḥ pā́rvatistá imé 'pyetárhi dākṣāyaṇā́ rājyamivaiva prā́ptā rājyámiha vai prā́pnoti yá eváṃ vidvā́neténa yájate tásmādvā́ eténa yajeta sa vā ékaika evā̀nūcīnāhám puroḍā́śo bʰavatyeténo hāsyāsapatnā̀nupabādʰā śrī́rbʰavati sa vai dvé paurṇamāsyaù yájate dvé amāvā́sye dve vaí mitʰunám mitʰunámevaìtátprajánanaṃ kriyate.  
átʰa yátpūrvedyúḥ.  
agnīṣomī́yeṇa yájate paurṇamāsyāṃ te dvé deváte dve vaí mitʰunám mitʰunámevaìtátprajánanaṃ kriyate.  
átʰa prātáḥ.  
āgneyáḥ puroḍā́śo bʰávatyaindráṃ sāṃnāyyaṃ te dvé deváte dve vaí mitʰunám mitʰunámevaìtátprajánanaṃ kriyate.  
átʰa yátpūrvedyúḥ.  
aindrāgnéna yájate 'māvā́syāyāṃ te dvé deváte dve vaí mitʰunám mitʰunámevaìtátprajánanaṃ kriyate.  
átʰa prātáḥ.  
āgneyáḥ puroḍā́śo bʰávati maitrāvaruṇī́ payásyā nédyajñādáyānī́ti nvèvā̀gneyáḥ puroḍāśo 'tʰaitā́vevá mitrāváruṇau dvé deváte dve vaí mitʰunám mitʰunámevaìtátprajánanaṃ kriyata etádu hāsya tádrūpaṃ yéna bahurbʰávati yéna prajā́yate.  
átʰa yátpūrvedyúḥ.  
agnīṣomī́yeṇa yájate paurṇamāsyāṃ yámevā̀múmupavasatʰè 'gnīṣomī́yam paśúmālábʰate sá evā̀sya saḥ.  
átʰa prātáḥ.  
āgneyáḥ puroḍā́śo bʰávatyaindráṃ sāṃnāyyám prātaḥsavanámevā̀syāgneyáḥ puroḍā́śo āgneyaṃ hí prātaḥsavanamátʰaindráṃ sāṃnāyyam mā́dʰyandinamevā̀sya tatsávanamaindraṃ hi mā́dʰyandinaṃ sávanam.  
átʰa yátpūrvedyúḥ.  
aindrāgnena yajate 'māvā́syāyāṃ tr̥tīyasavanámevā̀sya tádvaiśvadevaṃ vaí tr̥tīyasavanámindrāgnī vai víśve devāḥ.  
átʰa prātáḥ.  
āgneyáḥ puroḍā́śo bʰávati maitrāvaruṇī́ payasyā̀ nédyajñādáyānī́ti nvèvāgneyáḥ puroḍāśó 'tʰa yā́mevā̀mū́m maitrāvaruṇī́ṃ vaśā́manūbándʰyāmālábʰate saìvā̀sya maitrāvaruṇī́ payasyā̀ sá paurṇamāséna cāmāvāsyéna ceṣṭvā yā́vatsaumyénādʰvaréṇeṣṭvā jáyati tā́vajjayati tádu kʰálu mahāyajñó bʰavati.  
átʰa yátpūrvedyúḥ.  
agnīṣomī́yeṇa yájate paurṇamāsyā́meténa vā índro vr̥trámahanneténo eva vyájayata yā̀syeyaṃ víjitistāṃ tátʰo evaìṣá eténa pāpmā́naṃ dviṣántam bʰrā́tr̥vyaṃ hanti tátʰo eva víjayaté 'tʰa yátsaṃnáyatyāmāvāsyaṃ vaí sāṃnāyyáṃ dūre tadyádamāvāsyéti kṣirra evaìtadvr̥tráṃ jagʰnúṣe támeténa rásenāprīṇan kṣipré ha vaí pāpmā́namápahate yá eváṃ vidvā́npaurṇamāsyā́ṃ saṃnáyatyeṣa vai sómo rā́jā d.  
{15!!} evā́nāmánnaṃ yáccandrámāstámetátpūrvedyúrabʰíṣuṇvanti prātárbʰakṣayiṣyántastámetádbʰakṣayanti yádapakṣīyate.  
átʰa yátpūrvedyúḥ.  
agnīṣomī́yeṇa yájate paurṇamāsyā́mabʰíṣuṇotyevaìnametattásminnabʰíṣuta etaṃ rásaṃ dadʰātyeténa rásena tīvrī́karoti svadáyati ha vaí devébʰyo havyaṃ svádate hāsya devébʰyo havyaṃ yá eváṃ vidvā́npaurṇamāsyā́ṃ saṃnáyati.  
átʰa yátpūrvedyúḥ.  
aindrāgnéna yájate 'māvā́syāyāṃ darśapūrṇamāsáyorvaí deváte sta indrāgnī́ eva té evaìtadáñjasā pratyákṣaṃ yajatyáñjasā ha vā́ asya darśapūrṇamāsā́bʰyāmiṣṭám bʰavati ya evámetadveda.  
átʰa prātáḥ.  
āgneyáḥ puroḍā́śo bʰávati maitrāvaruṇī́ payasyā̀ nédyajñādáyānī́ti nvèvā̀gneyáḥ puroḍāśó 'tʰaitā́vevā̀rdʰamāsaú mitrāváruṇau yá evā̀pūryáte sa váruṇau yò 'pakṣīyáte sá mitrastā́vetāṃ rā́trimubʰaú samā́gacʰatastádubʰā́vevaìtátsaha sántau prīṇāti sárvaṃ ha vā́ asya prītám bʰavati sárvamāptaṃ yá evámetadvéda.  
tadvā́ etāṃ rā́trim.  
mitro váruṇe rétaḥ siñcati tádeténa rétasā prájāyate yádāpūryáte tadyádeṣā́tra maitrāvaruṇī́ payasyā́vakl̥ptatamā bʰávati.  
sāṃnāyyábʰājanā vā́ amāvā́syā.  
tádadastátpaurṇamāsyā́ṃ kriyate sa yaddʰātrā́pi saṃnáyejjāmi kuryātsamádaṃ kuryāttádenamadbʰya óṣadʰibʰyaḥ sambʰr̥tyā́hutibʰyó 'dʰijanayati sá eṣa ā́hutibʰyo jātáḥ paścā́ddadr̥śe.  
mitʰunādidvā́ enametatprájanayati.  
yóṣā payasyā̀ réto vā́jinaṃ tadvā́ anuṣṭʰyā yánmitʰunājjā́yate tádenametásmānmitʰunā́tprajánanātprájanayati tásmādeṣā́tra payasyā̀ bʰavati.  
átʰa vājíbʰyo vā́jinaṃ juhoti.  
r̥távo vaí vājíno réto vā́jinaṃ tádvanuṣṭʰyèvaitadrétaḥ sicyate tádr̥távo rétaḥ siktámimā́ḥ prajāḥ prájanayanti tásmādvājíbʰyo vā́jinaṃ juhoti.  
sa vaí paścā́diva yajñásya juhoti.  
paścādvaí parītya vŕ̥ṣā yóṣāmádʰidravati tásyāṃ rétaḥ siñcati sa vai prā́gevā́gre juhotyágne vīhā́tyanuváṣaṭkaroti tátsviṣṭakr̥dbʰājanaṃ sa vai prā́gevá juhoti.  
átʰa díśo vyā́gʰārayati.  
díśaḥ prádiśa ādíśo vidíśa uddíśo digbʰyaḥ svāhéti páñca díśaḥ páñca 'rtávastádr̥túbʰirevaìtaddíśo mitʰunī́karoti.  
tadvai páñcaivá bʰakṣayanti.  
hótā cādʰvaryúśca brahmā́ cāgnī́cca yájamānaḥ páñca vā́ r̥távastádr̥tūnā́mevaìtádrūpáṃ kriyáte tádr̥túṣvevaìtadrétaḥ siktam prátiṣṭʰāpayati pratʰamo yájamāno bʰakṣayati pratʰamo rétaḥ párigr̥hṇānītyátʰo ápyuttamo máyyuttame rétaḥ prátitiṣṭʰādityúpahūta úpahvayasvéti sómamevaìtátkurvanti.  
