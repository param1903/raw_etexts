
sa yadvā́ itáścetáśca sambʰárati.  
tátsambʰārā́ṇāṃ sambʰāratvaṃ yátra yatrāgnernyáktaṃ tátastataḥ sámbʰarati tadyáśaseva tvadevaìnametatsámardʰayati paśúbʰiriva tvanmitʰunéneva tvatsambʰaran.  
atʰóllikʰati.  
tadyádevā̀syaí pr̥tʰivyā́ abʰíṣṭʰitaṃ vābʰíṣṭʰyūtaṃ vā tádevā̀syā etadúddʰantyátʰa yajñíyāyāmevá pr̥tʰivyāmā́dʰatte tásmādvā úllikʰati.  
átʰādbʰírabʰyùkṣati.  
eṣa vā́ apā́ṃ sambʰāro yádadbʰírabʰyukṣáti tadyádapáḥ sambʰáratyánnaṃ vā āpó 'nnaṃ hi vā ā́pastásmādyadèmaṃ lokamā́pa āgácʰantyátʰehā̀nnā́dyaṃ jāyate tádannā́dyenaivaìnametatsámardʰayati.  
yóṣā vā ā́paḥ.  
vŕ̥ṣāgnírmitʰunénaivaìnametátprajánanena sámardʰayatyadbʰirvā́ idaṃ sárvamāptámadbʰírevaìnametádāptvā́dʰatte tásmādapaḥ sámbʰarati.  
átʰa híraṇyaṃ sámbʰarati.  
agnírha vā́ apò 'bʰídadʰyau mitʰunyā̀bʰiḥ syāmíti tāḥ sámbabʰūva tā́su rétaḥ prā́siñcattaddʰíraṇyamabʰavattásmādetádagnísaṃkāśamagnerhi rétastásmādapsú vindantyapsu hi prā́siñcattásmādenena ná dʰāváyati na kíṃ caná karotyátʰa yáśo devaretasaṃ hi tadyáśasaivaìnametatsámardʰayati sáretasamevá kr̥tsnámagnimā́dʰatte tásmāddʰíraṇyaṃ sámbʰarati.  
atʰóṣāntsámbʰarati.  
asaú ha vai dyaúrasyaí pr̥ṭʰivyā́ etā́npaśūnprádadau tásmātpaśavyamūṣaramítyāhuḥ paśávo hyèvaìté sākṣā́deva tátpaśúbʰirevaìnametatsámardʰayati tè 'múta ā́gatā asyā́m pr̥tʰivyām prátiṣṭʰitāstámanáyordyā́vāpr̥tʰivyo rásam manyante tádanayorevaìnametaddyāvāpr̥tʰivyo rásena sámardʰayati tásmādū́ṣāntsámbʰarati.  
átʰākʰukarīṣaṃ sámbʰarati.  
ākʰávo ha vā́ asyaí pr̥tʰivyai rásaṃ vidustásmāttè 'dʰò 'dʰa imā́m pr̥tʰivīṃ cárantaḥ pī́viṣṭʰā asyai hi rásaṃ viduste yátra tè 'syai pr̥tʰivyai rásaṃ vidustáta útkiranti tádasyā́ evaìnametátpr̥tʰivyai rásena sámardʰayati tásmādākʰukarīṣaṃ sámbʰarati purīṣyá íti vai támāhuryaḥ śríyaṃ gácʰati samānaṃ vai púrīṣaṃ ca kárīṣaṃ ca tádetásyaivā́varuddʰai tásmādā́kʰukarīṣaṃ sámbʰarati.  
átʰa śárkarāḥ sámbʰarati.  
devā́śca vā ásurāścobʰáye prājāpatyā́ḥ paspr̥dʰire sā́ heyám pr̥tʰivyálelāyadyátʰā puṣkaraparṇámevaṃ tā́ṃ ha sma vā́taḥ sáṃvahati sópaivá devā́ñjagāmopā́surāntsā yátra devā́nupajagā́ma.  
táddʰocuḥ.  
hántemā́ṃ pratiṣṭʰāṃ dŕ̥ṃhāmahai tásyāṃ dʰruvā́yāmáśitʰilāyāmagnī ā́dadʰāmahai táto 'syai sapátnānnírbʰakṣyāma íti.  
tadyátʰā śaṅkúbʰiścárma vihanyā́t.  
evámimā́m pratiṣṭʰām páryabr̥ṃhanta sèyaṃ dʰruvā́śitʰilā pratiṣṭʰā tásyāṃ dʰruvā́yāmáśitʰilāyāmagnī ā́dadʰata táto 'syai sapátnānnírabʰajan.  
tátʰo evaìṣa etát.  
imā́m pratiṣṭʰāṃ śárkarābʰiḥ páribr̥ṃhate tásyāṃ dʰruvā́yāmáśitʰilāyāmagnī ā́dʰatte táto 'syai sapátnānnírbʰajati tásmācʰárkarāḥ sámbʰarati.  
tānvā́ etān.  
páñca sambʰārāntsámbʰarati pā́ṅkto yajñaḥ pā́ṅktaḥ paśuḥ páñcartávaḥ saṃvatsarásya.  
tádāhuḥ.  
ṣáḍevártávaḥ saṃvatsarasyéti nyū̀namu tárhi mitʰunám prajánanaṃ kriyate nyū̀nādvā́ imā́ḥ prajāḥ prájāyante tácʰvaḥśreyasámuttarā́vattásmātpáñca bʰavanti yádyu ṣáḍevártávaḥ saṃvatsarasyétyagnírevaìtéṣāṃ ṣaṣṭʰastátʰo evaìtadányūnam bʰavati.  
tádāhuḥ.  
naìvaikaṃ caná sambʰāraṃ sámbʰaredítyasyāṃ vā́ ete sárve pr̥tʰivyā́m bʰavanti sa yádevā̀syā́mādʰatte tatsárvānsambʰārā́nāpnoti tásmānnaìvaíkaṃ caná sambʰāraṃ sámbʰaredíti tádu sámevá bʰaredyadáhaivā̀syā́mādʰatte tatsárvāntsambʰārā́nāpnóti yádu sambʰāraiḥ sámbʰr̥tairbʰávati tadu bʰavati tásmādu sámevá bʰaret.  
kŕ̥ttikāsvagnī ā́dadʰīta.  
etā vā́ agninakṣatraṃ yatkŕ̥ttikāstadvai sáloma yò 'gninakṣatre 'gnī́ ādádʰātai tásmātkŕ̥ttikāsvā́dadʰīta.  
ékaṃ dve trī́ṇi.  
catvārīti vā́ anyā́ni nákṣatrāṇyátʰaitā́ eva bʰū́yiṣṭʰā yatkr̥ttikāstádbʰūmā́namevaìtadúpaiti tásmātkŕ̥ttikāsvā́dadʰīta.  
etā́ ha vai prā́cyai diśo ná cyavante.  
sárvāṇi ha vā́ anyā́ni nákṣatrāṇi prā́cyai diśáścyavante tatprā́cyāmevā̀syaitáddiśyāhitau bʰavatastásmātkŕ̥ttikāsvā́dadʰīta.  
átʰa yásmānna kŕ̥ttikāsvādádʰīta.  
r̥kṣāṇāṃ ha vā́ etā ágre pátnya āsuḥ saptarṣī́nu ha sma vaí purárkṣā ityā́cakṣate tā́ mitʰunéna vyārdʰyantāmī hyùttarā́hi saptarṣáya udyánti purá etā áśamiva vai tadyó mitʰunéna vyr̥̀ddʰaḥ sa nénmitʰunéna vyŕ̥dʰyā íti tásmānna kŕ̥ttikāsvā́dadʰīta.  
tadvaìvá dadʰīta.  
agnirvā́ etā́sāṃ mitʰunámagnínaitā́ mitʰunéna sámr̥ddʰāstásmādaìva dadʰīta.  
rohiṇyā́magnī ā́dadʰīta.  
rohiṇyā́ṃ ha vaí prajā́patiḥ prajā́kāmo 'gnī ā́dadʰe sá prajā́ asr̥jata tā́ asya prajā́ḥ sr̥ṣṭā ékarūpā úpastabdʰāstastʰū róhiṇya ivaiva tadvaí rohiṇyaí rohiṇītvám bahúrhaivá prajáyā paśúbʰirbʰavati yá eváṃ vidvā́nrohiṇyā́mādʰatté.  
rohiṇyā́mu ha vaí paśávaḥ.  
agnī ā́dadʰire manúṣyāṇāṃ kā́maṃ roheméti té manúṣyāṇāṃ kā́mamarohanyámu haiva tátpaśávo manúṣyeṣu kā́mamárohaṃstámu haivá paśúṣu kā́maṃ rohati yá eváṃ vidvā́nrohiṇyā́mādʰátte.  
mr̥gaśīrṣè 'gnī ā́dadʰīta.  
etadvaí prajā́pateḥ śíro yánmr̥gaśīrṣaṃ śrīrvai śíraḥ śrīrhi vai śirastásmādyó 'rdʰasya śréṣṭʰo bʰávatyasā́vamuṣyā́rdʰasya śíra ítyāhuḥ śríyaṃ ha gacʰati yá eváṃ vidvā́nmr̥gaśīrṣá ādʰatte.  
átʰa yásmānnā́ mr̥gaśīrṣá ādádʰīta.  
prajā́patervā́ etacʰarīraṃ yátra vā́ enaṃ tadā́vedʰyaṃstadíṣuṇā tríkāṇḍenétyāhuḥ sá etacʰárīramajahādvā́stu vai śárīramayajñiyaṃ nírvīryaṃ tásmānná mr̥gaśīrṣa ā́dadʰīta.  
tadvaìvá dadʰīta.  
na vā́ etásya devásya vā́stu nā̀yajñiyaṃ na śarīramasti yátprajā́patestásmādaìvá dadʰīta púnarvasvoḥ punarādʰéyamā́dadʰītéti.  
pʰálgunīṣvagnī ā́dadʰīta.  
etā vā́ indranakṣatraṃ yatpʰálgunyó 'pyasya prátināmnyó 'rjuno ha vai nāméndro yádasya guhyaṃ nāmā́rjunyo vai nā́maitāstā́ etátparó 'kṣamā́cakṣate pʰálgunya íti ko hyètasyā́rhati gúhyaṃ nā́ma grahītumíndro vai yájamānastatsvá evaìtannákṣatre 'gnī ā́dʰatta índro yajñásya devátaiténo hāsyaitatséndramagnyodʰéyaṃ bʰavati pū́rvayorā́dadʰīta purastātkratúrhaivā̀sme bʰavatyúttarayorā́dadʰīta śvaḥśreyasáṃ haivā́smā uttarā́vadbʰavati.  
háste 'gnīy ā́dadʰīta.  
yá icʰetprá me dīyetéti tadvā́ anuṣṭʰyā yaddʰástena pradīyáte prá haivā̀smai dīyate.  
citrā́yāmagnī ā́dadʰīta.  
devā́śca vā ásurāścobʰáye prājāpatyā́ḥ paspr̥dʰire tá ubʰáya evā̀muṃ lokáṃ samārurukṣā́ṃ cakrurdívameva tató 'surā rauhiṇamítyagníṃ cikyire 'nénāmúṃ lokáṃ samā́rokṣyāma íti.  
índro ha vā́ īkṣā́ṃ cakre.  
imaṃ cedvā́ imé cinváte táta evá no 'bʰíbʰavantī́ti sá brāhmaṇó bruvāṇá ekeṣṭakā́ṃ prabadʰyéyāya.  
sá hovāca.  
hántāhámimāmápyupadádʰā íti tatʰéti tāmúpādʰatta téṣāmalpakā́devā̀gnirásaṃcita āsa.  
átʰa hovāca.  
anvā́ ahaṃ tā́ṃ dāsye yā mámehéti tā́mabʰipadyā́babarha tásyāmā́vr̥ḍʰāyāmagnirvyávaśaśādāgnérvyavaśādamanvásurā vyávaśeduḥ sa tā́ evéṣṭʰkā vájrān kr̥tvā́ grīvā́ḥ prácicʰeda.  
tá ha devā́ḥ samétyocuḥ.  
citra vā́ abʰūma ya íyataḥ sapátnānávadʰiṣméti tadvaí citrā́yai citrātváṃ citraṃ ha bʰavati hánti sapátnānhánti dviṣántaṃ bʰrā́tr̥vyaṃ yá eváṃ vidvā́ṃścitrā́yāmādʰatte tásmādetátkṣatríya eva nákṣatramúpertsejjígʰāṃsatīva hyèṣá sapátnānvī̀va jígīṣate.  
nā́nā ha vā́ etānyágre kṣatrā́ṇyāsuḥ.  
yátʰaivā̀sau sū́rya evaṃ téṣāmeṣá udyannèvá vīryáṃ kṣatramā́datta tásmādādityo nā́ma yádeṣāṃ vīryáṃ kṣatramā́datta.  
té ha devā́ ūcuḥ.  
yāni vai tā́ni kṣatrāṇyábʰūvanna vai tā́ni kṣatrā́ṇyabʰūvanniti tadvai nákṣatrāṇāṃ nakṣatratvaṃ tásmādu sū́ryanakṣatra evá syādeṣa hyeṣāṃ vīryáṃ kṣatramā́datta yádyu nákṣatrakāmaḥ syā́detadvā ánaparāddʰaṃ nákṣatraṃ yatsū́ryaḥ sá eténaivá puṇyāhéna yádetéṣāṃ nákṣatrāṇāṃ kāmáyeta tadúpertsettásmādu sū́ryanakṣatra evá syāt.  
vasantó grīṣmó varṣā́ḥ.  
té devā́ r̥távaḥ śaráddʰemantaḥ śíśirasté pitáro yá evā̀pūryáte 'rdʰamāsaḥ sá devā yò 'pakṣīyáte sá pitaró 'harevá devā rā́triḥ pitáraḥ púnaráhnaḥ pūrvāhṇó devā́ aparāhṇáḥ pitáraḥ.  
te vā́ etá r̥tavaḥ.  
devā́ḥ pitáraḥ sa yó haiváṃ vidvāndévāḥ pítara íti hváyatyā́ hāsya devā́ devahū́yaṃ gácʰantyā́ pitáraḥ pitr̥hū́yamávanti hainaṃ devā́ devahūyé 'vanti pitáraḥ pitr̥hū́ye yá eváṃ vidvāndévāḥ pítara íti hváyati.  
sa yatródagāvártate.  
devéṣu tárhi bʰavati devāṃstárhyabʰígopāyatyátʰa yátra dakṣiṇāvártate pitŕ̥ṣu tarhi bʰavati pitŕ̥̄ṃstárhyabʰígopāyati.  
sa yatródagāvártate.  
tárhyagnī ādadʰītā́pahatapāpmāno devā ápa pāpmā́naṃ hate 'mŕ̥tā devā nā̀mr̥tatvásyāśā̀sti sárvamāyureti yastárhyādʰatté 'tʰa yátra dakṣiṇā̀vártate yastárhyādʰatté 'napahatapāpmānaḥ pitáro ná pāpmā́namápahate mártyāḥ pitáraḥ purā hā́yuṣo mriyate yastárhyādʰatte.  
bráhmaivá vasantáḥ.  
kṣatráṃ grīṣmo víḍevá varṣāstásmādbrāhmaṇó vasanta ā́dadʰīta bráhma hí vasantastásmātkṣatríyo grīṣma ā́dadʰīta kṣatraṃ hí grīṣmastásmādvaíśyo varṣāsvādadʰīta viḍḍʰí varṣāḥ.  
sa yáḥ kāmáyeta.  
brahmavarcasī́ syāmíti vasante sa ā́dadʰīta bráhma vaí vasantó brahmavarcasī́ haivá bʰavati.  
átʰa yáḥ kāmáyeta.  
kṣatráṃ śriyā yáśasā syāmíti grīṣme sa ā́dadʰīta kṣátraṃ vaí grīṣmáḥ kṣatráṃ haivá śriyā yáśasā bʰavati.  
átʰa yáḥ kā́mayeta.  
bahúḥ prajáyā paśúbʰiḥ syāmíti varṣā́su sa ā́dadʰīta viḍvaí varṣā ánnaṃ víśo bahúrhaiva prajáyā paśúbʰirbʰavati yá eváṃ vidvā́nvarṣā́svādʰatte.  
te vā́ etá r̥távaḥ.  
ubʰáya evā́pahatapāpmānaḥ sū́rya evaìṣām pāpmáno 'pahantòdyánnevaìṣāmubʰayeṣām pāpmā́namápahanti tásmādyadaìvaìnaṃ kadā́ ca yajña upanámedátʰāgnī ādadʰīta ná śvaḥśvamúpāsīta ko hí manúṣyasya śvo véda.  
yadáharasya śvò 'gnyādʰeyaṃ syāt.  
divaìvā̀śnīyānmáno ha vaí devā́ manuṣyásyā́jānanti tè 'syaitacʰvo 'gnyā̀dʰeyaṃ vidustè 'sya víśve devā́ gr̥hānāgacʰanti te 'sya gr̥heṣū́pavasanti sá upavasatʰaḥ.  
tannvèvā́navakl̥ptaṃ yó manuṣyèṣvánaśnátsu pū́rvo 'śnīyādátʰa kímu yó deveṣvánaśnatsu pū́rvo 'śnīyāttásmā́du divaìvā̀śnīyāttadvápi kā́mameva náktamaśnīyānnò hyánāhitāgnervratacaryā́sti mānuṣo hyèvaìṣa tā̀vadbʰavati yā́vadánāhitāgnistásmādvápi kā́mameva náktamaśnīyāt.  
taddʰaíke 'jamúpabadʰnanti.  
āgneyò 'jò 'gnérevá sarvatvāyéti vádantastádu tátʰā ná kuryādyádyasyājaḥ syā́dagnī́dʰa evaìnam prātardadyātténaiva taṃ kā́mamāpnoti tásmādu tannā́driyeta.  
átʰa cātuṣprāśyámodanám pacanti.  
cʰándāṃsyanéna prīṇīma íti yátʰā yéna vā́hanena syantsyantsyāttatsúhitaṃ kártavaí brūyā́devámetadíti vádantastádu tátʰā ná kuryādyadvā́ asya brāhmaṇāḥ kúle vásantyr̥tvíjaścā́nr̥tvijaśca ténaiva taṃ kā́mamāpnoti tásmādu tannā́driyeta.  
tásya sarpirāsécanaṃ kr̥tvā́.  
sarpírāsicyā́śvattʰīstisraḥ samídʰo gʰr̥ténānvájya samídvatībʰirgʰr̥távatībʰirr̥gbʰírabʰyā́dadʰati śamīgarbʰámetádāpnuma íti vádantaḥ sa yáḥ purástātsaṃvatsarámabʰyādadʰyātsá ha taṃ kā́mamāpnuyāttásmādu tannā́driyeta.  
tádu hovāca bʰāllaveyaḥ.  
yátʰā vā́ anyátkariṣyantsò 'nyátkuryādyátʰānyádvadiṣyantsò 'nyadvádedyátʰānyéna patʰaìṣyantsò 'nyéna pratipádyetaivaṃ tadyá etáṃ cātuṣprāśyámodanam pácedáparāddʰíreva séti na hi tádavakálpate yásminnagnā́vr̥cā́ vā sā́mnā vā yájuṣā vā samídʰaṃ vābʰyādadʰyādā́hutiṃ vā juhuyādyattáṃ dakṣiṇā́ vā háreyuránu vā gamáyeyurdakṣiṇā́ vā hyenaṃ hárantyanvāhāryapacano bʰaviṣyatītyanu vā gamayanti.  
átʰa jāgrati devāḥ.  
táddevā́nevaìtádupā́vartate sa sádevataraḥ śrāntátarastapasvítaro 'gnī ā́dʰatte tadvápi kā́mamevá svapyānnò hyánāhitāgnervratacaryā́sti mānuṣò hyevaìṣa tā́vadbʰávati yā́vadánāhitāgnistásmādvápi kā́mamevá svapyāt.  
taddʰaike 'nudite matʰitvā.  
tamúdite prā́ñcamúddʰaranti tádu tádubʰé ahorātre párigr̥hṇīmaḥ prāṇodānáyormánasaśca vācáśca páryāptyā íti vádantastádu tátʰā ná kuryādubʰaú haivā̀sya tatʰā́nudita āhitau bʰavató 'nudite hí matʰitvā tamúdite prā́ñcamuddʰáranti sa ya údita āhavanī́yam mántʰetsá ha tatpáryāpnuyāt.  
aharvaí devāḥ.  
ánapahatapāpmānaḥ pitáro ná pāpmā́namápahate mártyāḥ pitáraḥ purā hā́yuṣo mriyate yó 'nudite mántʰatyápahatapāpmāno devā ápa pāpmā́naṃ hate 'mŕ̥tā devā nāmr̥tatvásyāśā̀sti sarvamā́yureti śrī́rdevāḥ śríyaṃ gacʰati yáśo devā yáśo ha bʰavati yá eváṃ vidvānúdite mántʰati.  
tádāhuḥ.  
yannárcā na sā́mnā na yájuṣāgnírādʰīyaté 'tʰa kenā́dʰīyata íti bráhmaṇo haivaìṣa bráhmaṇā́dʰīyate vāgvai bráhma tásyai vācáḥ satyámeva bráhma tā vā́ etā́ḥ satyámeva vyā́hr̥tayo bʰavanti tádasya satyénaivā́dʰīyate.  
bʰūríti vaí prajāpatiḥ.  
imā́majanayata bʰúva ítyantárikṣaṃ sváríti dívametā́vadvā́ idaṃ sárvaṃ yā́vadimé lokāḥ sárveṇaivā́dʰīyate.  
bʰūríti vaí prajā́patiḥ.  
bráhmājanayata bʰúva íti kṣatraṃ svariti víśametā́vadvā́ idaṃ sárvaṃ yā́vadbráhma kṣatraṃ viṭ sárveṇaivā́dʰiyate.  
bʰūríti vaí prajā́patiḥ.  
ātmā́namajanayata bʰúva íti prajāṃsváríti paśū́netā́vadvā́ idaṃ sárva yā́vadātmā́ prajā́ paśávaḥ sárveṇaivā́dʰīyate.  
sa vai bʰūrbʰúva íti.  
etā́vataiva gārhapatyamā́dadʰātyátʰa yatsárvairādadʰyātkénāhavanī́yamā́dadʰyāddvé akṣáre páriśinaṣṭi téno etānyáyātayāmāni bʰavanti taiḥ sárvaiḥ pañcábʰirāhavanī́yamādadʰāti bʰūrbʰúvaḥ sváríti tā́nyaṣṭā́vakṣarāṇi sámpadyante 'ṣṭā́kṣarā vaí gāyatrī́ gāyatrámagneścʰándaḥ svénaivaìnametaccʰándasā́dʰatte.  
devā́nha vā́ agnī́ 'ādʰāsyámānān {??}.  
tā́nasurarakṣasāni rarakṣurnā̀gnírjaniṣyáte nā̀gnī ā́dʰāsyadʰva íti tadyadárakṣaṃstásmādrákṣāṃsi.  
táto devā́ etaṃ vájraṃ dadr̥śuḥ.  
yadáśvaṃ tám purástādúdaśrayaṃstasyā́bʰaye 'nāṣṭré nivā́te 'gnírajāyata tásmādyátrāgním mantʰiṣyantsyāttadáśvamā́netavaí brūyātsa pū́rveṇópatiṣṭʰate vájramevaìtadúcʰrayati tasyā́bʰaye 'nāṣṭré nivā́te 'gnírjāyate.  
sa vaí pūrvavāṭ syāt.  
sa hyáparimitaṃ vīryámabʰivardʰate yádi pūrvavā́haṃ ná vindedápi yá eva kaścā́śvaḥ syādyádyaśvaṃ ná vindedápyanaḍvā́nevá syādeṣa hyèvā̀naḍúho bándʰuḥ.  
taṃ yátra prā́ñcaṃ háranti.  
tátpurástādáśvaṃ nayanti tátpurástādevaìtánnāṣṭrā rákṣāṃsyapagʰnánnetyatʰā́bʰayenānāṣṭreṇa haranti.  
taṃ vai tátʰaivá hareyuḥ.  
yátʰainameṣá pratyáṅṅupācáredeṣa vaí yajño yádagníḥ pratyáṅ haivaìnaṃ yajñaḥ práviśati táṃ kṣipré yajña úpanamatyátʰa yásmātpárāṅ bʰávati párāṅu haivā̀smādyajñó bʰavati sa yó hainaṃ tátrānuvyāháretpárāṅsmādyajñò 'bʰūdítīśvaró ha yattátʰaiva syā́t.  
eṣá u vaí prāṇaḥ.  
taṃ vai tátʰaivá hareyuryátʰainameṣá pratyáṅṅupācáretpratyáṅ haivaìnam prāṇaḥ práviśatyátʰa yásmātpárāṅ bʰávati párāṅu haivā̀smātprāṇó bʰavati sa yó hainaṃ tátrānuvyāháretpárāṅsmātprāṇò 'bʰūdítīśvaró ha yattátʰaiva syā́t.  
ayaṃ vaí yajño yò 'yam pávate.  
taṃ vai tátʰaivá hareyuryátʰainameṣá pratyáṅṅupācáretpratyáṅ haivaìnaṃ yajñaḥ práviśati táṃ kṣipré yajña úpanamatyátʰa yásmātpárāṅ bʰávati párāṅu haivā̀smādyajñó bʰavati sa yó hainaṃ tátrānuvyāháretpárāṅsmādyajñò 'bʰūdítīśvaró ha yattátʰaiva syā́t.  
eṣá u vaí prāṇaḥ.  
te vai tátʰaivá hareyuryátʰainameṣá pratyáṅṅupācáretpratyáṅ haivaìnam prāṇaḥ práviśatyátʰa yásmātparāṅ bʰávati párāṅu haivā̀smātprāṇó bʰavati sa yó hainaṃ tátrānuvyāháretpárāṅsmātprāṇò 'bʰūdítīśvaró ha yattátʰaiva syāttásmādu tátʰaivá hareyuḥ.  
atʰā́śvamā́kramayati.  
támākramáyya prāñcamúnnayati tam púnarā́vartayati tamúdañcam prámuñcati vīryáṃ vā áśvo nédasmādidam párāgvīryámasádíti tásmātpúnarā́vartayati.  
tamáśvasya pada ā́dʰatte.  
vīryáṃ vā áśvo vīryá evaìnametadā́dʰatte tásmādáśvasya pada ā́dʰatte.  
sa vaí tūṣṇī́mevā́gra úpaspr̥śati.  
atʰódyacʰatyatʰópaspr̥śati bʰūrbʰúvaḥ svárítyeva tr̥tī́yenā́dadʰāti tráyo vā́ imé lokāstádimā́nevaìtállokā́nāpnotyetannvekam.  
átʰedáṃ dvitī́yam.  
tūṣṇī́mevā́gra úpaspr̥śatyatʰódyacʰati bʰūrbʰúvaḥ svárítyevá dvitī́yenā́dadʰāti yo vā́ asyāmápratiṣṭʰito bʰārámudyácʰati naìnaṃ śaknotyúdyantuṃ sáṃ hainaṃ śr̥ṇāti.  
sa yáttūṣṇī́mupaspr̥śáti.  
tádasyā́m pratiṣṭʰā́yām prátiṣṭʰanti sò 'syām prátiṣṭʰita ā́dʰatte tátʰā ná vyatʰate tádu haitátpaścèva dadʰrira ā́suriḥ pā́ñcirmā́dʰukiḥ sárvaṃ vā́ anyádiyasitámiva pratʰaménaivòdyatyā́dadʰyādbʰūrbʰúvaḥ sváríti tádevā́niyasitamityáto yatamátʰā kāmáyeta tátʰā kuryāt.  
átʰa purástātparītya.  
pūrvārdʰamúlmukānāmabʰipádyajapati dyaúriva bʰūmnā pr̥tʰivī̀va varimṇéti yátʰāsau dyaúrbahvī nákṣatrairevám bahúrbʰūyāsamítyevaìtádāha yadāha dyaúriva bʰūmnéti pr̥tʰivī̀va varimṇéti yátʰeyám pr̥tʰivyùrvyèvámurúrbʰūyāsamítyevaìtádāha tásyāste pr̥tʰivi devayajani pr̥ṣṭʰa ítyasyai hyenam pr̥ṣṭʰá ādʰátte 'gnímannādámannā́dyāyā́dadʰa ítyannādò 'gnírannādó bʰūyāsamítyevaìtádāha saìṣā̀śī̀reva sa yádi kāmáyeta jápedetadyádyu kāmáyetā́pi nā́driyeta.  
átʰa sarparājñyā́ r̥gbʰirúpatiṣṭʰate.  
ā̀yaṃ gauḥ pŕ̥śnirakramīdásadanmātaram puráḥ pitáraṃ ca prayantsváḥ antáścarati rocanā̀sya prāṇā́dapānatī vyákʰyanmahiṣo dívam triṃśaddʰā́ma vírājati vā́kpataṅgā́ya dʰīyate práti vástoráha dyúbʰiríti tadyádevā̀syā́tra sambʰāraírvā nákṣatrairvartúbʰirvādʰā́nena vā́nāptam bʰavati tádevā̀syaiténa sárvamāptám bʰavati tásmātsarparājñyā́ r̥gbʰirúpatiṣṭʰate.  
tádāhuḥ.  
ná sarparājñyā́ r̥gbʰirúpatiṣṭʰetétīyaṃ vaí pr̥tʰivī́ sarparājñī sa yádevā̀syāmādʰatte tatsárvān kā́mānāpnoti tásmānná sarparājñyā́ r̥gbʰirúpatiṣṭʰetéti.  
