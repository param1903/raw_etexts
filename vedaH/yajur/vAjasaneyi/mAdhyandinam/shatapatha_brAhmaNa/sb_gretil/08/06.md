
nākasáda úpadadʰāti.  
devā vaí nākasadó 'traiṣa sárvo 'gniḥ sáṃskr̥taḥ sá eṣó 'tra nā́kaḥ svargó lokastásmindevā́ asīdaṃstadyádetásminnā́ke svargé loké devā ásīdaṃstásmāddevā́ nākasádastátʰaivaìtadyájamāno yádetā́ upadádʰātyetásminnevaìtannā́ke svargé loké sīdati.  
yádvevá nākasáda upadádʰāti.  
etadvaí devā́ etaṃ nā́kaṃ svargáṃ lokámapaśyannetā stómabʰāgāstè 'bruvannúpa tájjānīta yátʰāsminnā́ke svargé loke sī́dāméti tè 'bruvaṃścetáyadʰvamíti cítimicʰatéti vāva tádabruvaṃstádicʰata yátʰāsminnā́ke svargé loke sī́dāméti.  
té cetáyamānāḥ.  
etā íṣṭakā apaśyannākasádastā úpādadʰata tā́bʰiretásminnā́ke svargé lokè 'sīdaṃstadyádetā́bʰiretásminnā́ke svargé loké 'sīdaṃstásmādetā́ nākasádastátʰaivaìkadyájamāno yádetā́ upadádʰātyetásminnevaìtannā́ke svargé loké sīdati.  
dikṣū́padadʰāti.  
díśo vai sa nā́kaḥ svargó lokáḥ svargá evaìnā etálloké sādayatyr̥tavyā̀nāṃ vélayā saṃvatsaro vā́ r̥tavyā̀ḥ saṃvatsaráḥ svargó lokáḥ svargá evaìnā etálloké sādayatyantastomabʰāgámeṣa vai sa nā́kaḥ svargó lokastásminnévainā etatprátiṣṭʰā́payati.  
sá purástādúpadadʰāti.  
rā́jñyati prā́cī digíti rā́jñī ha nā́maiṣā prā́cī digvásavaste devā ádʰipataya íti vásavo haitásya diśó devā ádʰipatayo 'gnírhetīnā́m pratidʰartétyagnírhaivā́tra haitīnā́m pratidʰartā́ trivŕ̥ttvā stómaḥ pr̥tʰivyā́ṃ śrayatvíti trivŕ̥tā haiṣā stómena pr̥tʰivyā́ṃ śritā́jyamuktʰamávyatʰāyai stabʰnātvityā́jyena haiṣòktʰenā́vyatʰāyai pr̥tʰivyā́ṃ stabdʰā́ ratʰantaraṃ sā́ma prátiṣṭʰityā antárikṣa íti ratʰantaréṇa haiṣā sā́mnā prátiṣṭʰitāntárikṣa ŕ̥ṣayastvā pratʰamajā́ deveṣvíti prāṇā vā ŕ̥ṣayaḥ pratʰamajāstaddʰi bráhma pratʰamajáṃ divo mā́trayā varimṇā́ pratʰantvíti yā́vatī dyaustā́vatīṃ varimṇā́ pratʰantvítyetádvidʰartā́ cāyamádʰipatiścéti vā́kca tau mánaśca tau hī̀daṃ sárvaṃ vidʰāráyatasté tvā sárve saṃvidānā nā́kasya pr̥ṣṭʰé svargé loke yájamānaṃ ca sādayantvíti yátʰaiva yájustátʰā bándʰuḥ.  
átʰa dakṣiṇatáḥ.  
virā́ḍasi dákṣiṇā digíti virā́ḍḍʰa nā́maiṣā dákṣiṇā dígrudrā́ste devā ádʰipataya íti rudrā́ haitásya diśó devā ádʰipataya índro hetīnā́m pratidʰartetī́ndro haivā́tra hetīnā́m pratidʰartā́ pañcadaśástvā stómaḥ pr̥tʰivyā́ṃ śrayatvíti pañcadaśéna haiṣā stómena pr̥tʰivyā́ṃ śritā práugamuktʰamávyatʰāyai stabʰnātvíti práugeṇa haiṣòktʰenā́vyatʰāyai pr̥tʰivyā́ṃ stabdʰā́ br̥hatsā́ma prátiṣṭʰityā antárikṣa íti br̥hatā́ haiṣā sā́mnā prátiṣṭʰitāntárikṣa ŕ̥ṣayastvā pratʰamajā́ deveṣvíti tásyokto bándʰuḥ.  
átʰa paścā́t.  
samrā́ḍasi pratī́cī digíti samrā́ḍḍʰa nā́maiṣā́ pratī́ci dígādityā́ste devā ádʰipataya ítyādityā́ haitásyai diśó devā ádʰipatayo váruṇo hetīnā́m pratidʰartéti váruṇo haivā́tra hetīnā́m pratidʰartā́ saptadaśástvā stómaḥ pr̥tʰivyā́ṃ śrayatvíti saptadaśéna haiṣā stómena pr̥tʰivyā́ṃ śritā́ marutvatī́yamuktʰamávyatʰāyai stabʰnātvíti marutvatīyena haíṣoktʰenāvyatʰāyai pr̥tʰivyā́ṃ stabdʰā́ vairūpaṃ sāmá prátiṣṭʰityā antárikṣa íti vairūpéṇa haiṣā sā́mnā prátiṣṭʰitāntárikṣa ŕ̥ṣayastvā pratʰamajā́ deveṣvíti tásyokto bándʰuḥ.  
átʰottaratáḥ svarā́ḍasyúdīcī digíti svarā́ḍḍʰa nā́maiṣódīcī díṅmarútaste devā ádʰipataya íti marúto haitásyai diśó devā ádʰipatayaḥ sómo hetīnā́m pratidʰartéti sómo haivā́tra hetīnā́m pratidʰartaìkaviṃśástvā stómaḥ pr̥tʰivyā́ṃ śrayatvítyekaviṃśéna haiṣā stómena pr̥tʰivyā́ṃ śritā níṣkevalyamuktʰamávyatʰāyai stabʰnātvíti níṣkevalyena haiṣòktʰenā́vyatʰāyai pr̥tʰivyā́ṃ stabdʰā́ vai rājaṃ sā́ma prátiṣṭʰityā antárikṣa íti vairājéna haiṣā sā́mnā prátiṣṭʰitāntárikṣa ŕ̥ṣayastvā pratʰamajā́ deveṣvíti tásyokto bándʰuḥ.  
átʰa mádʰye.  
ádʰipatnyasi br̥hatī digityádʰipatnī ha nā́maiṣā́ br̥hatī digvíśve te devā ádʰipataya íti víśve haitásyai diśó devā ádʰipatayo bŕ̥haspátirhetīnā́ pratidʰartéti bŕ̥haspátirhaivā́tra hetīnā́m pratidʰartā́ triṇavatrayastriṃśaú tvā stómau pr̥tʰivyā́ṃ śrayatāmíti triṇavatrayastriṃśā́bʰyāṃ haiṣā stómābʰyām pr̥tʰivyā́ṃ śritā́ vaiśvadevāgnimāruté uktʰe ávyatʰāyai stabʰnītāmíti vaiśvadevāgnimārutā́bʰyāṃ haiṣòktʰā́bʰyāmávyatʰāyai pr̥tʰivyā́ṃ stabdʰā́ śākvararaivate sā́manī prátiṣṭʰityā antárikṣa íti śākvararaivatā́bʰyāṃ haiṣā sā́mabʰyām prátiṣṭʰitāntárikṣa ŕ̥ṣayastvā pratʰamajā́ deveṣvíti tásyokto bándʰuḥ.  
etā́vānvai sárvo yajñáḥ.  
yajñá u devā́nāmātmā́ yajñámeva táddevā́ ātmā́naṃ kr̥tvaìtásminnā́ke svargé lokè 'sīdaṃstátʰaivaìtadyájamāno yajñámevā̀tmā́naṃ kr̥tvaìtasminnā́ke svargé loké sīdati.  
átʰa páñcacūḍā úpadadʰāti.  
yajño vaí nākasádo yajñá u eva páñcacūḍāstadyá imé catvā́ra r̥tvíjo gr̥hapatipañcamāsté nākasádo hótrāḥ páñcacūḍā átiriktaṃ vai tadyaddʰótrā yádu vā átiriktaṃ cū́ḍaḥ sa tadyatpañcā́tiriktā tásmātpáñcacūḍāḥ.  
yádvevá nākasatpañcacūḍā́ upadádʰāti.  
ātmā vaí nākasádo mitʰunam páñcacūḍā ardʰámu haitádātmáno yánmitʰunaṃ yadā vai sahá mitʰunenā́tʰa sarvó 'tʰa kr̥tsnáḥ kr̥tsnátāyai.  
yádvevá nākasatpañcacūḍā upadádʰāti.  
ātmā vaí nākasádaḥ prajā páñcacūḍā átiriktaṃ vai tádātmáno yátprajā yádu vā átiriktaṃ cū́ḍaḥ sa tadyatpañcā́tiriktāstásmātpáñcacūḍāḥ.  
yádvevá nākasatpañcacūḍā́ upadádʰāti.  
díśo vaí nākasádo díśa u eva páñcacūḍāstadyā́ amúṣmādādityā́darvā́cyaḥ páñca díśastā́ nākasádo yāḥ párācyastāḥ páñcacūḍā átiriktā vai tā díśo yā́ amúṣmādādityātpárācyo yádu vā átiriktaṃ cū́ḍaḥ sa tadyatpañcā́tiriktāstásmātpáñcacūḍāḥ.  
yádveva páñcacūḍā upadádʰāti.  
etadvaí devā́ abibʰayuryadvaí na imā́ṃlokā́nupáriṣṭādrákṣāṃsi nāṣṭrā ná hanyuríti tá etā́neṣāṃ lokā́nāmupáriṣṭādgoptŕ̥̄nakurvata yá eté hetáyaśca práhetayaśca tátʰaivaìtadyájamāna etā́neṣāṃ lokā́nāmupáriṣṭādgoptŕ̥̄nkurute yá eté hetáyaśca práhetayaśca.  
sá purástādúpadadʰāti.  
ayám puro hárikeśa ítyagnirvaí purastadyattamā́ha pura íti prā́ñcaṃ hyágnímuddʰáranti prā́ñcamupacárantyátʰa yaddʰárikeśa ityā́ha háririva hyágniḥ sū́ryaraśmiríti sū́ryasyeva hyágné raśmáyastásya ratʰagr̥tsáśca rátʰaujāśca senānīgrāmaṇyā̀víti vā́santikau tā́vr̥tū́ puñjikastʰalā́ ca kratustʰalā́ cāpsarásāvíti díkcopadiśā céti ha smāha mā́hittʰiḥ sénā ca tu te sámitiśca daṅkṣṇávaḥ paśávo hetiḥ paúruṣeyo vadʰaḥ práhetiríti yadvai sénāyāṃ ca sámitau ca'rtīyánte daṅkṣṇávaḥ paśávo hetiḥ paúruṣeyo vadʰaḥ práhetiríti yádanyò 'nyaṃ gʰnánti sa paúruṣeyo vadʰaḥ prahetistébʰyo námo astvíti tébʰya eva námaskaroti téno mr̥ḍayantvíti tá evā̀smai mr̥ḍayanti te yáṃ dviṣmo yáśca no dvéṣṭi támeṣāṃ jámbʰe dadʰma íti yámeva dvéṣṭi yáścainaṃ dvéṣṭi támeṣāṃ jámbʰe dadʰātyamúmeṣāṃ jámbʰe dadʰāmī́ti ha brūyādyáṃ dviṣyāttató 'ha tásminna púnarastyápi tannā́driyeta svayaṃnirdiṣṭo hyèva sa yámevaṃviddvéṣṭi.  
átʰa dakṣiṇatáḥ.  
ayáṃ dakṣiṇā́ viśvákarmétyayaṃ vaí vāyúrviśvákarmā yò 'yam pávata eṣa hī̀daṃ sárvaṃ karóti tadyattamā́ha dakṣiṇéti tásmādeṣá dakṣiṇaìva bʰū́yiṣṭʰaṃ vāti tásya ratʰasvanáśca rátʰecitraśca senānīgrāmaṇyā̀víti graíṣmau tā́vr̥tū́ menakā́ ca sahajanyā́ cāpsarásāvíti díkcopadiśā céti ha smāha mā́hittʰirime tu te dyā́vāpr̥tʰivī́ yātudʰā́nā hetī rákṣāṃsi práhetiríti yātudʰā́nā haivā́tra heti: rákṣāṃsi práhetistébʰyo námo astvíti tásyokto bándʰuḥ.  
átʰa paścā́t.  
ayám paścā́dviśvávyacā ítyasau vā́ ādityo viśvávyacā yadā hyèvaìṣá udetyátʰedaṃ sarváṃ vyáco bʰavati tadyattamā́ha paścādíti tásmādetám pratyáñcameva yántam paśyanti tásya rátʰaprotaścā́samaratʰaśca senānīgrāmaṇyā̀víti vā́rṣikau tā́vr̥tū́ pramlócantī cānumlócantī cāpsarásāvíti díkcopadiśā céti ha smāha mā́hittʰirahorātre tu te te hi prá ca mlócató 'nu ca mlocato vyāgʰrā́ hetíḥ sarpāḥ práhetiríti vyāgʰrā́ haivā́tra hetíḥ sarpāḥ práhetistébʰyo námo astvítitásyokto bándʰuḥ.  
átʰottaratáḥ.  
ayámuttarā́tsaṃyádvasuríti yajño vā́ uttarāttadyattamā́hottarādítyuttaratáupacāro hi yajñó 'tʰa yátsaṃyádvasurityā́ha yajñaṃ hí saṃyantī́tīdaṃ vasvíti tásya tā́rkṣyaścā́riṣṭanemiśca senānīgrāmaṇyā̀víti śāradau tā́vr̥tū́viśvā́cī ca gʰr̥tā́cī cāpsarásāvíti díkcopadiśā céti ha s māha mā́hittʰirvédiśca tu te srúkca védirevá viśvā́cī srúggʰr̥tācyā́po hetirvā́taḥ práhetirityā́po haivā́tra hetirvā́taḥ práhetirato hyèvòṣṇo vātyátaḥ śītastébʰyo námo astvíti tásyokto bándʰuḥ.  
átʰa mádʰye.  
ayámupáryarvā́gvasuríti parjanyo vā́ upári tadyattamā́hoparī́tyupári hi parjanyó 'tʰa yádarvā́gvasurityāhā́to hyárvāgvásu vŕ̥ṣṭiránnam prajā́bʰyaḥ pradīyáte tásya senajícca suṣéṇaśca senānīgrāmaṇyā̀víti haímantikau tā́vr̥tū́ urváśī ca pūrvácittiścāpsarásāvíti díkcopadiśā céti ha smāha mā́hittʰirā́hutiśca tu te dákṣiṇā cāvaspʰū́rjanhetírvidyutpráhetirítyavaspʰū́rjanhaivā́tra hetírvidyutpráhetistébʰyo námo astvíti tásyokto bándʰuḥ.  
ete vai té hetáyaśca práhetaśca.  
yāṃstáddevā́ eṣā́ṃ lokā́nāmupáriṣṭādgoptŕ̥̄nákurvatā́tʰa yāstā́ḥ prajā́ ete té senānīgrāmaṇyó 'tʰa yattánmitʰunámetāstā́ apsarásaḥ sárva eva táddevā́ḥ kr̥tsnā́ bʰūtvā́ sahá prajáyā sahá mitʰunénaitásminnā́ke svargé lokè 'sīdaṃstátʰaivaìtadyájamānaḥ sarvá evá kr̥tsnó bʰūtvā́ sahá prajáyā sahá mitʰunénaitásminnā́ke svargé loké sīdati.  
tā vā́ etā́ḥ.  
daśéṣṭakā úpadadʰāti dáśākṣarā virā́ḍvirā́ḍeṣā cítistā́ u vai páñcaiva dvé-dve hyùpadádʰāti tā́ haitā́ agnérāśiṣastā́ uttamāyāṃ cítā úpadadʰātyanta eṣò 'gneryáduttamā cítirantatastádagnérāśíṣo nírāha páñca bʰavanti páñca hí yajñá āśiṣó 'tʰaine antarā púrīṣaṃ nívapatyagnī́ haitau yádete íṣṭake nédimā́vagnī́ saṃśócāta ityátʰo ánnaṃ vai púrīṣamánnenaivā̀bʰyāmetátsaṃjñā́ṃ karoti.  
atʰā́to 'nvāvr̥tám.  
purástādupadʰā́ya dakṣiṇatáḥ paścā́duttarato mádʰya úpadadʰātyatʰóttarāḥ purástādevā́gra upadʰā́ya dakṣiṇatá uttarato mádʰye paścādúpadadʰātyavástātprapadano ha svargó loká etadvaí devā́ imā́ṃlokā́ntsarvátaḥ samapidʰā́yāvástātsvargáṃ lokam prā́padyanta tátʰaivaìtadyájamāna imā́ṃlokāntsarvátaḥ samapidʰā́yāvástātsvargáṃ lokam prápadyate.  
cʰandasyā̀ úpadadʰāti.  
átraiṣa sárvo 'gniḥ sáṃskr̥taḥ sá eṣó 'tra śríyamaicʰannò haiṣó 'taḥ purā tásmā álamāsa yacʰríyamádʰārayiṣyattásmādidamápyetárhyāhurna vā́ eṣó 'laṃ śriyai dʰā́raṇāya rājyā́ya vā grā́maṇītʰyāya véti tásmai devā́ etāṃ śríyam prā́yacʰannetā́ścʰandasyā̀ḥ paśávo cʰándāṃsyánnam paśavó 'nnamu śrī́ḥ.  
tricānyupadadʰāti.  
trivr̥dvaí paśúḥ pitā́ mātā́ putró 'tʰo gárbʰa úlbaṃ jarāyuátʰo trivr̥dvā ánnaṃ kr̥ṣirvŕ̥ṣṭirvī́jamékaivā́ticʰandā bʰavatyékā hyèva sā sárvāṇi cʰándāṃsyáti sā yā sā śrī́rmahattáduktʰaṃ tadyattánmahaduktʰámetāstā́ścʰandasyā̀ḥ.  
tásya śíro gāyatryáḥ.  
ātmā́ triṣṭubʰó 'nūkaṃ jágatyaḥ pakṣaú paṅktayó 'tʰaitā́sāṃ kakúbʰāṃ catvā́ri catvāryakṣárāṇyādāyāticʰandasyúpadadʰāti sā sā́ticʰandā eva bʰávati gāyatryá ítarāḥ sámpadyante saìvá gāyatryaśītiryā́ br̥hatyáḥ sā bā́rhatī yā́ uṣṇíhaḥ saúṣṇihyátʰa yadváśo yádardʰarcau yádaindrāgnaṃ yádāvápanaṃ tadáticʰandā átʰa yánnado yatsū́dadohā yátpadanuṣaṅgā yatkiṃcā́trānuṣṭupkarmī́ṇaṃ tádanuṣṭúbʰaḥ.  
pratiṣṭʰā dvípadāḥ.  
etā́vadvaí maháduktʰám maháduktʰaṃ śrīḥ sárvāmevā̀smā etā́ṃ devāḥ prā́yacʰaṃstátʰaivā̀smā ayámetāṃ sárvāṃ śríyam práyacʰati.  
yádvevá cʰandasyā̀ úpadadʰāti.  
etadvaí devā́ etaṃ nā́kaṃ svargáṃ lokámapaśyannetā stómabʰāgāstásminnaviśaṃstéṣāṃ viśatām prajā́patiruttamò 'viśatsa yaḥ sá prajā́patiretāstā́ścʰandasyā̀ḥ.  
tásya śíro gāyatryáḥ.  
tā yádgāyatryò bʰávanti gāyatraṃ hiśírastisró bʰavanti trivr̥ddʰi śíraḥ pūrvārdʰa úpadadʰāti purástāddʰī̀daṃ śíraḥ.  
úrastriṣṭúbʰaḥ.  
tā́ retaḥsícorvélayópadadʰāti pr̥ṣṭáyo vaí retaḥsícā úro vai práti pr̥ṣṭáyaḥ.  
śróṇī jágatyaḥ.  
sa yā́vati purástātsvayamātr̥ṇā́yai triṣṭúbʰa upadádʰāti tā́vati paścājjágatīryo vā́ ayam mádʰye prāṇastádeṣā́ svayamātr̥ṇā yā́vatyu vā́ etásmātprāṇā́tpurástādúrastā́vati paścācʰróṇī.  
saktʰyā̀vanuṣṭúbʰaḥ.  
tā ánantarhitā jágatībʰya úpadadʰātyánantarhite tacʰróṇibʰyaṃ saktʰyò dadʰāti.  
párśavo br̥hatyáḥ.  
kī́kasāḥ kakúbʰaḥ só 'ntareṇa triṣṭúbʰaśca kakúbʰaśca br̥hatīrúpadadʰāti tásmādimā́ ubʰayátra párśavo baddʰāḥ kī́kasāsu ca jatrúṣu ca.  
grīvā́ uṣṇíhaḥ.  
tā ánantarhitā gāyatrī́bʰya úpadadʰātyánantarhitāstácʰīrṣṇó grīvā́ dadʰāti.  
pakṣaú paṅktáyaḥ.  
tā yátpaṅktáyo bʰávanti pā́ṅktau hí pakṣaú pārśvata úpadadʰāti pārśvato hī̀maú pakṣau yadvárṣīyaścʰándastáddakṣiṇata úpadadʰāti dákṣiṇaṃ tadárdʰam paśórvīryávattaraṃ karoti tásmāddákṣiṇó 'rdʰaḥ paśóvīryávattaraḥ.  
udáramáticʰandāḥ.  
paśávo vai cʰándāṃsyánnam paśáva udáraṃ vā ánnamattyudaráṃ hi vā ánnamátti tásmādyadòdáramánnam prāpnotyátʰa tájjagdʰáṃ yātayāmarūpam bʰavati tadyádeṣā́ paśūṃścʰándāṃsyátti tásmādátticʰandā átticʰandā ha vai tāmáticʰandā ityā́cakṣate paró 'kṣam paró 'kṣakāmā hi devā́ḥ.  
yóniḥ púrīṣavatī.  
te sáṃsor̥ṣṭe úpadadʰāti sáṃspr̥ṣṭe hyùdáraṃ ca yóniśca púrīśasaṃhite bʰavato māṃsaṃ vai púrīṣam māṃséna vā́ udáraṃ ca yóniśca sáṃhite pūrvā́ticʰandā bʰávatyáparā púrīṣavatyúttaraṃ hyùdáramádʰarā yóniḥ.  
te prā́cyā úpadadʰāti.  
prāṅ hyèṣò 'gníścīyaté 'tʰo prāgvai prā́ca udáram prā́cī yónirbahistomabʰāgaṃ hŕ̥dayaṃ vai stómabʰāgā hŕ̥dayamu vā́ uttamátʰodáramátʰa yóniḥ.  
té dakṣiṇatáḥ svayamātr̥ṇā́yā úpadadʰāti.  
átʰa pratʰamā́yāṃ cítā uttararáḥ svayamātr̥ṇā́yā udáraṃ ca yóniṃ cópadadʰāti yo vā́ ayam mádʰye prāṇastádeṣā́ svayamātr̥ṇaìtásya tátprāṇásyobʰayáta udáraṃ ca yóniṃ ca dadʰāti tásmādetásya prāṇásyobʰayáta udáraṃ ca yóniśca.  
pratiṣṭʰā dvípadāḥ.  
tā yaddvípadā bʰávanti dvandvaṃ hí pratiṣṭʰā́ tisró bʰavanti trivr̥ddʰí pratiṣṭʰā́ paścādúpadadʰāti paścādʰī̀yám pratiṣṭʰā.  
sò 'syaiṣa súkr̥ta ātmā́.  
tadyásya haitámevaṃ súkr̥tamātmā́naṃ kurvántyetaṃ ha sa súkr̥tamātmā́namabʰisámbʰavatyátʰa yásya haitamáto 'nyátʰā kurvánti dúṣkr̥taṃ ha tásyātmā́naṃ kurvanti sá ha sa dúṣkr̥tamevā̀tmā́namabʰisámbʰavati.  
tádeté sāmanidʰané abʰyùkte.  
arkó devā́nām parame vyòmannarkásya devā́ḥ parame vyòmannítyetadvaí devā́nāṃ viśatā́m prajā́patiruttamò 'viśattásmādāhārkó devā́nām parame vyòmannityátʰa yadā́hārkásya devā́ḥ parame vyòmannítyayaṃ vā́ agnírarkastásyaitáduttamā́yāṃ cítau sárve devā́ viṣṭāstásmādāhārkásya devā́ḥ parame vyòmanníti.  
gā́rhapatyamúpadadʰāti.  
etadvaí devāḥ prā́pya rāddʰvèvāmanyantá te 'bruvankénedámarātsméti gā́rhapatyenaivétyavruvangā́rhapatyaṃ vaí citvā́ samārúhya pratʰamāṃ cítimapaśyāma pratʰamā́yai dvitī́yāṃ dvitī́yāyai tr̥tī́yāṃ tr̥tī́yāyai caturtʰī́ṃ caturtʰyaí pañcamī́m pañcamyā́ idámiti.  
ta 'bruvan.  
úpa tájjānīta yátʰeyámasmā́sveva rā́ddʰirásadíti tè 'bruvaṃścetáyadʰvamíti cítimicʰatéti vāva tádabruvaṃstadicʰata yátʰeyámasmā́sveva rā́ddʰirásadíti.  
té cetáyamānāḥ.  
etádapaśyannihèmámāhr̥tyópadadʰāmahā íti támihā̀hr̥tyópādadʰata tásminvyávadanta vásavaḥ purástādrudrā́ dakṣiṇatá ādityā́ḥ paścā́nmarúta uttarato víśve devā́ upáriṣṭādihópadadʰāmehópadadʰāméti.  
te 'bruvan.  
mádʰya evópadadʰāmahai sá no mádʰya úpahitaḥ sárveṣām bʰaviṣyatī́ti taṃ mádʰya úpādadʰata tádetāṃ rā́ddʰimātmánnadadʰata madʰyató madʰyatá evaìtádetāṃ rā́ddʰimātmánnadadʰata tátʰaivaìtadyájamāno yadgā́rhapatyamupadádʰātyetā́mevaìtadrā́ddʰimātmándʰatte madʰyató madʰyatá evaìtádetāṃ rā́ddʰimātmándʰatte.  
yádveva gā́rhapatyamupadádʰāti.  
ánnaṃ vai gā́rhapatyo 'ttā̀yámagníścitò 'ttrá evaìtadánnamápidadʰāti madʰyató madʰyatá evā̀sminnetadánnaṃ dadʰāti.  
yádveva gā́rhapatyamupadádʰāti.  
védirvaí devalokó 'tʰa vā́ eṣá bahirvedí citó bʰavati taṃ yádihā̀hŕ̥tyopadádʰāti tádenaṃ védau devaloke prátiṣṭʰāpayati.  
yádveva gā́rhapatyamupadádʰāti.  
yónirvaí puṣkaraparṇamátʰa vā́ eṣá bahiryoní citó bʰavati bahirdʰò vā́ etadyóneragnikarma yátpurā́ puṣkaraparṇāttaṃ yádihā̀hr̥tyòpadádʰāti tádenaṃ yónau puṣkaraparṇe prátiṣṭʰāpayati tátʰo haiṣó 'bahirdʰā bʰavatyaṣṭāvíṣṭakā úpadadʰāti tásyokto bándʰustaṃ vā́ etaíreva yájurbʰiretáyāvŕ̥tā cinoti yo hyèvā̀sau sá evā̀yaṃ támevaìtádāhŕ̥tyehópadadʰāti.  
átʰa punaścitimúpadadʰāti.  
etadvaí devā gā́rhapatyaṃ citvā tásminrāddʰiṃ nā̀paśyanyónirvai gā́rhapatyā cítireṣò vai yóne rā́ddʰiryadrétaḥ prájātístásyāmetásyāṃ yónau retaḥ prájātiṃ nā̀paśyan.  
te 'bruvan.  
úpa tájjānīta yátʰāsyāṃ yónau rétaḥ prájātiṃ dádʰāméti tè 'bruvaṃścetáyadʰvamíti cítimicʰatéti vāva tádabruvaṃstádicʰata yátʰāsyāṃ yónau rétaḥ prájātiṃ dadʰāméti.  
té cetayamānāḥ.  
etā́m punaścitímapaśyaṃstāmúpādadʰata tádetásyāṃ yónau rétaḥ prájātimadadʰurmadʰyató madʰyatá evaitádetásyāṃ yónau rétaḥ prájātimadadʰustátʰaivaìtadyájamāno yátpunaścitímupadádʰātyetásyāmevaìtadyónau rétaḥ prájātiṃ dadʰāti madʰyató madʰyatá evaìtádetásyāṃ yónau rétaḥ prájātiṃ dadʰāti.  
tāṃ haíke jagʰanārdʰa úpadadʰati.  
jagʰanārdʰādvai rétaḥ sicyate pucʰasaṃdʰau púcʰādvai rétaḥ sicyata íti na tátʰā kuryādbahirdʰā́ ha te yóne rétaḥ prájātiṃ dadʰati ye tátʰā kurvánti mádʰya evópadadʰyāttátsamprati yónau rétaḥ prájātiṃ dadʰāti.  
aṣṭāvíṣṭakā úpadadʰāti.  
aṣṭā́kṣarā gāyatrī́ gāyatrò 'gniryā́vānagniryā́vatyasya mā́trā tā́vataivaìnametadréto bʰūtáṃ siñcati páñca kŕ̥tvaḥ sādayati páñcacitiko 'gniḥ páñca 'rtávaḥ saṃvatsaráḥ saṃvatsarò 'gniryā̀vānagniryā́vatyasya mā́trā tā́vataivaìnametadréto bʰūtáṃ siñcatyaṣṭāvíṣṭakāḥ páñca kŕ̥tvaḥ sādayati tattrayodaśa tráyodaśa mā́sāḥ saṃvatsarastráyodaśāgnéścitipurīṣā́ṇi yā́vānagniryā́vatyasya mā́trā tā́vattádbʰavati.  
yádvevá punaścitímupadádʰāti.  
etadvā́ etadáyatʰāyatʰaṃ karóti yádāhavanī́yādgā́rhapatyamúttaraṃ cinóti tadyátpunaścitímupadádʰāti yá evā̀yámagniścitastámevaìtádāhŕ̥tyāsyòpáriṣṭātpúnaścinoti tadyáccitaṃ sántam púnaścinóti tásmātpunaścitíḥ.  
taddʰaíke.  
jagʰanārdʰe gā́rhapatyamupadádʰati pūrvārdʰé punaścitímāhavanī́yaśca vā́ etau gā́rhapatyaścaivaṃ vā́ etā́vagnī íti na tátʰā kuryādayaṃ vaí loko gā́rhapatyo dyaúrāhavanī́ya úttaro vā́ asā́vasyai tásmādenāmúttarāmevópadadʰyāt.  
yádveva gā́rhapatyaṃ ca punaścitíṃ copadádʰāti.  
védiśca haité agnéruttaravediścā́tʰa ye amū pū́rve nivápatyadʰvarásya te átʰa haité agnestadyádeté upadʰā́yāgníṃ nidádʰāti védau caivaìnametáduttaravedaú ca prátiṣṭʰāpayati.  
yádvevá punaścitímupadádʰāti.  
punaryajñó haiṣa úttarā haiṣā́ devayajyā́ punaryajñámevaìtadúpadʰatta úttarāmevá devayajyāmúpa hainam punaryajñó namati.  
yádvevá punaścitímupadádʰāti.  
yaṃ vai tám prāṇā ŕ̥ṣayó 'gre 'gníṃ samáskurvantsá eṣa támevaìtatpúnaścinoti tadyáccitaṃ sántam púnaścinóti tásmādvevá punaścitíḥ.  
yéna ŕ̥ṣayastápasā sattramā́yanníti.  
amū́netadŕ̥ṣīnāhéndʰānā agniṃ svárābʰáranta itī́ndʰānā agníṃ svargáṃ lokámāháranta ítyetattásminnahaṃ nídadʰe nā́ke agnimíti svargo vaí loko nā́ko yámāhurmánava stīrṇábarhiṣamíti yé vidvā́ṃsaste mánava stīrṇábarhiṣamíti sarvadā́ haiva sá stīrṇábarhiḥ.  
tam pátnībʰiránugacʰema devāḥ.  
putrairbʰrā́tr̥bʰirutá vā híraṇyairítyeténainaṃ sárveṇā́nugacʰemétyetannā́kaṃ gr̥bʰṇānā́ḥ sukr̥tásya loka íti svargo vaí loko nā́kaḥ svargáṃ lokáṃ gr̥hṇānā́ḥ sukr̥tásya loka ítyetáttr̥tī́ye pr̥ṣṭʰe ádʰi rocané diva ítyetáddʰa tr̥tī́yam pr̥ṣṭʰáṃ rocanáṃ divo yátraiṣá etattápati.  
ā́ vāco mádʰyamaruhadbʰuraṇyuríti.  
etáddʰa vāco madʰyaṃ yátraiṣá etáccīyáte bʰuraṇyuríti bʰartaítyetádayámagniḥ sátpatiścékitāna ítyayámagníḥ satām prátiścetáyamāna ítyetátpr̥ṣṭʰé pr̥tʰivyā níhito dávidyutadíti pr̥ṣṭʰé pr̥tʰivyā níhito dī́pyamāna ítyetádadʰaspadáṃ kr̥ṇutāṃ yé pr̥tanyáva ítyadʰaspadáṃ kurutāṃ sárvānpāpmána ítyetát.  
ayámagnírvīrátamo vayodʰā íti.  
ayámagnírvīryávattamo vayodʰā ítyetátsahasríyo dyotatāmáprayucʰanníti sahasríyo dīpyatāmápramatta ítyetádvibʰrā́jamānaḥ sarirásya mádʰya ítīme vaí lokā́ḥ sariraṃ dī́pyamāna eṣú lokeṣvítyetadúpa prátyāhi divyā́ni dʰāmetyúpa práyāhi svargáṃ lokamítyetát.  
samprácyavadʰvamúpa sampráyātéti.  
amū́netadŕ̥ṣīnāha sámenam prácyavadʰvamúpa cainaṃ sampráyātetyágne patʰó devayā́nānkr̥ṇudʰvamíti yátʰaiva yájustátʰā bándʰuḥ púnaḥ kr̥ṇvānā́ pitárā yúvānéti vā́kca vai mánaśca pitárā yúvānā vā́kca mánaścaitā́vagnī́ anvā́tāṃsīttváyi tántumetamíti yò 'sāvŕ̥ṣibʰistántustatastámetádāha.  
údbudʰyasvāgne prátijāgr̥hi tvamíti.  
ímametádagnímāhóccainam búdʰyasva práti cainaṃ jāgr̥hī́tīṣṭāpūrte sáṃsr̥jetʰāmayaṃ céti yátʰaiva yájustátʰā bándʰurasmíntsadʰástʰe adʰyúttarasminníti dyaurvā úttaraṃ sadʰástʰaṃ víśve devā yájamānaśca sīdatéti tadvíśvairdevaíḥ saha yájamānaṃ sādayati.  
yéna váhasi sahásram.  
yénāgne sarvavedasamítyetáddʰāsya prátijñātatamaṃ dʰā́ma yéna sahásraṃ váhati yéna sarvavedasaṃ ténemáṃ yajñáṃ no naya svárdevéṣu gántava íti téna na imáṃ yajñáṃ naya svargáṃ lokáṃ devéṣu gántava ítyetádayáṃ te yónirr̥tvíya íti tásyokto bándʰuraṣṭāvíṣṭakā úpadadʰāti tásyo evòktáḥ.  
