
r̥tavyā̀ úpadadʰāti.  
r̥táva ete yádr̥tavyā̀ r̥tū́nevaìtadúpadadʰāti tádetatsárvaṃ yádr̥tavyā̀ḥ saṃvatsaro vā́ r̥tavyā̀ḥ saṃvatsará idaṃ sárvamidámevaìtatsárvamúpadadʰātyátʰo prajánanametátsaṃvatsaro vā́ r̥tavyā̀ḥ saṃvatsaráḥ prajánanam prajánanamevaìtadúpadadʰāti.  
yádvevá 'rtavyā̀ upadádʰāti.  
kṣatra vā́ r̥tavyā̀ víśa imā ítarā íṣṭakāḥ kṣatraṃ tádviśyáttā́raṃ dadʰāti tāḥ sárvāsu cítiṣū́padadʰāti sárvasyāṃ tádviśí kṣatrámattā́raṃ dadʰāti.  
yádvevá 'rtavyā̀ upadádʰāti.  
saṃvatsará eṣò 'gniḥ sá r̥tavyā̀bʰiḥ sáṃhitaḥ saṃvatsarámevaìtádr̥túbʰiḥ sáṃtanoti sáṃdadʰāti tā vai nā́nāprabʰr̥tayaḥ samānódarkā r̥távo vā́ asr̥jyanta té sr̥ṣṭā nā́naivā̀san.  
tè 'bruvan.  
na vā́ ittʰaṃ sántaḥ śakṣyāmaḥ prájanayituṃ rūpaíḥ samā́yāméti ta ékaikamr̥túṃ rūpaíḥ samā́yaṃstásmādékaikasminnr̥tau sárveṣāmr̥tū́nāṃ rūpaṃ tā yannā́nāprabʰr̥tayo nā́nā hyásr̥jyantā́tʰa yátsamānódarkā rūpairhí samā́yan.  
sa úpadadʰāti.  
tápaśca tapasyáśca śaiśirā́vr̥tū íti nā́manī enayorete nā́mabʰyāmevaìne etadúpadadʰātyasau vā́ ādityastápastásmādetā́vr̥tū ánantarhitau tadyádetásmādetā́vr̥tū ánantarhitau tásmādetau tápaśca tapasyáśca.  
agnerantaḥśleṣò 'sī́ti.  
saṃvatsará eṣò 'gniḥ sá r̥tavyā̀bʰiḥ sáṃhitaḥ saṃvatsaramevaitadr̥túbʰiḥ sáṃtanoti sáṃdadʰāti kálpetāṃ dyā́vāpr̥tʰivī́ kalpantāmā́pa óṣadʰaya ítīdámevaìtatsárvamr̥túbʰiḥ kalpayati kálpantāmagnáyaḥ pŕ̥tʰaṅnáma jyaíṣṭʰyāya sávratā ítyagnáyo haite pŕ̥tʰagyádetā íṣṭakāste yátʰānáyorr̥tvorjyaíṣṭʰyāya kálperannevámetádāha yé agnáyaḥ sámanaso 'ntarā dyā́vāpr̥tʰivī́ ime íti yátʰaiva yájustátʰā bándʰuḥ śaiśirā́vr̥tū́ abʰikálpamānā índramiva devā́ abʰisáṃviśantvíti yatʰéndraṃ devā́ abʰisáṃviṣṭā evámimā́vr̥tū jyaíṣṭʰyāyābʰisáṃviśantvítyetaddve íṣṭake bʰavato dvau hi mā́sāvr̥túḥ sakŕ̥tsādayatyékaṃ tádr̥túṃ karoti.  
tadyádete átropadádʰāti.  
saṃvatsará eṣò 'gnírimá u lokā́ḥ saṃvatsarastásya dyaúrevá pañcamī cítirdyaúrasya śíśira r̥tustadyádete átropadádʰāti yádevā̀syaité ātmánastádasminnetatprátidadʰāti tásmādeté atrópadadʰāti.  
yádvevaìte átropadádʰāti.  
prajā́patireṣò 'gníḥ saṃvatsará u prajā́patistásya śíra evá pañcamī cítiḥ śíro 'sya śíśira r̥tustadyádete átropadádʰāti yádevā̀syaite ātmánastádasminnetatprátidadʰāti tásmādete atrópadadʰāti.  
sá purástātsvayamātr̥ṇā́yai ca viśvájyotiṣaśca 'rtavyè úpadadʰāti.  
dyaurvā́ uttamā́ svayamātr̥ṇā̀dityá uttamā́ viśvájyotirarvācī́naṃ táddiváścādityā́cca 'rtū́ndadʰāti tásmādarvācī́namevā́ta r̥tavó 'tʰo prajánanametádarvācī́naṃ táddiváścādityā́śca prajánanaṃ dadʰāti tásmādarvācī́namevā́taḥ prájāyate stʰitáṃ haivā́taḥ párākprajánanaṃ yā́vanto hyèva sanā́gre devāstā́vanto devā́ḥ.  
átʰa pratʰamā́yai svayamātr̥ṇā́yai pratʰamā́yai ca viśvájyotiṣa upáriṣṭādr̥tavyè úpadadʰāti.  
iyaṃ vaí pratʰamā́ svayamātr̥ṇā̀gníḥ pratʰamā́ viśvájyotistádūrdʰvā́nr̥tū́ndadʰāti tásmāditá ūrdʰvā́ r̥tavó 'tʰo prajánanametáditastádūrdʰvám prajánanaṃ dadʰāti tásmāditá ūrdʰvámeva prájāyate.  
tā na vyū̀het.  
nédr̥tūnvyū́hānī́ti yo vaí mriyáta r̥távo ha tásmai vyùhyante tásmādyátraivá pratʰamé upadádʰāti tatsárvā úpadadʰyāt.  
átʰo ime vaí lokā́ r̥tavyā̀ḥ.  
imāṃstállokā́nūrdʰvāṃścítibʰiścinotyátʰo kṣatraṃ vā́ r̥tavyā̀ḥ kṣatraṃ tádūrdʰvaṃ cítibʰiścinotyátʰo saṃvatsaro vā́ r̥tavyā̀ḥ saṃvatsaraṃ tádūrdʰvaṃ cítibʰiścinoti tā nā̀nyáyā yájuṣmatyéṣṭakayopáriṣṭādabʰyúpadadʰyānnétkṣatráṃ viśā̀bʰyupadádʰānī́ti.  
tā́ haitā́ evá saṃyā́nyaḥ.  
etadvaí devā́ r̥tavyā̀bʰirevèmā́ṃlokāntsámayuritáścordʰvā́namútaścārvā́castátʰaivaìtadyájamāna r̥tavyā̀bʰirevèmā́ṃlokāntsáṃyātītáścordʰvā́namútaścārvā́caḥ.  
tádu ha cárakādʰvaryavaḥ.  
anyā́ evá saṃyā́nīrityúpadadʰati na tátʰā kuryādatyahaivá recayantyetā́ u evá saṃyā́nyaḥ.  
átʰa viśvájyotiṣamúpadadʰāti.  
ādityo vā́ uttamā́ viśvájyotirādityo hyèvā̀múṣmiṃloké viśvájyotirādityámevaìtadúpadadʰāti.  
yádvevá viśvájyotiṣamupadádʰāti.  
prajā vaí viśvájyotiḥ prajā hyèva víśvaṃ jyótiḥ prajánanamevaìtadúpadadʰāti.  
sá purástātsvayamātr̥ṇā́yai viśvájyotiṣamúpadadʰāti.  
dyaurvā́ uttamā́ svayamātr̥ṇā̀dítyá uttamā́ viśvájyotirarvācī́naṃ táddivá ādityáṃ dadʰāti tásmādeṣò 'rvācī́namevā́tastapa tyátʰo prajánanametádarvācī́naṃ táddiváḥ prajánanaṃ dadʰāti tásmādarvācī́namevā́taḥ prájāyate.  
átʰa pratʰamā́yai svayamātr̥ṇā́yai.  
upáriṣṭādviśvájyotiṣamúpadadʰātīyaṃ vaí pratʰamā́ svayamātr̥ṇā̀gníḥ pratʰamā́ viśvájyotiritastádūrdʰvámagníṃ dadʰāti tasmāditá ūrdʰvò 'gnírdīpyaté 'tʰo prajánanametáditastádūrdʰvám prájananaṃ dadʰāti tásmāditá ūrdʰvámeva prájāyate.  
átʰa madʰyamā́yai svayamātr̥ṇā́yai.  
upáriṣṭādviśvájyotiṣamúpadadʰātyantárikṣaṃ vaí madʰyamā́ svayamātr̥ṇā́ vāyúrmadʰyamā́ viśvájyotirantárikṣe tádvāyúṃ dadʰāti tásmādayámantárikṣe vāyúḥ.  
tā́nyetā́ni jyótīṃṣi.  
tadyádetā́ evámupadádʰātyetā́nyevaìtajjyótīṃṣi samyáñci dadʰāti tásmāditá ūrdʰvò 'gnirdī́pyate 'rvā́ṅsā́vādityástapatyantárikṣe 'yáṃ tiryáṅ vāyúḥ pavate.  
parameṣṭʰī́ tvā sādayatvíti.  
parameṣṭʰī hyètā́m pañcamīṃ cítimápaśyaddiváspr̥ṣṭʰe jyótiṣmatīmíti divo hyásaú pr̥ṣṭʰe jyótiṣmānādityáḥ.  
víśvasmai prāṇā́yāpānā́ya.  
vyānāyéti prāṇo vaí viśvájyotiḥ sárvasmā u vā́ etásmai prāṇo víśvaṃ jyótiryacʰéti sárvaṃ jyótiryacʰétyetatsū́ryasté 'dʰipatiríti sū́ryamevā̀syā ádʰipatiṃ karoti sādayitvā sū́dadohasā́dʰivadati tásyokto bándʰuḥ.  
tā́ haitā́ evá saṃyā́nyaḥ.  
etadvaí devā́ viśvájyotirbʰirevèmāṃlokāntsámayuritáścordʰvā́namútaścārvā́castátʰaivaìtadyájamāno viśvájyotirbʰirevèmā́ṃlokāntsáṃyātītáścordʰvā́namútuścārvā́caḥ.  
tádu ha cárakādʰvaryavo.  
'nyā́ evá saṃyā́nīrityúpadadʰati na tátʰā kuryādatyáhaivá recayantyetā́ u evá saṃyā́nyaḥ.  
átʰa lokampr̥ṇāmúpadadʰāti.  
asau vā́ ādityó lokampr̥ṇaìṣa hī̀mā́ṃlokā́npūráyatyamúmevaìtádādityamúpadadʰāti tāṃ sárvāsu cítiṣū́padadʰātīme vaí lokā́ etāścítayo 'muṃ tádādityámeṣú lokéṣu dadʰāti tásmādeṣa sárvebʰya evaìbʰyó lokébʰyastapati.  
yádvevá lokampr̥ṇā́mupadádʰāti.  
kṣatraṃ vaí lokampr̥ṇā víśa imā ítarā íṣṭakāḥ kṣatraṃ tádviśyáttā́raṃ dadʰāti tāṃ sárvāsu cítiṣū́padadʰāti sárvasyāṃ tádviśí kṣatrámattā́raṃ dadʰāti.  
saiṣaíkaivá bʰavati.  
ekastʰaṃ tátkṣatrámekastʰāṃ śríyaṃ karotyátʰa yā́ dvitī́yā mitʰunaṃ tádardʰámu haitádātmáno yánmitʰunáṃ yadā vaí sahá mitʰunenā́tʰa sarvó 'tʰa kr̥tsnáḥ kr̥tsnátāyā ékena yájuṣā bahvīríṣṭakā úpadadʰāti kṣatraṃ tádvīryeṇātyā́dadʰāti kṣatráṃ viśó vīryávattaraṃ karotyatʰétarāḥ pŕ̥tʰaṅnā́nā yájurbʰirúpadadʰāti viśaṃ tátkṣatrā́davīryátarāṃ karoti pr̥tʰagvādínīṃ nā́nācetasam.  
sa vā́ asyā́ṃ sraktyā́m pratʰame úpadadʰāti.  
amuṃ tádādityámetásyāṃ diśí padʰātyátʰetastásmādáto 'nuparyaityátʰetastásmādáto 'nuparyaityátʰetastásmādáto 'nuparyaityatʰā́tastásmādato 'nuparyaíti.  
sa yadyátraivá pratʰamé upadádʰāti.  
táduttamé anūpadadʰyā́tsakŕ̥ddʰaivā̀sā́vādityá imā́ṃlokā́nparyétya nā̀tiprácyavetātihŕ̥tya pū́rve uttamé anū́padadʰātyamuṃ tádādityámimā́ṃlokā́natiprácyāvayati tásmādasā́vādityá imā́ṃlokānásaṃstʰito dákṣiṇāvr̥tpúnaḥ punaranuparyaíti.  
lokám pr̥ṇa cʰidrám pr̥ṇéti.  
lokáṃ ca pūráya cʰidráṃ ca pūrayétyetadátʰo sīda dʰruvā tvamityátʰo sīda stʰirā tvam prátiṣṭʰitétyetádindrāgnī́ tvā bŕ̥haspátirasminyónāvasīṣadannítīndrāgnī́ ca tvā bŕ̥haspátiścāsminyónau prátyatiṣṭʰipannítyetádanuṣṭúbʰā vāgvā́ anuṣṭubvāgíndra índro lokampr̥ṇā ná sādayatyásanno hyèṣa sū́dadohasā́ vadati prāṇo vai sū́dadohāḥ prā́ṇenaivaìnametatsáṃtanoti saṃdadʰāti.  
tádāhuḥ.  
katʰámeṣā́ lokampr̥ṇā́yātayāmnī bʰavatī́tyasau vā́ ādityó lokampr̥ṇā́yātayāmā vā́ eṣó 'tʰo vāgvaí lokampr̥ṇā́yātayāmnyu vai vā́k.  
sa vai yájuṣmatīrupadʰā́ya.  
lokampr̥ṇáyā prácʰādayatyánnaṃ vai yájuṣmatya íṣṭakā ātmā́ lokampr̥ṇā́nnaṃ tádātmánā páridadʰāti tásmādánnamātmánā parihitamātmaìvá bʰavati.  
sa vā́ ātmánnevá.  
yájuṣmatīrupadádʰāti ná pakṣapucʰéṣvātmaṃstadánnaṃ dadʰāti yádu vā́ ātmannánnaṃ dʰīyáte tádātmā́namávati tátpakṣapucʰānyátʰa yátpakṣapucʰéṣu naìva tádātmā́namávati ná pakṣapucʰā́ni.  
ubʰáyīryájuṣmatīśca lokampr̥ṇā́ścātmannúpadadʰāti.  
tásmādayámātmā dvíguṇo bahulátara iva lokampr̥ṇā́ evá pakṣapucʰéṣu tásmātpakṣapucʰā́ni tánīyāṃsīvānū́cīśca tiráścītmannúpadadʰātyástʰīni vā íṣṭakāstásmādimā́nyanváñci ca tiryáñci cātmannástʰīni párācīrevá pakṣapucʰéṣu na hi kíṃ caná pakṣapucʰéṣu tiryagastʰyásti táddʰaitádevá citásya cā́citasya ca vijñā́namevámevá citá itaratʰā́citaḥ.  
sa vaí svayamātr̥ṇā́ṃ lokampr̥ṇáyā prácʰādayati.  
prāṇo vaí svayamātr̥ṇā̀dityó lokampr̥ṇā́ prāṇaṃ tádādityéna sáminddʰe tásmādayámuṣṇáḥ prāṇastáyā sárvamātmā́nam prácʰādayati sárvaṃ tádātmā́namādityéna sáminddʰe tásmādayaṃ sárva evā̀tmòṣṇastáddʰaitádevá jīviṣyatáśca mariṣyatáśca vijñā́namuṣṇá evá jīviṣyáñcʰītó mariṣyán.  
sa yásyāṃ sraktyā́m pratʰamé upadádʰāti.  
táto daśábʰirdaśabʰiḥ saṃcʰādáyannetyā́ svayamātr̥ṇā́yai sa ténaivá dakṣiṇāvŕ̥jjagʰánena svayamātr̥ṇā́ṃ saṃcʰādáyannetyā̀nūkyā̀yā átʰa púnarétya támavadʰiṃ sáṃcʰādayati.  
ātmā́namágre sáṃcʰādayati.  
ātmā hyèvā́gre sambʰavataḥ sambʰávatyátʰa dákṣiṇam pakṣamátʰa púcʰamatʰóttaraṃ táddakṣiṇāvr̥ttaddʰí devatrā́tʰo evaṃ vā́ asā́vādityá imā́ṃlokā́ndakṣiṇāvŕ̥danuparyaíti.  
sá eṣá prāṇá eva yállokampr̥ṇā́.  
táyā sárvamātmā́nam prácʰādayati sárvasmistádātmánprāṇáṃ dadʰāti tadyáddʰāsyaiṣā́ṅgaṃ nā̀bʰiprāpnuyā́tprāṇó hāsya tadáṅgaṃ nā̀bʰiprā́pnuyādyádu vaí prāṇó 'ṅgaṃ nā̀bʰiprāpnóti śúṣyati vā vai tanmlā́yati vā tásmādenaṃ sárvamevaìtáyā prácʰādayet.  
sa vā́ ātmána evā́dʰi pakṣapucʰā́ni cinoti.  
ātmáno hyèvādʰyáṅgāni praróhantyátʰa yátpurástādarvā́cīrupadadʰyādyátʰānyáta āhr̥tyā́ṅgam pratidadʰyā́ttādr̥ktát.  
ná bʰinnāṃ ná kr̥ṣṇāmúpadadʰyāt.  
ā́rcʰati vā́ eṣā yā́ bʰidyáta ā́rtamvetádrūpaṃ yátkr̥ṣṇaṃ nedā́rtamātmā́namabʰisaṃskarávā íti nā́bʰinnām párāsyennedánārtamātmáno bahirdʰā́ karávāṇī́ti dʰíṣṇyebʰyaḥ pratisaṃkʰyā́ya yā́ virā́jamatiricyérannóttarāmudbʰáveyustadvai kʰálu tā ā́rcʰanti tā́ bʰittvòtkara útkiredutkaro vā átiriktasya pratiṣṭʰā tadyatrā́tiriktasya pratiṣṭʰā tádevaìnā etatprátiṣṭʰāpayati.  
atʰā́ta iṣṭakāmātrā́ṇāmevá.  
pādamātrī́ḥ pratʰamā́yāṃ cottamā́yāṃ ca cítyorúpadadʰyātpratiṣṭʰā vai pā́do yo vai pā́daḥ sa hásta ūrvastʰamātryò várṣiṣṭʰāḥ syurna hyū̀rvastʰātkíṃ cana várṣīyo 'stʰyásti tryālikʰitávatyastisraścítayaḥ syustrivŕ̥to hī̀mé lokā áparimitālikʰite dve ráso haite cítī áparimita u vai rásaḥ sárvāstvèvá tryālikʰitávatyaḥ syuḥ sárve hyèvèmé lokā́strivŕ̥taḥ.  
atʰā́ta íṣṭakānāmevā̀vápanasya.  
yāṃ kā́ṃ ca yájuṣmatīmíṣṭakāṃ vidyāttā́m madʰyamā́yāṃ cítā úpadadʰyādantárikṣaṃ vaí madʰyamā cítirantárikṣamu vai sárveṣām bʰūtā́nāmāvápanamátʰo ánnaṃ vai yájuṣmatya íṣṭakā udáram madʰyamā cítirudáre tadannáṃ dadʰāti.  
tádāhuḥ.  
nópadadʰyānnédatirecáyānī́ti sa vā úpaivá dadʰyātkā́mebʰyo vā́ etā íṣṭakā úpadʰīyante na vai kā́mānāmátiriktamasti sa vai naìvópadadʰyādetā́vadvā́ etáddevā́ akurvan.  
átʰa púrīṣaṃ nívapati.  
māṃsaṃ vai púrīṣam māṃsénaivaìnametatprácʰādayatī́ṣṭakā upadʰāyāsyī́ṣṭakā ástʰi tánmāṃsaiḥ sáṃcʰādayati.  
sa vaí svayamātr̥ṇā́yāmā́vapati.  
prāṇo vaí svayamātr̥ṇā́nnam púrīṣam prāṇe tadánnaṃ dadʰāti téna sárvamātmā́nam prácʰādayati támmādyátprāṇé 'nnaṃ dʰīyáte sárvamātmā́namávati sárvamātmā́namanúvyèti.  
ná svayamātr̥ṇā́yāmā́vapedítyu haíka āhuḥ.  
prāṇáḥ svayamātr̥ṇā nétprāṇā́napidádʰānī́ti sa vā aìvá vapedánnena vaí prāṇā víṣṭabdʰā yo vā ánnaṃ nā́tti saṃ vai tásya prāṇā́ rohanti tadyásya ha tátʰā kurvánti yátʰā śúṣkā sūrmī́ suṣiraìváṃ ha sò 'múṣmiṃloke sámbʰavati tásmātsvayamātr̥ṇā́yāmaìvá vapet.  
svayamātr̥ṇā́yāmópya.  
anūkyáyā saṃcʰādáyannetyā́ pariśrídbʰyaḥ sa ténaivá dakṣiṇāvŕ̥jjagʰánena svayamātr̥ṇā́ṃ saṃcʰādáyannaityā púnaranūkyā̀yai.  
ātmā́namágre sáṃcʰādayati.  
ātmā hyèvā́gre sambʰávataḥ sambʰávatyátʰa dákṣiṇam pakṣamátʰa púcʰamatʰóttaraṃ táddakṣiṇāvr̥ttaddʰí devatrā́.  
sá eṣá prāṇá eva yatpúrīṣam.  
téna sárvamātmā́nam prácʰādayati sárvasmiṃstádātmánprāṇáṃ dadʰāti tadyáddʰāsyaitadáṅgáṃ nābʰiprāpnuyā́tprāṇó hāsya tadáṅgaṃ nā̀bʰiprā́pnuyādyádu vaí prāṇó 'ṅgaṃ nā̀bʰiprāpnóti śúṣyati vā vai tanmlā́yati vā tásmādenaṃ sárvamevaìténa prácʰādayet.  
índraṃ víśvā ávīvr̥dʰanníti.  
índraṃ hi sárvāṇi bʰūtā́ni vardʰáyanti samudrávyacasaṃ gíra íti mahimā́namasyaitádāha ratʰī́tamaṃ ratʰī́nāmíti ratʰítamo hyèṣá ratʰínāṃ vā́jānāṃ sátpatim pátimityánnaṃ vai vā́jā ánnānāṃ sátpatim pátimítyetádaindryā̀nuṣṭúbʰā nívapatyaindraṃ hi púrīṣaṃ tádetádardʰámagneryatpúrīṣamardʰámaiṣṭakám.  
tádāhuḥ.  
yatsárvaiścʰándobʰiḥ sárvābʰirdevátābʰiríṣṭakā upadádʰātyátʰaitadékayaikadevátyayā nivápati katʰámetádardʰámagneritī́ndro vai sárvāndevā́npratistadyádaindryā́ nivápati ténaitádardʰámagnerátʰa yádanuṣṭúbʰā vāgvā́ anuṣṭubvā́gu sárvāṇi cʰándāṃsi téno evā̀rdʰám.  
átʰa vikarṇī́ṃ ca svayamātr̥ṇāṃ cópadadʰāti.  
vāyurvaí vikarṇī dyaúruttamā́ svayamātr̥ṇā́ vāyúṃ ca taddívaṃ cópadadʰātyuttame úpadadʰātyuttame hí vāyúśca dyaúśca sáṃspr̥ṣṭe sáṃspr̥ṣṭe hí vāyúśca dyaúśca pū́rvāṃ vikarṇīmúpadadʰātyarvācī́naṃ táddivó vāyúṃ dadʰāti tásmādeṣò 'rvācī́nameva vā́taḥ pavate.  
yádvevá vikarṇī́mupadádʰāti.  
yátra vā́ adó 'śvaṃ cítimavagʰrāpáyanti tádasā́vādityá imā́ṃlokāntsū́tre samā́vayate tadyattatsū́traṃ vāyuḥ sa sa yaḥ sá vāyúreṣā sā́ vikarṇī tadyádetā́mupadádʰātyasā́veva tádādityá imā́ṃlokāntsū́tre samā́vayate.  
yádvevá vikarṇī́ṃ ca svayamātr̥ṇā́ṃ copadádʰāti.  
ā́yurvaí vikarṇī́ prāṇáḥ svayamātr̥ṇā́yuśca tátprāṇaṃ cópadadʰātyuttame úpadadʰātyuttame hyā́yuśca prāṇáśca sáṃspr̥ṣṭe sáṃspr̥ṣṭe hyā́yuśca prāṇáśca pū́rvāmúttarāṃ vikarṇīmúpadadʰātyā́yuṣā tátprāṇámubʰayátaḥ párigr̥hṇāti.  
prótʰadáśvo na yávase.  
'viṣyányadā́ maháḥ saṃváraṇādvyástʰāt ā́dasya vā́to ánuvāti śocirádʰa sma te vrájanaṃ kr̥ṣṇámastī́ti yadā vā́ etásya vā́to 'nuvā́ti śocirátʰaitásya vrájanaṃ kr̥ṣṇám bʰavati triṣṭubʰópadadʰāti traíṣṭubʰo hí vāyúrāgneyyā̀gnikarma hyániruktayā́nirukto hí vāyurátʰa yadvā́ta ityā́ha vā́to hí vāyúḥ.  
átʰa svayamātr̥ṇā́mupadadʰāti.  
ā́yoṣṭvā sádane sādayāmī́tyeṣa vā ā́yustásyaitatsádanamávata ítyeṣa hī̀daṃ sárvamávati cʰāyā́yāmityetásya hī̀daṃ sárvaṃ cʰāyā́yāṃ samudrásyahyètaddʰŕ̥dayaṃ raśmīvátīm bʰā́svatīmíti raśmīvátī hi dyaurbʰā́svatyā yā dyām bʰāsyā́ pr̥tʰivīmòrvántárikṣamityevaṃ hyèṣá imā́ṃlokā́nābʰā́ti.  
parameṣṭʰī́ tvā sādayatvíti.  
parameṣṭʰī hyètā́m pañcamīṃ cítimápaśyan.  
yádvevá parameṣṭʰínopadádʰāti.  
prajā́patiṃ vísrastaṃ devátā ādā́ya vyúdakrāmaṃstásya parameṣṭʰī śíra ādā́yotkrámyātiṣṭʰan.  
támabravīt.  
úpa méhi ma etáddʰehi yéna me tvámudákramīríti kím me táto bʰaviṣyatī́ti tvaddevátyamevá ma etádātmáno bʰaviṣyatī́ti tatʰéti tádasminnetátparameṣṭʰī prátyadadʰāt.  
tadyaìṣòttamā́ svayamātr̥ṇā̀.  
etádasya tádātmánastadyádetāmátropadádʰāti yádevā̀syaiṣā̀tmánastádasminnetatprátidadʰāti tásmādetāmatrópadadʰāti.  
diváspr̥ṣṭʰe vyácasvatīm prátʰasvatīmíti.  
divò hyetátpr̥ṣṭʰaṃ vyácasvatprátʰastaddívaṃ yacʰa dívaṃ dr̥ṃha dívam mā́ hiṃsīrítyātmā́naṃ yacʰātmā́naṃ dr̥ṃhātmā́nam mā́ hiṃsīrítyetát.  
víśvasmai práṇā́yāpānā́ya.  
vyānā́yodānāyéti prāṇo vaí svayamātr̥ṇā sárvasmā u vā́ etásmai prāṇaḥ pratiṣṭʰā́yai carítrāyétīme vaí lokā́ḥ svayamātr̥ṇā́ imá u lokā́ḥ pratiṣṭʰā́ carítraṃ sū́ryastvābʰípātvíti sū́ryastvābʰígopāyatvítyetánmahyā́ svastyéti mahatyā́ svastyétyetáccʰardíṣā śáṃtamenéti yáccʰardiḥ śáṃtamaṃ tenétyetát.  
nānópadadʰāti.  
nā́nā hí vāyúśca dyaúśca sakŕ̥tsādayati samānaṃ tátkaroti samānaṃ hyā́yuśca prāṇáśca te vā́ ubʰé eva śárkare bʰávata ubʰé svayamātr̥ṇé samānáṃ hyevā́yuśca prāṇaścā́tʰaine sū́dadohasā́dʰivadati prāṇo vai sū́dadohāḥ prāṇéṇaivaìne etatsáṃtanoti sáṃdadʰāti.  
tā́ asya sū́dadohasa íti.  
ā́po vai sūdó 'nnaṃ dóhaḥ sómaṃ śrīṇanti pŕ̥śnaya ityánnaṃ vai pŕ̥śni jánmandevā́nāmíti saṃvatsaro vaí devā́nāṃ jánma víśa íti yajño vai víśo yajñe hi sárvāṇi bʰūtā́ni viṣṭā́ni triṣvā́ rocané diva íti sávanāni vai trī́ṇi rocanā́ni sávanānyetádāhānuṣṭúbʰā vāgvā́ anuṣṭubvā́gu sárve prāṇā́ vācā́ caivaìne etátprāṇéna ca sáṃtanoti sáṃdadʰāti sā vā́ eṣaíkā satī sū́dadohāḥ sárvā íṣṭakā anusáṃcarati prāṇo vai sū́dadohāstásmādayaméka evá prāṇaḥ santsárvāṇyáṅgāni sárvamātmā́namanusáṃcarati.  
átʰa svayamātr̥ṇā́su sā́māni gāyati.  
ime vaí lokā́ḥ svayamātr̥ṇāstā́ etāḥ śárkarāstā́ devā́ upadʰā́yaitādŕ̥śīrevā̀paśyanyátʰaitāḥ śúṣkāḥ śárkarāḥ.  
te 'bruvan.  
úpa tájjānīta yátʰaiṣú lokéṣu rámasupajī́vanaṃ dádʰāméti tè 'bruvaṃścetáyadʰvamíti cítimicʰatéti vāva tádabruvaṃstádicʰata yátʰaiṣú lokéṣu rásamupajī́vanaṃ dádʰāméti.  
té cetáyamānāḥ.  
etā́ni sā́mānyapaśyaṃstā́nyagāyaṃstaíreṣu lokéṣu rásamupajī́vanamadadʰustátʰaivaìtadyájamāno yádetā́ni sā́māni gā́yatyeṣvèvaìtállokéṣu rásamupajī́vanaṃ dadʰāti.  
svayamātr̥ṇā́su gāyati.  
ime vaí lokā́ḥ svayamātr̥ṇā́ eṣvèvaìtállokéṣu rásamupajī́vanaṃ dadʰāti.  
sa vai bʰūrbʰúvaḥ sváríti.  
etā́su vyā́hr̥tiṣu gāyati bʰūríti vā́ ayáṃ loko bʰúva ítyantarikṣalokaḥ svárityasaú loká eṣvèvaìtállokéṣu rásamupajī́vanaṃ dadʰāti.  
tā́ni vai nā́nāprastāvāni.  
samānánidʰanāni tā́ni yannā́nāprastāvāni nā́nā hyápaśyannátʰa yátsamānánidʰanānyékā hyèvá yajñásya pratiṣṭʰaíkaṃ nidʰánaṃ svargá evá lokastásmātsvárjyotirnidʰanāni.  
atʰaínaṃ hiraṇyaśakalaiḥ prókṣati.  
átraiṣa sárvo 'gniḥ sáṃskr̥tastásmindevā́ etádamŕ̥taṃ rūpámuttamádadʰustátʰaivā̀sminnayámetadamŕ̥taṃ rūpámuttamáṃ dadʰāti.  
yádvevaìnaṃ hiraṇyaśakalaíḥ prokṣáti.  
etadvā́ asminnadò 'mūm purástādramyā̀ṃ tanū́m madʰyató dadʰāti rukbʰáṃ ca púruṣaṃ cā́tʰainametatsárvamevòpáriṣṭādramyáyā tanvā̀ prácʰādayati.  
dvā́bʰyāṃ-dvābʰyāṃ śatā́bʰyām.  
dvipādyájamāno yájamāno 'gniryā́vānagniryā́vatyasya mā́trā tā́vataivā̀sminnetádamŕ̥taṃ rūpámuttamáṃ dadʰāti páñca kŕ̥tvaḥ páñcacitiko 'gniḥ páñca 'rtávaḥ saṃvatsaráḥ saṃvatsarò 'gniryā́vānāgnaryā́vatyasya mā́trā tā́vataivā̀sminnetádamŕ̥taṃ rūpámuttamáṃ dadʰāti sahásreṇa sárvaṃ vaí sahásraṃ sárveṇaivā̀sminnetádamŕ̥taṃ rūpámuttamáṃ dadʰāti.  
paścādágre prāṅ tíṣṭʰan.  
átʰottarató dakṣiṇā́tʰa purástātpratyaṅṅátʰa jagʰánena parī́tya dakṣiṇata údaṅ tíṣṭʰaṃstáddakṣiṇāvr̥ttaddʰí devatrā́tʰānuparī́tya paścātprāṅ tíṣṭʰaṃstátʰo hāsyaitatprā́geva kárma kr̥tám bʰavati.  
sahásrasya pramā̀si.  
sahásrasya pratimā̀si sahásrasyonmā̀si sāhasrò 'si sahásrāya tvéti sárvaṃ vaí sahásraṃ sárvamasi sárvasmai tvétyetát.  
atʰā́taścitipurīṣā́ṇāmevá mīmāṃsā̀.  
ayámevá lokáḥ pratʰamā cítiḥ paśávaḥ púrīṣaṃ yátpratʰamāṃ cítim púrīṣeṇa pracʰādáyatīmaṃ tállokam paśúbʰiḥ prácʰādayati.  
antárikṣamevá dvitī́yā cítiḥ.  
váyāṃsi púrīṣaṃ yáddvitī́yāṃ cítim púrīṣeṇa pracʰādáyatyantárikṣaṃ tadváyobʰiḥ prácʰādayati.  
dyaúrevá tr̥tī́yā cítiḥ.  
nákṣatrāṇi púrīṣaṃ yáttr̥tī́yāṃ cítim púrīṣeṇa pracʰādáyati divaṃ tannákṣatraiḥ prácʰādayati.  
yajñá evá caturtʰī cítiḥ.  
dákṣiṇāḥ púrīṣaṃ yáccaturtʰī cítim púrīṣeṇa pracʰādáyati yajñam taddákṣinābʰiḥ prácʰādayati.  
yájamāna evá pañcamī cítiḥ.  
prajā púrīṣaṃ yátpañcamīṃ cítim púrīṣeṇa pracʰādáyati yájamānaṃ tátprajáyā prácʰādayati.  
svargá evá lokáḥ ṣaṣṭʰī cítiḥ.  
devāḥ púrīṣaṃ yátṣaṣṭʰīm cítim púrīṣeṇa pracʰādáyati svargaṃ tállokáṃ devaiḥ prácʰādayati.  
amŕ̥tamevá saptamī cítiḥ tā́muttamāmúpadadʰātyamŕ̥taṃ tádasya sárvasyottamáṃ dadʰāti tásmādasya sárvasyāmŕ̥tamuttamaṃ tásmāddevā ánantarhitāstásmādu tè 'mŕ̥tā ítyadʰidevatám.  
átʰādʰyātmam.  
yaìvèyám pratiṣṭʰā yáścāyamávāṅ prāṇassátpratʰamā cítirmāṃsam púrīṣaṃ yátpratʰamāṃ cítim púrīṣeṇa pracʰādáyatyetásya tádātmáno māṃsaiḥ sáṃcʰādayatī́ṣṭakā upadʰāyāstʰī́ṣṭakā ástʰi tánmāṃsaiḥ sáṃcʰādayati nā̀dʰástātsáṃcʰādayati tásmādimé prāṇā́ adʰástādásaṃcʰannā upáriṣṭāttu prácʰādayatyetádasya tádātmána upáriṣṭānmāṃsaiḥ sáṃcʰādayati tásmādasyaitádātmána upáriṣṭānmāṃsaiḥ sáṃcʰannaṃ nā́vakāśate.  
yádūrdʰvám pratiṣṭʰā́yā avācī́nam mádʰyāt.  
táddvitī́yā cítirmāṃsam púrīṣaṃ yáddvitī́yāṃ cítim púrīṣeṇa pracʰādáyatyetádasya tádātmáno māṃsaiḥ sáṃcʰādayatī́ṣṭakā upadʰāyāstʰī́ṣṭakā ástʰi tánmāṃsaiḥ sáṃcʰādayati púrīṣa úpadadʰāti púrīṣeṇa prácʰādayatyetádasya tádātmána ubʰayáto māṃsaiḥ sáṃcʰādayati tásmādasyaitádātmána ubʰayáto māṃsaiḥ sáṃcʰannaṃ nā́vakāśate.  
mádʰyamevá tr̥tī́yā cítiḥ.  
yádūrdʰvam mádʰyādavācī́naṃ grīvā́bʰyastáccaturtʰī cítirgrīvā evá pañcamī cítiḥ śíra evá ṣaṣṭʰī cítiḥ prāṇā́ evá saptamī cítistā́muttamāmúpadadʰāti prāṇāṃstádasya sárvasyottamā́ndadʰāti tásmādasya sárvasya prāṇā́ uttamāḥ púrīṣa úpadadʰāti māṃsaṃ vai púrīṣam māṃséna tátprāṇānprátiṣṭʰāpayati nòpáriṣṭātprácʰādayati tásmādimé prāṇā upáriṣṭādásaṃcʰannāḥ.  
