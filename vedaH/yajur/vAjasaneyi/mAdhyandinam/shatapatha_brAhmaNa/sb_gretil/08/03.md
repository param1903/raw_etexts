
tr̥tī́yāṃ cítimúpadadʰāti.  
etadvaí devā́ dvitī́yāṃ cítiṃ citvā́ samā́rohanyádūrdʰvám pr̥tʰivyā́ arvācī́namantárikṣāttádeva tátsaṃskŕ̥tya samā́rohan.  
te 'bruvan.  
cetáyadʰvamíti cítimicʰatéti vāva tádabruvannitá ūrdʰvámicʰatéti té cetáyamānā antárikṣamevá br̥hatī́ṃ tr̥tī́yāṃ cítimapaśyaṃstébʰya eṣá lokò 'cʰandayat.  
tá indrāgnī́ abruvan.  
yuváṃ na imā́ṃ tr̥tī́yāṃ cítimúpadʰattamíti kíṃ nau táto bʰaviṣyatī́ti yuvámevá naḥ śréṣṭʰau bʰaviṣyatʰa íti tatʰéti tébʰya etā́mindrāgnī́ tr̥tī́yāṃ cítimúpādʰattāṃ tásmādāhurindrāgnī́ evá devā́nāṃ śréṣṭʰāvíti.  
sa vā́ indrāgníbʰyāmupadádʰāti.  
viśvákarmaṇā sādayatīndrāgnī́ ca vaí viśvákarmā caitā́ṃ tr̥tī́yāṃ cítimapaśyaṃstásmādindrāgníbʰyāmúpadadʰāti viśvákarmaṇā sādayati.  
yádvevèndrāgníbʰyāmupadádʰāti.  
viśvákarmaṇā sādáyati prajā́patiṃ vísrastaṃ devátā ādā́ya vyúdakrāmaṃstasyendrāgnī́ ca viśvákarmā ca mádʰyamādā́yotkámyātiṣṭʰan.  
tā́nabravīt.  
úpa méta práti ma etáddʰatta yéna me yūyámudákramiṣṭéti kíṃ nastáto bʰaviṣyatī́ti yuṣmaddevátyamevá ma etádātmáno bʰaviṣyatī́ti tatʰéti tádasminnetádindrāgnī ca viśvákarmā ca prátyadadʰuḥ.  
tadyaìṣā́ madʰyamā́ svayamātŕ̥ṇā.  
etádasya tádātmánastadyádetāmátropadádʰāti yádevā̀syaiṣā̀tmánastádasminnetatprátidadʰāti tásmādetāmatrópadadʰāti.  
indrāgnī ávyatʰamānām.  
íṣṭakāṃ dr̥ṃhataṃ yuvamíti yátʰaiva yájustátʰā bándʰuḥ pr̥ṣṭʰéna dyā́vāpr̥tʰivī́ antárikṣaṃ ca víbādʰasa íti pr̥ṣṭʰéna hyèṣā dyā́vāpr̥tʰivī́ antárikṣaṃ ca vibā́dʰate.  
viśvákarmā tvā sādayatvíti.  
viśvákarmā hyètā́ṃ tr̥tī́yāṃ cítimápaśyadantárikṣasya pr̥ṣṭʰe vyácasvatīm prátʰasva tīmítyantárikṣasya hyètátpr̥ṣṭʰaṃ vyacasvatprátʰasvadantárikṣaṃ yacʰāntárikṣaṃ dr̥ṃhāntárikṣam mā́ hiṃsīrítyātmā́naṃ yacʰātmā́naṃ dr̥ṃhātmā́nam mā́ hiṃsīrítyetát.  
víśvasmai prāṇā́yāpānā́ya.  
vyānā́yodānāyéti prāṇo vai svayamātr̥ṇā sárvasmā u vā́ etásmai prāṇáḥ pratiṣṭʰā́yai carítrāyétīme vaí lokā́ḥ svayamātr̥ṇā́ imá u lokā́ḥ pratiṣṭʰā́ carítraṃ vāyúṣṭvābʰípātvíti vāyúṣṭvābʰígopāyatvítyetánmahyā́ svastyéti mahatyā svastyétyetáccʰardíṣā śáṃtamenéti yáccʰardiḥ śáṃtamaṃ tenétyetátsādayitvā sū́dadohasā́dʰivadati tásyokto bándʰurátʰa sā́ma gāyati tásyopári bándʰuḥ.  
átʰa díśyā úpadadʰāti.  
díśo vai díśyā díśa evaìtadúpadadʰāti tadyā́bʰiradó vāyúrdigbʰiránantarhitābʰirupaittā́ etāstā́ evaìtadúpadadʰāti tā́ u evā̀mū́ḥ purástāddarbʰastambáṃ ca logeṣṭakāścópadadʰātyasau vā́ ādityá etā́ amuṃ tádādityáṃ dikṣvádʰyū́hati dikṣú cinoti tā yattátraiva syúrbahirdʰā tátsyurbahirdʰò vā́ etadyóneragnikarma yátpurā́ puṣkaraparṇāttā yádihā̀hŕ̥tyopadádʰāti tádenā yónau puṣkaraparṇe prátiṣṭʰāpayati tátʰo haitā ábahirdʰā bʰavanti tā ánantarhitāḥ svayamātr̥ṇā́yā úpadadʰātyantárikṣaṃ vaí madʰyamā́ svayamātr̥ṇā́nantarhitāstádantárikṣāddíśo dadʰātyúttarā úttarāstádantárikṣāddíśo dadʰāti retaḥsícorvélayeme vaí retaḥsícāvanáyostaddíśo dadʰāti tásmādanáyordíśaḥ sarváta úpadadʰāti sarvátastaddíśo dadʰāti tásmātsarváto díśaḥ samī́cīḥ sarvátastátsamī́cīrdíśo dadʰāti tásmātsarvátaḥ samī́cyo díśaḥ.  
yádveva díśyā upadádʰāti.  
cʰándāṃsi vai díśo gāyatrī vai prā́cī díktraṣṭubdákṣiṇā jágatī pratī́cyanuṣṭubúdīcī paṅktírūrdʰvā́ paśávo vai cʰándāṃsyantárikṣam madʰyamā cítirantárikṣe tátpaśū́ndadʰāti tásmādantárikṣāyatanāḥ paśávaḥ.  
yádveva díśyā upadádʰāti.  
cʰándāṃsi vai díśaḥ paśávo vai cʰándāṃsyánnam paśávo mádʰyam madʰyamā cítirmadʰyatastadánnaṃ dadʰāti tā ánantarhitāḥ svayamātr̥ṇā́yā úpadadʰāti prāṇo vaí svayamātr̥ṇā́nantarhitaṃ tátprāṇādánnaṃ dadʰātyúttarā úttaraṃ tátprāṇādánnaṃ dadʰāti retaḥsícorvélayā pr̥ṣṭáyo vaí retaḥsícau mádʰyamu pr̥ṣṭáyo madʰyatá evā̀sminnetadánnaṃ dadʰāti sarváta úpadadʰāti sarváta evā̀sminnatadánnaṃ dadʰāti.  
rā́ñyasi prā́cī dík.  
virā́ḍasi dákṣiṇā díksamrā́ḍasi pratī́cī díksvarā́ḍasyúdīcī digádʰipatnyasi br̥hatī digíti nā́mānyāsāmetā́ni nāmagrā́hamevaìnā etadúpadadʰāti tā nā́nopadádʰāti nā́nā sādayati nā́nā sū́dadohasā́dʰivadati nā́nā hi díśaḥ.  
átʰa viśvájyotiṣamúpadadʰāti.  
vāyurvaí madʰyamā́ viśvájyotirvāyurhyèvā̀ntarikṣaloke víśvaṃ jyótirvāyúmevaìtadúpadadʰāti tāmánantarhitāṃ díśyābʰya úpadadʰāti dikṣu tádvāyúṃ dadʰāti tásmātsárvāsu dikṣú vāyúḥ.  
yádvevá viśvájyotiṣamupadádʰāti.  
prajā vaí viśvájyotiḥ prajā hyèva víśvaṃ jyótiḥ prajánanamevaìtádupadadʰāti tāmánantarhitāṃ díśyābʰyā úpadadʰāti dikṣu tátprajā́ dadʰāti tásmātsárvāsu dikṣú prajā́ḥ.  
viśvákarmā tvā sādayatvíti.  
viśvákarmā hyètā́ṃ tr̥tī́yāṃ cítimápaśyadantárikṣasya pr̥ṣṭʰe jyótiṣmatīmítyantárikṣasya hyáyám pr̥ṣṭʰe jyótiṣmānvāyúḥ.  
víśvasmai prāṇā́yāpānā́ya.  
vyānāyéti prāṇo vaí viśvájyotiḥ sárvasmā u vā etásmai prāṇo víśvaṃ jyótiryacʰéti sárvaṃ jyótiryacʰétyetádvāyuṣṭé 'dʰipatiríti vāyúmavā̀syā ádʰipatiṃ karoti sādayitvā sū́dadohasā́dʰivadati tásyokto bándʰuḥ.  
átʰa 'rtavyā̀ úpadadʰāti.  
r̥táva ete yádr̥tavyā̀ r̥tū́nevaìtadúpadadʰāti nábʰaśca nabʰasyáśca vā́rṣikāvr̥tū íti nā́manī enayorete nā́mabʰyāmevaìne etadúpadadʰāti dve íṣṭake bʰavato dvau hi mā́sāvr̥túḥ sakŕ̥tsādayatyékaṃ tádr̥túṃ karotyávakāsū́padadʰātyávakābʰiḥ prácʰādayatyā́po vā ávakā apastádetásminnr̥taú dadʰāti tásmādetásminnr̥tau bʰū́yiṣṭʰaṃ varṣati.  
atʰóttare.  
iṣáścorjáśca śāradā́vr̥tū íti nā́manī enayorete nā́mabʰyāmevaìne etadúpadadʰāti dve íṣṭake bʰavato dvau hi mā́sāvr̥túḥ sakŕ̥tsādayatyékaṃ tádr̥túṃ karotyávakāsū́padadʰātyā́po vā ávakā apastádetásya 'rtóḥ purástāddadʰāti tásmādetásya 'rtóḥ purástādvarṣati nòpáriṣṭātprácʰādayati tásmānna tátʰevopáriṣṭādvarṣati.  
tadyádetā.  
átropadádʰāti saṃvatsará eṣò 'gnírimá u lokā́ḥ saṃvatsarastásyāntárikṣamevá madʰyamā cítirantárikṣamasya varṣāśarádāvr̥t tadyádetā átropadádʰāti yádevā̀syaitā́ ātmánastádasminnetatprátidadʰāti tásmādetā atrópadadʰāti.  
yádvevaìtā átropadádʰāti.  
prajā́patireṣò 'gníḥ saṃvatsará u prajā́patistásya mádʰyamevá madʰyamā cítirmádʰyamasya varṣāśarádāvr̥tū tadyádetā átropadádʰāti yádevā̀syaitā́ ātmánastádasminnetatprátidadʰāti tásmādetā atrópadadʰāti.  
tā vā́ etā́ḥ.  
cátasra r̥tavyā̀ madʰyamā́yāṃ cítā úpadadʰāti dvé-dve ítarāsu cítiṣu cátuṣpādā vaí paśávo 'ntárikṣam madʰyamā cítirantárikṣe tátpaśū́ndadʰāti tásmādantárikṣāyatanāḥ paśávaḥ.  
yádveva cátasraḥ cátuṣpādā vaí paśavó 'nnam paśávo mádʰyam madʰyamā cítirmadʰyatastadánnaṃ dadʰāti.  
yádveva cátasraḥ.  
cáturakṣaraṃ vā́ antárikṣaṃ dvyákṣarā ítarāścítayastadyā́vadantárikṣaṃ tā́vattátkr̥tvópadadʰāti.  
yádveva catasraḥ.  
paśúreṣa yádagnirmádʰyaṃ tatpráti paśuṃ váriṣṭʰaṃ karoti tásmānmádʰyam práti paśurváriṣṭʰaḥ.  
tā vā́ etā́ḥ.  
cátasra r̥tavyā̀stā́sāṃ viśvájyotiḥ pañcamī páñca díśyāstaddáśa dáśākṣarā virāḍánnaṃ virāṇmádʰyam madʰyamā cítirmadʰyatastadánnaṃ dadʰāti tā ánantarhitāḥ svayamātr̥ṇā́yā úpadadʰāti prāṇo vaí svayamātr̥ṇā́nantarhitaṃ tátprāṇādánnaṃ dadʰātyúttarā úttaraṃ tátprāṇādánnaṃ dadʰāti.  
átʰa prāṇabʰŕ̥ta úpadadʰāti.  
prāṇā vaí prāṇabʰŕ̥taḥ prāṇā́nevaìtadúpadadʰāti tā dáśa bʰavanti dáśa vaí prāṇā́ḥ pūrvārdʰa úpadadʰāti purástāddʰī̀me prāṇā ā́yurme pāhi jyótirme yacʰéti prāṇo vai jyótiḥ prāṇám me yacʰétyevaìtádāha tā ánantarhitā r̥tavyā̀bʰya úpadadʰāti prāṇo vaí vāyúrr̥túṣu tádvāyum prátiṣṭʰāpayati.  
átʰa cʰandasyā̀ úpadadʰāti.  
paśávo vai cʰándāṃsyantárikṣam madʰyamā cítirantárikṣe tátpaśúṃ dadʰāti tásmādantárikṣāyatanāḥ paśávaḥ.  
yádvevá cʰandasyā̀ upadádʰāti.  
paśávo vai cʰándāṃsyánnm paśávo mádʰyam madʰyamā cítirmadʰyatastadánnaṃ dadʰāti.  
tā dvā́daśa-dvādaśópadadʰāti.  
dvā́daśākṣarā vai jágatī paśávo jágatyantárikṣam madʰyamā cítirantárikṣe tátpaśū́ndadʰāti tásmādantárikṣāyatanāḥ paśávaḥ.  
yádveva dvā́daśa-dvādaśa.  
dvā́daśākṣarā vai jágatī paśávo vai jágatyánnam paśávo mádʰyam madʰyamā cítirmadʰyatastadánna dadʰāti tā ánantarhitāḥ prāṇabʰŕ̥dbʰya úpadadʰātyánantarhitaṃ tátprāṇebʰyó 'nnaṃ dadʰātyúttarā úttaraṃ tátprāṇebʰyó 'nnaṃ dadʰāti.  
mā cʰánda íti.  
ayaṃ vaí loko mā̀yaṃ hí lokó mitá iva pramā cʰánda ítyantarikṣaloko vaí pramā̀ntarikṣalokò hyasmā́llokātprámita iva pratimā cʰánda ítyasau vaí lokáḥ pratimaìṣa hyántarikṣaloke prátimita ivāsrīváyaścʰánda ityánnamasrīváyastadyádeṣú lokeṣvánnaṃ tádasrīvayó 'tʰo yádebʰyó lokebʰyó 'nnaṃ srávati tádasrīvayo 'tʰā́to níruktānyeva cʰándāṃsyúpadadʰāti.  
paṅktiścʰándaḥ.  
uṣṇikcʰándo br̥hatī cʰándo 'nuṣṭupcʰándo virāṭ cʰándo gāyatrī cʰándastriṣṭupcʰándo jágatī cʰánda ítyetā́ni níruktāni virā́ḍaṣṭamāni cʰándāṃsyúpadadʰāti pr̥tʰivī cʰándo 'ntárikṣaṃ cʰánda íti yā́nyetaddevátyāni cʰándāṃsi tā́nyevaìtadúpadadʰātyagnirdevátā vā́to devatétyetā vaí devátāścʰándāṃsi tā́nyevaìtadúpadadʰāti.  
sa vai níruktāni cā́niruktāni cópadadʰāti.  
sa yatsárvāṇi níruktānyupā́dʰāsyadántavaddʰā́nnamabʰaviṣyadákṣeṣyata hā́tʰa yatsárvāṇyániruktāni paró 'kṣaṃ hā́nnamabʰaviṣyanná hainadádrakṣyaṃścana níruktāni cā́niruktāni cópadadʰāti tásmānníruktamánnamadyámānaṃ ná kṣīyate.  
tā́ni vā́ etā́ni.  
trī́ṇi dvādaśānyúpadadʰāti tatṣáṭtriṃśatṣáṭtriṃśadakṣarā br̥hatyèṣā vai sā br̥hatī yāṃ táddevā́ antárikṣam br̥hatī́ṃ tr̥tī́yāṃ cítimapaśyaṃstásyā etásyai devā́ uttamā́ḥ.  
yádvevaìtā íṣṭakā upadádʰāti.  
prajā́patervisrastātsárvāṇi bʰūtā́ni sárvā diśó 'nu vyúdakrāman.  
sa yaḥ sá prajā́patirvyásraṃsata.  
ayámeva sa yò 'yámagníścīyaté 'tʰa yā́nyasmāttā́ni bʰūtā́ni vyudákrāmannetāstā íṣṭakāstadyádetā́ upadádʰāti yā́nyevā̀smāttā́ni bʰūtā́ni vyudákrāmaṃstā́nyasminnetatprátidadʰāti.  
tadyā dáśa pratʰamā́ upadádʰāti.  
sá candrámāstā dáśa bʰavanti dáśākṣarā virāḍánnaṃ virāḍánnamu candrámā átʰa yā úttarāḥ ṣáṭtriṃśadardʰamāsā́śca te mā́sāśca cáturviṃśatirardʰamāsā dvā́daśa mā́sāścandrámā vaí saṃvatsaraḥ sárvāṇi bʰūtā́ni.  
taṃ yátra devā́ḥ samáskurvan.  
tádasminnetā́ni sárvāṇi bʰūtā́ni madʰyatò 'dadʰustátʰaivā̀sminnayámetáddadʰāti tā ánantarhitā r̥tavyā̀bʰya úpadadʰātyr̥túṣu tatsárvāṇi bʰūtā́ni prátiṣṭʰāpayati.  
átʰa vā́lakʰilyā úpadadʰāti.  
prāṇā vai vā́lakʰilyāḥ prāṇā́nevaìtadúpadadʰāti tā yadvā́lakʰilyā nāma yadvā́ urvárayorásambʰinnam bʰávati kʰila íti vai tadā́cakṣate vālamātrā́du hemé prāṇā ásambʰinnāste yádvālasātrādásambʰinnāstásmādvā́lakʰilyāḥ.  
sa vaí saptá purástādupadádʰāti.  
saptá paścāttadyā́ḥ saptá purástādupadádʰāti yá evèmé saptá purástātprāṇāstā́nasminnetáddadʰāti.  
átʰa yā́ḥ saptá paścā́t.  
eṣā́mevaìtátprāṇā́nāmetā́nprāṇā́npratī́nkaroti tásmādyádebʰiránnamátti tádetairátyeti.  
yádvevá saptá purástādupadádʰāti.  
sapta vā́ imé purástātprāṇā́ścatvā́ri dorbāhavā́ṇi śíro grīvā yádūrdʰvaṃ nā́bʰestátsaptamamáṅge 'ṅge hí prāṇá ete vaí saptá purástātprāṇāstā́nasminnetáddadʰāti.  
átʰa yā́ḥ saptá paścā́t.  
sapta vā́ imé paścā́tprāṇā́ścatvā́ryūrvaṣṭʰīvā́ni dvaí pratiṣṭʰe yadávāṅnā́bʰestátsaptamamáṅge 'ṅge hí prāṇa ete vaí saptá paścā́tprāṇāstā́nasminnetáddadʰāti.  
mūrdʰā̀si rā́ṭ.  
dʰruvā̀si dʰarúṇā dʰartryási dʰáraṇī yántrī rā́ḍyantryási yámanī dʰruvā̀si dʰáritrī́tyetā́nevā̀sminnetáddʰruvā́nprāṇā́nyacʰati.  
yádveva vā́lakʰilyā upadádʰāti.  
etadvaí devā vā́lakʰilyābʰirevèmā́ṃlokāntsámayuritáścordʰvā́namútaścārvā́castátʰaivaìtadyájamāno vā́lakʰilyābʰirevèmā́ṃlokāntsáṃyātītáścordʰvā́namútaścārvā́caḥ.  
mūrdʰā̀si rāḍítīmaṃ lokámarohan.  
dʰruvā̀si dʰaruṇétyantarikṣalokáṃ dʰartryási dʰáraṇī́tyamúṃ dʰáraṇī́tyamúṃ lokamā́yuṣe tvā várcase tvā kr̥ṣyaí tvā kṣémāya tvéti catvā́raścatuṣpādāḥ paśavó 'nnam paśávastá etaíścatúrbʰiścátuṣpādaiḥ paśúbʰiretenā́nnenāmúṣmiṃloke prátyatiṣṭʰaṃstátʰaivaìtadyájamāna etaíścatúrbʰiścátuṣpādaiḥ paśúbʰiretenā́nnenāmúṣmiṃloke prátitiṣṭʰati.  
sa sa párāṅiva róhaḥ.  
iyámu vaí pratiṣṭʰā té devā́ imā́m pratiṣṭʰā́mabʰipratyā́yaṃstátʰaívaitadyájamāna imā́m prati ṣhā́mabʰipratyaíti.  
yántri rāḍítyamúṃ lokámarohan.  
yantryási yámanī́tyantarikṣalokáṃ dʰruvā̀si dʰáritrī́tīmáṃ lokámiṣé tvorjé tvā rayyaí tvā póṣāya tvéti catvā́raścátuṣpādāḥ paśavó 'nnam paśavastá etaíścatúrbʰiścátuṣpādaiḥ paśúbʰiretenā́nnenāsmíṃloke prátyatiṣṭʰaṃstátʰaivaìtadyájamāna etaíścatúrbʰiścátuṣpādaiḥ paśúbʰiretenā́nnenāsmíṃloke prátitiṣṭʰati.  
atʰā́taḥ sáṃskr̥tirevá.  
yā amūrékādaśéṣṭakā upadádʰāti yò 'saú pratʰamò 'nuvākastádantárikṣaṃ sá ātmā tadyattā ékādaśa bʰávantyékādaśākṣarā vaí triṣṭuptraíṣṭubʰamantárikṣamátʰa yā úttarāḥ ṣaṣṭiḥ sá vāyuḥ sá prajā́patiḥ sò 'gniḥ sa yájamānaḥ.  
tadyā́ḥ purástādupadádʰāti.  
śíro 'sya tāstā dáśa bʰavanti dáśa vaí prāṇā́ḥ prāṇā́ u vai śíraḥ pūrvārdʰa úpadadʰāti purástāddʰī̀daṃ śíraḥ.  
átʰa yā́ dakṣiṇatáḥ.  
yádūrdʰvam mádʰyādavācī́naṃ śīrṣṇastádasya tā átʰa yā́ḥ paścādyádūrdʰvám pratiṣṭʰā́yā avācī́nam mádʰyāttádasya tā́ḥ pratiṣṭʰaìvòttaratáḥ.  
tadyā́ḥ saptá purástādvā́lakʰilyā upadádʰāti.  
yá evèmé saptá purástātprāṇāstā́nasminnetáddadʰāti tā ánantarhitā etā́bʰyo daśábʰya úpadadʰātyánantarhitāṃstácʰīrṣṇáḥ prāṇā́ndadʰāti.  
átʰa yā́ḥ saptá paścā́t.  
yá evèmé saptá paścā́tprāṇāstā́nasminnetáddadʰāti tā ánantarhitā etā́bʰyo dvādaśábʰya úpadadʰātyánantarhitāṃstádātmánaḥ prāṇā́ndadʰāti sá eṣá vāyúḥ prajā́patirasmiṃstraíṣṭubʰe 'ntárikṣe samantam páryaknastadyáttr̥tī́yāṃ cítimupadádʰāti vāyúṃ caiva tádantárikṣaṃ ca saṃkkr̥tyópadʰatté 'tʰa lokampr̥ṇe úpadadʰātyasyā́ṃ sraktyāṃ táyorupári bándʰuḥ púrīṣaṃ nívapati tásyopári bándʰuḥ.  
