
dvitī́yāṃ cítimúpadadʰāti.  
etadvaí devā́ḥ pratʰamāṃ cítiṃ citvā́ samā́rohannayaṃ vaí lokáḥ pratʰamā cítirimámeva tállokáṃ saṃskŕ̥tya samā́rohan.  
te 'bruvan.  
cetáyadʰvamíti cítimicʰatéti vāva tádabruvannitá ūrdʰvámicʰatéti té cetáyamānā etā́ṃ dvitī́yāṃ cítimapaśyanyádūrdʰvám pr̥tʰivyā́ arvācī́namantárikṣāttéṣāmeṣá lokó 'dʰruva ivā́pratiṣṭʰita iva mánasyāsīt.  
te 'śvínāvabruvan.  
yuvaṃ vaí brahmā́ṇau bʰiṣájau stʰo yuváṃ na imā́ṃ dvitī́yāṃ cítimúpadʰattamíti kíṃ nau táto bʰaviṣyatī́ti yuvámevá no 'syā́ agnicityā́yā adʰvaryū́ bʰaviṣyatʰa íti tatʰéti tébʰya etā́maśvínau dvitī́yāṃ cítimúpādʰattāṃ tásmādāhuraśvínāvevá devā́nāmadʰvaryū íti.  
sa úpadadʰāti.  
dʰruvákṣitirdʰruváyonirdʰruvā̀sī́ti yadvaí stʰiraṃ yatprátiṣṭʰitaṃ táddʰruvamátʰa vā́ eṣāmeṣá lokó 'dʰruva ivā́pratiṣṭʰita iva mánasyāsīttámevaìtátstʰiráṃ dʰruváṃ kr̥tvā prátyadʰattāṃ dʰruvaṃ yónimā́sīda sādʰuyéti stʰiraṃ yónimā́sīda sādʰuyetyetadúkʰyasya ketúm pratʰamáṃ juṣāṇétyayaṃ vā́ agnirúkʰyastásyaiṣá pratʰamáḥ keturyátpratʰamā cítistáṃ juṣāṇétyetádaśvínādʰvaryū́ sādayatāmiha tvétyaśvínau hyádʰvaryū́ upā́dʰattām.  
kulāyínī gʰr̥távatī púraṃdʰiríti.  
kulā́yamiva vaí dvitī́yā cítiḥ syoné sīda sádane pr̥tʰivyā íti pr̥tʰivī vaí pratʰamā cítistásyai śivé syoné sīda sádana ítyetádabʰí tvā rudrā vásavo gr̥ṇantvítyetā́stvāṃ devátā abʰígr̥ṇantvítyetádimā bráhma pīpihi saúbʰagāyétīmā bráhmāva saúbʰagāyétyetádaśvínādʰváryū sādayatāmiha tvétyaśvínau hyádʰvaryū́ upā́dʰattām.  
svairdákṣairdákṣapitehá sīdéti.  
svéna vīryèṇehá sīdétyetáddevā́nāṃ samné br̥hate ráṇāyeti devā́nāṃ sumnā́ya mahate ráṇāyétyetátpitèvaidʰi sūnáva ā́ suśevéti yátʰā pitā́ putrā́ya syonáḥ suśéva eváṃ suśévaidʰī́tyetátsvāveśā́ tanvā̀ sáṃviśāsvétyātmā vaí tanū́ḥ svāveśénātmánā sáṃviśasvétyetádaśvínādʰvaryū́ sādayatāmiha tvétyaśvínau hyádʰvaryū́ upā́dʰattām.  
pr̥tʰivyāḥ púrīṣamasī́ti.  
pr̥tʰivī vaí pratʰamā cítistásyā etatpúrīṣamiva yáddvitīyā́pso nāméti ráso nāmétyetattā́ṃ tvā víśve abʰígr̥ṇantu devā íti tā́ṃ tvā sárve 'bʰígr̥ṇantu devā ítyetatstómapr̥ṣṭʰā gʰr̥távatīhá sīdéti yāntstómānasyāṃ taṃsyámāno bʰávati taíreṣā stómapr̥ṣṭʰā prajā́vadasme dráviṇā́yajasvéti prajā́vadasme dráviṇamā́yajasvétyetádaśvínādʰvaryū́ sādayatāmiha tvétyaśvínau hyádʰvaryū́ upā́dʰattām.  
tā́ etā díśaḥ.  
tā́ retaḥsícorvélayópadadʰātīme vaí retaḥsícāvanáyostaddíśo dadʰāti tásmādanáyordíśaḥ sarváta úpadadʰāti sarvátastaddíśo dadʰāti tásmātsarváto díśaḥ sarvátaḥ samī́cīḥ sarvátastátsamī́cīrdíśo dadʰāti tásmātsarvátaḥ samī́cyo díśastā nā́nopadádʰāti nā́nā sādayati nā́nā sū́dadohasā́ 'dʰivadati nā́nā hi díśaḥ.  
átʰa pañcamīṃ díśyāmúpadadʰāti.  
ūrdʰvā́ ha sā diksā yā sòrdʰvā dígasau sá ādityò 'múmevaìtádādityamúpadadʰāti tāmántareṇa dakṣiṇāṃ díśyāmúpadadʰātyamuṃ tádādityamántareṇa dákṣiṇāṃ díśaṃ dadʰāti tásmādeṣó 'ntareṇa dákṣiṇāṃ díśameti.  
ádityāstvā pr̥ṣṭʰe sādayāmī́ti.  
iyaṃ vā áditirasyā́mevaìnametátpratiṣṭʰā́yām prátiṣṭʰāpayatyantárikṣasya dʰartrī́ṃ viṣṭámbʰanīṃ diśāmádʰipatnīm bʰúvanānāmítyantárikṣasya hyèṣá dʰartā́ viṣṭámbʰano diśāmádʰipatirbʰúvanānāmūrmírdrapsó apā́masī́ti ráso vā́ ūrmírviśvákarmā ta ŕ̥ṣiríti prajā́patirvaí viśvákarmā prajā́patisr̥ṣṭāsī́tyetádaśvínādʰvaryū́ sādayatāmiha tvétyaśvínau hyádʰvaryū́ upā́dʰattām.  
yádvevaìtā́ āśvinī́rupadádʰāti.  
prajā́patiṃ vísrastaṃ devátā ādā́ya vyúdakrāmaṃstásya yádūrdʰvám pratiṣṭʰā́yā avācī́nam mádʰyāttádasyāśvínāvādā́yotkrámyātiṣṭʰatām.  
tā́vabravīt.  
úpa métam práti ma etáddʰattaṃ yéna me yuvámuda !kramiṣṭamíti kíṃ nau táto bʰaviṣyatī́ti yuvaddevátyamevá ma etádātmáno bʰaviṣyatī́ti tatʰéti tádasminnetádaśvínau prátyadʰattām.  
tadyā́ etāḥ páñcāśvinyáḥ.  
etádasya tádātmánastadyádetā átropadádʰāti yádevā̀syaitā́ ātmánastadasminnetatprátidadʰāti tásmādetā atrópadadʰāti.  
dʰruvákṣitirdʰruváyonirdʰruvā̀sī́ti.  
yadvaí stʰiraṃ yatprátiṣṭʰitaṃ táddʰruvamátʰa vā́ asyaitadástʰiramivā́dʰruvamivātmána āsīttádevaìtátstʰiráṃ dʰruváṃ kr̥tvā prátyadʰattām.  
kulāyínī gʰr̥távatī púraṃdʰiríti.  
kulā́yamiva vā́ asyaitádātmánaḥ svairdákṣairdákṣapitehá sīdetyádakṣayatāmevā̀syaitádātmánaḥ pr̥tʰivyāḥ púrīṣamasī́ti púrīṣasaṃhitamiva vā́ asyaitádātmáno retaḥsícorvélayā pr̥ṣṭáyo vaí retaḥsícau pr̥ṣṭisācayámiva vā́ asyaitádātmánaḥ sarváta úpadadʰāti sarváto hyasyaitádaśvínāvātmánaḥ pratyádʰattām.  
átʰa 'rtavyè úpadadʰāti.  
r̥táva ete yádr̥tavyè r̥tū́nevaìtadúpadadʰāti śukráśca śúciśca graíṣmāvr̥tū íti nā́manī enayorete nā́mabʰyāmevaìne etadúpadadʰāti dve iṣṭake bʰavato dvau hi mā́sāvr̥tuḥ sakŕ̥tsādayatyékaṃ tádr̥túṃ karoti.  
tadyádete átropadádʰāti.  
saṃvatsará eṣò 'gnírimá u lokā́ḥ saṃvatsarastásya yádūrdʰvám pr̥tʰivyā arvācī́namantárikṣāttádasyaiṣā́ dvitī́yāṃ cítistádvasya grīṣmá r̥tustadyádete átropadádʰāti.  
yádvevaìte átropadádʰāti.  
prajā́patireṣò 'gníḥ saṃvatsará u prajā́patistásya yádūrdʰvám pratiṣṭʰā́yā avācī́nam mádʰyāttádasyaiṣā́ dvitī́yā cítistádvasya grīṣmá r̥tustadyádete átropadádʰāti yádevā̀syaité ātmánastádasminnetatprátidadʰāti tásmādete atrópadadʰāti.  
átʰa vaiśvadevīrúpadadʰāti.  
eṣā vai sā́ dvītī́yā cítiryā́mebʰyastádaśvínā upā́dʰattāṃ tā́mupadʰā́yedaṃ sárvamabʰavatāṃ yádidaṃ kíṃ ca.  
té devā́ abruvan.  
aśvínau vā́ idaṃ sárvamabʰūtāmúpa tájjānīta yátʰā vyámihā̀pyásāméti tè 'bruvaṃścetáyadʰvamíti cítimicʰatéti vāva tádabruvaṃstádicʰata yátʰā vayámihā̀pyásāméti té cetáyamānā etā íṣṭakā apaśyanvaiśvadevīḥ.  
te 'bruvan.  
aśvínau vā́ idaṃ sarvamabʰūtāmaśvíbʰyāmevā̀śvínościtimanū́padadʰāmahā íti tè 'śvíbʰyāmevā̀śvínoścítimanū́pādadʰata tásmādetā́māśvinī cítirityā́cakṣate tásmādyátʰaiva pū́rvāsāmudarká evámetā́sāmiśvíbʰyāṃ hyèvā̀śvínoścítimanūpā́dadʰata.  
yádvevá vaiśvadevī́rupadádʰāti.  
ye vai te víśve devā́ etā́ṃ dvitī́yāṃ cítimápaśyanye tá eténa rásenopā́yaṃstá ete tā́nevaìtadúpadadʰāti tā́ etāḥ sárvāḥ prajāstā́ retaḥsícorvélayópadadʰātīme vaí retaḥsicā́vanáyostátprajā́ dadʰāti tásmādanáyoḥ prajā́ḥ sarváta úpadadʰāti sarvátastátprajā́ dadʰāti tásmātsarvátaḥ prajā díśyā anū́padadʰāti dikṣu tátprajā́ dadʰāti tásmātsárvāsu dikṣú prajā́ḥ.  
yádvevá vaiśvadevī́rupadádʰāti.  
prajā́patervísrastātsárvāḥ prajā́ madʰyata údakrāmannetásyā ádʰi yónestā́ enametásminn:tmánaḥ prátihite prā́padyanta.  
sa yaḥ sá prajā́patirvyásraṃsata.  
ayámeva sa yò 'yámagníścīyaté 'tʰa yā́ asmāttā́ḥ prajā́ madʰyáta udákrāmannetāstā́ vaiśvadevyá íṣṭakāstadyádetā́ upadádʰāti yā́ evā̀smāttā́ḥ prajā́ madʰyatá udákrāmaṃstā́ asminnetatprápādayati retaḥsícorvélayā pr̥ṣṭáyo vaí retaḥsícau mádʰyamu pr̥ṣṭáyo madʰyatá evā̀sminnetā́ḥ prajāḥ prápādayati sarváta úpadadʰāti sarváta evā̀sminnetā́ḥ prajāḥ prápādayati.  
yádvevá vaiśvadevī́rupadádʰāti.  
etadvaí prajā́patiretásminnātmánaḥ prátihite 'kāmayata prajā́ḥ sr̥jeya prájāyeyéti sá r̥túbʰiradbʰíḥ prāṇaíḥ saṃvatsaréṇāśvíbʰyāṃ sayúgbʰūtvaìtā́ḥ prajāḥ prā́janayattátʰaivaìtadyájamāna etā́bʰirdevátābʰiḥ sayúgbʰūtvaìtā́ḥ prajāḥ prájanayati tásmādu sárvāsvéva sajū́ḥ-sajūrityánuvartate.  
sajū́rr̥túbʰiríti.  
tádr̥tūnprā́janayadr̥túbʰirvaí sayúgbʰūtvā prā́janayatsajū́rvidʰā́bʰirityā́po vaí vidʰā́ adbʰirhī̀daṃ sárvaṃ víhitamadbʰirvaí sayúgbʰūtvā prā́janayatsajū́rdevairíti táddevānprā́janayadyáddevā ítyācákṣate sajū́rdevaírvayonādʰairíti prāṇā vaí devā́ vayonādʰā́ḥ prāṇairhī̀daṃ sárvaṃ vayúnaṃ naddʰamátʰo cʰándāṃsi vaí devā́ vayonādʰāścʰándobʰirhī̀daṃ sárvaṃ vayúnaṃ naddʰám prāṇairvaí sayúgbʰūtvā prā́janayadagnáye tvā vaiśvānarāyéti saṃvatsaro vā́ agnírvaiśvānaráḥ saṃvatsaréṇa vaí sayúgbʰūtvā prā́janayadaśvínādʰvaryū́ sādayatāmiha tvétyaśvíbʰyāṃ vaí sayúgbʰūtvā prā́janayat.  
sajūrvásubʰiríti dakṣiṇatáḥ.  
tadvásūnprā́janayatsajū́ rudrairíti paścāttádrudrānprā́janayatsajū́rādityairítyuttaratastádādityānprā́janayatsajūrvíśvairdevairítyupariṣṭāttadvíśvāndevānprā́janayattā vaí samānáprabʰr̥tayaḥ samānódarkā nā́nā madʰyatastā yátsamānáprabʰr̥tayaḥ samānī́bʰirhí devátābʰiḥ purástāccopariṣṭācca sayúgbʰūtvā prā́janayadátʰa yannā́nā madʰyatò 'nyā́-anyā hí prajā́ madʰyataḥ prā́janayat.  
átʰa prāṇabʰŕ̥ta úpadadʰāti.  
etadvaí devā́ abruvaṃścetáyadʰvamíti cítimicʰatéti vāva tádabruvaṃsté cetáyamānā vāyúmeva cítimapaśyaṃstā́masminnadadʰustátʰaivā̀sminnayámetáddadʰāti.  
prāṇabʰŕ̥ta úpadadʰāti.  
prāṇo vaí vāyúrvāyúmevā̀sminnetáddadʰāti retaḥsícorvélayeme vaí retaḥsícāvanayóstádvāyúṃ dadʰāti tásmādanáyorvāyúḥ sarvata úpadadʰāti sarvátastádvāyúṃ dadʰāti tásmātsarváto vāyúḥ sarvátaḥ samī́cīḥ sarvátastátsamyáñcaṃ vāyúṃ dadʰāti tásmātsarvátaḥ samyáṅbʰūtvā sárvābʰyo digbʰyó vāti díśyā anū́padadʰāti dikṣu tádvāyúṃ dadʰāti tásmātsárvāsu dikṣú vāyúḥ.  
yádvevá prāṇabʰŕ̥ta upadádʰāti.  
āsvèvaìtátprajā́su prāṇā́ndadʰāti tā ánantarhitā vaiśvadevī́bʰya úpadadʰātyánantarhitāṃstátprajā́bʰyaḥ prāṇā́ndadʰāti prāṇám me pāhyapānám mé pāhi vyānám me pāhi cákṣurma urvyā bíbʰāhi śrótram me ślokayétyetā́nevā̀svetátkl̥ptā́nprāṇā́ndadʰāti.  
átʰāpasyā̀ úpadadʰāti.  
etadvaí devā́ abruvaṃścetáyadʰvamíti cítimicʰatéti vāva tádabruvaṃsté cetáyamānā vŕ̥ṣṭimeva cítimapaśyaṃstā́masminnadadʰustátʰaivā̀sminnayámetáddadʰāti.  
apasyā̀ úpadadʰāti.  
ā́po vai vŕ̥ṣṭirvŕ̥ṣṭimevā̀sminnetáddadʰāti retaḥsícorvélayeme vaí retaḥsícāvanáyostadvŕ̥ṣṭiṃ dadʰāti tásmādanáyorvarṣati sarváta úpadadʰāti sarvátastadvŕ̥ṣṭiṃ dadʰāti tásmātsarváto varṣati sarvátaḥ samī́cīḥ sarvátastámī́cīṃ vŕ̥ṣṭiṃ dadʰāti tásmātsarvátaḥ samyáṅbʰūtvā sárvābʰyo digbʰyó varṣati vāyavyā̀ anū́padadʰāti vāyau tadvŕ̥ṣṭiṃ dadʰāti tásmādyāṃ díśaṃ vāyuréti tā́ṃ diśaṃ vŕ̥ṣṭiránveti.  
yádvevā̀pasyā̀ upadádʰāti.  
eṣvèvaìtátprāṇéṣvapó dadʰāti tā ántarhitāḥ prāṇabʰŕ̥dbʰya úpadadʰātyánantarhitāstátprāṇébʰyo 'pó dadʰātyátʰo ánnaṃ vā āpó 'nantarhitaṃ tátprāṇebʰyó 'nnaṃ dadʰātyapáḥ pinvaúṣadʰīrjinva dvipā́dava cátuṣpātpāhi divo vŕ̥ṣṭimérayétyetā́ evaìṣvetátkl̥ptā́ apó dadʰāti.  
átʰa cʰandasyā̀ úpadadʰāti.  
etadvaí devā́ abruvaṃścetáyadʰvamíti cítimicʰatéti vāva tádabruvaṃsté cetáyamānāḥ paśū́neva cítimapaśyaṃstā́masminnadadʰustátʰaivā̀sminnayámetáddadʰāti.  
cʰandasyā̀ úpadadʰāti.  
paśávo vai cʰándāṃsi paśū́nevā̀sminnetáddadʰāti sarváta úpadadʰāti sarvátastátpaśū́ndadʰāti tásmātsarvátaḥ paśávo 'pasyā̀ anū́padadʰātyapsu tátpaśūnprátiṣṭʰāpayati tásmādyadā várṣatyátʰa paśávaḥ prátitiṣṭʰanti.  
yádvevá cʰandasyā̀ upadádʰāti.  
prajā́patervísrastātpaśáva údakrāmaṃścʰándāṃsi bʰūtvā tā́ngāyatrī cʰándo bʰūtvā váyasāpnottadyádgāyatryā́pnodetaddʰi cʰánda ā́śiṣṭʰaṃ sā tádbʰūtvā́ prajā́patiretā́npaśūnváyasāpnot.  
mūrdʰā váya íti.  
prajā́patirvaí mūrdʰā sa váyo 'bʰavatprajā́patiścʰánda íti prajā́patireva cʰándo 'bʰavat.  
kṣatraṃ váya íti.  
prajā́patirvaí kṣatraṃ sa váyo 'bʰavanmáyaṃdaṃ cʰánda íti yadvā ániruktaṃ tanmáyaṃdamánirukto vaí prajā́patiḥ prajā́patireva cʰándo 'bʰavat.  
viṣṭambʰo váya íti.  
prajā́patirvaí viṣṭambʰaḥ sa váyo 'bʰavadádʰipatiścʰánda íti prajā́patirvā ádʰipatiḥ prajā́patireva cʰándo 'bʰavat.  
viśvákarmā váya íti.  
prajā́parirvaí viśvákarmā sa váyo 'bʰavatparameṣṭʰī cʰánda ityā́po vaí prajā́patiḥ parameṣṭʰī tā hí parame stʰā́ne tíṣṭʰanti prajā́patirevá parameṣṭʰī cʰándo 'bʰavat.  
tā́ni vā́ etā́ni.  
cátvāri váyāṃsi cátvāri cʰándāṃsi tádaṣṭā́vaṣṭā́kṣarā gāyatryèṣā vai sā́ gāyatrī yā tádbʰūtvā́ prajā́patiretā́npaśūnváyasā́pnottásmājjīrṇám paśuṃ váyasāpta ityā́cakṣate tásmādu sárvāsveva váyo váya ityámuvartaté 'tʰa yè 'smātté paśáva udákrāmannete te páñcadaśóttare vájro vaí paśávo vájraḥ pañcadaśastásmādyásya paśávo bʰávantyápaiva sá pāpmā́naṃ hate vájro haiva tásya pāpmā́namápahanti tásmādyāṃ kā́ṃ ca díśam paśumānéti vájravihitāṃ haiva tāmánveti.  
basto váya íti bastaṃ váyasāpnodvivalaṃ cʰánda ityékapadā vaí vivalaṃ cʰánda ékapadā ha bʰūtvā̀jā úccakramuḥ.  
vŕ̥ṣṇirváya íti.  
vŕ̥ṣṇiṃ váyasāpnodviśālaṃ cʰanda íti dvípadā vaí viśālaṃ cándo dvípadā ha bʰūtvā́vaya úccakramuḥ.  
púruṣo váya íti.  
púruṣaṃ váyasāpnottandraṃ cʰánda íti paṅktirvaí tandraṃ cʰándaḥ paṅktírha bʰūtvā púruṣā úccakramuḥ.  
vyāgʰro váya íti.  
vyāgʰraṃ váyasāpnodánādʰr̥ṣṭaṃ cʰánda íti virāḍvā ánādʰr̥ṣṭaṃ cʰandó 'nnaṃ vaí virāḍánnamánādʰr̥ṣṭaṃ virā́ḍr̥ bʰūtvā́ vyāgʰrā úccakramuḥ.  
siṃho váya íti.  
siṃhaṃ váyasāpnoccʰadiścʰánda ityáticʰandā vaí cʰadiścʰándaḥ sā hi sárvāṇi cʰándāṃsi cʰādáyatyáticʰandā ha bʰūtvā́ siṃhā úccakramuratʰā́to níruktānevá paśūnníruktāni cʰándāṃsyúpadadʰāti.  
paṣṭʰavāḍváya íti.  
paṣṭʰavā́haṃ váyasāpnodbr̥hatī cʰánda íti br̥hatī́ ha bʰūtvā́ paṣṭʰavā́ha úccakramuḥ.  
ukṣā váya íti.  
ukṣā́ṇaṃ váyasāpnotkakupcʰánda íti kakúbbʰa bʰūtvòkṣā́ṇa úccakramuḥ.  
r̥ṣabʰo váya íti.  
r̥ṣabʰaṃ váyasāpnotsatóbr̥hatī cʰánda íti satóbr̥hatī ha bʰūtvá 'rṣabʰā úccakramuḥ.  
anaḍvānváya íti.  
anaḍvā́haṃ váyasāpnotpaṅktiścʰánda íti paṅktírha bʰūtvā̀naḍvā́ha uccakramuḥ.  
dʰenurváya íti.  
dʰenuṃ váyasāpnojjágatī cʰánda íti jágatī ha bʰūtvā́ dʰenáva úccakramuḥ.  
tryávirváya íti.  
tryáviṃ váyasāpnottriṣṭupcʰánda íti triṣṭúbbʰa bʰūtvā tryávaya úccakramuḥ.  
divyavāḍváya íti.  
dityavā́haṃ váyasāpnodvirāṭ cʰánda íti virā́ḍa bʰūtvā́ dityavā́ha úccakramuḥ.  
páñcāvirváya íti.  
páñcāviṃ váyasāpnodgāyatrī cʰánda íti gāyatrī́ ha bʰūtvā páñcāvaya úccakramuḥ.  
trivatso váya íti.  
trivatsaṃ váyasāpnoduṣṇikcʰánda ítyuṣṇíggʰa bʰūtvā́ trivatsā úccakramuḥ.  
turyavāḍváya íti.  
turyavā́haṃ váyasāptodanuṣṭupcʰánda ítyanuṣṭubbʰa bʰūtvā́ turyavā́ha úccakramuḥ.  
ete vai té paśávaḥ.  
yāṃstátprajā́patirváyasā́pnotsa vai paśúm pratʰamámāhā́tʰa vayó 'tʰa cʰándo váyasā ca hyènāṃścʰándasā ca parigátyātmánnadʰattātmánnakuruta tátʰaivaìnānayámetadváyasā caiva cʰándasā ca parigátyātmándʰatta ātmánkurute.  
sá eṣá paśuryádagníḥ.  
só 'traiva sárvaḥ kr̥tsnaḥ sáṃskr̥tastásya yā́ḥ purástādupadádʰāti śíro 'sya tā átʰa yā́ dakṣiṇatáścottaratáśca sá ātmā́tʰa yā́ḥ paścāttatpúcʰam.  
sa vaí purástādevā́gra úpadadʰāti.  
śíro hí pratʰamaṃ jā́yamānasya jā́yaté 'tʰa dakṣiṇatá upadʰā́yottarata úpadadʰāti sārdʰámayámātmā́ jāyātā ityátʰa paścātpúcʰaṃ hyántato jā́yamānasya jā́yate.  
tadyā́ni várṣiṣṭʰāni cʰándāṃsi.  
ye stʰáviṣṭʰāḥ paśávastānmádʰya úpadadʰāti mádʰyaṃ tatpráti paśuṃ váriṣṭʰaṃ karoti tásmānmádʰyam práti paśurváriṣṭʰó 'tʰa yé vīryávattamāḥ paśávastā́ndakṣiṇata úpadadʰāti dákṣiṇaṃ tadárdʰam paśórvīryávattaraṃ karoti tásmāddákṣiṇó 'rdʰaḥ paśórvīyáttaraḥ.  
pūrvārdʰáṃ ca jagʰanārdʰaṃ cā́ṇiṣṭʰau karoti.  
yadáhāmūścátasrasténainā áṇiṣṭʰā átʰa yádiha hrásiṣṭʰānpaśū́nupadádʰāti téno etā áṇiṣṭʰāḥ pūrvārdʰáṃ ca tájjagʰanārdʰáṃ ca paśoráṇiṣṭʰau karoti tásmātpūrvārdʰáśca jagʰanārdʰáśca paśoráṇiṣṭʰau tásmātpūrvārdʰéna ca jagʰanārdʰéna ca paśurúcca tíṣṭʰati sáṃ ca viśatyátʰa lokampr̥ṇe úpadadʰātyasyā́ṃ sraktyāṃ táyorupári bándʰuḥ púrīṣaṃ nívapati tásyopári bándʰuḥ.  
