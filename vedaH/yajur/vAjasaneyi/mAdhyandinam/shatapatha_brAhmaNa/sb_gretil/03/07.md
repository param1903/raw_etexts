
ábʰrimā́datte.  
devásya tvā savitúḥ prasavè 'śvínorbāhúbʰyām pūṣṇo hástābʰyāmā́dade nā́ryasī́ti samā́na etásya yájuṣo bándʰuryóṣo vā́ eṣā yadábʰristásmādāha nā́ryasī́ti.  
átʰāvaṭam párilikʰati.  
idámahaṃ rákṣasāṃ grīvā ápikr̥ntāmī́ti vájro vā ábʰrirvájreṇaivaìtánnāṣṭrā́ṇāṃ rákṣasāṃ grīvā ápikr̥ntati.  
átʰa kʰanati.  
prā́ñcamútkaramútkiratyúpareṇa sammā́yāvaṭáṃ kʰanati tadágreṇa prā́ñcaṃ yū́paṃ nídadʰātyetāvanmātrā́ṇi barhī́ṃṣyupáriṣṭādadʰinídadʰāti tádevòpáriṣṭādyūpaśakalámadʰinídadʰāti purástātpārśvatáścaṣā́lamupanídadʰātyátʰa yávamatyaḥ prókṣaṇyo bʰavanti sò 'sā́veva bandʰúḥ.  
sa yávānā́vapati.  
yávo 'si yaváyāsmaddvéṣo yavayā́rātīríti nā́tra tiróhitamivāstyátʰa prókṣatyéko vai prókṣaṇasya bándʰurmédʰyamevaìtátkaroti.  
sa prókṣati.  
divé tvāntárikṣāya tvā pr̥tʰivyai tvéti vájro vai yū́pa eṣā́ṃ lokā́nāmabʰíguptyā eṣā́ṃ tvā lokā́nāmabʰíguptyai prókṣāmī́tyevaìtádāha.  
átʰa yāḥ prókṣaṇyaḥ pariśiṣyánte.  
tā́ avaṭé 'vanayati śúndʰantāṃ lokā́ḥ pitr̥ṣádanā íti pitr̥devátyo vai kū́paḥ kʰātastámevaìtanmédʰyaṃ karoti.  
átʰa barhī́ṃṣi.  
prācī́nāgrāṇi codīcī́nāgrāṇi cā́vastr̥ṇāti pitr̥ṣádanamasī́ti pitr̥devátyaṃ vā́ asyaitádbʰavati yanníkʰātaṃ sa yatʰā́nikʰāta óṣadʰiṣu mitaḥ syā́devámetāsvóṣadʰiṣu mitó bʰavati.  
átʰa yūpaśakalam prā́syati.  
téjo ha vā́ etadvánaspátīnāṃ yádbāhyāśakalastásmādyadā́ bāhyāśakalámapatakṣṇuvantyátʰa śuṣyanti téjó hyeṣāmetattadyádyūpaśakalam prā́syati sátejasam minavānī́ti tadyádeṣá eva bʰávati nā̀nya eṣa hi yájuṣkr̥to médʰyastásmādyūpaśakalam prā́syati.  
sa prásyati.  
agreṇī́rasi svāveśá unnetr̥̄ṇāmíti purástādvā́ asmādeṣó 'pacʰidyate tásmādāhāgreṇī́rasi svāveśá unnetr̥̄ṇāmítyetásya vittādádʰi tvā stʰāsyatītyádʰi hyènaṃ tíṣṭʰati tásmādāhaitásya vittādádʰi tvā stʰāsyatī́ti.  
átʰa sruvéṇopahatyā́jyam.  
avaṭámabʰíjuhoti nédadʰástānnāṣṭrā rákṣāṃsyupottíṣṭʰāníti vájro vā ā́jyaṃ tadvájreṇaivaìtánnāṣṭrā rákṣāṃsyávabādʰate tátʰādʰástānnāṣṭrā rákṣāṃsi nòpóttiṣṭʰantyátʰa purástātparītyódaṅṅā́sīno yū́pamanakti sá āha yū́pāyājyámānāyā́nubrūhī́ti.  
so 'nakti.  
devástvā savitā mádʰvānaktvíti savitā vaí devā́nām prasavitā yájamāno vā́ eṣá nidā́nena yadyū́paḥ sárvaṃ vā́ idam mádʰu yádidaṃ kíṃ ca tádenamanéna sárveṇa sáṃsparśayati tádasmai savitā prasavitā prásauti tásmādāha devástvā savitā mádʰvānaktvíti.  
átʰa caṣā́lamubʰayátaḥ pratyájya prátimuñcati.  
supippalā́bʰyastvaúṣadʰībʰya iti píppalaṃ haivā̀syaitadyanmádʰye sáṃgr̥hītamiva bʰávati tiryagvā́ idáṃ vr̥kṣe píppalamā́hataṃ sa yádevèdáṃ sambándʰanaṃ cāntarópenitamiva tádevaìtátkaroti tásmānmádʰye sáṃgr̥hītamiva bʰavati.  
āntámagniṣṭʰā́manakti.  
yájamāno vā́ agniṣṭʰā rása ā́jyaṃ rásenaivaìtádyájamānamanakti tásmādāntámagniṣṭʰā́manaktyátʰa parivyáyaṇam prátisamantam párimr̥śatyátʰāhocʰrīyámāṇāyā́nubrūhī́ti.  
sa úcʰriyati.  
dyāmágreṇāspr̥kṣa ā̀ntárikṣam mádʰyenāprāḥ pr̥tʰivīmúpareṇādr̥ṃhīríti vájro vai yū́pa eṣā́ṃ lokā́nāmabʰíjityai téna vájreṇemā́ṃlokā́ntspr̥ṇutá ebʰyó lokébʰyaḥ sapátnānnírbʰajati.  
átʰa minoti.  
yā́ te dʰā́mānyuśmási gámadʰyai yátra gā́vo bʰū́riśr̥ṅgā ayā́saḥ atrā́ha tádurugāyásya víṣṇoḥ paramám padamávabʰāri bʰūrī́tyetáyā triṣṭúbʰā minoti vájrastriṣṭubvájro yū́pastásmāttriṣṭúbʰā minoti.  
samprátyagnímagniṣṭā́m minoti.  
yájamāno vā́ agniṣṭʰā̀gníru vaí yajñaḥ sa yádagnéragniṣṭʰā́ṃ hvaláyeddʰváleddʰa yajñādyájamānastásmātsamprátyagnímagniṣṭʰā́m minotyátʰa páryūhatyátʰa páryr̥ṣatyátʰāpá upanínayati.  
átʰaivámabʰipádya vācayati.  
víṣṇoḥ kármāṇi paśyata yáto vratā́ni paspaśe índrasya yújyuḥ sakʰéti vájraṃ vā́ eṣa prā́hārṣīdyo yū́pamudáśiśriyadvíṣṇorvíjitim paśyatétyevaìtádāha yadā́ha víṣṇoḥ kármāṇi paśyata yáto vratā́ni paśpaśe índrasya yújyaḥ sakʰetī́ndro vaí yajñásya devátā vaiṣṇavo yū́pastaṃ séndraṃ karoti tásmādāhéndrasya yújyaḥ sakʰéti.  
átʰa caṣā́lamúdīkṣate.  
tadvíṣṇoḥ paramám padaṃ sádā paśyanti sūráyaḥ divī̀va cákṣurā́tatamíti vájraṃ vā́ eṣa prā́hārṣīdyo yū́pamudáśiśriyattā víṣṇorvíjitim paśyatétyevaìtádāha yadā́ha tadvíṣṇoḥ paramám padaṃ sádā paśyanti sūráyaḥ divī̀va cákṣurā́tatamíti.  
átʰa párivyayati.  
anagnátāyai nvèva párivyayati tásmādátreva párivyayatyátreva hī̀daṃ vā́so bʰávatyannā́dyamevā̀sminnetáddadʰātyátréva hī̀damánnam pratitíṣṭʰati tásmādátreva párivyayati.  
trivŕ̥tā párivyayati.  
trivr̥ddʰyannam paśávo hyánnam pitā́ mātā yajjā́yate táttr̥tī́yaṃ tasmāttrivŕ̥tā párivyayati.  
sa párivyayati.  
parivī́rasi pári tvā daívīrvíśo vyayantām párīmaṃ yájamānaṃ rā́yo manuṣyā̀ṇāmíti tadyájamānāyāśíṣamā́śāste yadā́ha párīmaṃ yájamānaṃ rā́yo manuṣyā̀ṇāmíti.  
átʰa yūpaśakalamávagūhati.  
diváḥ sūnúrasī́ti prajā́ haivā̀syaiṣā tásmādyádi yū́paikādaśinī syātsváṃ svamevā́vagūhedáviparyāsaṃ tásya haiṣā́mugdʰā́nuvratā prajā́ jāyaté 'tʰa yó viparyā́samavagū́hati na sváṃsvaṃ tásya haiṣā́ mugdʰā́nanuvratā prajā́ jāyate tásmādu sváṃ svamevā́vagūhedáviparyāsam.  
svargásyo haiṣá lokásya samāróhaṇaḥ kriyate.  
yádyūpaśakalá iyáṃ raśanā́ raśanā́yai yūpaśakaló yūpaśakalā́ccaṣā́laṃ caṣā́lātsvargáṃ lokaṃ sámaśnute.  
átʰa yásmātsvárurnā́ma.  
etásmādvā́ eṣó 'pacʰidyate tásyaitatsvámevā́rurbʰavati tásmātsvárurnā́ma.  
tásya yanníkʰātam.  
téna pitr̥lokáṃ jayatyátʰa yádūrdʰvaṃ níkʰātādā́ raśanā́yai téna manuṣyalokáṃ jayatyátʰa yádūrdʰváṃ raśanā́yā ā́ caṣā́lātténa devalokáṃ jayatyátʰa yádūrdʰváṃ caṣā́lāddvyaṅguláṃ vā tryaṅguláṃ vā sādʰyā íti devāsténa téṣāṃ lokáṃ jayati sáloko vaí sādʰyaírdevaírbʰavati yá evámetadvéda.  
taṃ vaí pūrvārdʰé minoti.  
vájro vai yū́po vájro daṇḍáḥ pūrvārdʰaṃ vaí daṇḍásyābʰipádya práharati pūrvārdʰá eṣá yajñásya tásmātpūrvārdʰé minoti.  
yajñéna vaí devā́ḥ.  
imāṃ jítiṃ jigyuryaìṣāmiyaṃ jítisté hocuḥ katʰáṃ na idám manuṣyaìranabʰyārohyáṃ syādíti té yajñásya rásaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tirò 'bʰavannátʰa yádenenā́yopayaṃstásmādyū́po nā́ma purástādvaí prajñā́ purástānmanojavastásmātpūrvārdʰé minoti.  
sa vā́ aṣṭā́śrirbʰavati.  
aṣṭā́kṣarā vaí gāyatrī́ pūrvārdʰo vaí yajñásya gāyatrī́ pūrvārdʰé eṣá yajñásya tásmādaṣṭā́śrirbʰavati.  
táṃ ha smaitáṃ devā́ anupráharanti.  
yátʰedamápyetarhyéke 'nuprahárantī́ti devā́ akurvanníti táto rákṣāṃsi yajñámanū́dapibanta.  
té devā́ adʰvaryúmabruvan.  
yūpaśakalámevá juhudʰi tadáhaiṣá svagā́kr̥to bʰaviṣyati tátʰo rákṣāṃsi yajñaṃ nā̀nū́tpāsyante 'yaṃ vai vájra údyata íti.  
so 'dʰvaryúḥ.  
yūpaśakalámevā̀juhottadáhaiṣá svagā́kr̥ta ā́sīttátʰo rákṣāṃsi yajñaṃ nā̀nū́dapibantāyaṃ vai vájra údyata iti.  
tátʰo evaìṣá etát.  
yūpaśakalámevá juhoti tadáhaiṣá svagā́kr̥to bʰavati tátʰo rákṣāṃsi yajñaṃ nā̀nūtpibante 'yaṃ vai vájra údyata íti sá juhoti dívaṃ te dʰūmó gacʰatu svárjyótih pr̥tʰivīm bʰásmanā́pr̥ṇa svāheti.  
yā́vato vai védistā́vatī pr̥tʰivī́.  
vájrā vai yū́pāstádimā́mevaìtátpr̥tʰivī́metairvájraiḥ spr̥ṇutè 'syaí sapátnānnírbʰajati tásmādyū́paikādaśinī bʰavati dvādaśá upaśayó bʰavati vítaṣṭastáṃ dakṣiṇatá upanídadʰāti tadyáddvādaśá upaśayo bʰávati.  
devā́ ha vaí yajñáṃ tanvānāḥ.  
te 'surarakṣasébʰya āsaṅgā́dbibʰayāṃ cakrustadya eta úcʰritā yatʰéṣurastā táyā vaí str̥ṇuté vā ná vā str̥ṇute yátʰā daṇḍaḥ práhr̥tasténa vai str̥ṇuté vā ná vā str̥ṇuté 'tʰa yá eṣá dvādaśá upaśayo bʰávati yatʰéṣurā́yatā́nastā yatʰódyatamáprahr̥tamevámeṣa vájra údyato dakṣiṇató nāṣṭrā́ṇāṃ rákṣasāmápahatyai tásmāddvādaśá upaśayó bʰavati.  
taṃ nídadʰāti.  
eṣá te pr̥tʰivyā́ṃ loká āraṇyáste paśuríti paśúśca vai yū́paśca tádasmā āraṇyámevá paśūnāmánudiśati téno eṣá paśumā́nbʰavati tádvayaṃ yū́paikādaśinyai sámmayanamāhuḥ śvaḥsutyā́yai ha nvèvaíke sámminvanti prakubrátāyai caivá śvaḥsutyā́yai yū́pam minvantī́tyu ca.  
tádu tátʰā ná kuryāt.  
agniṣṭʰámevócʰrayedidaṃ vai yū́pamucʰrítyādʰvaryurā́ parivyáyaṇānnā́nvarjatyáparivītā vā́ etá etāṃ rā́triṃ vasanti sā nvèvá paricakṣā́ paśáve vai yū́pamúcʰrayanti prātarvaí paśūnā́labʰante tásmādu prātárevócʰrayet.  
sa ya úttaro 'gniṣṭʰātsyā́t.  
támevā́gra úcʰrayedátʰa dákṣiṇamatʰóttaraṃ dakṣiṇārdʰyámuttamaṃ tatʰódīcī bʰavati.  
átʰo itarátʰāhuḥ.  
dákṣiṇamevā́gre 'gniṣṭʰādúcʰrayedatʰóttaramátʰa dákṣiṇamuttarā́rdʰyamuttamaṃ tátʰo hāsyódageva kármānusáṃtiṣṭʰata íti.  
sa yo várṣiṣṭʰaḥ sá dakṣiṇārdʰyáḥ syāt.  
átʰa hrásīyānátʰa hrásīyānuttarārdʰyò hrásiṣṭʰastatʰódīcī bʰavati.  
átʰa pátnībʰyaḥ patnīyūpamúcʰrayanti.  
sarvatvā́ya nvèvá patnīyūpa úcʰrāyate táttvāṣṭrám paśumā́labʰate tváṣṭā vaí siktaṃ réto víkaroti tádeṣá evaìtátsiktaṃ réto víkaroti muṣkaró bʰavatyeṣa vaí prajanayitā yánmuṣkarastásmānmuṣkaró bʰavati taṃ na sáṃstʰāpayetpáryagnikr̥tamevótsr̥jetsa yátsaṃstʰāpáyetprajā́yai hā́ntamiyāttátprajāmútsr̥jati tásmānna sáṃstʰāpayetpáryagnikr̥tamevótsr̥jet.  
paśúśca vai yū́paśca.  
na vā́ r̥te yū́pātpaśumā́labʰante kadā́ cana tadyattátʰā ná ha vā́ etásmā ágre paśávaścakṣamire yadánnamábʰiviṣyanyátʰedamánnam bʰūtā yátʰā haivā̀yáṃ dvipātpúruṣa úcʰrita eváṃ haivá dvipā́da úcʰritāśceruḥ.  
táto devā́ etaṃ vájraṃ dadr̥śuḥ.  
yadyū́paṃ tamúcʰiśriyustasmādbʰīṣā prā́vlīyanta tátaścátuṣpādā abʰavaṃstató 'nnamabʰavanyátʰedamánnam bʰūtā́ etásmai hi vā́ eté 'tiṣṭʰanta tásmādyū́pa evá paśumā́labʰante nárte yū́pātkadā́ caná.  
átʰopākŕ̥tya paśúm.  
agním matʰitvā níyunakti tadyattátʰā ná ha vā́ etásmā ágre paśávaścakṣamire yáddʰavirábʰaviṣyanyátʰainānidáṃ havírbʰūtānagnau júhvati tā́ndevā́ upanírurudʰustá upaníruddʰā nòpā́veyuḥ.  
té hocuḥ.  
na vā́ imè 'sya yā́maṃ viduryádagnaú havirjúhvati naìtā́m pratiṣṭʰā́muparúdʰyaivá paśū́nagním matʰitvā̀gnā́vagníṃ juhavāma té vediṣyantyeṣa vai kíla havíṣo yā́ma eṣā́ pratiṣṭʰā̀gnau vai kíla havírjuhvatī́ti táto 'bʰyávaiṣyanti táto rātámanasa ālambʰā́ya bʰaviṣyantī́ti.  
tá uparúdʰyaivá paśū́n.  
agním matʰitvā̀gnāvagnímajuhuvustè 'vidureṣa vai kíla havíṣo yā́ma eṣā́ pratiṣṭʰā̀gnau vai kíla hávirjuhvatī́ti táto 'bʰyávāyaṃstáto rātámanasa ālambʰā́yābʰavan.  
tátʰo evaìṣá etat.  
uparúdʰyaivá paśúmagním matʰitvā̀gnā́vagníṃ juhoti sá vedaiṣa vai kíla havíṣo yā́ma eṣā́ pratiṣṭʰā̀gnau vai kíla havírjuhvatī́ti táto 'bʰyávaiti táto rātámanā ālambʰā́ya bʰavati tásmādupākŕ̥tya paśúmagním matʰitvā níyunakti.  
tádāhuḥ.  
nòpā́kuryānnā̀gním mantʰedraśanā́mevā̀dāyā́ñjasopaparétyābʰidʰā́ya níyuñjyādíti tádu tátʰā ná kuryādyatʰā́dʰarmaṃ tiraścátʰā cíkīrṣedevaṃ tattásmādetádevā̀nupárīyāt.  
átʰa tŕ̥ṇamādā́yopā́karoti.  
dvitī́yavānníruṇadʰā íti dvitī́yavānhí vīryávān.  
sa tŕ̥ṇamā́datte.  
upāvī́rasītyúpa hí dvitīyó 'vati tásmādāhopāvī́rasītyúpa devāndaívīrvíśaḥ prāguríti daívyo vā́ etā víśo yátpaśavó 'stʰiṣata devébʰya ítyevaìtádāha yadāhópa devāndaívīrvíśaḥ prā́guríti.  
uśíjo váhnitamā́niti.  
vidvā́ṃso hí devāstásmādāhośíjo váhnitamāníti.  
déva tvaṣṭarvásu raméti.  
tváṣṭā vaí paśūnā́mīṣṭe paśávo vásu tā́netáddevā átiṣṭʰamānāṃstváṣṭāramabruvannupanímadéti yadā́ha deva tvaṣṭarvásu rámeti.  
havyā́ te svadantāmíti.  
yadā vā́ etá etásmā ádʰriyanta yáddʰavirábʰaviṣyaṃstásmādāha havyā́ te svadantāmíti.  
révatī rámadʰvamíti.  
revánto hí paśávastásmādāha révatī rámadʰvamíti bŕ̥haspate dʰāráyā vásūnī́ti bráhma vai bŕ̥haspatiḥ paśávo vásu tā́netáddevā átiṣṭʰamānānbráhmaṇaivá parástātpáryadadʰustannā́tyāyaṃstátʰo evaìnāneṣá etadbráhmaṇaivá parástātpáridadʰāti tannā́tiyanti tásmādāha bŕ̥haspate dʰāráyā vásūnī́ti pā́śaṃ kr̥tvā prátimuñcatyatʰā́to niyójanasyaivá.  
pā́śaṃ kr̥tvā prátimuñcati.  
r̥tásya tvā devahaviḥ pā́śena prátimuñcāmī́ti varuṇyā̀ vā́ eṣā yadrájjustádenametádr̥tásyaiva pāśe prátimuñcati tátʰo hainameṣā́ varuṇyā̀ rájjurná hinasti.  
dʰárṣā mā́nuṣa íti.  
na vā́ etamágre manuṣyò 'dʰr̥ṣṇotsa yádevartásya pā́śenaitáddevahavíḥ pratimuñcatyátʰainam manuṣyò dʰr̥ṣṇoti tásmādāha dʰárṣā mā́nuṣa íti.  
átʰa niyunakti.  
devásya tvā savitúḥ prasavè 'śvínorbāhúbʰyām pūṣṇo hástābʰyāmagnīṣómābʰyāṃ júṣṭaṃ níyunajmī́ti tadyátʰaivā̀dó devátāyai havírgr̥hṇánnādiśátyevámevaìtáddevátābʰyāmā́diśatyátʰa prókṣatyéko vai prókṣaṇasya bándʰurmédʰyamevaìtátkaroti.  
sa prókṣati.  
adbʰyastvaúṣadʰībʰya íti tadyáta evá sambʰávati táta evaìtanmédʰyaṃ karotīdaṃ hí yadā várṣatyatʰaúṣadʰayo jāyanta óṣadʰīrjagdʰvā̀páḥ pītvā táta eṣa rásaḥ sámbʰavati rásādréto rétasaḥ paśávastadyáta evá sambʰávati yátaśca jā́yate tata evaìtanmédʰyaṃ karoti.  
ánu tvā mātā́ manyatāmánu pitéti.  
sa hí mātuścā́dʰi pitúśca jā́yate tadyáta eva jā́yate táta evaìtánmedʰyaṃ karotyánu bʰrā́tā ságarbʰyó 'nu sákʰā sáyūtʰya íti sa yátte jánma téna tvā́numatamā́rabʰa ítyevaìtádāhāgnīṣómābʰyāṃ tvā júṣṭam prókṣāmī́ti tadyā́bʰyāṃ devátābʰyāmārábʰate tā́bʰyām médʰyaṃ karoti.  
atʰópagr̥hṇāti.  
apā́m perúrasī́ti tádenamantarato médʰyaṃ karotyátʰādʰástādúpokṣatyā́po devī́ḥ svadantu svāttaṃ cìtsáddevahaviríti tádenaṃ sarváto médʰyaṃ karoti.  
átʰāhāgnáye samidʰyámānāyā́nubrūhī́ti.  
sa úttaramāgʰārámāgʰāryā́saṃsparśayantsrúcau paryétya juhvā́ paśuṃ sámanakti śíro vaí yajñasyóttara āgʰārá eṣa vā átra yajñó bʰavati yátpaśustádyajñá evaìtacʰíraḥ prátidadʰāti tásmājjuhvā́ paśuṃ sámanakti.  
sá lalā́ṭe sámanakti.  
sáṃ te prāṇo vā́tena gacʰatāmíti samáṅgāni yájatrairityáṃsayoḥ sáṃ yajñápatirāśiṣéti śróṇyoḥ sa yásmai kā́māya paśúmālábʰante tatprā́pnuhī́tyevaìtádāha.  
idaṃ vai paśóḥ saṃjñapyámānasya.  
prāṇo vā́tamápipadyate tatprā́pnuhi yátte prāṇo vā́tamapipádyātā ítyevaìtádāha samaṅgāni yájatrairityáṅgairvā́ asya yajante tatprā́pnuhi yatté 'ṅgairyájāntā ítyevaìtádāha sá yajñápatirāśiṣéti yájamānasya vā́ eténāśíṣamā́śāste tatprā́pnuhi yattváyā yájamānāyāśíṣamāśā́sāntā ítyevaìtádāha sādáyati srúcāvátʰa pravarāyā́śrāvayati sò 'sā́veva bándʰuḥ.  
átʰa dvitī́yamā́śrāvayati.  
dvau hyátra hótārau bʰávataḥ sá maitrāvaruṇāyā́haivā̀śrāváyati yájamānaṃ tvèva právr̥ṇīte 'gnírha daívīnāṃ viśā́m puraetétyagnirhí devátānām múkʰaṃ tásmādāhāgnírha daívīnāṃ viśā́m puraetétyayaṃ yájamāno manuṣyā̀ṇāmíti taṃ hi so 'nvárdʰo bʰavati yásminnárdʰe yájate tásmādāhāyaṃ yájamāno manuṣyā̀ṇāmíti táyorastʰūri gā́rhapatyaṃ dīdayacʰataṃ hímā dvā yū íti táyoránārtāni gā́rhapatyāni śatáṃ varṣā́ṇi santvítyevaìtádāha.  
rā́dʰāṃsī́tsampr̥ñcānāvásampr̥ñcānau tanvá íti.  
rā́dʰāṃsyeva sampr̥ñcātʰām nā́pi tanūrítyevaìtádāha taú ha yáttanūrápi sampr̥ñcīyā́tām prā̀gniryájamānaṃ dahetsa yádagnau juhóti tádeṣò 'gnáye práyacʰatyátʰa yā́mevā́trartvíjo yájamānāyāśíṣamāśā́sate tā́masmai sárvāmagniḥ sámardʰayati tadrā́dʰāṃsyeva sámpr̥ñcāte nā́pi tanūstásmādāha rā́dʰāṃsī́tsampr̥ñcānāvásampr̥ñcānau tanvá íti.  
