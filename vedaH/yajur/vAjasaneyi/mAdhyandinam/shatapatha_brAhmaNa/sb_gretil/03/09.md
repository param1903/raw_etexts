
prajā́patirvaí prajā́ḥ sasr̥jānó riricāná ivāmanyata.  
tásmātpárācyaḥ prajā́ āsurnā̀sya prajā́ḥ śriyè 'nnā́dyāya tastʰire.  
sá aikṣatā́rikṣyáham.  
ásmā u kā́māyā́sr̥kṣi ná me sa kā́maḥ sámārdʰi párācyo mátprajā́ abʰūvanná me prajā́ḥ śriyè 'nnā́dyāyāstʰiṣatéti.  
sá aikṣata prajā́patiḥ.  
katʰaṃ nu púnarātmā́namā́pyāyayeyópa mā prajā́ḥ samā́varteraṃstíṣṭʰeranme prajā́ḥ śriyè 'nnā́dyāyéti.  
só 'rcañcʰrā́myaṃścacāra prajā́kāmaḥ.  
sá etā́mekādaśínīmapaśyatsá ekādaśínyeṣṭvā́ prajā́patiḥ púnarātmā́namā́pyāyayatópainam prajā́ḥ samā́vartantā́tiṣṭʰantāsya prajā́ḥ śriyè 'nnā́dyāya sa vásīyānevèṣṭvābʰavat.  
tásmai kamekādaśínyā yajeta.  
eváṃ haivá prajáyā paśúbʰirā́pyāyata úpainam prajā́ḥ samā́vartante tíṣṭʰante 'sya prajā́ḥ śriyè 'nnā́dyāya sa vásīyānevèṣṭvā́ bʰavatyetásmai kamekādaśínyā yajate.  
sá āgneyám pratʰamám paśumā́labʰate.  
agnirvaí devátānām múkʰam prajanayitā sá prajā́patiḥ sá u eva yájamānastásmādāgneyo bʰavati.  
átʰa sārasvatám.  
vāgvai sárasvatī vācaìva tátprajā́patiḥ púnarātmā́namā́pyāyayata vā́genamupasamā́vartata vā́camánukāmātmáno 'kuruta vācò evaìṣá etádāpyā́yate vā́genamupasamā́vartate vā́camánukāmātmánaḥ kurute.  
átʰa saumyám.  
ánnaṃ vai somó 'nnenaiva tátprajā́patiḥ púnarātmā́namā́pyāyayatā́nnamenamupasamā́vartatā́nnamánukamātmáno 'kurutā́nneno evaìṣá etádāpyā́yaté 'nnamenamupasamā́vartaté 'nnamánukamātmánaḥ kurute.  
tadyátsārasvatamánu bʰávati.  
vāgvai sárasvatyannaṃ sómastásmādyó vācā́ prasāmyánnādó haivá bʰavati.  
átʰa pauṣṇám.  
paśávo vaí pūṣā́ paśúbʰireva tátprajā́patiḥ púnarātmā́namā́pyāyayata paśáva enamupasamā́vartanta paśūnánukānātmáno 'kuruta paśúbʰirvevaìṣa etádāpyā́yate paśáva enamupasamā́vartante paśūnánukānātmánaḥ kurute.  
átʰa bārhaspatyám.  
bráhma vai bŕ̥haspátirbráhmaṇaivaìtátprajā́patiḥ púnarātmā́namā́pyāyayata bráhmainamupasamā́vartata brahmā́nukamātmáno 'kuruta bráhmaṇo evaìṣá etádāpyā́yate bráhmainamupasamā́vartate brahmā́nukamātmánaḥ kurute.  
tadyátpauṣṇamánu bʰávati.  
paśávo vaí pūṣā bráhma bŕ̥haspátistásmādbrāhmaṇáḥ paśū́nabʰidʰr̥ṣṇútamaḥ purāhitā hyásya bʰávanti múkʰa ā́hitāstásmādu tatsárvaṃ dattvā̀jinavāsī́ carati.  
átʰa vaiśvadeváṃ.  
sárvaṃ vai víśve devāḥ sárveṇaiva tátprajā́patiḥ púnarātmā́namā́pyāyayata sárvamenamupasamāvartata sárvamánukamātmáno 'kuruta sárveṇo evaìṣá etádāpyā́yate sárvamenamupasamā́vartate sárvamánukamātmánaḥ kurute.  
tadyádbārhaspatyamánu bʰávati.  
bráhma vai bŕ̥haspátiḥ sárvamidaṃ víśve devā́ asyaivaìtatsárvasya bráhma múkʰaṃ karoti tásmādasya sárvasya brāhmaṇo múkʰam.  
átʰaindrám.  
indriyaṃ vaí vīryámíndram indriyéṇaiva tádvīryéṇa prajā́patiḥ púnarātmā́namā́pyāyayatendriyámenaṃ vīryámupasamā́vartatendriyáṃ vīryámánukamātmáno 'kurutendriyéṇo evaìṣá etádvīryèṇāpyā́yata indriyámenaṃ vīryámupasamā́vartata indriyáṃ vīryámánukamātmánaḥ kurute.  
tadyádvaiśvadevamánu bʰávati.  
kṣatraṃ vā índro víśo víśve devā́ annā́dyamevā̀smā etátpurástātkaroti.  
átʰa mārutám.  
viśo vaí marúto bʰūmò vai víḍbʰūmnaìva tátprajā́patiḥ púnarātmā́namā́pyāyayata bʰūmaìnamupasamā́vartata bʰūmā́namánukamātmáno 'kuruta bʰūmnò evaìṣá etádāpyā́yate bʰūmaìnamupasamā́vartate bʰūmā́namánukamātmánaḥ kurute.  
tadyádaindramánu bʰávati.  
kṣatraṃ vā indro víśo víśve devā víśo vaí marúto viśaìvaítátkṣatram páribr̥ṃhati tádidáṃ kṣatrámubʰayáto viśā páribr̥ḍʰam.  
átʰaindrāgnám.  
téjo vā́ agnírindriyáṃ vīryámíndra ubʰā́bʰyāmeva tádvīryā̀bʰyām prajā́patiḥ púnarātmā́namā́pyāyayatobʰé enaṃ vīryè upasamā́vartetāmubʰé vīryè ánuke ātmáno kurutobʰā́bʰyāmvevaìṣá etádvīryā̀bʰyāmāpyā́yata ubʰé enaṃ vīryè upasamā́vartete ubʰé vīryè ánuke ātmánaḥ kurute.  
átʰa sāvitrám.  
savitā vaí devā́nām prasavitā tátʰo hāsmā eté savitŕ̥prasūtā eva sárve kā́māḥ sámr̥dʰyante.  
átʰa vāruṇámantata ā́labʰate.  
tádenaṃ sárvasmādvaruṇapāśātsárvasmādvaruṇyā̀tprámuñcati.  
tásmādyádi yū́paikādaśinī syā́t.  
āgneyámevā̀gniṣṭʰe níyuñjyādatʰétarānvyúpanayeyuryatʰāpūrvám.  
yádyu páśvekādaśinī syā́t.  
āgneyámeva yū́pa ā́labʰerannatʰétarānyatʰāpūrvám.  
tānyatródīco náyanti.  
āgneyámevá pratʰamáṃ nayantyatʰétarānyatʰāpūrvám.  
tānyátra nivídʰyanti.  
āgneyámevá pratʰamáṃ dakṣiṇārdʰyaṃ nivídʰyantyatʰétarānúdīco 'tinī́ya yatʰāpūrvám.  
téṣāṃ yátra vapā́bʰiḥ pracáranti.  
āgneyásyaivá pratʰamásya vapáyā prácarantyatʰétareṣāṃ yatʰāpūrvám.  
tairyátra pracáranti.  
āgneyénaivá pratʰaména prácarantyatʰétarairyatʰāpūrvám.  
yátra vaí yajñásya śiró 'cʰidyata.  
tásya ráso drutvā̀paḥ práviveṣa ténaivaìtadrásenā́paḥ syandante támevaìtadrásaṃ syándamānam manyante.  
sa yádvasatīvárīracʰaíti.  
támevaìtadrásamāhŕ̥tya yajñé dadʰāti rásavantaṃ yajñáṃ karoti tásmādvasatīvárīrácʰaiti.  
tā vai sárveṣu sávaneṣu víbʰajati.  
sárveṣvevaìtatsávaneṣu rásaṃ dadʰāti sárvāṇi sávanāni rásavanti karoti tásmātsárveṣu víbʰajati.  
tā vai syándamānānāṃ gr̥hṇīyāt.  
aiddʰi sá yajñásya rásastasmātsyándamānānāṃ gr̥hṇīyāt.  
gopītʰā́ya vā́ etā́ gr̥hyante.  
sárvaṃ vā́ idámanyádilayati yádidaṃ kiṃ cā́pi yò 'yam pávaté 'tʰaitā́ eva nèlayanti tásmātsyándamānānāṃ gr̥hṇīyāt.  
dívā gr̥hṇīyāt.  
páśyanyajñásya rásaṃ gr̥hṇānī́ti tásmāddívā gr̥hṇīyādetásmai vaí gr̥hṇāti yá eṣa tápati víśvebʰyo hyènā devébʰyo gr̥hṇā́ti raśmáyo hyásya víśve devāstásmāddívā gr̥hṇīyāddíveva vā́ eṣa tásmādveva dívā gr̥hṇīyāt.  
etáddʰa vai víśve devā́ḥ.  
yájamānasya gr̥hānā́gacʰanti sa yáḥ purā̀dityásyāstamayā́dvasatīvárīrgr̥hṇā́ti yátʰā śréyasyāgamiṣyátyāvasatʰenópakl̥ptenopā́sītaivaṃ tattá etáddʰaviḥ práviśanti tá etā́su vasatīvárīṣū́pavasanti sá upavasatʰáḥ.  
sa yasyā́gr̥hītā abʰyastamiyā́t.  
tatra prā́yaścittiḥ kriyate yádi purèjānaḥ syā́nninā́hyādgr̥hṇīyāddívā hi tásya tā́ḥ purā́ gr̥hītā bʰávanti yádyu ánījānaḥ syādyá enamījāná upā́vasito vā paryávasito vā syāttásya ninā́hyādgr̥hṇīyāddívā hi tásya tā́ḥ purā́ gr̥hītā bʰávanti.  
yádyu etádubʰáyaṃ ná vindét.  
ulkuṣī́mevā̀dā́yopapáreyāttā́mupáryupari dʰāráyangr̥hṇīyāddʰíraṇyaṃ vopáryupari dʰāráyangr̥hṇīyāttádetásya rūpáṃ kriyate yá eṣa tápati.  
atʰāto gr̥hṇā́tyevá.  
havíṣmatīrimā ā́pa íti yajñásya hyā̀su rásaḥ prā́viśattásmādāha havíṣmatīrímā ā́pa iti haviṣmān ā́vivāsatī́ti havíṣmānhyènā yájamāna āvívāsati tásmādāha havíṣmān ā́vivāsatī́ti.  
havíṣmāndevó adʰvara íti.  
adʰvaro vaí yajñastadyásmai yajñā́ya gr̥hṇā́ti táṃ havíṣmantaṃ karoti tásmādāha havíṣmāndevó adʰvara íti.  
havíṣmān astu sū́rya íti.  
etásmai vaí gr̥hṇāti yá eṣa tápati víśvebʰyo hyènā devébʰyo gr̥hṇā́ti raśmáyo hyásya víśve devāstásmādāha havíṣmān astu sū́rya íti.  
tā́ āhŕ̥tya jagʰánena gā́rhapatyaṃ sādayati.  
agnervó 'pannagr̥hasya sádasi sādayāmī́tyagnervó 'nārtagr̥hasya sádasi sādayāmī́tyevaìtádāhā́tʰa yadā̀gnīṣomī́yaḥ paśúḥ saṃtíṣṭʰaté 'tʰa páriharati vyútkrāmatétyāhā́greṇa havirdʰā́ne yájamāna āste tā ā́datte.  
sa dákṣiṇena níṣkrāmati.  
tā dákṣiṇāyāṃ śróṇau sādayatīndrāgnyórbʰāgadʰéyī stʰéti víśvebʰyo hyènā devébʰyo gr̥hṇā́tīndrāgnī hi víśve devāstāḥ púnarāhr̥tyā́greṇa pátnīṃ sādayati sá jagʰánena pátnīm paryétya tā ā́datte.  
sa úttareṇa níṣkrāmati.  
tā úttarāyāṃ śróṇau sādayati mitrāváruṇayorbʰāgadʰéyī stʰéti naìváṃ sādayedátiriktametannaìváṃ sampatsámpadyata indrāgnyórbʰāgadʰéyī stʰétyevá brūyāttádevā́natiriktaṃ tátʰā sampatsámpadyate.  
gúptyai vā́ etāḥ párihriyante.  
agníḥ purástādátʰaitā́ḥ samantam pályaṅgyante nāṣṭrā rákṣāṃsyapagʰnátyastā ā́gnīdʰre sādayati víśveṣāṃ devā́nām bʰāgadʰéyī stʰéti tádāsu víśvāndevāntsáṃveśayatyete vai vásatāṃ váraṃ tásmādvasatīváryo nā́ma vásatāṃ ha vai váram bʰavati yá evámetadvéda.  
tā́ni vā́ etā́ni sapta yájūṃṣi bʰavanti.  
catúrbʰirgr̥hṇātyékena jagʰánena gārhapatyaṃ sādayatyékena páriharatyékenā́gnīdʰre tā́ni sapta yátra vaí vācaḥ prájātāni cʰándāṃsi saptápadā vai téṣām parārdʰyā̀ śákvaryetā́mabʰisampádaṃ tásmātsapta yájūṃṣi bʰavanti.  
tā́ntsamprábodʰayanti.  
tè 'pá upaspr̥śyā́gnīdʰramupasamā́yanti ta ā́jyāni gr̥hṇate gr̥hītvā́jyānyā́yantyāsādyā́jyāni.  
átʰa rā́jānamupā́vaharati.  
iyaṃ vaí pratiṣṭʰā́ janū́rāsā́m prajā́nāmimā́mevaìtátpratiṣṭʰā́mabʰyupā́vaharati támasyaí tanute támasyaí janayati.  
ántareṇeṣá upā́vaharati.  
yajño vā ánastannvèvá yajñānná bahirdʰā́ karoti grā́vasu sammukʰéṣvadʰinídadʰāti kṣatraṃ vai sómo víśo grā́vāṇaḥ kṣatrámevaìtádviśyádʰyūhati tadyátsammukʰā bʰávanti víśamevaìtátsammukʰā́ṃ kṣatríyamabʰyávivādinīṃ karoti tásmātsammukʰā́ bʰavanti.  
sá upā́vaharati.  
hr̥dé tvā mánase tvéti yájamānasyaitatkā́māyāha hŕ̥dayena hi mánasā yájamānastaṃ kā́maṃ kāmáyate yatkāmyā yájate tásmādāha hr̥dé tvā mánase tvéti.  
divé tvā sū́ryāya tvéti.  
devalokā́ya tvétyevaìtádāha yadā́ha dive tvéti sū́ryāya tvéti devébʰyastvétyevaìtádāhordʰvámimámadʰvaráṃ diví devéṣu hótrā yacʰétyadʰvaro vaí yajñá ūrdvámimáṃ yajñáṃ divé devéṣu dʰehī́tyevaìtádāha.  
sóma rājanvíśvāstvám prajā́ upā́varohéti.  
tádenamāsā́m prajā́nāmā́dʰipatyāya rājyā́yopā́vaharati.  
átʰānusr̥jyópatiṣṭʰate.  
víśvāstvā́m prajā́ upā́varohantvityáyatʰāyatʰamiva vā́ etátkaroti yadā́ha víśvāstvám prajā́ upā́varohéti kṣatraṃ vai sómastátpāpavasyasáṃ karoti táddʰedamánu pāpavasyasáṃ kriyate 'tʰā́tra yatʰāyatʰáṃ karoti yatʰāpūrvaṃ yadā́ha víśvāstvā́m prajā́ upā́varohantvíti tádenamābʰíḥ prajā́bʰiḥ pratyávarohayati tásmādu kṣatríyamāyántamimā́ḥ prajā víśaḥ pratyávarohanti támadʰástādúpāsata úpasanno hótā prātaranuvākámanuvakṣyánbʰavati.  
átʰa samídʰamabʰyādádʰadāha.  
devébʰyaḥ prātaryā́vabʰyó 'nubrūhī́ti cʰándāṃsi vaí devā́ḥ prātaryā́vāṇaścʰándāṃsyanuyājā́ devébʰyaḥ préṣya devā́nyajéti vā́ anuyājaíścaranti.  
tádu haíka āhuḥ.  
devebʰyó 'nubrūhī́ti tádu tátʰā ná brūyāccʰándāṃsi vaí devā́ḥ prātaryā́vāṇaścʰándāṃsyanuyājā́ devébʰyaḥ préṣya devā́nyajéti vā́ anuyājaíścaranti tásmādu brūyāddevébʰyaḥ prātaryā́vabʰyó 'nubrūhī́tyevá.  
átʰa yátsamídʰamabʰyādádʰāti.  
cʰándāṃsyevaìtatsáminddʰé 'tʰa yaddʰótā prātaranuvākámanvā́ha cʰándāṃsyevaìtatpúnarā́pyāyayatyáyātayāmāni karoti yātáyāmāni vaí devaiścʰándāṃsi cʰándobʰirhí devā́ḥ svargáṃ lokáṃ samā́śnuvata na vā átra stuváte ná śaṃsanti taccʰándāṃsyevaìtatpúnarā́pyāyayatyáyātayāmāni karoti tairáyātayāmairyajñáṃ tanvate tásmāddʰótā prātaranuvākamánvāha.  
tádāhuḥ.  
káḥ prātaranuvākásya pratigara íti jā́graddʰaivā̀dʰvaryurúpāsīta sa yánnimiṣáti sá haivā̀sya pratigarastádu tátʰā ná kuryādyádi nidrāyādápi kā́maṃ svapyātsa yátra hótā prātaranuvākám paridádʰāti tátpracaraṇī́ti srúgbʰavati tásyāṃ caturgr̥hītamā́jyaṃ gr̥hītvā́ juhoti.  
yátra vaí yajñásya śiró 'cʰidyata.  
tásya ráso drutvā̀paḥ práviveśa támadáḥ pūrvedyúrvasatīvárībʰirā́haratyátʰa yó 'tra yajñásya rásaḥ páriśiṣṭastámevaìtadácʰaiti.  
yáddʰaivaìtāmā́hutiṃ juhóti.  
etámevaìtádyajñásya rásamabʰiprástr̥ṇīte tamā́runddʰe yā́bʰya u caivaìtā́ṃ devátābʰya ā́hutiṃ juhóti tā́ evaìtátprīṇāti tā́ asmai tr̥ptā́ḥ prītā́ etáṃ yajñásya rásaṃ sáṃnamanti.  
sá juhoti.  
śr̥ṇótvagníḥ samídʰā hávam ma íti śr̥ṇótu ma idámagniránu me jānātvítyevaìtádāha śr̥ṇvantvā́po dʰiṣáṇāśca devīríti śr̥ṇvántu ma idamāpó 'nu me jānantvítyevaìtádāha śrótā grāvāṇo vidúṣo ná yajñamíti śr̥ṇvántu ma idaṃ grā́vāṇó 'nu me jānantvítyevaìtádāha vidúṣo ná yajñamíti vidvā́ṃso hi grā́vāṇaḥ śr̥ṇótu deváḥ savitā hávam me svāhéti śr̥ṇótu ma idáṃ deváḥ savitā́nu me jānātvítyevaìtádāha savitā vaí devā́nām prasavitā tátsavitŕ̥prasūta evaìtádyajñásya rásamácʰaiti.  
atʰā́paraṃ caturgr̥hītamā́jyaṃ gr̥hītvā́.  
údaṅ prayánnāhāpá iṣya hotarítyapá icʰa hotarítyevaìtádāha tadyadáto hótānvā́haitámevaìtádyajñásya rásamabʰiprástr̥ṇīte tamā́runddʰa etā́nu caivaìtadánutiṣṭʰate nédenānantarā́ nāṣṭrā rákṣāṃsi hinásanníti.  
átʰa sampréṣyati.  
maítrāvaruṇasya camasādʰvaryavéhi néṣṭaḥ pátnīrudā́nayaikadʰanina etā́gnīccā́tvāle vasatīvárībʰiḥ pratyúpatiṣṭʰāsai hotr̥camaséna céti sampraiṣá evaìṣáḥ.  
ta údañco níṣkrāmanti.  
jagʰánena cā́tvālamagreṇā́gnīdʰraṃ sa yásyāṃ táto diśyā́po bʰávanti tádyanti te vaí saha pátnībʰiryanti tadyátsaha pátnībʰiryánti.  
yátra vaí yajñásya śiró 'cʰidyata.  
tásya ráso drutvā̀paḥ práviveśa támeté gandʰarvā́ḥ somarakṣā́ jugupuḥ.  
té ha devā́ ūcuḥ.  
iyámu nvevèhá nāṣṭrā yádimé gandʰarvā́ḥ katʰaṃ nvìmamábʰaye 'nāṣṭré yajñásya rásamā́hareméti.  
té hocuḥ.  
yoṣítkāmā vaí gandʰarvā́ḥ saha pátnībʰirayāma te pátnīṣvevá gandʰarvā́ gardʰiṣyantyátʰaitamábʰaye 'nāṣṭré yajñásya rásamā́hariṣyāma íti.  
té saha pátnībʰirīyuḥ.  
te pátnīṣvevá gandʰarvā́ jagr̥dʰurátʰaitamábʰaye nāṣṭré yajñásya rásamā́jahruḥ.  
tátʰo evaìṣá etát.  
mahaìva pátnībʰireti te pátnīṣvevá gandʰarvā́ gŕ̥dʰyantyátʰaitamábʰaye 'nāṣṭré yajñásya rásamā́harati.  
so 'pò 'bʰíjuhoti.  
etā́ṃ ha vā ā́hutiṃ hr̥tā́meṣá yajñásya rása upasaméti tā́m pratyúttiṣṭʰati támevaìtadāviṣkŕ̥tya gr̥hṇāti.  
yádvevaìtāmā́hutiṃ juhóti.  
etámevaìtádyajñásya rásamabʰiprástr̥ṇīte tamā́runddʰe támapó yācati yā́bʰya u caivaìtā́ṃ devátābʰya ā́hutiṃ juhóti tā́ evaìtátprīṇāti tā́ asmai tr̥ptā́ḥ prītā́ etáṃ yajñásya rásaṃ sáṃnamanti.  
sá juhoti.  
dévīrāpo apāṃnapādíti devyò hyā́pastásmādāha dévīrāpo apāṃnapādíti yó va ūrmírhaviṣyá íti yó va ūrmíryajñíya ityevaìtádāhendriyā́vānmadíntama íti vīryávānítyevaìtádāha yadā́hendriyā́vāníti madíntama íti svā́diṣṭʰa ítyevaìtádāha táṃ devébʰyo devatrā́ dattétyetádenā ayāciṣṭa yadā́ha táṃ devébʰyo devatrā́ dattéti śukrapébʰya íti satyaṃ vaí śukráṃ satyapébʰya ítyevaìtádāha yéṣām bʰāga stʰa svāhéti téṣāmu hyèṣá bʰāgáḥ.  
átʰa maitrāvaruṇacamasénaitāmā́hutimápaplāvayati.  
kā́rṣirasī́ti yátʰā vā áṅgāro 'gnínā psātaḥ syā́devámeṣā́hutiretáyā devátayā psātā́ bʰavati rā́jānaṃ vā́ etā́bʰiradbʰírupasrakṣyánbʰavati yā́ etā́ maitrāvaruṇacamase vájro vā ā́jyaṃ rétaḥ sómo nedvájreṇā́jyena rétaḥ sómaṃ hinásānī́ti tásmādvā ápaplāvayati.  
átʰa gr̥hṇāti.  
samudrásya tvā́kṣityā únnayāmītyā́po vaí samudrò 'psvèvaitádákṣitiṃ dadʰāti tásmādā́pa etā́vati bʰóge bʰujyámāne ná kṣīyante tadanvékadʰanānúnnayanti tadánu pānnéjanān.  
tadyánmaitrāvaruṇacamaséna gr̥hṇā́ti.  
yátra vaí devébʰyo yajñò 'pā́krāmattámetáddevā́ḥ praiṣaíreva praíṣamaícʰanpurorúgbʰiḥ prā́rocayannivídbʰirnyávedayaṃstásmānmaitrāvaruṇacamaséna gr̥hṇāti.  
ta ā́yanti.  
pratyúpatiṣṭʰate 'gnīccā́tvāle vasatīvárībʰiśca hotr̥camaséna ca sá upáryupari cā́tvālaṃ sáṃsparśayati vasatīvárīśca maitrāvaruṇacamasáṃ ca samā́po adbʰíragmata samóṣadʰībʰiróṣadʰīríti yáścāsau pūrvedyurāhr̥tó yajñásya ráso yáścādyāhr̥tastámevaìtádubʰáyaṃ sáṃsr̥jati.  
taddʰaíke.  
èvá maitrāvaruṇacamasé vasatīvárīrnáyantyā́ maitrāvaruṇacamasā́dvasatīvárīṣu yáścāsaú pūrvedyurāhr̥tó yajñásya ráso yáścādyāhr̥tastámevaìtádubʰáyaṃ sáṃsr̥jāma íti vádantastádu tátʰā ná kuryādyadvā́ ādʰavanī́ye samavanáyati tádevaìṣá ubʰáyo yajñásya rásaḥ sáṃsr̥jyaté 'tʰa hotr̥camasé vasatīvárīrgr̥hṇāti nigrābʰyā̀bʰyastadyádupáryupari cā́tvālaṃ saṃsparśáyatyáto vaí devā dívamupódakrāmaṃstadyájamānamevaìtátsvargyám pántʰānamanusáṃkʰyāpayati.  
ta ā́yanti.  
taṃ hótā pr̥cʰatyádʰvaryó 'verapā ityávido 'pā ítyevaìtádāha tam prátyāhotèva naṃnamurityávidamátʰo me 'naṃsatétyevaìtádāha.  
sa yádyagniṣṭomaḥ syā́t.  
yádi pracaraṇyā́ṃ saṃsravaḥ páriśiṣṭó 'laṃ hómāya syāttáṃ juhuyādyádyu nā́laṃ hómāya syādáparaṃ caturgr̥hītamā́jyaṃ gr̥hītvā́ juhoti yámagne pr̥tsu mártyamávā vā́jeṣu yáṃ junāḥ sa yántā śáśvatīríṣaḥ svāhétyāgneyyā́ juhotyagnirvā́ agniṣṭomastádagnā́vagniṣṭomam prátiṣṭʰāpayati mártavatyā púruṣasammito vā́ agniṣṭomá eváṃ juhuyādyádyagniṣṭomaḥ syāt.  
yádyuktʰyáḥ syā́t.  
madʰyamám paridʰimúpaspr̥śettráyaḥ paridʰáyastrī́ṇyuktʰā́nyetaíru hi tárhi yajñáḥ pratitíṣṭʰati yádyu atirātro vā ṣoḍaśī́ vā syānnaìvá juhuyānná madʰyamám paridʰim úpaspr̥śetsamúdyaivá tūṣṇīmétya prápadyeta tádyatʰāyatʰáṃ yajñakratūnvyā́vartayati.  
áyuṅgā-ayuṅgā ékadʰanā bʰavanti.  
tráyo vā páñca vā páñca vā saptá vā náva vā náva vaíkādaśa vaíkādaśa vā tráyodaśa vā tráyodaśa vā páñcadaśa vā dvandvamáha mitʰunám prajánanamátʰā tʰá eṣa éko 'tiricyáte sa yájamānasya śríyamabʰyátiricyate sa vā́ eṣāṃ sadʰanaṃ yo yájamānasya śríyamabʰyatiricyáte tadyádeṣāṃ sadʰánaṃ tásmādékadʰanā nā́ma.  
átʰādʰiṣávaṇe paryúpaviśanti.  
átʰāsyāṃ híraṇyam badʰnīte dvayaṃ vā́ idaṃ ná tr̥tī́yamasti satyáṃ caivā́nr̥taṃ ca satyámevá devā ánr̥tam manuṣyā̀ agniretasaṃ vai híraṇyaṃ satyénāṃśū́nupaspr̥śā́ni satyéna sómam párāhaṇānī́ti tásmādvā asyāṃ híraṇyam badʰnīte.  
átʰa grā́vāṇamā́datte.  
te vā́ etè 'śmamáyā grā́vāṇo bʰavanti devo vai sómo divi hi sómo vr̥tro vai sóma āsīttásyaitacʰárīraṃ yádgiráyo yadáśmānastacʰárīreṇaivaìnametatsámardʰayati kr̥tsnáṃ karoti tásmādaśmamáyā bʰavanti gʰnánti vā́ enametadyádabʰiṣuṇvánti támeténa gʰnanti tatʰā́ta údeti tátʰā sáṃjīvati tásmādaśmamáyā grā́vāṇo bʰavanti.  
tamā́datte.  
devásya tvā savitúḥ prasavè 'śvínorbāhúbʰyām pūṣṇo hástābʰyāmā́dade rā́vāsī́ti savitā vaí devā́nām prasavitā tátsavitŕ̥prasūta evaìnametadā́datte 'śvínorbāhúbʰyāmítyaśvínāvadʰvaryū tattáyorevá bāhúbʰyāmā́datte na svā́bʰyām pūṣṇo hástābʰyāmíti pūṣā́ bʰāgadugʰastattásyaiva hástābʰyāmā́datte na svā́bʰyāṃ vájro vā́ eṣa tásya ná manuṣyò bʰartā támetā́bʰirdevátābʰirā́datte.  
ā́dade rā́vāsī́ti.  
yadā vā́ enameténābʰiṣuṇvantyatʰā́hutirbʰavati yadā́hutiṃ juhotyátʰa dákṣiṇā dadātyetaddʰyèṣá dvayaṃ rā́sata ā́hutīśca dákṣiṇāśca tásmādāha rā́vāsī́ti.  
gabʰīrámimámadʰvaráṃ kr̥dʰī́ti.  
adʰvaro vaí yajñó mahā́ntamimáṃ yajñáṃ kr̥dʰī́tyevaìtadāhéndrāya suṣū́tamamitī́ndro vaí yajñásya devátā tásmādāhéndrāyéti suṣū́tamamíti súsutamamítyevaìtádāhottaména pavinétyeṣa vā́ uttamáḥ paviryatsómastásmādāhottaména pavinetyū́rjasvantam mádʰumantam páyasvantamíti rásavantamítyevaìtádāha yadāhórjasvantam mádʰumantam páyasvantamiti.  
átʰa vā́caṃ yacʰati.  
devā́ ha vaí yajñáṃ tanvānāstè 'surarakṣasébʰya āsaṅgā́dbibʰayā́ṃ cakrusté hocurupāṃśú yajāma vā́caṃ yacʰāméti tá upāṃśváyajanvā́camayacʰan.  
átʰa nigrābʰyā̀ ā́harati.  
tā́svenaṃ vācayati nigrābʰyā̀ stʰa devaśrútastarpáyata mā máno me tarpayata vā́cam me tarpayata prāṇám me tarpayata cákṣurme tarpayata śrótram me tarpayatātmā́nam me tarpayata prajā́m me tarpayata paśū́nme tarpayata gaṇā́nme tarpayata gaṇā́ me mā vítr̥ṣanníti ráso vā ā́pastā́svevaìtā́māśíṣamā́śāste sárvaṃ ca ma ātmā́naṃ tarpáyata prajā́m me tarpayata paśū́nme tarpayata gaṇā́nme tarpayata gaṇā́ me mā vítr̥ṣanníti sa yá eṣá upāṃśusávanaḥ sa vívasvānādityó nidā́nena sò 'syaiṣá vyānáḥ.  
támabʰímimīte.  
gʰnánti vā́ enametadyádabʰiṣuṇvánti támeténa gʰnanti tatʰā́ta údeti tátʰā sáṃjīvati yádveva mímīte tásmānmā́trā manuṣyèṣu mā́tro yò cā́pyanyā mā́trā.  
sá mimīte.  
índrāya tvā vásumate rudrávata itī́ndro vaí yajñásya devátā tásmādāhéndrāya tvéti vásumate rudrávata íti tadíndramevā́nu vásūṃśca rudrāṃścā́bʰajatī́ndrāya tvādityávata íti tadíndramevā́nvādityānā́bʰajatī́ndrāya tvābʰimātigʰna íti sapátno vā abʰímātiríndrāya tvā sapatnagʰna ítyevaìtádāha sò 'syoddʰāro yátʰā śréṣṭʰanyoddʰārá evámasyaiṣá r̥té devébʰyaḥ.  
śyenā́ya tvā somabʰŕ̥ta íti.  
tádgāyatryaí mimīte 'gnáye tvā rāyaspoṣada ítyagnirvaí gāyatrī tádgāyatryaí mimīte sa yádgāyatrī́ śyenó bʰūtvā́ divaḥ sómamā́haratténa mā́ śyenaḥ somabʰr̥tténaivā̀syā etádvīryèṇa dvitī́yam mimīte.  
átʰa yatpáñca kŕ̥tvo mímīte.  
saṃvatsarásammito vaí yajñaḥ páñca vā́ r̥távaḥ saṃvatsarásya tam pañcabʰirāpnoti tásmātpáñca kŕ̥tvām mimīte.  
támabʰímr̥śati.  
yátte soma divi jyótiryátpr̥tʰivyāṃ yádurā́vantárikṣe ténāsmai yájamānāyorú rāyé kr̥dʰyádʰi dātré voca íti yátra vā́ eṣó 'gre devā́nāṃ havírbabʰū́va táddʰekṣā́ṃ cakre maìva sárveṇevātmánā devā́nāṃ havírbʰūvamíti sá etā́stisrástanū́reṣú lokéṣu vinyádʰatta.  
tadvaí devā́ aspr̥ṇvata.  
tè 'syaiténaivaìtā́stanū́rāpnuvantsá kr̥tsná evá devā́nāṃ havírabʰavattátʰo evā̀syaiṣá eténaivaitā́stanū́rāpnoti sá kr̥tsná evá devā́nāṃ havírbʰavati tásmādevámabʰímr̥śati.  
átʰa nigrābʰyā̀bʰirúpasr̥jati.  
ā́po ha vaí vr̥tráṃ jagʰnusténaivaìtádvīryèṇā́paḥ syandante tásmādenāḥ syándamānā na kíṃ cana prátigʰārayati tā́ ha svámeva váśaṃ ceruḥ kásmai nú vayáṃ tiṣṭʰemahi yā́bʰirasmā́bʰirvr̥tro hata íti sárvaṃ vā́ idamindrāya tastʰānámāsa yádidaṃ kiṃ cā́pi yò 'yam pávate.  
sa índro 'bravīt.  
sárvaṃ vaí ma idáṃ tastʰānaṃ yádidaṃ kiṃ ca tíṣṭʰadʰvamevá ma íti tā́ hocuḥ kíṃ nastátaḥ syādíti pratʰamabʰakṣá evá vaḥ sómasya rā́jña íti tatʰéti tā́ asmā atiṣṭʰanta tā́stastʰānā úrasi nyágr̥hṇīta tadyádenā úrasi nyágr̥hṇīta tásmānnigrābʰyā̀ nā́ma tátʰaivaìtā etadyájamāna úrasi nígr̥hṇīte sá āsāmeṣá pratʰamabʰakṣaḥ sómasya rā́jño yánnigrābʰyā̀bʰirupasr̥játi.  
sa úpasr̥jati.  
śvātrā́ stʰa vr̥tratúra íti śivā hyā́pastásmādāha śvātrā stʰéti vr̥tratúra íti vr̥traṃ hyetā ágʰnanrā́dʰogūrtā amŕ̥tasya pátnīrítyamŕ̥tā hyā́pastā́ devīrdevátremáṃ yajñáṃ nayatéti nā́tra tiróhitamivāstyúpahūtāḥ sómasya pibatéti tadúpahūtā evá pratʰamabʰakṣaṃ sómasya rā́jño bʰakṣayanti.  
átʰa prahariṣyán.  
yáṃ dviṣyāttam mánasā dʰyāyedamúṣmā aham práharāmi na túbʰyamíti yo nvèvèmám mānuṣám brāhmaṇaṃ hánti taṃ nvèva páricakṣaté 'tʰa kiṃ yá etáṃ devī hi sómo gʰnánti vā́ enametadyádabʰiṣuṇvánti támeténa gʰnanti tatʰā́ta údeti tátʰā sáṃjīvati tátʰānenasyám bʰavati yadyu ná dviṣyādápi tŕ̥ṇameva mánasā dʰyāyettátʰo anenasyám bʰavati.  
sa práharati.  
mā́ bʰermā sáṃviktʰā íti mā́ tvam bʰaiṣīrmā sáṃviktʰā amúṣmā aham práharāmi na túbʰyamítyevaìtádāhórjaṃ dʰatsvéti rásaṃ dʰatsvétyevaìtádāha dʰíṣaṇe vīḍvī́ satī́ vīḍayetʰāmū́rjaṃ dadʰātʰāmítomé evaìtatpʰálake āhurítyu haíka āhuḥ kiṃ nu tátra yó 'pyete pʰálake bʰindyā́dimé havai dyā́vāpr̥tʰivī́ etásmādvájrādúdyatātsáṃrejete tádābʰyā́mevaìnametaddyā́vāpr̥tʰivī́bʰyāṃ śamayati tátʰemé śānto ná hinastyū́rjaṃ dadʰātʰāmíti rásaṃ dadʰātʰāmítyevaìtádāha pāpmā́ hato na sóma íti tádasya sárvam pāpmā́naṃ hanti.  
sa vai trírabʰiṣuṇóti.  
triḥ sámbʰarati catúrnigrābʰamúpaiti taddáśa dáśākṣarā vaí virā́ḍvairājaḥ sómastásmāddáśa kŕ̥tvaḥ sámpādayati.  
átʰa yánnigrābʰámupaíti.  
yátra vā́ eṣó 'gre devā́nāṃ havírbabʰū́va táddʰemā díśo 'bʰídadʰyāvābʰírdigbʰírmitʰunéna priyéṇa dʰā́mnā sáṃspr̥śeyéti támetáddevā́ ābʰírdigbʰírmitʰunéna priyéṇa dʰā́mnā sámasparśayanyánnigrābʰámupā́yaṃstátʰo evaìnameṣá etádābʰírdigbʰírmitʰunéna priyéṇa dʰā́mnā sáṃsparśayati yánnigrābʰámupaíti.  
sa úpaiti.  
prāgápāgúdagadʰarā́ksarvátastvā díśa ā́dʰāvantvíti tádenamābʰirdigbʰírmitʰunéna priyéṇa dʰā́mnā sáṃsparśayatyámba níṣpara sámarī́rvidāmíti yóṣā vā ámbā yóṣā díśastásmādā́hāmba níṣparéti sámarī́rvidāmíti prajā vā́ arīḥ sám prajā́ jānatāmítyevaìtádāha tásmādyā ápi víṭūramiva prajā bʰávanti sámeva tā́ jānate tásmādāha sámarī́rvidāmíti.  
átʰa yásmātsómo nā́ma.  
yátra vā́ eṣó 'gre devā́nāṃ havírbabʰū́va táddʰekṣā́ṃ cakre maìva sárveṇevātmánā devā́nāṃ havírbʰūvamíti tásya yā júṣṭatamā tanūrā́sa tā́mapanídadʰe tadvaí devā́ aspr̥ṇvata té hocurúpaivaìtām právr̥hasva sahaìvá na etáyā havíredʰī́ti tā́ṃ dūrá ivopaprā́vr̥hata svā vaí ma eṣéti tásmātsómo nā́ma.  
átʰa yásmādyajño nā́ma.  
gʰnánti vā́ enametadyádabʰiṣuṇvánti tadyádenaṃ janayanti sá tāyámāno jāyate sa yanjā́yate tásmādyañjó yañjó havai nā́maitadyádyajña íti.  
tátraitāmápi vā́camuvāda.  
tvámaṅga práśaṃsiṣo deváḥ śaviṣṭʰa mártyaṃ na tvádanyó magʰavannasti marḍiténdra brávīmi te váca íti mártyo haivaìtadbʰávannuvāca tvámevètó janayitā́si nā̀nyastvadíti.  
átʰa nigrābʰyā̀bʰyo gráhānvígr̥hṇate.  
ā́po ha vaí vr̥tráṃ jagʰnusténaivaìtádvīryèṇā́paḥ syandante syándamānānāṃ vaí vasatīvárīrgr̥hṇāti vasatīvárībʰyo nigrābʰyā̀ nigrābyā̀bʰyo gráhānvígr̥hṇate ténaivaìtádvīryèṇa gráhānvígr̥hṇate hotr̥camasādyóṣā vā r̥ggʰótā yóṣāyai vā́ imā́ḥ prajāḥ prájāyante tádenametásyai yóṣāyā r̥co hótuḥ prájanayati tásmāddʰotr̥camasā́t.  
