
udáramevā̀sya sádaḥ.  
tásmātsádasi bʰakṣayanti yaddʰī̀daṃ kíṃ cāśnántyudára evèdaṃ sárvam prátitiṣṭʰatyátʰa yádasminvíśve devā ásīdaṃstásmātsádo nā́ma tá u evā̀sminneté brāhmaṇā́ viśvágotrāḥ sīdantyaindráṃ devátayā.  
tanmádʰya aúdumbarīm minoti.  
ánnaṃ vā ū́rgudumbára udáramevā̀sya sádastánmadʰyáto 'nnā́dyaṃ dadʰāti tásmānmádʰya aúdumbarīm minoti.  
átʰa yá eṣá madʰyamáḥ śaṅkurbʰávati.  
véderjagʰanārdʰe tásmātprā́ṅ prákrāmati ṣáḍvikramā́ndakṣiṇā́ saptamamápakrāmati sampádaḥ kā́māya tádavaṭam párilikʰati.  
só 'bʰrimā́datte.  
devásya tvā savitúḥ prasavè 'śvínorbāhúbʰyām pūṣṇo hástābʰyāmā́dade nā́ryasī́ti samāná etásya yájuṣo bándʰuryóṣo vā́ eṣā yadábʰristásmādāha nā́ryasī́ti.  
átʰāvaṭam párilikʰati.  
idámahaṃ rákṣasāṃ grīvā ápikr̥ntāmī́ti vájro vā abʰrirvájreṇaivaìtánnāṣṭrā́ṇāṃ rákṣasāṃ grīvā ápikr̥ntati.  
átʰa kʰanati.  
prā́ñcamutkaramútkirati yájamānena sammāyaúdumbarīm parivāsayati tāmágréṇa prā́cīṃ nídadʰātyetāvanmātrā́ṇi barhī́ṃṣyupáriṣṭādadʰinídadʰāti.  
átʰa yávamatyaḥ prókṣaṇyo bʰavanti.  
ā́po ha vā óṣadʰīnāṃ rásastásmādóṣadʰayaḥ kévalyaḥ kʰāditā ná dʰinvantyóṣadʰaya u hāpāṃ rásastásmādā́paḥ pītāḥ kévalyo ná dʰinvanti yádaivòbʰáyyaḥ sáṃsr̥ṣṭā bʰávantyátʰaivá dʰinvanti tárhi hi sárasā bʰávanti sárasābʰiḥ prókṣāṇī́ti.  
devā́śca vā ásurāśca.  
ubʰáye prājāpatyā́ḥ paspr̥dʰire táto devébʰyaḥ sárvā evaúṣadʰaya īyuryávā haivaìbʰyo nèyuḥ.  
tadvaí devā́ aspr̥ṇvata.  
tá etaiḥ sárvāḥ sapátnānāmóṣadʰīrayuvata yadáyuvata tásmādyávā nā́ma.  
té hocuḥ.  
hánta yaḥ sárvāsāmóṣadʰīnāṃ rásastaṃ yáveṣu dádʰāméti sa yaḥsárvāsāmóṣadʰīnāṃ rása ā́sīttaṃ yáveṣvadadʰustásmādyátrānyā óṣadʰayo mlā́yanti tádete módamānā vardʰanta evaṃ hyèṣu rásamádadʰustátʰo evaìṣá etaiḥ sárvāḥ sapátnānāmóṣadʰīryute tásmādyávamatyaḥ prókṣaṇyo bʰavanti.  
sa yávānā́vapati.  
yávo 'si yaváyāsmaddvéṣo yavayā́rātīríti nā́tra tiróhitamivāstyátʰa prókṣatyéko vai prókṣaṇasya bándʰurmédʰyāmevaìtátkaroti.  
sa prókṣati.  
divé tvāntárikṣāya tvā pr̥tʰivyai tvétīmā́nevaìtallokā́nūrjā rásena bʰājayatyeṣú lokeṣū́rjaṃ rásaṃ dadʰāti.  
átʰa yāḥ prókṣaṇyaḥ pariśiṣyánte.  
tā́ avaṭé 'vanayati śúndʰantāṃ lokā́ḥ pitr̥ṣádanā íti pitr̥devátyo vai kū́paḥ kʰātastámevaìtanmédʰyaṃ karoti.  
átʰa barhī́ṃṣi.  
prācī́nāgrāṇi codīcī́nāgrāṇi cā́vastr̥ṇāti pitr̥ṣádanamasī́ti pitr̥devátya vā́ asyā etádbʰavati yanníkʰātaṃ sā yatʰā́nikʰātauṣadʰiṣu mitā syā́devámetāsvóṣadʰiṣu mitā́ bʰavati.  
tāmúcʰrayati.  
uddívaṃ stabʰānā̀ntárikṣam pr̥ṇa dŕ̥ṃhasva pr̥tʰivyāmítīmā́nevaìtállokā́nūrjā rásena bʰājáyatyeṣú lokeṣū́rjaṃ rásaṃ dadʰāti.  
átʰa minoti.  
dyutānástvā mārutó minotvíti yo vā́ ayam pávata eṣá dyutānó mārutastádenāmeténa minoti mitrāváruṇau dʰruvéṇa dʰármaṇéti prāṇodānau vaí mitrāváruṇau tádenām prāṇodānā́bʰyām minoti.  
átʰa páryūhati.  
brahmaváni tvā kṣatraváni rāyaspoṣaváni páryūhāmī́ti bahvī vai yájuḥṣvāśīstadbráhma ca kṣatraṃ cāśāsta ubʰé vīryè rāyaspoṣavanī́ti bʰūmā vaí rāyaspóṣastádbʰūmā́namā́śāste.  
átʰa páryr̥ṣati.  
bráhma dr̥ṃha kṣatráṃ dr̥ṃhā́yurdr̥ṃha prajā́ṃ dr̥ṃhétyāśī́revaìṣaìtásya kármaṇa āśíṣamevaìtadā́śāste samambʰūmí paryárṣaṇaṃ karoti gártasya vā́ uparibʰūmyátʰaiváṃ devatrā tátʰā hā́gartamidbʰavati.  
átʰāpá upanínayati.  
yátra vā́ asyai kʰánantaḥ krūrīkurvántyapagʰnánti śā́ntirā́pastadadbʰiḥ śā́ntyā śamayati tádadbʰiḥ sáṃdadʰāti tásmādapá upaninayati.  
átʰaivámabʰipádya vācayati.  
dʰruvā̀si dʰruvò 'yaṃ yájamāno 'smínnāyátane prajáyā bʰūyāditi paśubʰiríti vaivaṃ yaṃ kā́maṃ kāmáyate sò 'smai kā́maḥ sámr̥dʰyate.  
átʰa sruvéṇopahatyā́jyam.  
viṣṭápamabʰí juhoti gʰr̥téna dyāvāpr̥tʰivī pūryetʰāmíti tádime dyā́vāpr̥tʰivī́ ūrjā rásena bʰājáyatyanáyorū́rjaṃ rásaṃ dadʰāti te rásavatyā upajīvanī́ye imā́ḥ prajā úpajīvanti.  
átʰa cʰadíradʰinídadʰāti.  
índrasya cʰadírasī́tyaindraṃ hi sádo viśvajanásya cʰāyéti viśvágotrā hyásminbrāhmaṇā ā́sate tádubʰayátaścʰadíṣī úpadadʰātyuttaratastrī́ṇi parastrī́ṇi tā́ni náva bʰavanti trivr̥dvaí yajño náva vaí trivr̥ttásmānnáva bʰavanti.  
tádudīcī́navaṃśaṃ sádo bʰavati.  
prācī́navaṃśaṃ havirdʰā́nametadvaí devā́nāṃ níṣkevalyaṃ yáddʰavirdʰā́naṃ tásmāttátra nā̀śnanti ná bʰakṣayanti níṣkevalyaṃ hyètáddevā́nāṃ sa yó ha tátrāśnīyā́dvā bʰakṣáyedvā mūrdʰā́ hāsya vípatedátʰaité miśré yadā́gnīdʰraṃ ca sádaśca tásmāttáyoraśnanti tásmādbʰakṣayanti miśre hyète údīcī vaí manuṣyā̀ṇāṃ diktásmādudīcī́navaṃśaṃ sádo bʰavati.  
pári tvā girvaṇo gíra imā́ bʰavantu viśvátaḥ.  
vr̥ddʰā́yumánu vŕ̥ddʰayo júṣṭā bʰavantu júṣṭaya itī́ndro vai gírvā víśo gíro viśvèvaìtátkṣatram páribr̥ṃhati tádidáṃ kṣatrámubʰayáto viśā páribr̥ḍʰam.  
átʰa laspūjanyā́ spandyáyā prásīvyati.  
índrasya syū́rasītyátʰa grantʰíṃ karotī́ndrasya dʰruvò 'sī́ti nédvyavapádyātā íti prákr̥te kármanvíṣyati tátʰo hādʰvaryúṃ vā yájamānaṃ vā grāho ná vindati tanníṣṭʰitamabʰímr̥śatyaindrámasī́tyaindraṃ hi sádaḥ.  
átʰa havirdʰā́nayoḥ.  
jagʰanārdʰaṃ samanvīkṣyóttareṇā́gnīdʰram minoti tásyārdʰámantarvedi syā́dardʰám bahirvedyátʰo ápi bʰū́yo 'rdʰā́dantarvedi syātkánīyo bahirvedyátʰo ápi sárvamevā̀ntarvedí syāttanníṣṭʰitamabʰímr̥śati vaiśvadevámasī́ti dvayénaitádvaiśvadevaṃ yádasminpūrvédyurvíśve devā́ vasatīvárīṣūpavásanti téna vaiśvadevám.  
devā́ ha vaí yajñáṃ tanvānāḥ.  
tè 'surarakṣasébʰya āsaṅgā́dbibʰayā́ṃ cakrustā́ndakṣiṇáto 'surarakṣasānyā́sejustāntsádaso jigyustéṣāmetāndʰíṣṇyānudvāpayā́ṃ cakruryá etè 'ntaḥsadasám.  
sarvé ha sma vā́ eté purā́ jvalanti.  
yátʰāyámāhavanī́yo yátʰā gā́rhapatyo yátʰāgnīdʰrī́yastadyáta enānudávāpayaṃstáta evaìtanná jvalanti tānā́gnīdʰramabʰi sáṃrurudʰustānápyardʰámā́gnīdʰrasya jigyustáto víśve devā́ amr̥tatvámapājayaṃstásmādvaiśvadévam.  
tā́ndevā́ḥ pratisámaindʰata.  
yátʰā pratyavasyettásmādenāntsávane savana evá pratisámindʰate tásmādyaḥ sámr̥ddʰaḥ sa ā́gnīdʰraṃ kuryādyo vaí jñātò 'nūcānaḥ sa sámr̥ddʰastásmādagnī́dʰe pratʰamā́ya dákṣiṇāṃ náyantyáto hi víśve devā́ amr̥tatvámapā́jayaṃstásmādyáṃ dīkṣitā́nāmabalyáṃ vindedā́gnīdʰramenaṃ nayatéti brūyāttadánārtaṃ tannā́riṣyatī́ti tadyadáto víśve devā́ amr̥tatvámapā́jayaṃstásmādvaiśvadevám.  
vijā́māno haivā̀sya dʰíṣṇyāḥ.  
imé samaṅkā ye vaí samaṅkāsté vijā́māna etá u haivā̀syaitá ātmánaḥ.  
divi vai sóma ā́sīta.  
átʰehá devāsté devā́ akāmayantā́ naḥ somo gacʰettenā́gatena yajemahī́ti tá eté māyé asr̥janta suparṇīṃ ca kadrū́ṃ ca vā́gevá suparṇī̀yáṃ kadrūstā́bʰyāṃ samádaṃ cakruḥ.  
té hartīyámāne ūcatuḥ.  
yatarā́ nau dávīyaḥ parāpáśyādātmā́naṃ nau sā́ jayādíti tatʰéti sā́ ha kadrū́ruvāca párekṣasveti.  
sā́ ha suparṇyùvāca.  
ásya salilásya pāré 'śvaḥ śvetá stʰāṇaú sevate támahám paśyāmī́ti támeva tvám paśyasī́ti taṃ hītyátʰa ha kadrū́ruvāca tásya vā́lo nyáṣañji támamuṃ vā́to dʰūnoti támahám paśyāmī́ti.  
sā yátsuparṇyùvā́ca.  
asyá salilásya pāra íti védirvaì salilaṃ védimeva sā táduvācā́śvaḥ śvetá stʰāṇaú sevata ítyagnirvā áśvaḥ śveto yū́pa stʰāṇurátʰa yátkadrū́ruvā́ca tásya vāló nyáṣañji támamuṃ vā́to dʰūnoti támahám paśyāmī́ti raśanā haiva sā́.  
sā́ ha suparṇyùvāca.  
éhīdam pátāva védituṃ yatarā́ nau jáyatī́ti sā́ ha kadrū́ruvāca tvámevá pata tvaṃ vaí na ākʰyāsyasi yátarā nau jáyatī́ti.  
sā́ ha suparṇī́ papāta.  
táddʰa tátʰaivāsa yátʰā kadrū́ruvā́ca tāmā́gatā́mabʰyùvāda tvámajaiṣī́rahāmíti tvamíti hovācaitádvyākʰyā́naṃ saúparṇīkādravamíti.  
sā́ ha kadrū́ruvāca.  
ātmā́naṃ vaí tvājaiṣaṃ divyásau sómastáṃ devébʰya ā́hara téna devébʰya ātmā́naṃ níṣkrīṇīṣvéti tatʰéti sā cʰándāṃsi sasr̥je sā́ gāyatrī́ divaḥ sómamā́harat.  
hiraṇmáyyorha kuśyórantarávahita āsa.  
té ha sma kṣurápavī nimeṣáṃ nimeṣamabʰisáṃdʰatto dīkṣātapásau haiva té āsatustámeté gandʰarvā́ḥ somarakṣā́ jugupurime dʰíṣṇyā imā hótrāḥ.  
táyoranyatarā́ṃ kuśīmā́cicʰeda.  
tā́ṃ devébʰyaḥ prádadau sā́ dīkṣā táyā devā́ adīkṣanta.  
átʰa dvitī́yāṃ kuśīmā́cicʰeda.  
tā́ṃ devébʰyaḥ prádadau tattápastáyā devāstápa úpāyannupasádastápo hyùpasádaḥ.  
kʰadiréṇa ha sómamā́cakʰāda.  
tásmātkʰadiro yádenenā́kʰidattásmātkʰādiro yū́po bʰavati kʰādira spʰyò 'cʰāvākásya hainaṃ gopanā́yāṃ jahāra sò 'cʰāvākò 'hīyata.  
támindrāgnī́ anusámatanutām.  
prajā́nām prájātyai tásmādaindrāgnò 'cʰāvākáḥ.  
tásmāddīkṣitā rā́jānaṃ gopāyanti.  
nénno 'pahárāníti tásmāttátra súguptaṃ cikīrṣedyásya ha gopanā́yāmapaháranti hī́yate ha.  
tásmādbrahmacāríṇa ācā́ryaṃ gopāyanti.  
gr̥hā́npaśūnnénno 'pahárāníti tásmāttátra súguptaṃ cikīrṣedyásya ha gopanā́yāmapaháranti hī́yate ha ténaiténa suparṇī́ devébʰya ātmā́naṃ nírakrīṇīta tásmādāhuḥ púṇyaloka ījāna íti.  
r̥ṇáṃ ha vai púruṣo jā́yamāna evá.  
mr̥tyórātmánā jāyate sayadyájate yátʰaiva tátsuparṇī́ devébʰya ātmā́naṃ nirákrīṇītaivámevaìṣá etánmr̥tyórātmā́naṃ níṣkrīṇīte.  
téna devā́ ayajanta.  
támeté gandʰarvā́ḥ somarakṣā́ anvā́jagmustè 'nvāgátyābruvannánu no yajña ā́bʰajata mā́ no yajñā́dantárgātā́stveva nó 'pi yajñé bʰāga íti.  
té hocuḥ.  
kíṃ nastátaḥ syādíti yátʰaivā̀syāmútra goptāró 'bʰūmaivámevā̀syā́pīhá goptā́ro bʰaviṣyāma íti.  
tatʰéti devā́ abruvan.  
somakráyaṇā va íti tā́nebʰya etátsomakráyaṇānánudiśatyátʰainānabruvaṃstr̥tīyasavané vo gʰr̥tyā́hutiḥ prā́psyati ná saumyā́pahr̥to hí yuṣmátsomapītʰasténa somāhutiṃ nā̀rhatʰéti saìnāneṣā́ tr̥tīyasavaná evá gʰr̥tyā́hutiḥ prā́pnoti ná saumyā yácʰālākairdʰíṣṇyānvyāgʰāráyati.  
átʰa yádagnaú hoṣyánti.  
tádvo viṣyatī́ti sa yádagnau júhvati tádenānavatyátʰa yádvaḥ sómam bíbʰrata upáryupari cariṣyánti tádvo viṣyatī́ti sa yádenāntsómam bíbʰrata upáryupari cáranti tádenānavati tásmādadʰvaryúḥ samáyā dʰíṣṇyānnā́tīyādadʰvaryurhi sómam bibʰárti támete vyā́ttena prátyāsate sá etéṣāṃ vyā́ttamā́padyeta támagnírvābʰidáhedyó vāyáṃ deváḥ paśūnāmī́ṣṭe sá vā hainamabʰímanyeta tásmādyádyadʰvaryoḥ śā́lāyāmártʰaḥ syādúttareṇaivā̀gnīdʰrī́yaṃ sáṃcaret.  
te vā́ eté.  
sómasyaiva gúptyai nyùpyanta āhavanī́yaḥ purástānmārjālī́yo dakṣiṇatá āgnīdʰrī́ya uttarató 'tʰa ye sádasi té paścā́t.  
téṣāṃ vā́ ardʰā́nupakiránti.  
ardʰānánudiśantyetá u haivaìtáddadʰrire 'rdʰā́nna upakirántvardʰānánudiśantu tátʰā yásmāllokādā́gatāḥ smó divastátʰā táṃ lókam pratiprájñāsyāmastátʰā ná jihmā́ eṣyāma íti.  
sa yā́nupakiránti.  
ténāsmíṃlóke pratyákṣam bʰavantyátʰa yā́nanudiśánti ténāmúṣmiṃloké pratyákṣam bʰavanti.  
te vai dvínāmāno bʰavanti.  
etá u haivaìtáddadʰrire na vā́ ebʰirnāmabʰirarātsma yéṣāṃ naḥ sómamapā́hārṣurhánti dvitī́yāni nā́māni karávāmahā íti té dvitī́yāni nā́mānyakurvata taírarādʰnuvanyānápahr̥tasomapītʰāntsató 'tʰa yajña ā́bʰajaṃstásmāddvínāmānastásmādbrāhmaṇó 'nr̥dʰyamāne dvitī́yaṃ nā́ma kurvīta rādʰnóti haiva yá eváṃ vidvā́ndvitī́yaṃ nā́ma kurúte.  
sa yádagnaú juhóti.  
táddevéṣu juhoti tásmāddevā́ḥ santyátʰa yatsádasi bʰakṣayanti tánmanuṣyèṣu juhoti tásmānmanuṣyā̀ḥ santyátʰa yáddʰavirdʰā́nayornārāśaṃsāḥ sī́danti tátpitŕ̥ṣu juhoti tásmātpitáraḥ santi.  
yā vai prajā́ yajñé 'nanvābʰaktāḥ.  
párābʰūtā vai tā́ evámevaìtadyā́ imā́ḥ prajā áparābʰūtāstā́ yajña ā́bʰajati manuṣyā̀nánu paśávo devānánu váyāṃsyóṣadʰayo vánaspátayo yádidaṃ kíṃ caivámu tatsárvaṃ yajña ā́bʰaktaṃ té ha smaitá ubʰáye devamanuṣyā́ḥ pitáraḥ sámpibante saìṣā́ sampā té ha sma dr̥śyámānā evá purā sámpibanta utaìtarhyádr̥śyamānāḥ.  
sárvaṃ vā́ eṣò 'bʰí dīkṣate.  
yo dī́kṣate yajñaṃ hyábʰi dī́kṣate yajñaṃ hyèvèdaṃ sárvamánu táṃ yajñáṃ sambʰŕ̥tya yámimámabʰi dī́kṣate sárvamidaṃ visr̥jate.  
yádvaisarjinā́ni juhóti.  
sa yádidaṃ sárvaṃ visr̥jate tásmādvaisarjinā́ni nā́ma tásmādyó 'pivrataḥ syātsò 'nvā́rabʰeta yádyu anyatra cárennā́driyeta yadvaí juhóti tádevèdaṃ sárvaṃ vísr̥jate.  
yádvevá vaisarjinā́ni juhóti.  
yajño vai víṣṇuḥ sá devébʰya imāṃ víkrāntiṃ vícakrame yaìṣāmiyaṃ víkrāntiridámevá pratʰaména padéna paspārā́tʰedámantárikṣaṃ dvitī́yena dívamuttaménaitā́mvevaìṣá etásmai víṣṇuryajño víkrāntiṃ víkramate yájjuhóti tásmādvaisarjinā́ni juhoti.  
so 'parāhṇe védiṃ stī́rtvā.  
ardʰavratám pradā́ya samprápadyanta idʰmámabʰyā́dadʰatyupayámanīrúpakalpayantyā́jyamádʰiśrayati srúcaḥ sámmārṣṭyupástʰe rā́jānaṃ yájamānaḥ kuruté 'tʰa somakráyaṇyai padáṃ jagʰánena gā́rhapatyam párikirati padā vai prátitiṣṭʰati prátiṣṭʰityā evá.  
taddʰaíke.  
caturdʰā́ kurvanti yátrāhavanī́yamuddʰáranti tā́sūpayámanīṣu caturbʰāgamákṣaṃ caturbʰāgeṇópāñjantyetā́sūpayámanīṣu caturbʰāgáṃ jagʰánena gā́rhapatyaṃ caturbʰāgam párikirati.  
tádu tátʰā ná kuryāt.  
sārdʰámeva párikirejjagʰánena gā́rhapatyamátʰotpūyā́jyaṃ caturgr̥hīté juhvā́ṃ copabʰŕ̥ti ca gr̥hṇā́ti pañcagr̥hītám pr̥ṣadājyaṃ jyótirasi viśvárūpaṃ víśveṣāṃ devā́nāṃ vaiśvadevaṃ hí pr̥ṣadājyáṃ dʰāráyanti srúco yadā prádīpta idʰmo bʰávati.  
átʰa juhoti.  
tváṃ soma tanūkŕ̥dbʰyo dvéṣobʰyo 'nyakr̥tebʰya urú yantā̀si várūtʰaṃ svāhéti tádeténaivā̀syā́m pr̥tʰivyā́m pratiṣṭʰā́yām prátitiṣṭʰatyeténemáṃ lokáṃ spr̥ṇute.  
átʰāptáve dvitī́yāmā́hutiṃ juhoti.  
juṣāṇó apturā́jyasya vetu svāhétyeṣá u haivaìtáduvāca rákṣobʰyo vaí bibʰemi yátʰā māntarā́ nāṣṭrā rákṣāṃsi ná hinásannevám mā kánīyāṃsamevá badʰā́tkr̥tvā́tinayata stokámevá stoko hyápturíti támetatkánīyāṃsamevá badʰā́tkr̥tvā́tyanayantstokámevá stoko hyáptū rákṣobʰyo bʰīṣā tásmādaptáve dvitī́yāmā́hutiṃ juhoti.  
údyacʰantīdʰmám.  
úpayacʰantyupayámanīrátʰāhāgnáye prahriyámāṇāyā́nubrūhi sómāyā praṇīyámānāyéti vāgnáye prahriyámāṇāyā́nubrūhī́ti tvèvá brūyāt.  
ā́dadate grā́vṇaḥ.  
droṇakalaśáṃ vāyavyā̀nīdʰmáṃ kārṣmaryamáyānparidʰīnā́śvavālam prastarámaikṣavyaù vidʰŕ̥tī tádbarhírupasáṃnaddʰam bʰavati vapāśrápaṇyau raśané aráṇī adʰimántʰanaḥ śákalo vŕ̥ṣaṇau tátsamādā́ya prā́ñca ā́yanti sá eṣá ūrdʰvó yajñá eti.  
tádāyátsu vācayati.  
ágne náya supátʰā rāyá asmānvíśvāni deva vayúnāni vidvā́n yuyódʰyasmájjuhurāṇaméno bʰū́yiṣṭʰāṃ te námauktiṃ vidʰemétyagnímevaítátpurástātkarotyagníḥ purástānnāṣṭrā rákṣāṃsyapagʰnánnetyatʰā́bʰayenānāṣṭréṇa haranti ta ā́yantyā́gacʰantyā́gnīdʰraṃ tamā́gnīdʰre nídadʰāti.  
sa níhite juhoti.  
ayáṃ no agnirvárivaskr̥ṇotvayam mŕ̥dʰaḥ purá etu prabʰindán ayaṃ vā́jāñjayatu vā́jasātāvayaṃ śátrūñjayatu járhr̥ṣāṇaḥ svāhéti tádeténaivaìtásminnantárikṣe pratiṣṭʰā́yām prátitiṣṭʰatyeténaitáṃ lokáṃ spr̥ṇute.  
tádeva nídadʰati grā́vṇaḥ.  
droṇakalaśáṃ vāyavyā̀nyatʰétaramādāyā́yanti tadúttareṇāhavanī́yamúpasādayanti.  
prókṣaṇīradʰvaryurā́datte.  
sá idʰmámevā́gre prókṣatyátʰa védimátʰāsmai barhiḥ práyacʰanti tátpurástādgrantʰyā́sādayati tatprókṣyopaninī́ya visráṃsya grantʰimā́śvavālaḥ prastará upasáṃnaddʰo bʰavati táṃ gr̥hṇāti gr̥hītvā́ prastarámekavŕ̥dbarhí str̥ṇāti stīrtvā́ barhíḥ kārṣmaryamáyānparidʰīnpáridadʰāti paridʰā́ya paridʰī́ntsamídʰāvabʰyā́dadʰātyabʰyādʰā́ya samídʰau.  
átʰa juhoti.  
urú viṣṇo víkramasvoru kṣáyāya naskr̥dʰi gʰr̥táṃ gʰr̥tayone piba prápra yajñapatiṃ tira svāhéti tádeténaivaìtásyāṃ diví pratiṣṭʰā́yām prátitiṣṭʰatyeténaitáṃ lokáṃ spr̥ṇuta yádetáyā juhóti.  
yádvevá vaiṣṇavyárcā́ juhóti.  
kánīyāṃsaṃ vā́ enametádbadʰā́tkr̥tvā́tyanaiṣu stokámevá stoko hyáptustámetadábʰayam prā́pya yá evaìṣa táṃ karoti yajñámevá yajño hi víṣṇustásmādvaiṣṇavyárcā́ juhoti.  
átʰāsā́dya srúcaḥ.  
apá upaspŕ̥śya rā́jānam prápādayati tadyádāsā́dya srúco 'pá upaspŕ̥śya rā́jānam prapādayati vajro vā ā́jyaṃ rétaḥ sómo nedvájreṇā́jyena rétaḥ sómaṃ hinásānī́ti tásmādāsā́dya srúco 'pá upaspŕ̥śya rā́jānam prápādayati.  
sa dákṣiṇasya havirdʰā́nasya nīḍé kr̥ṣṇājinamā́str̥ṇāti.  
tádenamā́sādayati déva savitareṣá te sómastáṃ rakṣasva mā́ tvā dabʰanníti tádenaṃ devā́yaivá savitre páridadāti gúptyai.  
átʰānusr̥jyópatiṣṭʰate.  
etattváṃ deva soma devó devān úpāgā idámahám manuṣyā̀ntsahá rāyaspóṣeṇétyagnīṣómau vā́ etámantarjambʰa ā́dadʰāte yo dī́kṣata āgnāvaiṣṇavaṃ hyadó dīkṣaṇī́yaṃ havirbʰávati yo vai víṣṇuḥ sómaḥ sá havirvā́ eṣá devā́nām bʰavati yo dī́kṣate tádenamantarjambʰa ā́dadʰāte tátpratyákṣaṃ sómānnírmucyate yadā́haitattváṃ deva soma devó devān úpāgā idámahám manuṣyā̀ntsaha rāyaspóṣeṇéti bʰūmā vaí rāyaspóṣaḥ sahá bʰūmnétyevaìtádāha.  
átʰopaníṣkrāmati.  
svā́hā nirváruṇasya pā́śānmucya íti varuṇapāśe vā́ eṣò 'ntárbʰavati yò 'nyásyāsaṃstátpratyákṣaṃ varuṇapāśānnírmucyate yadā́ha svā́hā nirváruṇasya pā́śānmucya íti.  
atʰétyāhavanī́ye samídʰamabʰyā́dadʰāti.  
ágne vratapāstvé vratapā ítyagnirhí devā́nāṃ vratápatistásmādāhā́gne vratapāstvé vratapā íti yā táva tanūrmayyábʰūdeṣā sā tváyi yò máma tanūstvayyábʰūdiyaṃ sā máyi yatʰāyatʰáṃ nau vratapate vratānyánu me dīkṣā́ṃ dīkṣā́patirámaṃstā́nu tápastápaspatiríti tátpratyákṣamagnernírmucyate sa svéna satā̀tmánā yajate tásmādasyā́trāśnanti mānuṣo hi bʰávati tásmādasyā́tra nā́ma gr̥hṇanti mānuṣo hi bʰávatyátʰa yátpurā nā̀śnánti yátʰā haviṣó hutasya nā̀śnīyā́devaṃ tattásmāddīkṣitásya nā̀śnīyādatʰā́trāṅgúlīrvísr̥jate.  
yū́paṃ vrakṣyánvaiṣṇavyárcā́ juhoti.  
viṣṇavo hi yū́pastásmādvaiṣṇavyárcā́ juhoti.  
yádvevá vaiṣṇavyā́ juhóti.  
yajño vai víṣṇuryajñénaivaìtadyū́pamácʰaiti tásmādvaiṣṇávyárcā́ juhoti.  
sa yádi srucā́ juhóti.  
caturgr̥hītámā́jyaṃ gr̥hītvā́ juhoti yádyu sruvéṇa sruvéṇaivòpahátya juhotyurú viṣṇo víkramasvoru kṣáyāya naskr̥dʰi gʰr̥táṃ gʰr̥tayone piba prápra yajñápatiṃ tira svāhéti.  
yadā́jyam páriśiṣṭam bʰávati.  
tadā́datte yattákṣṇaḥ śástram bʰávati tattakṣā́datte ta ā́yanti sa yaṃ yū́paṃ joṣáyante.  
támevámabʰimŕ̥śya japati.  
paścā́dvaiva prāṅ tíṣṭʰannabʰímantrayaté 'tyanyān ágāṃ nā̀nyān úpāgāmityáti hyányānéti nā̀nyānupaíti tásmādāhā́tyanyān ágāṃ nā̀nyān úpāgāmíti.  
arvā́ktvā párebʰyó 'vidam paró 'varebʰya íti.  
arvāggʰyènam párebʰyo vr̥ścáti yá etásmānpárāñco bʰávanti paró 'varebʰya íti páro hyènamávarebʰyo vr̥ścáti yá etásmādarvā́ñco bʰávanti tásmādāhārvā́ktvā párebʰyo 'vidam paró 'varebʰya íti.  
táṃ tvā juṣāmahe deva vanaspate devayajyā́yā íti.  
tadyátʰā bahūnām mádʰyātsādʰáve karmaṇe juṣéta sa rātámanāstásmai kármaṇe syā́devámevaìnametádbahūnām mádʰyātsādʰáve kármaṇe juṣate sá rātámanā vráścanāya bʰavati.  
devā́stvā devayajyā́yai juṣantāmíti.  
tadvai sámr̥ddʰaṃ yáṃ devā́ḥ sādʰáve kármaṇe juṣā́ntai tásmādāha devā́stvā devayajyā́yai juṣantāmiti.  
átʰa sruveṇópaspr̥śati.  
víṣṇave tvéti vaiṣṇavo hi yū́po yajño vai víṣṇuryajñā́ya hyènaṃ vr̥ścáti tásmādāha víṣṇave tvéti.  
átʰa darbʰataruṇakámantárdadʰāti.  
óṣadʰe trā́yasvéti vájro vaí paraśustátʰo hainameṣa vájraḥ paraśurná hinastyátʰa paraśúnā práharati svádʰite mainaṃ hiṃsīríti vájro vaí paraśustátʰo hainameṣa vájraḥ paraśurná hinasti.  
sa yám pratʰamaṃ śákalamapacʰinátti.  
tamā́datte taṃ vā ánakṣastambʰaṃ vr̥śceduta hyènamánasā váhanti tatʰā́no na prátibādʰate.  
tam prā́ñcam pātayet.  
prā́cī hí devā́nāṃ digátʰo údañcamúdīcī hí manuṣyā̀ṇāṃ digátʰo pratyáñcaṃ dákṣiṇāyai tvèvaìnaṃ diśaḥ páribibādʰiṣetaiṣā vai dík pitr̥̄ṇāṃ tásmādenaṃ dákṣiṇāyai diśaḥ páribibādʰiṣeta.  
tám pracyávamānamánumantrayate.  
dyām mā lekʰīrantárikṣam mā́ hiṃsīḥ pr̥tʰivyā sámbʰavéti vájro vā́ eṣá bʰavati yaṃ yū́pāya vr̥ścánti tásmādvájrātpracyávamānādimé lokāḥ sáṃrejante tádebʰyá evaìnametállokébʰyaḥ śamayati tátʰemā́ṃlokā́ñcʰānto ná hinasti.  
sa yadā́ha.  
dyām mā lekʰīríti divam mā́ hiṃsīrítyevaìtádāhāntárikṣam mā́ hiṃsīríti nā́tra tiróhitamivāsti pr̥tʰivyā sámbʰavéti pr̥tʰivyā sáṃjānīṣvétyevaìtádāhāyaṃ hí tvā svádʰitistétijānaḥ praṇinā́ya mahate saúbʰagāyétyeṣa hyènaṃ svádʰitistéjamānaḥ práṇayati.  
átʰāvraścanamabʰíjuhoti.  
nedáto nāṣṭrā rákṣāṃsyanūttíṣṭʰāníti vájro vā ā́jyaṃ tadvájreṇaivaìtánnāṣṭrā rákṣāṃsyávabādʰate tatʰā́to nāṣṭrā rákṣāṃsi nā̀nū́ttiṣṭʰantyátʰo réto vā ā́jyaṃ tadvánaspátiṣvevaìtadréto dadʰāti tásmādrétasa āvráścanādvánaspátayó 'nu prájāyante.  
sá juhoti.  
átastváṃ deva vanaspate śatávalśo víroha sahásravalśā ví vayáṃ ruheméti nā́tra tiróhitamivāsti.  
tam párivāsayati.  
sa yā́vantamevā́gre parivāsáyettā́vāntsyāt3.6.4.páñcāratnim párivāsayet.  
pā́ṅkto yajñaḥ pā́ṅktaḥ paśuḥ páñcartávaḥ saṃvatsarásya tásmātpáñcāratnim párivāsayet.  
ṣáḍaratnim párivāsayet.  
ṣaḍvā́ r̥távaḥ saṃvatsarásya saṃvatsaro vájro vájro yū́pastásmātṣáḍaratnim párivāsayet.  
aṣṭā́ratnim párivāsayet.  
aṣṭā́kṣrā vaí gāyatrī́ pūrvārdʰo vaí yajñásya gāyatrī́ pūrvārdʰá eṣá yajñásya tásmādaṣṭā́ratnim párivāsayet.  
návāratnim párivāsayet.  
trivr̥dvaí yajño náva vaí trivr̥ttásmānnávāratnim párivāsayet.  
ékādaśāratnim párivāsayet.  
ékādaśākṣarā vaí triṣṭubvajrastriṣṭubvájro yū́pastásmādékādaśāratniṃ párivāsayet.  
dvā́daśāratnim párivāsayet.  
dvā́daśa vai mā́sāḥ saṃvatsarásya saṃvatsaro vájro vájro yū́pastásmāddvā́daśāratnim párivāsayet.  
tráyodaśāratnim párivāsayet.  
tráyodaśa vai mā́sāḥ saṃvatsarásya saṃvatsaro vájro vájro yū́pastásmāttráyodaśāratnim párivāsayet.  
páñcadaśāratnim párivāsayet.  
pañcadaśo vai vájro vájro yū́pastásmātpáñcadaśāratnim párivāsayet.  
saptā́daśāratnirvājapeyayū́paḥ.  
áparimita evá syādáparimitena vā́ eténa vájreṇa devā áparimitamajayaṃstátʰo evaìṣa eténa vájreṇā́parimitenaivā́parimitaṃ jayati tásmādáparimita evá syāt.  
sa vā́ aṣṭā́śrirbʰavati.  
aṣṭā́kṣarā vaí gāyatrī́ pūrvārdʰo vaí yajñásya gāyatrī́ pūrvārdʰé eṣá yajñásya tásmādaṣṭā́śrirbʰavati.  
