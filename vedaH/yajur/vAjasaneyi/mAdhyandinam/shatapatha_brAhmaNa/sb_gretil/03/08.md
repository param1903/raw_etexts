
tadyátraitatprávr̥to hótā hotr̥ṣádana upaviśáti.  
tádupavíśya prásauti prásūto 'dʰvaryuḥ srúcāvā́datte.  
átʰāprī́bʰiścaranti.  
tadyádāprī́bʰiścáranti sárveṇeva vā́ eṣa mánasā sárveṇevātmánā yajñaṃ sámbʰarati sáṃ ca jihīrṣati yo dī́kṣate tásya riricāná ivātmā́ bʰavati támetābʰirāprī́bʰirā́pyāyayanti tadyádāpyāyáyanti tásmādā́priyo nā́ma tásmādāprī́bʰiścaranti.  
te vā́ eta ékādaśa prayājā́ bʰavanti.  
dáśa vā́ ime púruṣe prāṇā́ ātmaìkādaśo yásminneté prāṇāḥ prátiṣṭʰitā etā́vānvai púruṣastádasya sárvamātmā́namā́pyāyanti tásmādékādaśa prayājā́ bʰavanti.  
sá āśrā́vyāha.  
samídʰaḥ preṣyéti préṣya preṣyéti caturtʰécaturtʰé prayājé samānáyamāno daśábʰiḥ prayājaíścarati dáśa prayājā́niṣṭvā̀ha śāsamā́harétyasiṃ vaí śāsa ityā́cakṣate.  
átʰa yūpaśakalamā́datte.  
tāvágre juhvā́ aktvā́ paśórlalā́ṭamúpaspr̥śati gʰr̥ténāktaú paśū́ṃstrāyetʰāmíti vájro vaí yūpaśakalo vájraḥ śāso vájra ā́jyaṃ támevaìtátkr̥tsnaṃ vájraṃ sambʰŕ̥tya támasyābʰigoptā́raṃ karoti nédenaṃ nāṣṭrā rákṣāṃsi hinásanníti púnaryūpaśakalamávagūhatyeṣā́ te prájñātā́śrirastvítyāha śāsám prayácʰantsādáyati srúcau.  
átʰāha páryagnayé 'nubrūhī́ti.  
úlmukamādāyāgnītpáryagniṃ karoti tadyatpáryagniṃ karotyácʰidramevaìnametádagnínā párigr̥hṇāti nédenaṃ nāṣṭrā rákṣāṃsi pramr̥śānítyagnirhi rákṣasāmapahantā tásmātpáryagniṃ karoti tadyátrainaṃ śrapáyanti tádabʰipáriharati.  
tádāhuḥ.  
púnaretadúlmukaṃ haredatʰā́trānyámevā̀gníṃ nirmátʰya tásminnenaṃ śrapayeyurāhavanī́yo vā́ eṣa na vā́ eṣa tásmai yádasminnáśr̥taṃ śrapayeyustásmai vā́ eṣa yádasmiñcʰr̥táṃ juhuyuríti.  
tádu tátʰā ná kuryāt.  
yátʰā vaí grasitámevámasyaitádbʰavati yádenena páryagniṃ karóti sa yátʰā grasitámanuhā́yācʰídya tádanyásmai prayácʰedevaṃ tattásmādetásyaivólmukasyā́ṅgārānnimŕ̥dya tásminnenaṃ śrapayeyuḥ.  
atʰólmukamādā́yāgnī́tpurástātprátipadyate.  
agnímevaìtátpurástātkarotyagníḥ purástānnāṣṭrā rákṣāṃsyapagʰnánnetyatʰā́bʰayenānāṣṭréṇa paśúṃ nayanti táṃ vapāśrápaṇībʰyām pratiprastʰātā̀nvā́rabʰate pratiprastʰātā́ramadʰvaryúradʰvaryuṃ yájamānaḥ.  
tádāhuḥ.  
naiṣa yájamānenānvārábʰyo mr̥tyáve hyètaṃ náyanti tásmānnā̀nvā́rabʰetéti tadánvevā́rabʰeta na vā́ etám mr̥tyáve náyanti yáṃ yajñā́ya náyanti tásmādánvevā́rabʰeta yajñā́du haivā̀tmā́namantáriyādyannā̀nvārábʰeta tásmādánvevā́rabʰeta tátparó 'kṣamanvā́rabdʰam bʰavati vapāśrápaṇībʰyām pratiprastʰātā́ pratiprastʰātā́ramadʰvaryúradʰvaryuṃ yájamāna etádu paró 'kṣamanvā́rabdʰam bʰavati.  
átʰa stīrṇā́yai védeḥ.  
dve tŕ̥ṇe adʰvaryurā́datte sá āśrā́vyāhopapréṣya hotarhavyā́ devébʰya ítyetádu vaiśvadevám paśaú.  
átʰa vācayati.  
révati yájamāna íti vāgvaí revátī sā yadvā́gbahu vádati téna vā́grevátī priyaṃ dʰā ā́viśetyánārtimā́viśétyevaìtádāhorórantárikṣātsajū́rdevéna vā́tenétyantárikṣaṃ vā ánu rákṣaścaratyamūlámubʰayátaḥ páricʰinnaṃ yátʰāyam púruṣo 'mūlá ubʰayátaḥ páricʰinno 'ntárikṣamanucárati tadvā́tenainaṃ saṃvidānā̀ntárikṣādgopāyétyevaìtádāha yadā́horórantárikṣātsajū́rdevéna vā́tenéti.  
asyá havíṣastmánā yajéti.  
vā́camevaìtádāhā́nārtasyāsyá havíṣa ātmánā yajéti sámasya tanvā̀ bʰavéti vā́camevaìtádāhā́nārtasyāsyá havíṣastanvā̀ sámbʰavéti.  
tadyátrainaṃ viśásanti.  
tátpurástāttŕ̥ṇamúpāsyati várṣo várṣīyasi yajñé yajñápatiṃ dʰā íti barhírevā̀smā etátstr̥ṇātyáskannaṃ havírasadíti tadyádevā̀syā́tra viśasyámānasya kíṃcitskándati tádetásminprátitiṣṭʰati tátʰā nā̀muyā́ bʰavati.  
átʰa punarétyāhavanī́yamabʰyāvŕ̥tyāsate.  
nédasya saṃjñapyámānasyā́dʰyakṣā ásāméti tásya na kū́ṭena prágʰnanti mānuṣaṃ hi tánno evá paścātkarṇám pitr̥devátyaṃ hi tádapigŕ̥hya vaiva múkʰaṃ tamáyanti veṣkáṃ vā kurvanti tánnāha jahí mārayéti mānuṣaṃ hi tatsáṃjñapayā́nvaganníti taddʰí devatrā sa yadāhā́nvagannítyetárhi hyèṣá devā́nanugácʰati tásmādāhā́nvaganníti.  
tadyátrainaṃ nivídʰyanti.  
tátpurā́ saṃjñápanājjuhoti svā́hā devébʰya ityátʰa yadā prā́ha sáṃjñaptaḥ paśurityátʰa juhoti devébʰyaḥ svāhéti purástātsvāhākr̥tayo vā́ anyé devā́ upáriṣṭātsvāhākr̥tayo 'nye tā́nevaìtátprīṇāti tá enamubʰáye devā́ḥ prītā́ḥ svargáṃ lokámabʰívahanti te vā́ ete páripaśavye ityā́hutī sa yádi kāmáyeta juhuyā́dete yádyu kāmáyetā́pi nā́driyeta.  
yadā prā́ha sáṃjñaptaḥ paśuriti.  
átʰādʰvaryúrāha néṣṭaḥ pátnīmudā́nayétyudā́nayati néṣṭā pátnīm pānnéjanam bíbʰratīm.  
tā́ṃ vācayati.  
námasta ātānéti yajño vā́ ātānó yajñaṃ hí tanváte téna yajñá ātānó jagʰanārdʰo vā́ eṣá yajñásya yatpátnī tā́metatprā́cīṃ yajñám prasādayiṣyánbʰavati tásmā evaìtádyajñā́ya níhnute tátʰo haināmeṣá yajño ná hinasti tásmādāha námasta ātānéti.  
anarvā prehī́ti.  
asapatnéna prehī́tyevaìtádāha gʰr̥tásya kulyā úpa r̥tásya pátʰyā anvíti sādʰūpétyevaìtádāha dévīrāpaḥ śuddʰā́ voḍʰvaṃ súpariviṣṭā devéṣu súpariviṣṭā vayám pariveṣṭā́ro bʰūyāsmétyapá evaìtátpāvayati.  
átʰa paśóḥ prāṇā́nadbʰiḥ patnyúpaspr̥śati.  
tadyádadbʰíḥ prāṇā́nupaspr̥śáti jīvaṃ vaí devā́nāṃ havíramŕ̥tamamŕ̥tānāmátʰaitátpaśúṃ gʰnanti yátsaṃjñapáyanti yádviśā́satyā́po vaí prāṇāstádasminnetā́nprāṇā́ndadʰāti tátʰaitájjīvámevá devā́nāṃ havirbʰávatyamŕ̥tamamŕ̥tānām.  
átʰa yatpátnyupaspr̥śáti.  
yóṣā vai pátnī yóṣāyai vā́ imā́ḥ prajāḥ prájāyante tádenametásyai yóṣāyai prájanayati tásmātpatnyúpaspr̥śati.  
sópaspr̥śati.  
vā́caṃ te śundʰāmī́ti múkʰam prāṇáṃ te śundʰāmī́ti nā́sike cákṣuste śundʰāmītyákṣyau śrótraṃ te śundʰāmī́ti kárṇau nā́bʰiṃ te śundʰāmī́ti yò 'yamániruktaḥ prāṇo méḍʰraṃ te śundʰāmī́ti vā pāyúṃ te śundʰāmī́ti yò 'yám paścā́tprāṇastátprāṇā́ndadʰāti tatsámīrayatyátʰa saṃhŕ̥tya padáścarítrāṃste śundʰāmī́ti padbʰirvai prátitiṣṭʰati prátiṣṭʰityā eva tádenam prátiṣṭʰāpayati.  
átʰa yā ā́paḥ pariśiṣyánte.  
ardʰā́ vā yā́vatyo vā tā́bʰirenaṃ yájamānaśca śīrṣato 'gré 'nuṣiñcatastátprāṇā́ṃścaivāsmiṃstattaú dʰattastáccainamátaḥ sámīrayataḥ.  
tadyátkrūrīkurvánti.  
yádāstʰāpayanti śā́ntirā́pastádadbʰiḥ śā́ntyā śamayatastádadbʰiḥ sáṃdʰattaḥ.  
tāvánuṣiñcataḥ.  
mánasta ā́pyāyatāṃ vā́kta ā́pyāyatām prā́ṇasta ā́pyāyatāṃ cákṣusta ā́pyāyatāṃ śrótraṃ ta ā́pyāyatāmíti tátprāṇā́ndʰattastatsámīrayato yátte krū́raṃ yadā́stʰitaṃ tátta ā́pyāyatāṃ níṣṭyāyatāmíti.  
tadyátkrūrīkurvánti.  
yádāstʰāpáyanti śā́ntirā́pastádadbʰiḥ śā́ntyā śamayatastádadbʰiḥ sáṃdʰattastátte śudʰyatvíti tanmédʰyaṃ kurutaḥ śasáhobʰya íti jagʰánena paśuṃ nínayataḥ.  
tadyátkrūrīkurvánti.  
yádāstʰāpáyanti nédatadanváśāntānyahorātrāṇyásanníti tásmācʰamáhobʰya íti jagʰánena paśuṃ nínayataḥ.  
átʰottānám paśum páryasyanti.  
sa tŕ̥ṇamantárdadʰātyoṣadʰe trā́yasvéti vájro vā́ asistátʰo hainameṣa vajro 'sirná hinastyátʰāsínābʰinídadʰāti svádʰite maìnaṃ hiṃsīríti vájro vā́ asistátʰo hainameṣa vájro 'sirná hinasti.  
sā yā prájñātā́śriḥ.  
táyābʰinídadʰāti sā hi yájuṣkr̥tā médʰyā tadyadágraṃ tŕ̥ṇasya tátsavyé prāṇaú kuruté 'tʰa yadbúdʰnaṃ táddakṣiṇenā́datte.  
sa yátrācʰyáti.  
yáta etallóhitamutpátati tádubʰayáto 'nakti rákṣasām bʰā́go 'sī́ti rákṣasāṃ hyèṣá bʰāgo yadásr̥k.  
tádupā́syābʰítiṣṭʰati.  
idámahaṃ rákṣo 'bʰítiṣṭʰāmīdámahaṃ rakṣó 'vabādʰa idámahaṃ rákṣo 'dʰamaṃ támo nayāmī́ti tádyajñénaivaìtánnāṣṭrā rákṣāṃsyávabādʰate tadyádamūlámubʰayátaḥ páricʰinnam bʰávatyamūlaṃ vā́ idámubʰayátaḥ páricʰinnaṃ rákṣo 'ntárikṣamánucarati yátʰāyam púruṣo 'mūlá ubʰayátaḥ páricʰinno 'ntárikṣamanucárati tásmādamūlamubʰayátaḥ páricʰinnam bʰavati.  
átʰa vapāmútkʰidanti.  
táyā vapāśrápaṇyau prórṇauti gʰr̥téna dyāvāpr̥tʰivī prórṇuvātʰāmíti tádime dyā́vāpr̥tʰivī́ ūrjā rásena bʰājáyatyanáyorū́rjaṃ rásaṃ dadʰāti te rásavatyā upajīvanī́ye imā́ḥ prajā úpajīvanti.  
kārṣmaryamáyyau vapāśrápaṇyau bʰavataḥ.  
yátra vaí devā ágre paśúmālebʰire tadúdīcaḥ kr̥ṣyámāṇasyā́vāṇnédʰaḥ papāta sá eṣa vánaspátirajāyata tadyátkr̥ṣyámāṇasyā́vāṅápatattásmātkārṣmáryasténaivaìnametanmédʰena sámardʰayati kr̥tsnáṃ karoti tásmātkārṣmaryamáyyau vapāśrápaṇyau bʰavataḥ.  
tām párivāsayati.  
tā́m paśuśrápaṇe prátapati tátʰo hāsyātrā́pi śr̥tā́ bʰavati púnarúlmukamagnīdā́datte té jagʰánena cā́tvālaṃ yanti ta ā́yantyā́gacʰantyāhavanī́yaṃ sá etattŕ̥ṇamadʰvaryúrāhavanīye prā́syati vā́yo vaí stokā́nāmíti stokā́nāṃ haiṣā́ samit.  
átʰottaratastíṣṭʰanvapām prátapati.  
atyeṣyanvā́ eṣò 'gním bʰavati dakṣiṇatáḥ parī́tya śrapayiṣyaṃstásmā evaìtanníhnute tátʰo hainameṣò 'tiyántamagnirná hinasti tásmāduttaratastíṣṭʰan vapām prátapati.  
tāmántareṇa yū́paṃ cāgníṃ ca haranti.  
tadyátsamáyā na háranti yénānyā́ni havī́ṃṣi háranti nedáśr̥tayā samáyā yajñám prasájāméti yádu bā́hyena na hárantyágreṇa yū́pam bahirdʰā́ yajñā́tkuryustásmādántareṇa yū́paṃ cāgníṃ ca haranti dakṣiṇatáḥ parī́tya pratiprastʰātā́ śrapayati.  
átʰa sruvéṇopahatyā́jyam.  
adʰvaryúrvapā́mabʰíjuhotyagnirā́jyasya vetu svāhéti tátʰo hāsyaité stokā́ḥ śr̥tāḥ svā́hākr̥tā ā́hutayo bʰūtvā̀gnim prā́pnuvanti.  
átʰāha stokebʰyó 'nubrūhī́ti.  
sá āgneyī stokebʰyó 'nvāha tadyádāgneyī́ stokébʰyo 'nvā́hetáḥpradānā vai vŕ̥ṣṭirito hyagnirvŕ̥ṣṭiṃ vanute sá etaí stokaíretā́ntstokā́nvanute tá eté stokā́ varṣanti tásmādāgneyī́ stokebʰyó 'nvāha yadā́ śr̥tā bʰávati.  
átʰāha pratiprastʰātā́ śr̥tā prácaréti.  
srúcāvādā́yādʰvaryúratikrámyāśrā́vyāha svā́hākr̥tibʰyaḥ preṣyéti váṣaṭkr̥te juhoti.  
hutvā́ vapā́mevā́gre 'bʰigʰārayati.  
átʰa pr̥ṣadājyaṃ tádu ha cárakādʰvaryavaḥ pr̥ṣadājyámevā́gre 'bʰígʰārayanti prāṇáḥ pr̥ṣadājyamíti vádantastádu ha yā́jñavalkyaṃ cárakādʰvaryuranuvyā́jahāraiváṃ kurvántam prāṇaṃ vā́ ayámantáragādadʰvaryúḥ prāṇá enaṃ hāsyatī́ti.  
sá ha sma bāhū́ anvavékṣyāha.  
imaú palitaú bāhū kvá svidbrāhmaṇásya váco babʰūvéti na tadā́driyetottamo vā́ eṣá prayājó bʰavatīdaṃ vaí haviryajñá uttamé prayājé dʰruvā́mevā́gre 'bʰígʰārayati tásyai hí pratʰamāvā́jyabʰāgau hoṣyanbʰávati vapāṃ vā átra pratʰamā́ṃ hoṣyánbʰavati tásmādvapā́mevā́gre 'bʰígʰārayedátʰa pr̥ṣadājyamátʰa yátpaśuṃ nā̀bʰigʰāráyati nedáśr̥tamabʰigʰāráyāṇī́tyetádevā̀sya sárvaḥ paśúrabʰígʰārito bʰavati yádvapā́mabʰigʰāráyati tásmādvapā́mevā́gre 'bʰígʰārayedátʰa pr̥ṣadājyam.  
atʰā́jyamúpastr̥ṇīte.  
átʰa hiraṇyaśakalamávadadʰātyátʰa vapā́mavadyánnāhāgnīṣómābʰyāṃ cʰā́gasya vapā́yai médasó 'nubrūhītyátʰa hiraṇyaśakalamávadadʰātyátʰopáriṣṭāddvirā́jyasyābʰígʰārayati.  
tadyáddʰiraṇyaśakalā́vabʰíto bʰávataḥ.  
gʰnánti vā́ etátpaśuṃ yádagnau júhvatyamŕ̥tamā́yurhíraṇyaṃ tádamŕ̥ta ā́yuṣi prátitiṣṭʰati tatʰā́ta údeti tátʰā sáṃjīvati tásmāddʰiraṇyaśakalā́vabʰíto bʰavata āśrā́vyāhāgnīṣómābʰyāṃ cʰā́gasya vapām médaḥ preṣyéti na prástʰitamítyāha prásute prástʰitamíti váṣaṭkr̥te juhoti.  
hutvā́ vapā́ṃ samī́cyau.  
vapāśrápaṇyau kr̥tvā̀nuprā́syati svā́hākr̥te ūrdʰvánabʰasam mārutáṃ gacʰatamíti nédimé amuyā́ sato yā́bʰyāṃ vapāmáśiśrapāméti.  
tadyádvapáyā cáranti.  
yásyai vaí devátāyai paśúmālábʰante tā́mevaìtáddevátāmeténa médʰena prīṇāti saìṣā́ devátaiténa médʰena prītā́ śāntóttarāṇi havī́ṃṣi śrapyámāṇānyúparamati tásmādvapáyā caranti.  
átʰa cā́tvāle mārjayante.  
krūrī vā́ etátkurvanti yátsaṃjñapáyanti yádviśā́sati sā́ntirā́pastádadbʰiḥ śā́ntyā śamayante tádadbʰiḥ sáṃdadʰate tásmāccā́tvāle mārjayante.  
yaddevátyaḥ paśurbʰávati.  
taddevátyam puroḍā́śamanunírvapati tadyátpuroḍā́śamanunirvápati sárveṣāṃ vā́ eṣá paśūnām médʰo yádvrīhiyavau ténaivaìnametanmédʰena sámardʰayati kr̥tsnáṃ karoti tásmātpuroḍā́śamanunírvapati.  
átʰa yádvapáyā pracárya.  
eténa puroḍā́śena pracárati madʰyato vā́ imā́ṃ vapāmútkʰidanti madʰyatá evaìnameténa médʰena sámardʰayati kr̥tsnáṃ karoti tásmādvapáyā pracáryaiténa puroḍā́śena prácaratyeṣa nvèvaìtásya bándʰuryátra kvá caiṣá paśúm puroḍā́śo 'nunirupyate.  
átʰa paśuṃ víśāsti.  
triḥ prácyāvayatāttriḥpracyutásya hŕ̥dayamuttamáṃ kurutādíti trivr̥ddʰí yajñáḥ.  
átʰa śamitā́raṃ sáṃśāsti.  
yáttvā pr̥cʰā́cʰūtáṃ havíḥ śamitāríti śr̥tamítyevá brūtānná śr̥tám bʰagavo ná śr̥taṃ hī́ti.  
átʰa juhvā́ pr̥ṣadājyásyopahátya.  
adʰvaryúrupaniṣkrámya pr̥cʰati śr̥táṃ havíḥ śamitāríti śr̥tamítyāha táddevā́nāmítyupā́ṃśvadʰvaryúḥ.  
tadyátpr̥cʰáti.  
śr̥taṃ vaí devā́nāṃ havirnā́śr̥taṃ śamitā vai tádveda yádi śr̥táṃ vā bʰávatyáśr̥taṃ vā.  
tadyátpr̥cʰáti.  
śr̥téna prácarāṇī́ti tadyadyáśr̥tam bʰávati śr̥támevá devā́nāṃ havirbʰávati śr̥taṃ yájamānasyānenā́ adʰvaryúrbʰavati śamitári tadéno bʰavati triṣkŕ̥tvaḥ pr̥cʰati trivr̥ddʰí yajñó 'tʰa yadā́ha táddevā́nāmíti taddʰí devā́nāṃ yácʰūtaṃ tásmādāha táddevā́nāmíti.  
sa hŕ̥dayamevā́gre 'bʰigʰārayati.  
ātmā vai máno hŕ̥dayam prāṇáḥ pr̥ṣadājyámātmányevaìtanmánasi prāṇáṃ dadʰāti tátʰaitájjīvámevá devā́nāṃ havirbʰávatyamŕ̥tamamŕ̥tānām.  
so 'bʰígʰārayati.  
sáṃ te máno mánasā sám prāṇáḥ prāṇéna gacʰatāmíti na svā́hākaroti na hyèṣā́hutirúdvāsayanti paśúm.  
táṃ jagʰánena cā́tvālamántareṇa yū́paṃ cāgníṃ ca haranti.  
tadyátsamáyā na háranti yénānyā́ni havī́ṃṣi háranti śr̥taṃ sántaṃ nédaṅgaśo víkr̥ttena krūrī́kr̥tena samáyā yajñám prasájāméti yádu bā́hyena na hárantyágreṇa yū́pam bahirdʰā́ ha yajñā́tkuryustásmādántareṇa yū́paṃ cāgníṃ ca haranti dakṣiṇato nidʰā́ya pratiprastʰātā́vadyati plakṣaśākʰā́ uttarabarhírbʰavanti tā́ adʰyávadyati tadyátplakṣaśākʰā́ uttarabarhirbʰávanti.  
yátra vaí devā́ḥ.  
ágré paśúmālebʰire taṃ tváṣṭā śīrṣató 'gre 'bʰyùvāmotaìváṃ cinnā́labʰeranníti tváṣṭurhí paśávaḥ sá eṣá śīrṣánmastíṣko 'nū́kyaśca majjā tásmātsá vāntá iva tváṣṭā hyètámabʰyávamattásmāttaṃ nā̀śnīyāttváṣṭurhyètádabʰívāntam.  
tasyā́vāṅ médʰaḥ papāta.  
sá eṣa vánaspátirajāyata táṃ devāḥ prā́paśyaṃstásmātprakʰyáḥ prakʰyó ha vai nā́maitadyátplakṣa íti ténaivaìnametanmédʰena sámardʰayati kr̥tsnáṃ karoti tásmātplakṣaśākʰā́ uttarabarhírbʰavanti.  
atʰā́jyamúpastr̥ṇīte.  
juhvā́ṃ copabʰŕ̥ti ca vasāhomahávanyāṃ samavattadʰā́nyāmátʰa hiraṇyaśakalāvávadadʰāti juhvā́ṃ copabʰŕ̥ti ca.  
átʰa manótāyai havíṣo 'nuvā́ca āha.  
tadyánmanótāyai havíṣo 'nuvā́ca ā́ha sárvā ha vaí devátāḥ paśúmālabʰyámānamupasáṃgacʰante máma nā́ma grahīṣyati máma nā́ma grahīṣyatī́ti sárvāsāṃ hí devátānāṃ havíḥ paśustā́sāṃ sárvāsāṃ devátānām paśau mánāṃsyótāni bʰavanti tā́nyevaìtátprīṇāti tátʰo hā́mogʰāya devátānām mánāṃsyupasáṃgatāni bʰavanti tásmānmanótāyai havíṣo 'nuvā́ca āha.  
sa hŕ̥dayasyaivāgré 'vadyati.  
tadyánmadʰyatáḥ sato hŕ̥dayasyā́gre 'vadyáti prāṇo vai hŕ̥dayamáto hyáyámūrdʰváḥ prāṇáḥ saṃcárati prāṇo vaí paśuryā́vaddʰyèvá prāṇéna prā́ṇiti tā́vatpaśurátʰa yadā̀smātprā́ṇo 'pakrā́mati dārvèva tárhi bʰūtò 'nartʰyáḥ śete.  
hŕ̥dayamu vaí paśúḥ.  
tádasyātmána evāgré 'vadyati tásmādyádi kíṃcidavadā́naṃ hīyéta na tadā́driyeta sárvasya haivā̀sya tátpaśorávattam bʰavati yaddʰŕ̥dayasyā́gre 'vadyáti tásmānmadʰyatáḥ sato hŕ̥dayasyaivāgré 'vadyatyátʰa yatʰāpūrvám.  
átʰa jihvā́yai.  
sā hī̀yám pūrvārdʰā́tpratíṣṭʰatyátʰa vákṣasastaddʰi tató 'tʰaikacarásya doṣṇó 'tʰa pārśváyorátʰa tánimno 'tʰa vr̥kkáyoḥ.  
gudáṃ tredʰā́ karoti.  
stʰávimopayáḍdbʰyo mádʰyaṃ juhvā́ṃ dvedʰā́ kr̥tvā́vadyatyáṇima tryaṅgeṣvátʰaikacarā́yai śróṇeretā́vannú juhvā́mavadyáti.  
átʰopabʰŕ̥ti.  
tryaṅgyásya doṣṇó gudáṃ dvedʰā́ kr̥tvā́vadyati tryaṅgyā̀yai śróṇeratʰa hiraṇyaśakalāvávadadʰātyátʰopáriṣṭādā́jyasyābʰígʰārayati.  
átʰa vasāhomáṃ gr̥hṇāti.  
réḍasī́ti leláyeva hi yūstásmādāha réḍasī́tyagníṣṭvā śrīṇātvítyagnirhyètácʰrapáyati tásmādāhāgníṣṭvā śrīṇātvityā́pastvā sámariṇannityā́po hyètamáṅgebʰyo rásaṃ sambʰáranti tásmādāhā́pastvā mámariṇanníti.  
vā́tasya tvā dʰrā́jyā íti.  
antárikṣaṃ vā́ ayamánupavate yò 'yam pávate 'ntárikṣāya vaí gr̥hṇāti tasmādāha vā́tasya tvā dʰrā́jyā íti.  
pūṣṇā ráṃhyā íti.  
eṣa vaí pūṣṇo ráṃhiretásmā u hí gr̥hṇā́ti tásmādāha pūṣṇo ráṃhyā íti.  
ūṣmáṇo vyatʰiṣadíti.  
eṣa vā́ ūṣmaìtásmā u hí gr̥hṇā́te tásmādāhoṣmáṇo vyatʰiṣadityátʰopáriṣṭāddvirā́jyasyābʰígʰārayati.  
átʰa pārśvéna vāsínā vā práyauti.  
práyuta dvéṣa íti tánnāṣṭrā́ evaìtadrákṣāṃsyató 'pahanti.  
átʰa yadyū́ṣpariśiṣyáte.  
tátsamavattadʰā́nyāmā́nayati taddʰŕ̥dayam prā́syati jihvāṃ vákṣastánima mátasne vaniṣṭʰumátʰopáriṣṭāddvirā́jyasyābʰígʰārayati.  
tadyáddʰiraṇyaśakalā́vabʰíto bʰávataḥ.  
gʰnánti vā́ etátpaśuṃ yádagnau júhvatyamŕ̥tamā́yurhíraṇyaṃ tádamŕ̥ta ā́yuṣi prátitiṣṭʰati tatʰā́ta údeti tátʰā sáṃjīvati tásmāddʰiraṇyaśakalā́vabʰíto bʰavataḥ.  
átʰa yádakṣṇayā̀vadyáti.  
savyásya ca doṣṇó dakṣiṇā́yāśca ca doṣṇáḥ savyā́vāśca śróṇestásmādayám paśúrakṣṇayā́ padó haratyátʰa yátsamyágavadyétsamī́co haivā̀yám paśúḥ padó harettásmādakṣṇayā́vadyatyátʰa yanná śīrṣṇò 'vadyáti nā́ṃsayornā́nūkasya nā̀parasaktʰáyoḥ.  
ásurā ha vā ágre paśumā́lebʰire.  
táddevā́ bʰīṣā nòpā́veyustā́nheyám pr̥tʰivyùvāca maìtadā́dr̥ḍvamaháṃ va etasyā́dʰyakṣā bʰaviṣyāmi yátʰā yatʰaitá eténa cariṣyantī́ti.  
sā́ hovāca.  
anyatarā́mevā́hutimáhauṣuranyatarām páryaśiṣanníti sa yā́m paryáśiṃṣaṃstā́nīmā́nyavadā́nāne táto devā́ḥ sviṣṭakŕ̥te tryaṅgāṇyápābʰajaṃstásmāttryaṅgāṇyatʰā́surā ávādyañcʰīrṣṇóṃ 'sayoránūkasyāparasaktʰáyostásmāttéṣāṃ nā́vadyedyannvèva tvaṣṭā́nūkamabʰyávamattásmādánūkasya nā́vadyedátʰāhāgnīṣómābʰyāṃ cʰā́gasya haviṣó 'nubrūhī́tyāśrā́vyāhāgnīṣómābʰyāṃ cʰā́gasya haviḥ preṣyéti na prástʰitamítyāha prásute prástʰitamíti.  
ántareṇārdʰarcaú yājyā̀yai vasāhomáṃ juhoti.  
ito vā́ ayámūrdʰvo médʰa úttʰito yámasyā imaṃ rásam prajā́ upajī́vantyarvācī́naṃ divo ráso vaí vasāhomo ráso médʰo rásenaivaìtadrásaṃ tīvrī́karoti tásmādayaṃ ráso 'dyámāno ná kṣīyate.  
tadyadántareṇa.  
ardʰarcaú yājyā̀yai vasāhomáṃ juhótīyaṃ vā́ ardʰarcò 'sau dyaúrardʰarcò 'ntarā vai dyā́vāpr̥tʰivī́ antárikṣamantárikṣāya vaí juhoti tásmādántareṇārdʰarcaú yājyā̀yai vasāhomáṃ juhoti.  
sá juhoti.  
gʰr̥táṃ gʰr̥tapāvānaḥ pibata vásāṃ vasāpāvānaḥ pibatāntárikṣasya havírasi svāhétyeténa vaiśvadevéna yájuṣā juhoti vaiśvadevaṃ vā́ antárikṣaṃ tadyádenenemā́ḥ prajā́ḥ prāṇátyaścodānátyaścāntárikṣamanucáranti téna vaiśvadevaṃ váṣaṭkr̥te juhoti yā́ni juhvā́mavadā́nāni bʰávanti.  
átʰa juhvā́ pr̥ṣadājyásyopagʰnánnāha.  
vánaspátayé 'nubrūhī́tyāśrā́vyāha vánaspátaye preṣyéti váṣaṭkr̥te juhoti tadyadvánaspátaye juhótyetámevaìtadvájraṃ yū́pam bʰāgínaṃ karoti sómo vai vánaspátiḥ paśúmevaìtatsómaṃ karoti tadyadántareṇobʰe ā́hutī juhóti táyobʰáyaṃ vyā̀pnoti tásmādántareṇobʰe ā́hutī juhoti.  
átʰa yā́nyupabʰŕ̥tyavadā́nāni bʰávanti.  
tā́ni samānáyamāna āhāgnáye sviṣṭakr̥té 'nubrūhī́tyāśrā́vyāhāgnáye sviṣṭakŕ̥te preṣyéti váṣaṭkr̥te juhoti.  
átʰa yádvasāhomásya pariśiṣyáte.  
téna díśo vyā́gʰārayati díśaḥ pradíśa ādíśo vidíśa uddíśo digbʰyaḥ svāhéti ráso vaí vasāhomaḥ sárvāsvévaitáddikṣu rásaṃ dadʰāti tásmādayáṃ diśí-diśi ráso 'bʰígamyate.  
átʰa paśuṃ sámmr̥śati.  
etárhi sammárśanasya kāló 'tʰa yátpurā samr̥śáti yá imá upatíṣṭʰante te vímatʰiṣyanta íti śáṅkamāno yádyu vimātʰānna śáṅketā́traiva sámmr̥śet.  
aindráḥ prāṇáḥ.  
áṅge-aṅge nídīdʰyadaindrá udāno áṅge-aṅge nídʰīta íti yádaṅgaśo vikr̥tto bʰávati tátprāṇodānā́bʰyāṃ sáṃdadʰāti déva tvaṣṭarbʰū́ri te sáṃsametu sálakṣmā yadvíṣurūpam bʰávātī́ti kr̥tsnavŕ̥tamevaìtátkaroti devatrā yántamávase sákʰāyó 'nu tvā mātā́pitáro madantvíti tadyátrainamáhauṣīttádenaṃ kr̥tsnáṃ kr̥tvā̀nusámasyati sò 'sya kr̥tsnò 'múṣmiṃloká ātmā bʰavati.  
trī́ṇi ha vaí paśórekādaśā́ni.  
ékādaśa prayājā ékādaśānuyājā ékādaśopayájo dáśa pāṇyā̀ aṅgúlayo dáśa pā́dyā dáśa prāṇā́ḥ prāṇá udānó vyāna ítyetā́vānvai púruṣo yáḥ parārdʰyáḥ paśūnāṃ yaṃ sarvé 'nu paśávaḥ.  
tádāhuḥ.  
kiṃ tádyajñé kriyate yéna prāṇaḥ sárvebʰyó 'ṅgebʰyaḥ śiva íti.  
yádevá gudáṃ tredʰā́ karóti.  
prāṇo vaí gudaḥ sò 'yam prāṅā́tatastámayám prāṇò 'nusáṃcarati.  
sa yádevá gudáṃ tredʰā́ karóti.  
tŕ̥tīyamupayáḍbʰyastŕ̥tīyaṃ juhvāṃ tŕ̥tīyamupabʰŕ̥ti téna prāṇaḥ sárvebʰyó 'ṅgebʰyaḥ śiváḥ.  
sá ha tvèvá paśumā́labʰeta.  
yá enam médʰamupanáyedyádi kr̥śaḥ syādyádudaryásya médasaḥ pariśiṣyáta tádgude nyr̥̀ṣetprāṇo vaí gudaḥ sò 'yam prāṅā́tatastámayám prāṇò 'nusáṃcarati prāṇo vaí paśuryā́vaddʰyèvá prāṇéna prā́ṇiti tā́vatpaśurátʰa yadā̀smātprāṇò 'pakrā́mati dārvèva tárhi bʰūtò 'nartʰyáḥ śete.  
gudo vaí paśúh.  
médo vai médʰastádenam médʰamúpanayati yádyu aṃsalo bʰávati svayamupetá eva tárhi medʰam bʰavati.  
átʰa pr̥ṣadājyáṃ gr̥hṇāti.  
dvayaṃ vā́ idáṃ sarpíścaiva dádʰi ca dvandvaṃ vaí mitʰunám prajánanam mitʰunámevaìtátprajánanaṃ kriyate.  
ténānuyājéṣu carati.  
paśávo vā́ anuyājāḥ páyaḥ pr̥ṣadājyaṃ tátpaśúṣvevaìtatpáyo dadʰāti tádidám paśúṣu páyo hitám prāṇo hí pr̥ṣadājyamánnaṃ hí pr̥ṣadājyamánnaṃ hí prāṇáḥ.  
téna purástādanuyājéṣu carati.  
sá yo 'yám purástātprāṇastámevaìtáddadʰāti téna paścādúpayajati sa yò 'yám paścātprāṇastámevaìtáddadʰāti tā́vimā́ ubʰayátaḥ prāṇaú hitau yáścāyámupáriṣṭādyáścādʰástāt.  
tadvā́ etadéko dvā́bʰyāṃ váṣaṭkaroti.  
adʰvaryáve ca yáścaiṣá upayájatyátʰa yadyájantamupayájati tásmādupayájo nāmā́tʰa yádupayájati praìvaìtájjanayati paścā́ddʰyùpayájati paścāddʰi yóṣāyai prajāḥ prájāyante.  
sa úpayajati.  
samudráṃ gacʰa svāhetyā́po vaí samudra ā́po réto réta evaìtátsiñcati.  
antárikṣaṃ gacʰa svāhéti.  
antárikṣaṃ vā ánu prajāḥ prájāyante 'ntárikṣamevaìtadánu prájanayati.  
deváṃ savitā́raṃ gacʰa svāhéti savitā vaí devā́nām prasavitā́ savitŕ̥prasūta evaìtatprájanayati.  
mitrāváruṇau gacʰa svāhéti.  
prāṇodānau vaí mitrāváruṇau prāṇodānā́vevaìtátprajā́su dadʰāti.  
ahorātré gacʰa svāhéti.  
ahorātre vā ánu prajāḥ prájāyante 'horātré evaìtadánu prájanayati.  
cʰándāṃsi gacʰa svāhéti.  
sapta vai cʰándāṃsi saptá grāmyā́ḥ paśávaḥ saptā̀raṇyāstā́nevaìtádubʰáyānprájanayati.  
dyā́vāpr̥tʰivī́ gacʰa svāhéti.  
prajā́patirvaí prajā́ḥ sr̥ṣṭvā tā dyā́vāpr̥tʰivī́bʰyām páryagr̥hṇāttā́ imā dyā́vāpr̥tʰivī́bʰyām párigr̥hītāstátʰo evaìṣá etátprajā́ḥ sr̥ṣṭvā tā dyā́vāpr̥tʰivī́bʰyām párigr̥hṇāti.  
átʰātyúpayajati.  
sa yannā̀tyupayájedyā́vatyo haivā́gre prajā́ḥ sr̥ṣṭāstā́vatyo haivá syurna prájāyerannátʰa yádatyupayajati praìvaìtájjanayati tásmādimā́ḥ prajāḥ púnarabʰyāvártam prájāyante.  
so 'tyúpayajati.  
yajñáṃ gacʰa svāhetyā́po vaí yajña ā́po réto réta evaìtátsiñcati.  
sómaṃ gacʰa svāhéti.  
réto vai sómo réta evaìtátsiñcati.  
divyaṃ nábʰo gacʰa svāhéti.  
ā́po vaí divyaṃ nábʰa ā́po réto réta evaìtátsiñcati.  
agníṃ vaiśvānaráṃ gacʰa svāhéti.  
iyaṃ vaí pr̥tʰivyágnírvaiśvānaraḥ sèyám pratiṣṭʰémā́mevaitátpratiṣṭʰā́mabʰiprájanayati.  
átʰa múkʰaṃ vímr̥ṣṭe.  
máno me hā́rdi yacʰéti tátʰo hopayaṣṭātmā́naṃ nā̀nuprávr̥ṇakti.  
átʰa jā́gʰanyā pátnīḥ sáṃyājayanti.  
jagʰanārdʰo vai jā́gʰanī jagʰanārdʰādvai yóṣāyai prajāḥ prájāyante tatpraìvaìtájjanayati yajjā́gʰanyā pátnīḥ saṃyājáyanti.  
antarató devā́nām pátnībʰyó 'vadyati.  
antarato vai yóṣāyai prajāḥ prájāyanta upáriṣṭādagnáye gr̥hápataya upáriṣṭādvai vŕ̥ṣā yóṣām adʰidravati.  
átʰa hr̥dayaśūlénāvabʰr̥tʰáṃ yanti.  
paśórha vā́ ālabʰyámānasya hŕ̥dayaṃ śúksamabʰyávaiti hŕ̥dayāddʰr̥dayaśūlamátʰa yácʰr̥tásya paritr̥ndánti tádaláṃjuṣaṃ tásmādu paritŕ̥dyaivá śūlā́kuryāttáttriḥpracyuté paśau hŕ̥dayam pravŕ̥hyottamám pratyávadadʰāti.  
átʰa hr̥dayaśūlam práyacʰati.  
tanná pr̥tʰivyā́m parā́syennā̀psu sa yátpr̥tʰivyā́m parā́syedóṣadʰīśca vánaspátīṃścaiṣā śukpráviśedyádapsú parā́syedapá eṣā śukpráviśettásmānná pr̥tʰivyāṃ nā̀psù.  
apá evā̀bʰyavétya.  
yátra śúṣkasya cārdrásya ca saṃdʰiḥ syāttadúpagūhedyádyu abʰyavā́yanāya glā́yedágreṇa yū́pamudapātráṃ ninī́ya yátra śúṣkasya cārdrásya ca saṃdʰirbʰávati tadúpagūhati nā̀po naúṣadʰīrhiṃsīríti tátʰā nā̀po naúṣadʰīrhinasti dʰā́mnodʰāmno rājaṃstáto varuṇa no muñca yádāhúragʰnyā íti váruṇéti śápāmahe táto varuṇa no muñcéti tádenaṃ sárvasmādvaruṇapāśātsárvasmādvaruṇyā̀tprámuñcati.  
átʰābʰímantrayate.  
sumitriyā́ na ā́pa óṣadʰayaḥ santu durmitriyāstásmai santu yò 'smāndvéṣṭi yáṃ ca vayáṃ dviṣma íti yátra vā́ eténa pracárantyā́paśca ha vā́ asmāttā́vadóṣadʰayaścāpakrámyeva tiṣṭʰanti tádu tā́bʰirmitradʰéyaṃ kurute tátʰo hainaṃ tāḥ púnaḥ práviśantyeṣò tátra prā́yaścittiḥ kriyate sa vai nā̀gnīṣomī́yasya paśóḥ karóti nā̀gneyásya vaśā́yā evā̀nūbandʰyā̀yai tāṃ hi sarvó 'nu yajñáḥ saṃtíṣṭʰata etádu hāsyāgnīṣomī́yasya ca paśórāgneyásya ca hr̥dayaśūléna caritám bʰavati yádvaśā́yāścáranti.  
