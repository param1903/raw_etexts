
saptá padā́nyanuníkrāmati.  
vr̥ṅktá evaìnāmetattásmātsaptá padā́nyanuníkrāmati yátra vaí vācaḥ prájātāni cʰándāṃsi saptápadā vai téṣām parārdʰyā̀ śákvarī tā́mevaìtátparástādarvā́cīṃ vr̥ṅkte tásmātsaptá padā́nyanuníkrāmati.  
sa vaí vācá evá rūpéṇānuníkrāmati.  
vásvyasyáditirasyādityā̀si rudrā̀si candrā̀sī́ti vásvī hyèṣā́ditirhyèṣā̀dityā hyèṣā́ rudrā hyèṣā́ candrā hyèṣā bŕ̥haspátiṣṭvā sumné ramṇātvíti bráhma vai bŕ̥haspátirbŕ̥haspátiṣṭvā sādʰunā́vartayatvítyevaìtádāha rudro vásubʰirā́caka ityápraṇāśāyaitádāha rudraṃ hi nā́ti paśávaḥ.  
átʰa saptamám padám paryúpaviśanti.  
sa híraṇyam padé nidʰā́ya juhoti na vā́ anagnāvā́hutirhūyate 'gniretasaṃ vai híraṇyaṃ tátʰo hāsyaiṣā̀gnimátyevā́hutirhutā bʰavati vájro vā ā́jyaṃ vájreṇaivaìtadā́jyena spr̥ṇute tā́ṃ spr̥tvā svīkurute.  
sá juhoti.  
ádityāstvā mūrdʰannā́jigʰarmī́tīyaṃ vaí pr̥tʰivyáditirasyai hí mūrdʰánjuhóti devayájane pr̥tʰivyā íti devayájane hí pr̥tʰivyaí juhotī́ḍāyāspadámasi gʰr̥távatsvāhéti gaurvā íḍā gorhí padé juhóti gʰr̥távatsvāhéti gʰr̥távaddʰyètádabʰíhutam bʰávati.  
átʰa spʰyámādā́ya párilikʰati.  
vájro vai spʰyo vájreṇaivaìtatpárilikʰati triṣkŕ̥tvaḥ párilikʰati trivŕ̥taivaìtadvájreṇa samantam párigr̥hṇātyánatikramāya.  
sa párilikʰati.  
asmé ramasvéti yájamāne ramasvétyevaìtádāhā́tʰa samullíkʰya padáṃ stʰālyāṃ sáṃvapatyasmé te bándʰuríti yájamāne te bándʰurítyevaìtádāha.  
átʰāpá upanínayati.  
yátra vā́ asyai kʰánantaḥ krūrīkurvántyapagʰnánti śā́ntirā́pastádadbʰiḥ śā́ntyā śamayati tádadbʰiḥ sáṃdadʰāti tásmādapá upanínayati.  
átʰa yájamānāya padaṃ práyacʰati.  
tve rā́ya íti paśávo vai rā́yastváyi paśáva ítyevaìtádāha tadyájamānaḥ prátigr̥hṇāti me rā́ya íti paśávo vai rā́yo máyi paśáva ítyevaìtádāha.  
átʰādʰvaryúrātmā́namúpaspr̥śati.  
mā́ vayáṃ rāyaspóṣeṇa víyauṣméti tátʰo hādʰvaryúḥ paśúbʰya ātmā́naṃ nā̀ntáreti.  
átʰa pátnyai padám pratipárāharanti.  
gr̥hā vai pátnyai pratiṣṭʰā tádgr̥héṣvevaìnāmetátpratiṣṭā́yām prátiṣṭʰāpayati tásmātpátnyai padám pratipárāharanti.  
tāṃ néṣṭā vācayati.  
tóto rā́ya ityátʰaināṃ somakráyaṇyā sáṃkʰyāpayati vŕ̥ṣā vai sómo yóṣā pátnyeṣa vā átra sómo bʰavati yátsomakráyaṇī mitʰunámevaìtátprajánanaṃ kriyate tásmādenāṃ somakráyaṇyā saṃkʰyāpayati.  
sa sáṃkʰyāpayati.  
sámakʰye devyā́ dʰiyā saṃ dákṣiṇayorúcakṣasā mā́ ma ā́yuḥ prámoṣīrmò ahaṃ táva vīráṃ videya táva devi saṃdr̥śī́tyāśíṣamevaìtadā́śāste putro vaí vīráḥ putráṃ videya táva saṃdr̥śī́tyevaìtádāha.  
sā yā́ babʰrúḥ piṅgākṣī́.  
sā́ somakráyaṇī yátra vā índrāvíṣṇū tredʰā́ sahásraṃ vyaírayetāṃ tadekā́tyaricyata tā́ṃ tredʰā prā́janayatāṃ tásmādyó 'pyetárhi tredʰā́ sahásraṃ vyākuryādékaivā́tiricyeta.  
sā yā́ babʰrúḥ piṅgākṣī́.  
sā somakráyaṇyátʰa yā róhiṇī sā vā́rtragʰnī yā́midaṃ rā́jā saṃgrāmáṃ jitvòdākuruté 'tʰa yā róhiṇī śyetākṣī sā́ pitr̥devátyā yā́midám pitŕ̥bʰyo gʰnánti.  
sā yā́ babʰrúḥ piṅgākṣī́.  
sā́ somakráyaṇī syādyádi babʰrúm piṅgākṣīṃ ná vindédaruṇā́ syādyádyaruṇāṃ ná vindedróhiṇī vārtragʰnī syādróhiṇyai hatvèvá śyetākṣyā́ āśā́ṃ nèyāt.  
sā́ syādápravītā.  
vāgvā́ eṣā́ nidā́neta yátsomakráyaṇyayātayāmnī vā́ iyaṃ vāgáyātayāmnyápravītā tásmādápravītā syātsā́ syādávaṇḍā́kūṭā́kāṇā́karṇā́lakṣitāsaptaśapʰā sā hyékarūpaíkarūpā hī̀yaṃ vā́k.  
padáṃ samúpya pāṇī ávanenikte.  
tadyátpāṇī́ avanenikte vájro vā ā́jyaṃ rétaḥ sómo nedvájreṇā́jyena rétaḥ sómaṃ hinásānī́ti tásmātpāṇī ávanenikte.  
átʰāsyāṃ híraṇyam badʰnīte.  
dvayaṃ vā́ idaṃ ná tr̥tī́yamasti satyáṃ caivā́nr̥taṃ ca satyámavá devā ánr̥tam manuṣyā̀ agniretasaṃ vai híraṇyaṃ satyénāṃśū́nupaspr̥śā́ni satyéna sómam párāhaṇānī́ti tásmādvā́ asyāṃ híraṇyam badʰnīte.  
átʰa sampréṣyati.  
somopanáhanamā́hara somaparyāṇáhanamā́haroṣṇī́ṣamā́haréti sa yádevá śobʰanaṃ tátsomopanáhanaṃ syādvā́so hyásyaitadbʰávati śobʰanaṃ hyètásya vā́saḥ sa yó hainaṃ śobʰanénopacárati śóbʰate hā́tʰa ya ā́ha yádeva kiṃ céti yáddʰaiva kíṃ ca bʰávati tásmādyádevá śobʰanaṃ tátsomopanáhanaṃ syādyádeva kíṃ ca somaparyāṇáhanam.  
yádyuṣṇī́ṣaṃ vindét.  
uṣṇī́ṣaḥ syādyádyuṣṇī́ṣaṃ na vindétsomaparyāṇáhanasyaivá dvyaṅguláṃ vā tryaṅgulaṃ vā́vakr̥nteduṣṇīṣabʰājanámadʰvaryúrvā yájamāno vā somopanáhamādatte yá eva káśca somaparyāṇáhanam.  
atʰā́greṇa rā́jānaṃ vícinvanti.  
tádudakumbʰá upaníhito bʰavati tádbrāhmaṇa úpāste tádabʰyāyanti prā́ñcaḥ.  
tádāyátsu vācayati.  
eṣá te gāyatró bʰāga íti me sómāya brūtādeṣá te traíṣṭubʰo bʰāga íti me sómāya brūtādeṣá te jā́gato bʰāga íti me sómāya brūtāccʰandonāmā́nāṃ sā́mrājyaṃ gacʰéti me sómāya brūtādityékaṃ vā́ eṣá krīyámāṇo 'bʰíkrīyate cʰándasāmevá rājyā́ya cʰándasāṃ sā́mrājyāya gʰnanti vā́ enametadyádabʰiṣuṇvánti támetadāha cʰándasāmevá tvā rājyā́ya krīṇā́mi cʰándasāṃ sā́mrājyāya ná badʰāyatyatʰétya prāṅgupaviśati.  
so 'bʰímr̥śati.  
āsmākò 'sī́ti svá iva hyásyaitadbʰávati yadā́gatastásmādāhāsmākò 'sī́ti śukráste gráhya íti śukraṃ hyásmādgráhaṃ grahīṣyanbʰávati vicítastvā vícinvantvíti sarvatvā́yaitádāha.  
átra haíke.  
tŕ̥ṇaṃ vā kāṣṭʰáṃ vāvittvā́pāsyanti tádu tátʰā ná kuryātkṣatraṃ vai sómo víḍanyā óṣadʰayó 'nnaṃ vai kṣatríyasya viṭ sa yátʰā grasitámanuhā́yācʰídya parā́syedevaṃ tattásmādabʰyèvá mr̥śedvicítastvā vícinvantvíti tadyá evā̀sya vicetā́rastá enaṃ vícinvanti.  
átʰa vā́saḥ.  
dvíguṇaṃ vā cáturguṇaṃ vā prā́gdaśaṃ vódagdaśaṃ vópastr̥ṇāti tadrā́jānam mimīte sa yadrā́jānam mímīte tásmānmā́trā manuṣyèṣu mā́tro yò cā́pyanyā mā́trā.  
sāvitryā́ mimīte.  
savitā vaí devā́nām prasavitā tátʰo hāsmā eṣá savitŕ̥prasūta evá krayā́ya bʰavati.  
áticʰandasā mimīte.  
eṣā vai sárvāṇi cʰándāṃsi yadáticʰandāstátʰā hāsyaiṣa sárvaireva cʰándobʰirmitó bʰavati tásmādáticʰandasā mimīte.  
sá mimīte.  
abʰi tyáṃ deváṃ savitā́ramoṇyòḥ kavíkratumárcāmi satyásavaṃ ratnadʰā́mabʰí priyám matíṃ kavím.  
ūrdʰvā yásyāmátirbʰā ádidyutatsávīmani híraṇyapāṇiramimīta sukrátuḥ kr̥pā sváríti.  
etáyā sárvābʰiḥ.  
etáyā catasŕ̥bʰiretáyā tisŕ̥bʰiretáyā dvā́bʰyāmetayaíkayaitáyaivaikáyaitáyā tisŕ̥bʰiretáyā catasŕ̥bʰiretáyā sárvābʰiḥ samásyāñjalinā́dʰyā́vapati.  
sa vā́ udā́caṃ nyā́cam mimīte.  
sa yádudā́caṃ nyā́cam mímīta imā́ evaìtádaṅgúlīrnā́nājānāḥ karoti tásmādimā nā́nā jāyanté 'tʰa yátsaha sárvābʰirmímīte sáṃśliṣṭā iva haivaìmā́ jāyeraṃstásmādvā́ udā́caṃ nyā́cam mimīte.  
yádvevòdā́caṃ nyā́cam mimīte.  
imā́ evaìtannā́nāvīryāḥ karoti tásmādimā nā́nāvīryāstásmādvā́ udā́caṃ nyā́cam mimīte.  
yádvevòdā́caṃ nyā́cam mímīte.  
virā́jamevaìtádarvā́cīṃ ca párācīṃ ca yunakti párācyáha devébʰyo yajñaṃ váhatyarvā́cī manuṣyā̀navati tásmādvā udā́caṃ nyā́cam mimīte.  
átʰa yáddaśa kŕ̥tvo mímīte.  
dáśākṣarā vaí virā́ḍvairājaḥ sómastásmāddaśa kŕ̥tvo mimīte.  
átʰa somopanáhanasya samutpāryā́ntān.  
uṣṇī́ṣeṇa vígratʰnāti prajā́bʰyastvéti prajā́bʰyo hyènaṃ krīṇā́ti sa yádevèdaṃ śíraścā́ṃsau cāntarópenitamiva tádevā̀syaitátkaroti.  
átʰa madʰye 'ṅgúlyākāśáṃ karoti.  
prajā́stvānuprā́ṇantvíti tamáyatīva vā́ enametátsamāyácʰannaprāṇámiva karoti tásyaitadáta evá madʰyatáḥ prāṇamútsr̥jati taṃ tátaḥ prā́ṇantam prajā́ anuprā́ṇanti tásmādāha prajā́stvānuprā́ṇantvíti táṃ somavikrayíṇe práyacʰatyatʰā́taḥ páṇanasyaivá.  
sa vai rā́jānam paṇate.  
sa yadrā́jānam páṇate tásmādidáṃ sakr̥tsárvam páṇyaṃ sá āha sómavikrayinkráyyaste sómo rājā3íti kráyya ítyāha somavikrayī taṃ vaí te krīṇānī́ti krīṇīhī́tyāha somavikrayī́ kaláyā te krīṇānīti bʰū́yo vā átaḥ sómo rā́jārhatī́tyāha somavikrayī bʰū́ya evā́taḥ sómo rājā́rhati mahāṃstvèva górmahimétyadʰvaryúḥ.  
gorvaí pratidʰuk.  
tásyai śr̥taṃ tásyai śárastásyai dádʰi tásyai mástu tásyā ātáñcanaṃ tásyai návanītaṃ tásyai gʰr̥taṃ tásyā āmíkṣā tásyai vā́jinam.  
śapʰéna te krīṇānī́ti.  
bʰū́yo vā átaḥ sómo rā́jārhatī́tyāha somavikrayī bʰū́ya evā́taḥ sómo rājā́rhati mahāṃstvèva górmahimétyadʰvaryúretā́nyeva dáśa vīryā̀ṇyudākʰyā́yāha padā́ te 'rdʰéna te gávā te krīṇāmī́ti krītaḥ sómo rājétyāha somavikrayī váyāṃsi prábrūhīti.  
sá āha.  
candráṃ te vástraṃ te cʰā́gā te dʰenúste mitʰunaú te gā́vau tisráste 'nyā íti sa yádarvākpáṇante paráḥ sampādáyanti tásmādidáṃ sakr̥tsárvam páṇyamarvākpáṇante paraḥ sámpādayantyatʰa yádadʰvaryúreva górvīryā̀ṇyudācáṣṭe na sómasya somavikrayī́ mahito vai sómo devo hi somó 'tʰatádadʰvaryurgā́m mahayati tásyai páśyanvīryā̀ṇi krīṇādíti tásmādadʰvaryúreva górvīryā̀ṇyudācáṣṭe na sómasya somavikrayī́.  
átʰa yatpáñca kŕ̥tvaḥ páṇate.  
saṃvatsarásammito vaí yajñaḥ páñca vā́ r̥távaḥ saṃvatsarásya tám pañcábʰirāpnoti tásmātpáñca kŕ̥tvaḥ paṇate.  
átʰa híraṇye vācayati.  
śukráṃ tvā śukréṇa krīṇāmī́ti śukraṃ hyètacʰukréṇa krīṇā́ti yatsómaṃ híraṇyena candráṃ candreṇéti candraṃ hyètáccandréṇa krīṇā́ti yatsómaṃ híraṇyenāmŕ̥tamamŕ̥tenétyamŕ̥taṃ hyètadamŕ̥tena krīṇā́ti yatsómaṃ híraṇyena.  
átʰa somavikrayíṇamabʰiprákampayati.  
sagmé te goríti yájamāne te gaurítyevaìtádāha tadyájamānamabʰyāhŕ̥tya nyástʰatyasmé te candrāṇī́ti sá ātmányevá vīryáṃ dʰatte śárīramevá somavikrayī́ harate tattátaḥ somavikrayyā́datte.  
átʰājā́yām pratīcīnamukʰyā́ṃ vācayati.  
tápasastanū́rasī́ti tápaso ha vā́ eṣā́ prajā́pateḥ sámbʰūtā yádajā tásmādāha tápasastanū́rasī́ti prajā́patervárṇa íti sā yattríḥ saṃvatsarásya vijā́yate téna prajā́patervárṇaḥ paraméṇa paśúnā krīyasa íti sā yattríḥ saṃvatsarásya vijā́yate téna paramáḥ paśúḥ sahasrapoṣám puṣeyamítyāśíṣamevaìtadā́śāste bʰūmā vaí sahásram bʰūmā́naṃ gacʰānī́tyevaìtádāha.  
sa vā́ anénaivā̀jā́m práyacʰati.  
anéna rā́jānamā́datta ājā́ ha vai nā́maiṣā yádajaìtáyā hyènamantata ā́jati tā́metátparo 'kṣamajetyā́cakṣate.  
átʰa rā́jānamā́datte.  
mitró na éhi súmitradʰa íti śivó naḥ śānta ehī́tyevaìtádāha taṃ yájamānasya dakṣiṇá ūraú pratyúhya vā́so nídadʰātī́ndrasyorumā́viśa dákṣiṇamítyeṣa vā atréndro bʰavati yadyájamānastásmādāhendrasyorumā́viśa dákṣiṇamítyuśánnuśántamíti priyáḥ priyamítyevaìtádāha syonáḥ syonamíti śiváḥ śivamítyevaìtádāha.  
átʰa somakráyaṇānánudiśati.  
svā́na bʰrājā́ṅgʰare bámbʰāre hásta súhasta kr̥śānaveté vaḥ somakráyaṇāstā́nrakṣadʰvam mā́ vo dabʰanníti dʰíṣṇyānāṃ vā́ ete bʰā́janenaitā́ni vai dʰíṣṇyānāṃ nā́māni tā́nyevaìbʰya etadánvadikṣata.  
atʰātrā́porṇute.  
gárbʰo vā́ eṣá bʰavati yo dī́kṣate prā́vr̥tā vai gárbʰā úlveneva jarā́yuṇeva tamátrājījanata tásmādáporṇuta eṣa vā átra gárbʰo bʰavati tásmātpárivr̥to bʰavati párivr̥tā iva hi gárbʰo úlbeneva jarā́yuṇeva.  
átʰa vācayati.  
pári māgne dúścaritādbādʰasvā́ mā súcarite bʰajetyā́sīnaṃ vā́ enameṣa ā́gacʰati sa ā́gata úttiṣṭʰati tánmitʰyā́karoti vratam prámīṇāti tásyo haiṣā prā́yaścittistátʰo hāsyaitanná mitʰyā́kr̥tam bʰávati ná vratam prámīṇāti tásmādāha pári māgne dúścaritādbādʰasvā́ mā súcarite bʰajéti.  
átʰa rā́jānamādā́yóttiṣṭʰati.  
udā́yuṣā svāyuṣódastʰāmamŕ̥tāṃ anvítyamŕ̥taṃ vā́ eṣò 'nuttiṣṭʰāta yaḥ sómaṃ krītaṃ tásmādāhodā́yuṣā svāyuṣódastʰāmamr̥tāṃ anvíti.  
átʰa rā́jānamādā́yāróhaṇamabʰipraíti.  
práti pántʰāmapadmahi svasti gā́manehásam yéna víśvāḥ pári dvíṣo vr̥ṇákti vindáte vasvíti.  
devā́ ha vaí yajñáṃ tanvānāḥ.  
tè 'surarakṣasébʰya āsaṇgā́dbʰibʰayā́ṃ cakrustá etadyájuḥ svastyáyanaṃ dadr̥śustá eténa yájuṣā nāṣṭrā rákṣāṃsyapahátyaitásya yájuṣó 'bʰaye 'nāṣṭré nivāté svasti sámāśnuvata tátʰo evaìṣá eténa yájuṣā nāṣṭrā rákṣāṃsyapahátyaitásya yájuṣó 'bʰaye 'nāṣṭré nivāté svasti sámaśnute tásmādāha práti pántʰāmapadmahi svasti gā́manehásam yena víśvāḥ pári dvíṣo vr̥ṇákti vindáte vasvíti.  
taṃ vā íti haranti.  
ánasā párivahanti maháyantyevaìnametattásmācʰīrṣṇā vī́jaṃ harantyánasodā́vahanti.  
átʰa yádapāmánte krīṇā́ti.  
ráso vā ā́paḥ sárasamevaìtátkrīṇātyátʰa yaddʰíraṇyam bʰávati sáśukramevaìtatkrīṇātyatʰa yadvā́so bʰávati sátvacasamevaìtátkrīṇātyátʰa yádajā bʰávati sátapasamevaìtátkrīṇātyatʰa yáddʰenurbʰávati sā́śiramevaìtatkrīṇātyatʰa yánmitʰunau bʰávataḥ sámitʰunamevaìtátkrīṇāti taṃ vaí daśábʰirevá krīṇīyānnādaśabʰirdaśākṣarā vaí virā́ḍvairājaḥ sómastásmāddaśábʰirevá krīṇīyānnā́daśabʰiḥ.  
nīḍé kr̥ṣṇājinamā́str̥ṇāti.  
ádityāstvágasī́ti sò 'sā́veva bándʰurátʰainamā́sādayatyádityai sáda ā́sīdétīyaṃ vaí pr̥tʰivyáditiḥ sèyám pratiṣṭʰā tádasyā́mevaìnametátpratiṣṭʰā́yām prátiṣṭʰāpayati tásmādāhā́dityai sáda āsī́deti.  
átʰaivámabʰipádya vācayati.  
ástabʰnāddyā́ṃ vr̥ṣabʰó antárikṣamíti devā́ ha vaí yajñáṃ tanvānāstè 'surarakṣasébʰya āsaṅā́dbibʰayā́ṃ cakrustá enametajjyā́yāṃsamevá badʰā́ccakruryadāhā́stabʰnāddyā́ṃ vr̥ṣabʰó antárikṣamiti.  
ámimīta varimā́ṇam pr̥tʰivyā íti.  
tádenenemā́ṃlokānā́spr̥ṇoti tásya hi ná hantā́sti ná badʰo yénemé lokā ā́spr̥tāstásmādāhā́mimīta varimā́ṇam pr̥tʰivyā íti.  
ā́sīdadvíśvā bʰúvanāni samrāḍíti.  
tádenenedaṃ sárvamā́spr̥ṇoti tásya hi ná hantā́sti ná badʰo yénedaṃ sárvamā́spr̥taṃ tásmādāhā́sīdadvíśvā bʰúvanāni samrāḍíti.  
viśvettā́ni váruṇasya vratānī́ti tádasmā idaṃ sárvamánuvartma karoti yádidaṃ kíṃ ca na káṃ caná pratyudyāmínaṃ tásmādāha viśvettā́ni váruṇasya vratānī́ti.  
átʰa somaparyāṇáhanena paryā́ṇahyati.  
nédenaṃ nāṣṭrā rákṣāṃsi pramr̥śāníti gárbʰo vā́ eṣá bʰavati tirá iva vai gárbʰāstirá ivaitatpáryāṇaddʰaṃ tirá iva vaí devā́ manuṣyèbʰyastirá ivaitadyatpáryāṇaddʰaṃ tásmādvaí paryā́ṇahyati.  
sá paryā́ṇahyati.  
váneṣu vyántárikṣaṃ tatānéti váneṣu hī̀dámantárikṣaṃ vítataṃ vr̥kṣāgréṣu vā́jamárvatsu páya usríyāsvíti vīryáṃ vai vā́jāḥ púmāṃsó 'rvantaḥ púṃsvevaìtádvīryáṃ dadʰāti páya usríyāsvíti páyo hī̀damusríyāsu hitáṃ hr̥tsu krátuṃ váruṇo vikṣvágnimíti hr̥tsu hyáyaṃ kráturmanojavaḥ práviṣṭo vikṣvágnimíti vikṣu hyáyám prajā́svagnírdivi sū́ryamadadʰātsómamádrāvíti divi hyásau sū́ryo hitaḥ sómamádrāvíti giríṣu hi sómastásmādāha divi sū́ryamadadʰātsómamadrāvíti.  
átʰa yádi dvé kr̥ṣṇājine bʰávataḥ.  
táyoranyatarátpratyā́nahyati pratīnāhabʰājanaṃ yádyu ékam bʰávati kr̥ṣṇājinagrīvā́ evā̀vakŕ̥tya pratyā́nahyati pratīnāhabʰājanaṃ sū́ryasya cákṣurā́rohāgnérakṣṇáḥ kanī́nakaṃ yatraítaśebʰirī́yase bʰrā́jamāno vipaścitéti sū́ryamevaìtátpurástātkaroti sū́ryaḥ purástānnāṣṭrā rákṣāṃsyapagʰnánnetyatʰā́bʰayenānāṣṭréṇa párivahanti.  
úddʰate pra ugyè pʰálake bʰavataḥ.  
tadántareṇa tíṣṭʰantsubrahmaṇyaḥ prā́jati śréyānvā́ eṣò 'bʰyārohā́dbʰavati ko hyètamárhatyabʰyā́roḍʰuṃ tásmādántareṇa tíṣṭʰanprā́jati.  
palāśaśākʰáyā prā́jati.  
yátra vaí gāyatrī sómamacʰā́patattádasyā āhárantyā apādástābʰyāyátya parṇam prácicʰeda gāyatryaí vā sómasya vā rā́jñastátpatitvā́ parṇò 'bʰavattásmātparṇo nā́ma tadyádevā́tra sómasya nyáktaṃ tádihā́pyasadíti tásmātpalāśaśākʰáyā prā́jati.  
átʰānaḍvā́hāvā́janti.  
tau yádi kr̥ṣṇau syā́tāmanyataró vā kr̥ṣṇastátra vidyādvarṣiṣyátyaiṣámaḥ parjányo vŕ̥ṣṭimānbʰaviṣyatī́tyetádu vijñā́nam.  
átʰa yunakti.  
úsrāvétaṃ dʰūrṣāhāvítyusrau hi bʰávato dʰūrṣāhāvíti dʰūrvāhau hi bʰávato yujyétʰāmanaśrū íti yujéte hyánaśrū ityánārtāvíti tadávīrahaṇāvityapāpakr̥tāvíti tádbrahmacódanāvíti brahmacódanau hi bʰávataḥ svasti yájamānasya gr̥hā́ngacʰatamíti yátʰaināvantarā́ nāṣṭrā rákṣāṃsi ná hiṃsyúrevámetádāha.  
atʰa paścā́tparikrámya.  
apālambámabʰipádyāha sómāya krītāyā́nubrūhī́ti sómāya paryuhyámāṇāyéti vā́to yatarátʰā kāmáyeta.  
átʰa vācayati.  
bʰadró me 'si prácyavasva bʰuvaspata íti bʰadro hyásyaiṣa bʰávati tásmānnā̀nyamā́driyaté 'pyasya rā́jānaḥ sabʰāgā ā́gacʰanti pū́rvo rā́jño 'bʰivadati bʰadro hi bʰávati tásmādāha bʰadró me 'sī́ti prácyavasva bʰuvaspata íti bʰúvanānāṃ hyèṣa pátirvíśvānyabʰi dʰā́mānītyáṅgāni vai víśvāni dʰā́mānyaṅgānyevaìtádabʰyā̀ha mā́ tvā pariparíṇo vidanmā́ tvā paripanyíno vidanmā́ tvā vŕ̥kā agʰāyávo vidanníti yátʰainamantarā́ nāṣṭrā rákṣāṃsi ná vindéyurevámetádāha.  
śyenó bʰūtvā párāpatéti.  
váya evaìnametádbʰūtam prápātayati yadvā́ ugraṃ tánnāṣṭrā rákṣāṃsi nānvávayantyetadvai váyasāmójiṣṭʰam báliṣṭʰaṃ yácʰyenastámevaìtádbʰūtam prápātayati yadā́ha śyenó bʰūtvā párāpatéti.  
atʰa śárīramevā̀nvávahanti.  
yájamānasya gr̥hā́ngacʰa tánnau saṃskr̥tamíti nā́tra tiróhitamivāsti.  
átʰa subrahmaṇyāmā́hvayati.  
yátʰā yébʰyaḥ pakṣyantsyāttā́nbrūyā́dityahé vaḥ paktāsmī́tyevámevaìtáddevébʰyo yajñaṃ nívedayati subrahmaṇyó3ṃ subrahmṇyo3míti bráhma hi devā́npracyāváyati triṣkŕ̥tva āha trivr̥ddʰí yajñáḥ.  
indrā́gacʰéti.  
índro vaí yajñásya devátā tásmādāhendrā́gacʰéti háriva ā́gacʰa médʰātitʰermeṣa vŕ̥ṣaṇaśvasya mene gaúrāvaskandinnáhalyāyai jāréti tadyā́nyevā̀sya cáraṇāni taírevaìnametatprámumodayiṣati.  
kaúśika brāhmaṇa gaútama bruvāṇéti.  
śáśvaddʰaitadā́ruṇinādʰunópajñātaṃ yadgaútama bruvāṇéti sa yádi kāmáyeta brūyā́detadyádyu kāmáyetā́pi nā́driyetetyahé sutyāmíti yāvadahé sutyā bʰávati.  
dévā bráhmāṇa ā́gacʰatéti.  
táddevā́ṃśca brāhmaṇā́ṃścāhaitairhyátrobʰáyairártʰo bʰávati yáddevaíśca brāhmaṇaíśca.  
átʰa pratiprastʰātā́.  
ágreṇa śā́lāmagnīṣomī́yeṇa paśúnā pratyúpatiṣṭʰate 'gnīṣomau vā́ etámantarjambʰa ādadʰāte yo dī́kṣata āgnāvaiṣṇavaṃ hyádó dīkṣaṇī́yaṃ havirbʰávati yo vai víṣṇuḥ sómaḥ sá havirvā́ eṣá bʰavati yo dī́kṣate tádenamantarjambʰa ā́dadʰāte tátpaśúnātmā́naṃ níṣkrīṇīte.  
taddʰaíke.  
āhavanī́yādúlmukamā́harantyayámagnírayaṃ sómastā́bʰyāṃ sahá sadbʰyāṃ níṣkreṣyāmaha íti vádantastádu tátʰā ná kuryādyátra vā́ etau kvá ca tátsahaìvá.  
sa vai dvírūpo bʰavati.  
dvidevátyo hi bʰávati devátayorásamade kr̥ṣṇásāraṅga syādítyāhuretaddʰyènayo rūpátamamivéti yádi kr̥ṣṇásāraṅgaṃ ná vindedátʰo ápi lóhitasāraṅga syāt.  
tásminvācayati.  
námo mitrásya váruṇasya cákṣase mahó devā́ya tádr̥táṃ saparyata dūre dŕ̥śe devájātāya ketáve divásputrā́ya sū́ryāya śaṃsatéti náma evā̀smā etátkaroti mitradʰéyamevaìnenaitátkurute.  
átʰādʰvaryúrāróhaṇaṃ vímuñcati.  
váruṇasyottámbʰanamasī́tyupastámbʰanenópastabʰnāti váruṇasya skambʰasárjanī stʰa íti śámye údvr̥hati sa yadā́ha váruṇasya skambʰasárjanī stʰa íti varuṇyò hyèṣá etárhi bʰávati yatsómaḥ krītáḥ.  
átʰa catvā́ro rājāsandīmā́dadate.  
dvau vā́ asmaí mānuṣā́ya rā́jña ā́dadāte átʰaitā́ṃ catvā́ro yò 'syá sakr̥tsárvasyéṣṭe.  
aúdumbarī bʰavati.  
ánnaṃ vā ū́rgudumbára ūrjò 'nnā́dyasyā́varuddʰyai tásmādaúdumbarī bʰavati.  
nābʰidagʰnā́ bʰavati.  
átra vā ánnam prátitiṣṭʰanyánnaṃ sómastásmānnābʰidagʰnā́ bʰavatyátro eva rétasa āśayo rétaḥ sómastásmādatradagʰnā́ bʰavati.  
tā́mabʰimr̥śati.  
váruṇasya r̥tasádanyasītyátʰa kr̥ṣṇājinamā́str̥ṇāti váruṇasya r̥tasádanamasītyátʰainamā́sādayati váruṇasya r̥tasádanamā́sīdéti sa yadā́ha váruṇasya r̥tasádanamā́sīdéti varuṇyò hyèṣa etárhi bʰávati.  
átʰainaṃ śā́lām prápādayati.  
sa prapādáyanvācayati yā́ te dʰā́māni havíṣā yájanti tā́ te víśvā paribʰū́rastu yajñám.  
gayaspʰā́naḥ pratáraṇaḥ suvīró 'vīrahā prácarā soma dúryāníti gr̥hā vai dúryā gr̥hā́nnaḥ śiváḥ śāntó 'pāpakr̥tprácarétyevaitádāha.  
átra haíke.  
udapātrámupanínayanti yátʰā rā́jña ā́gatāyodakámāháredevámetadíti vádantastádu tátʰā ná kuryānmānuṣáṃ ha té yajñé kurvanti vyr̥̀ddʰaṃ vai tádyajñásya yánmānuṣaṃ nedvyr̥̀ddʰaṃ yajñé karávāṇī́ti tásmānnòpanínayet.  
