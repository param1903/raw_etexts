
tadyá eṣá pūrvārdʰyò várṣiṣṭʰa stʰūṇārājo bʰávati.  
tásmātprāṅ prákrāmati trī́nvikramāṃstácʰaṅkuṃ níhanti so 'ntaḥpātáḥ.  
tásmānmadʰyamā́cʰaṅkóḥ.  
dakṣiṇā páñcadaśa vikramānprákrāmati tácʰaṅku níhanti sā dákṣiṇā śróṇiḥ.  
tásmānmadʰyamā́cʰaṅkóḥ údaṅ páñcadaśa vikramānprákrāmati tácʰaṅku níhanti sóttarā śróṇiḥ.  
tásmānmadʰyamā́cʰaṅkóḥ.  
prāṅ ṣáṭtriṃśataṃ vikramānprákrāmati tácʰaṅkú níhanti sá pūrvārdʰáḥ.  
tásmānmadʰyamā́cʰaṅkóḥ.  
dakṣiṇā dvā́daśa vikramānprákrāmati tácʰaṅku níhanti sa dákṣiṇó 'ṃsaḥ.  
tásmānmadʰyamā́cʰaṅkóḥ.  
údaṅ dvā́daśa vikramānprákrāmati tácʰaṅku níhanti sa úttaró 'ṃsa eṣā mā́trā védeḥ.  
átʰa yáttriṃśádvikramā paścādbʰavati.  
triṃśádakṣarā vaí virā́ḍvirā́jā vaí devā́ asmíṃloke prátyatiṣṭʰaṃstátʰo evaìṣá etádvirā́jaivā̀smíṃloke prátitiṣṭʰati.  
átʰo ápi tráyastriṃśatsyuḥ.  
tráyastriṃśadakṣarā vaí virā́ḍvirā́jaivā̀smíṃloke prátitiṣṭʰati.  
átʰa yatṣáṭtriṃśadvikramā prā́cī bʰávati.  
ṣáṭtriṃśadakṣarā vaí br̥hatī́ br̥hatyā vaí devā́ḥ svargáṃ lokaṃ sámāśnuvata tátʰo evaìṣá etádbr̥hatyaìvá svargáṃ lokaṃ sámaśnute sò 'sya divyā̀havanī́yo bʰavati.  
átʰa yaccáturviṃśativikramā purástādbʰávati.  
cáturviṃśatyakṣarā vaí gāyatrī́ pūrvārdʰo vaí yajñásya gāyatrī́ pūrvārdʰé eṣá yajñásya tásmāccáturviṃśativikramā purástādbʰavatyeṣā mā́trā védeḥ.  
átʰa yátpaścādvárīyasī bʰávati.  
paścādvárīyasī pr̥tʰúśroṇiríti vai yóṣām práśaṃsanti yádvevá paścādvárīyasī bʰávati paścā́devaìtadvárīyaḥ prajánanaṃ karoti tásmātpaścādvárīyasaḥ prajánanādimā́ḥ prajāḥ prájāyante.  
nā́sikā ha vā́ eṣā́ yajñásya yáduttaravedíḥ.  
átʰa yádenāmúttarāṃ véderupakiráti tásmāduttaravedirnā́ma.  
dvayyò ha vā́ idamágre prajā́ āsuḥ.  
ādityā́ścaivā́ṅgirasaśca tató 'ṅgirasaḥ pū́rve yajñaṃ sámabʰaraṃsté yajñáṃ sambʰŕ̥tyocuragnímimā́ṃ naḥ śvaḥsutyā́mādityébʰyaḥ prábrūhyanéna no yajñéna yājayatéti.  
té hādityā́ ūcuḥ.  
úpajānīta yátʰāsmā́nevā́ṅgiraso yājáyānná vayamáṅgirasa íti.  
té hocuḥ.  
na vā́ anyéna yajñā́dapakramaṇamastyántarāmevá sutyā́ṃ dʰriyāmahā íti té yajñaṃ sáṃjahrusté yajñáṃ sambʰŕ̥tyocuḥ śvaḥsutyāṃ vai tvámasmábʰyamagne prā́vocó 'tʰa vayámadyasutyā́meva túbʰyam prábrūmó 'ṅgirobʰyaśca téṣāṃ nastvaṃ hótāsī́ti.  
te 'nyámevá pratiprájigʰyuḥ.  
áṅgirasó 'cʰa te hāpyáṅgiraso 'gnáye 'nvāgátya cukrudʰúriva katʰaṃ nú no dūtaścáranná pratyā́dr̥tʰā íti.  
sá hovāca.  
anindyā vaí māvr̥ṣata sò nindyaírvr̥to nā̀śakamápakramitumíti tásmādu hānindyásya vr̥to nā́pakrāmettá eténa sadyaḥkriyā́ṅgirasa ādityā́nayājayantsá sadyaḥkrī́ḥ.  
tébʰyo vā́caṃ dákṣiṇāmā́nayan.  
tāṃ na prátyagr̥hṇanhāsyā́mahe yádi pratigrahīṣyā́ma íti tádu tádyajñásya kárma na vyámucyata yáddākṣiṇamā́sīt.  
átʰaibʰyaḥ sū́ryaṃ dákṣiṇāmā́nayan.  
tam prátyagr̥hṇaṃstásmādu ha smāhuráṅgiraso vayaṃ vā ā́rtvijīnāḥ smó vayáṃ dakṣiṇī́yā ápi vā́ asmā́bʰireṣa prátigr̥hīto yá eṣa tápatī́ti tásmātsadyaḥkriyó 'śvaḥ śveto dákṣiṇā.  
tásya rukmáḥ purástādbʰavati.  
tádetásya rūpáṃ kriyate yá eṣa tápati yádyaśvaṃ śvetaṃ ná vindedápi gaúrevá śvetáḥ syāttásya rukmáḥ purástādbʰavati tádetásya rūpáṃ kriyate yá eṣa tápati.  
tébʰyo ha vā́kcukrodʰa.  
kéna mádeṣa śréyānbándʰunā kenā yádetám pratyágrahīṣṭa na māmíti sā́ haibʰyó 'pacakrāma sòbʰáyānántareṇa devāsurāntsáyattāntsiṃhī́ bʰūtvā̀dádānā cacāra tāmúpaivá devā ámantrayantopā́surā agnírevá devā́nāṃ dūta ā́sa sahárakṣā ítyasurarakṣasamásurāṇām.  
sā́ devā́nupāvartsyantyuvāca.  
yádvā upāvárteya kím me tátaḥ syādíti pū́rvāmevá tvāgnerā́hutiḥ prā́psyatītyátʰa haiṣā́ devā́nuvāca yām máyā kā́ṃ cāśíṣamāśāsiṣyádʰve sā́ vaḥ sárvā sámardʰiṣyata íti saìváṃ devā́nupā́vavarta.  
sa yaddʰāryámāṇe 'gnaú.  
uttaravedíṃ vyāgʰāráyati yádevaìnāmadó devā ábruvanpū́rvāṃ tvāgnerā́hutiḥ prā́psyatī́ti tádevaìnāmetatpū́rvāmagnerā́hutiḥ prā́pnoti vāggʰyèṣā́ nidā́nenā́tʰa yáduttaravedímupakiráti yajñásyaivá sarvatvā́ya vāggʰí yajño vā́gu hyèṣā.  
tāṃ vaí yugaśamyéna vímimīte.  
yugéna yátra háranti śámyayā yáto háranti yugaśamyéna vai yógyaṃ yuñjanti sā yádevā̀dáḥ siṃhī́ bʰūtvā́śāntevā́carattádevaìnāmetádyajñé yunakti.  
tásmānnivr̥ttadakṣiṇāṃ na prátigr̥hṇīyāt.  
siṃhī́ hainam bʰūtvā́ kṣiṇoti nò hāmā́kurvīta siṃhī́ haivaìnam bʰūtvā́ kṣiṇoti nò hānyásmai dadyādyajñaṃ tádanyátrātmánaḥ kurvīta tásmādyò 'syā́pi pāpá iva samānábandʰuḥ syāttásmā enāṃ dadyātsa yaddádāti tádenaṃ siṃhī́ bʰūtvā ná kṣiṇoti yádu samānábandʰave dádāti tádu nā̀nyátrātmánaḥ kuruta eṣò nivr̥ttadakṣiṇā́yai pratiṣṭʰā.  
átʰa śámyāṃ ca spʰyaṃ cā́datte.  
tadyá eṣá pūrvārdʰyáḥ uttarārdʰyáḥ śaṅkurbʰávati tásmātpratyaṅ prákrāmati trī́nvikramāṃstaccā́tvālam párilikʰati sā cā́tvālasya mā́trā nā́tra mā́trāsti yátraivá svayam mánasā mányetā́greṇotkaraṃ taccā́tvālam parilikʰet.  
sá vedyantā́t.  
údīcīṃ śámyāṃ nídadʰāti sa párilikʰati taptā́yanī me 'sī́tīmā́mevaìtádāhāsyāṃ hítapta éti.  
átʰa purástāt.  
údīcīṃ śámyāṃ nídadʰāti sa párilikʰati vittā́yanī me 'sī́tīmā́mevaìtádāhāsyāṃ hí vividāna éti.  
átʰānuvedyantám.  
prā́cīṃ śámyāṃ nídadʰāti sa párilikʰatyávatānmā nātʰitādítīmā́mevaìtádāha yátra nā́tʰaitánmāvatādíti.  
átʰottarataḥ.  
prā́cīṃ śámyāṃ nídadʰāti sa párilikʰatyávatānmā vyatʰitādítīmā́mevaìtádāha yátra vyátʰaitánmāvatādíti.  
átʰa harati.  
yátra hárati tádagnīdúpasīdati sa vā́ agnīnā́meva nā́māni gr̥hṇánharati yānvā́ amū́ndevā ágre 'gnī́nhotrā́ya prā́vr̥ṇata te prā́dʰanvaṃstá imā́ evá pr̥tʰivīrúpāsarpannimāmáhaiva dvé asyāḥ páre ténaivaìtā́nnidā́nena harati.  
sa práharati vidédagnirnábʰo nāmā́gne aṅgira ā́yunā nāmnehī́ti sa yatprā́dʰanvaṃstadā́yurdadʰāti tatsámīrayati yò syā́m pr̥tʰivyāmasī́ti yò 'syā́m pr̥tʰivyāmasī́ti hr̥tvā nidadʰāti yatté 'nādʰr̥ṣṭaṃ nā́ma yajñíyaṃ téna tvā́dadʰa íti yatté 'nādʰr̥ṣṭaṃ rákṣobʰirnā́ma yajñíyaṃ téna tvā́dadʰa ítyevaìtádāhā́nu tvā devávītaya íti caturtʰáṃ harati devébʰyastvā júṣṭāṃ harāmī́tyevaìtádāha tāṃ vai cátuḥsrakteścā́tvālāddʰrati cátasro vai díśaḥ sárvābʰya evaìnāmetáddigbʰyó harati.  
átʰānuvyū̀hati.  
siṃhyási sapatnasāhī́ devébʰyaḥ kalpasvéti sā yádevā̀dáḥ siṃhī́ bʰūtvā́śāntevā́carattádevaìnāmetádāha siṃhyásī́ti sapatnasāhī́ti tváyā vayáṃ sapátnānpā́pīyasaḥ kriyāsmétyevaìtádāha devébʰyaḥ kalpasvéti yóṣā vā́ uttaravedistā́mevaìtáddevébʰyaḥ kalpayati.  
tāṃ vaí yugamātrī́ṃ vā sarvátaḥ karóti.  
yájamānasya vā dáśadaśa padā́ni dáśākṣarā vaí virāḍvāgvaí virāḍvā́gyajño mádʰye nābʰikā́miva karoti samānatrā́sīno vyā́gʰārayāṇī́ti.  
tā́madbʰírabʰyùkṣati.  
sā́ yádevādáḥ siṃhī́ bʰūtvā́śāntevā́caracʰā́ntirā́pastā́madbʰíḥ śamayati yóṣā vā́ uttaravedistā́mevaìtáddevébʰyo hinvati tásmādadbʰírabʰyùkṣati.  
so 'bʰyùkṣati.  
siṃhyási sapatnasāhī́ devébʰyaḥ śundʰasvetyátʰa síkatābʰiranuvíkiratyalaṃkāro nvèva síkatā bʰrā́janta iva hi síkatā agnervā́ etádvaiśvānarásya bʰásma yatsíkatā agniṃ vā́ asyāmādʰāsyánbʰavati tátʰo haināmagnirná hinasti tásmātsíkatābʰiranuvíkiratì so 'nuvíkirati siṃhyási sapatnasāhī́ devébʰyaḥ śumbʰasvetyátʰaināṃ cʰādayati sā́ cʰannaìtāṃ rā́triṃ vasati.  
idʰyámabʰyā́dadʰati.  
upayámanīrúpakalpayantyā́jyamádʰiśrayati sruváṃ ca srúcaṃ sámmārṣṭyatʰotpūyā́jyam pañcagr̥hītáṃ gr̥hṇīte yadā prádīpta idʰmo bʰávati.  
atʰódyacʰantīdʰmám.  
úpayacʰantyupayámanīrátʰāhāgnáye prahríyámāṇāyā́nubrūhyékaspʰyayānūdehī́tyanūdaíti pratiprastʰātaíkaspʰyayaitásmānmadʰyamā́cʰaṅkoryá eṣa véderjagʰanārdʰe bʰávati tadyádevā́trāntaḥpāténa gā́rhapatyasya védervyávacʰinnam bʰávati tádevaìtádanusáṃtanoti.  
taddʰaíke.  
òttaravedéranūdā́yanti tádu tátʰā ná kuryādaìvaìtásmānmadʰyamā́cʰaṅkóranūdéyātta ā́yantyā́gacʰantyuttaravedím.  
prokṣaṇīradʰvaryurā́datte.  
sá purástādevā́gre prókṣatyúdaṅ tíṣṭʰannindragʰoṣástvā vásubʰiḥ purástātpātvítīndragʰoṣástvā vásubʰiḥ purástādgopāyatvítyevaìtádāha.  
átʰa paścātprókṣati.  
prácetāstvā rudraíḥ paścā́tpātvíti prácetāstvā rudraíḥ paścā́dgopāyatvítyevaìtádāha.  
átʰa dakṣiṇataḥ prókṣati.  
mánojavāstvā pitŕ̥bʰirdakṣiṇatáḥ pātvíti mánojavāstvā pitŕ̥bʰirdakṣiṇató gopāyatvítyevaìtádāha.  
átʰottarataḥ prókṣati.  
viśvákarmā tvādityaíruttaratáḥ pātvíti viśvákarmā tvādityaíruttarató gopāyatvítyevaìtádāha.  
átʰa yāḥ prókṣaṇyaḥ pariśiṣyánte.  
tadyé ete pū́rve sraktī táyoryā dákṣiṇā tā́ nyanténa bahirvedi nínayatīdámaháṃ taptaṃ vā́rbahirdʰā́ yajñānníḥsr̥jāmī́ti sā yádevā̀dáḥ siṃhī́ bʰūtvā́śāntevā́carattā́mevā̀syā etacʰúcaṃ bahirdʰā́ yajñānníḥsr̥jati yádi nā̀bʰicáredyádyu abʰicáredā́diśedidámaháṃ taptaṃ vā́ramúmabʰi níḥsr̥jāmī́ti támetáyā śucā́ vidʰyati sa śócannevā̀múṃ lokámeti.  
sa yáddʰāryámāṇe 'gnaú.  
uttaravedíṃ vyāgʰāráyati yádevaìnāmadó devā ábruvanpū́rvāṃ tvāgnerā́hutiḥ prā́psyatī́ti tádevaìnāmetatpū́rvāmagnerā́hutiḥ prā́pnoti yádveṣā́ devānábravīdyāṃ mayā kā́ṃ cāśíṣamāśāsiṣyádʰve sā́ vaḥ sárvā sámardʰiṣyata íti tā́menayā́trartvíjo yájamānāyāśíṣamā́śāsate sā̀smai sárvā sámr̥dʰyate.  
tadvā́ etadékaṃ kurvándvayáṃ karoti.  
yáduttaravedíṃ vyāgʰāráyatyátʰa yaìṣām mádʰye nābʰikèva bʰávati tásyai ye pū́rve sraktī táyoryā dákṣiṇā.  
tásyāmā́gʰārayati.  
siṃhyási svāhetyatʰā́parayorúttarasyāṃ siṃhyásyādityavániḥ svāhetyatʰā́parayordákṣiṇasyāṃ siṃhyási brahmavániḥ kṣatravániḥ svāhéti bahvī vai yájuḥṣvāśīstadbráhma ca kṣatraṃ cā́śāsta ubʰé vīryè.  
átʰa pū́rvayorúttarasyāṃ.  
siṃhyási suprajāvánī rāyaspoṣavániḥ svāhéti tátprajāmā́śāste yadā́ha suprajāvániríti rāyaspoṣavániríti bʰūmā vaí rāyaspóṣastádbʰūmā́namāśāste.  
átʰa mádʰya ā́gʰārayati.  
siṃhyásyā́vaha devānyájamānāya svāhéti táddevānyájamānāyā́vāhayatyátʰa srúcamúdyacʰati bʰū́tebʰyastvéti prajā vaí bʰūtā́ni prajā́bʰyastvétyevaìtádāha.  
átʰa paridʰīnpáridadʰāti.  
dʰruvò 'si pr̥tʰivī́ṃ dr̥ṃhéti madʰyamáṃ dʰruvakṣídasyantárikṣaṃ dr̥ṃhéti dákṣiṇamacyutakṣídasi dívaṃ dr̥ṃhetyuttaramagneḥ púrīṣamasī́ti sambʰārā́nupanívapati tadyátsambʰārā bʰávantyagnérevá sarvatvā́ya.  
śárīraṃ haivā̀sya pī́tudāru.  
tadyatpraítudāravāḥ paridʰáyo bʰávanti śárīreṇaivaìnametatsámardʰayati kr̥tsnáṃ karoti.  
māṃsáṃ haivā̀sya gúlgulu.  
tadyadgúlgulu bʰávati māṃsénaivaìnametatsámardʰayati kr̥tsnáṃ karoti.  
gandʰó haivā̀sya sugandʰitéjanam.  
tadyátsugandʰitéjanam bʰávati gandʰénaivaìnametatsámardʰayati kr̥tsnáṃ karoti.  
átʰa yadvŕ̥ṣṇe stúkā bʰávati.  
vŕ̥ṣṇerha vaí viṣā́ṇe ántareṇāgnirékāṃ rā́trimuvāsa tadyádevā́trāgnernyáktaṃ tádihā́pyasadíti tásmādvŕ̥ṣṇe stúkā bʰavati tásmādyā́ śīrṣṇo nédiṣṭʰaṃ syāttā́mācʰidyā́haredyádyu tāṃ ná vindedápi yā́meva kāṃ cā́harettadyátparidʰáyo bʰávanti gúptyā evá dūrá iva hyènamúttare paridʰáya āgácʰanti.  
púruṣo vaí yajñáḥ.  
púruṣasténa yajño yádenam púruṣastanutá eṣa vaí tāyámāno yā́vāneva púruṣastā́vānvídʰīyate tásmātpúruṣo yajñáḥ.  
śíra evā̀sya havirdʰā́nam.  
vaiṣṇaváṃ devátayā́tʰa yádasmintsómo bʰávati havirvaí devā́nāṃ sómastásmāddʰavirdʰā́naṃ nā́ma.  
múkʰamevā̀syāhavanī́yaḥ.  
sa yádāhavanī́ye juhóti yátʰā múkʰa āsiñcédevaṃ tát.  
stupá evā̀sya yū́paḥ.  
bāhū́ evā̀syāgnīdʰrī́yaśca mārjālī́yaśca.  
udáramevā̀sya sádaḥ.  
tásmātsádasi bʰakṣayanti yaddʰī̀daṃ kíṃ cāśnántyudára évedaṃ sárvaṃ prátitiṣṭʰatyátʰa yádasminvíśve devā ásīdaṃstásmātsádo nā́ma tá u evā̀sminneté brāhmaṇā viśvágotrāḥ sīdanti.  
átʰa yā́vetaú jagʰánenāgnī́.  
pā́dāvevā̀syaitā́veṣa vaí tāyámāno yā́vāneva púruṣastā́vānvídʰīyate tásmātpúruṣo yajñáḥ.  
ubʰayátodvāraṃ havirdʰā́nam bʰávati.  
ubʰayátodvāraṃ sádastásmādayam púruṣa āntaṃ sáṃtr̥ṇaḥ práṇikte havirdʰā́ne upatiṣṭʰate.  
té samávavartayanti.  
dákṣiṇenaiva dákṣiṇamúttareṇóttaraṃ yadvárṣīyastaddákṣiṇaṃ syāt.  
táyoḥ samávavr̥ttayoḥ.  
cʰadíradʰinídadʰati yádi cʰadirná vindéyuścʰadíḥsammitām bʰittim pratyā́nahyanti rarāṭyā̀m páriśrayantyucʰrāyī́bʰyāṃ cʰadíḥ paścā́dadʰinídadʰati cʰadíḥsammitāṃ vā bʰittím.  
átʰa púnaḥ prapádya.  
caturgr̥hītamā́jyaṃ gr̥hītvā́ sāvitrám prasavā́ya juhoti savitā vaí devā́nām prasavitā́ savitŕ̥prasūtāya yajñáṃ tanavāmahā íti tásmātsāvitráṃ juhoti.  
sá juhoti.  
yuñjáte mána utá yuñjate dʰíya íti mánasā ca vaí vācā́ ca yajñáṃ tanvate sa yadā́ha yúñjate mána íti tanmáno yunaktyutá yuñjate dʰíya íti tadvā́caṃ yunakti dʰiyā́dʰiyā hyètáyā manuṣyā̀ jújyūṣantyánūkteneva prakāmódyeneva gā́tʰābʰiriva tā́bʰyāṃ yuktā́bʰyāṃ yajñáṃ tanvate.  
víprā víprasya br̥ható vipaścíta íti.  
ye vaí brāhmaṇā́ḥ śuśruvā́ṃso 'nūcānāste víprāstā́nevaìtádabʰyā̀ha br̥ható vipaścíta íti yajño vaí br̥hanvipaścídyajñámevaìtádabʰyā̀ha vi hótrā dadʰe vayunāvidéka idíti vi hi hótrā dádʰate yájñaṃ tanvānā́ mahī́ devásya savituḥ páriṣṭutiḥ svāhéti tátsāvitrám prasavā́ya juhoti.  
atʰā́paraṃ caturgr̥hītamā́jyaṃ gr̥hītvā̀.  
upaníṣkrāmati dákṣiṇayā dvārā pátnīṃ níṣkrāmayanti sa dákṣiṇasya havirdʰā́nasya dákṣiṇāyāṃ vartanyāṃ híraṇyaṃ nidʰā́ya juhotīdaṃ víṣṇurvícakrame tredʰā nídadʰe padám sámūḍʰamasya pāṃsure svāhéti saṃsravam pátnyai pāṇāvā́nayati sā́kṣasya saṃtāpamúpānakti devaśrútau deveṣvā́gʰoṣatamíti práyacʰati pratiprastʰātre srúcaṃ cājyavilā́panīṃ ca paryā́ṇayanti pátnīmubʰaú jagʰánenāgnī́.  
caturgr̥hītamā́jyaṃ gr̥hītvā́.  
pratiprastʰātóttarasya havirdʰā́nasya dákṣiṇāyāṃ vartanyāṃ híraṇyaṃ nidʰā́ya juhotī́rāvatī dʰenumátī hí bʰūtáṃ sūyavasínī mánave daśasyā vyáskabʰnā ródasī viṣṇaveté dādʰártʰa pr̥tʰivī́mabʰíto mayū́kʰaiḥ svāhéti saṃsruvam pátnyai pāṇāvā́nayati sā́kṣasya saṃtāpamúpānakti devaśrútau deveṣvā́gʰoṣatamíti tadyádeváṃ juhóti.  
devā́ ha vaí yajñáṃ tanvānāḥ.  
tè 'surarakṣasébʰya āsaṅgā́dbibʰayā́ṃ cakrurvájro vā ā́jya tá eténa vájreṇā́jyena dakṣiṇató nāṣṭrā rákṣāṃsyávāgʰnaṃstátʰaiṣāṃ niyā́naṃ nā̀nvávāyaṃstátʰo evaìṣá eténa vájreṇā́jyena dakṣiṇató nāṣṭrā rákṣāṃsyávahanti tátʰāsya niyā́naṃ nā̀nváyanti tadyádvaiṣṇavī́bʰyāmr̥gbʰyā́ṃ juhóti vaiṣṇavaṃ hí havirdʰā́nam.  
átʰa yatpatnyákṣasya saṃtāpámupānákti.  
prajánanamevaìtatkriyate yadā vaí striyaí ca puṃsáśca saṃtapyaté 'tʰa rétaḥ sicyate tattátaḥ prájāyate párāgúpānakti párāggʰyèva rétaḥ sicyaté 'tʰāha havirdʰā́nābʰyām pravartyámānābʰyāmánubrūhī́ti.  
átʰa vācayati.  
prā́cī prétamadʰvaráṃ kalpáyantī ítyadʰvaro vaí yajñaḥ prā́cī prétaṃ yajñáṃ kalpáyantī ítyevaìtádāhordʰváṃ yajñáṃ nayatam mā́ jihvaratamítyūrdʰvámimáṃ yajñáṃ devalokáṃ nayatamítyevaìtádāha mā́ jihvaratamíti tádetásmā áhvalāmā́śāste samudgŕ̥hyeva právartayeyuryátʰā nòtsárjetāmasuryā̀ vā́ eṣā vāgyā́kṣe nédihā̀suryā̀ vāgvádādíti yádyutsárjetām.  
etádvācayet.  
sváṃ goṣṭʰamāvadataṃ devī́ durye ā́yurmā nírvādiṣṭam prajām mā nírvādiṣṭamíti tásyo haiṣā prā́yaścittiḥ.  
tádāhuḥ.  
uttaravedéḥ pratyaṅ prákrāmettrī́nvikramāṃstáddʰavirdʰā́ne stʰāpayetsā́ havirdʰā́nayormātréti nā́tra mā́trāsti yátraivá svayam mánasā mányeta nā́haivá satrā́tyantike nò dūre tátstʰāpayet.  
té abʰímantrayate.  
átra rametʰāṃ várṣmanpr̥tʰivyā íti várṣma hyètátpr̥tʰivyai bʰávati divi hyásyāhavanī́yo bʰávati nabʰyastʰé karoti taddʰi kṣémasya rūpám.  
atʰottareṇa paryétyādʰvaryúḥ.  
dákṣiṇaṃ havirdʰā́namúpastabʰnāti viṣṇornú kaṃ vīryā̀ṇi právocaṃ yaḥ pā́rtʰivāni vimame rájāṃsi yo áskabʰāyadúttaraṃ sadʰástʰaṃ vicakramāṇástredʰòrugāyo víṣṇave tvéti metʰī́mupaníhantītarátastáto yádu ca mānuṣé.  
átʰa pratiprastʰātā́.  
úttaraṃ havirdʰā́namúpastabʰnāti divó vā viṣṇa utá vā pr̥tʰivyā́ mahó vā viṣṇa urórantárikṣāta ubʰā hi hástā vásunā pr̥ṇasvā práyacʰa dákṣiṇādòtá savyādvíṣṇave tvéti metʰī́mupanihantītarátastáto yádu ca mānuṣe tadyádvaiṣṇavairyájurbʰirupacáranti vaiṣṇavaṃ hí havirdʰā́nam.  
átʰa madʰyamáṃ cʰadírupaspr̥śya vācayati.  
pra tadvíṣṇu stavate vīryèṇa mr̥go ná bʰīmáḥ kucaro giriṣṭʰā́ḥ yásyorúṣu triṣú vikramaṇeṣvadʰikṣiyánti bʰúvanāni viśvétīdáṃ haívāsyaitácʰīrṣakapālaṃ yádidámupáriṣṭādádʰīva hyètatkṣiyántyanyā́ni śīrṣakapālā́ni tásmādāhādʰikṣiyantī́ti.  
átʰa rarāṭyā̀mupaspŕ̥śya vācayati.  
víṣṇo rarā́ṭamasī́ti lalā́ṭaṃ haivā̀syaitadátʰocʰrāyyā̀ upaspŕ̥śya vācayati víṣṇoḥ śnáptre stʰa íti srákve haivā̀syaite átʰa yádidám paścā́ccʰadirbʰávatīdáṃ haivā̀syaitácʰīrṣakapālaṃ yádidám paścā́t.  
átʰa laspūjanyā́ spandyáyā prásīvyati.  
víṣṇoḥ syū́rasītyátʰa grantʰíṃ karoti víṣṇordʰruvò 'sī́ti nédvyaṃvapádyātā íti tam prákr̥te kármanvíṣyati tatʰo hādʰvaryúṃ vā yájamānaṃ vā grāho na vindati tanníṣṭʰitamabʰímr̥śati vaiṣṇavámasī́ti vaiṣṇavaṃ hí havirdʰā́nam.  
dvayaṃ vā́ abʰyùparavā́ḥ kʰāyante.  
śíro vaí yajñásya havirdʰā́naṃ tadyá imé śīrṣáścatvā́raḥ kū́pā imāváha dvā́vimau dvau tā́nevaìtátkaroti tásmāduparavā́n kʰanati.  
devā́śca vā ásurāśca.  
ubʰáye prājāpatyā́ḥ paspr̥dʰire tató 'surā eṣú lokéṣu kr̥tyā́ṃ valagānnícakʰnurutaìváṃ ciddevā́nabʰíbʰaveméti.  
tadvaí devā́ aspr̥ṇvata.  
tá etaíḥ kr̥tyā́ valagānúdakʰananyadā vaí kr̥tyā́mutkʰánantyátʰa sā̀lasā mógʰā bʰavati tátʰo evaìṣá etadyádyasmā átra káściddviṣanbʰrā́tr̥vyaḥ kr̥tyā́ṃ valagā́nnikʰánati tā́nevaìtadútkirati tásmāduparavā́n kʰanati sa dákṣiṇasya havirdʰā́nasyādʰò 'dʰaḥ práugaṃ kʰanati.  
só 'bʰrimā́datte.  
devásya tvā savitúḥ prasavè 'śvínorbāhúbʰyām pūṣṇo hástābʰyāmā́dade nā́ryasī́ti samāná etásya yájuṣo bándʰuryóṣo vā́ eṣā yadábʰristásmādāha nā́ryasī́ti.  
tā́nprādeśamātraṃ vínā párilikʰati.  
idámahaṃ rákṣasāṃ grīvā ápikr̥ntāmī́ti vájro vā ábʰrirvájreṇaivaìtánnāṣṭrā́ṇāṃ rákṣasāṃ grīvā ápikr̥ntati.  
tadyā́vetau pū́rvau.  
táyordákṣiṇamevā́gre párilikʰedatʰā́parayorúttaramatʰā́parayordákṣiṇamátʰa pū́rvayorúttaram.  
átʰo itarátʰāhuḥ.  
áparayorevā́gra úttaram párilikʰedátʰa pū́rvayordákṣiṇamatʰā́parayordákṣiṇamátʰa pū́rvayorúttaramityátʰo ápi samī́ca eva párilikʰedetaṃ tvèvòttamam párilikʰedyá eṣa pū́rvayorúttaro bʰávati.  
tā́nyatʰāparilikʰitámevá yatʰāpūrváṃ kʰanati.  
br̥hánnasi br̥hádravā ityúpastautyevaìnānetánmahayatyeva yadā́ha br̥hánnasi br̥hádravā íti bŕ̥hatīmíndrāya vā́caṃ vadetī́ndro vaí yajñásya devátā vaiṣṇaváṃ havirdʰā́naṃ tatséndraṃ karoti tásmādāha br̥hatīmíndrāya vā́caṃ vadéti.  
rakṣoháṇaṃ valagahánamíti.  
rákṣasāṃ hyèté valagā́nām badʰā́ya kʰāyánte vaiṣṇavīmíti vaiṣṇavī hí havirdʰā́ne vā́k.  
tā́nyatʰākʰātámevótkirati.  
idámahaṃ táṃ valagamútkirāmi yám me níṣṭyo yámamā́tyo nicakʰānéti níṣṭyo vā vā́ amā́tyo vā kr̥tyā́ṃ valaganníkʰanati tā́nevaìtadútkirati.  
idámahaṃ táṃ valagamútkirāmi.  
yám me samāno yamásamāno nicakʰānéti samānó vā vā ásamāno vā kr̥tyā́ṃ valagānníkʰanati tā́nevaìtadútkirati.  
idámahaṃ taṃ valagamútkirāmi.  
yám me sábandʰuryamásabandʰurnicakʰānéti sábandʰurvā vā ásabandʰurvā kr̥tyā́ṃ valagānníkʰanati tā́nevaìtadútkirati.  
idámahaṃ táṃ valagamútkirāmi.  
yám me sajāto yamásajāto nicakʰānéti sajātó vā vā ásajāto vā kr̥tyā́ṃ valagānníkʰanati tā́nevaìtadútkiratyútkr̥tyā́ṃ kirāmī́tyantata údvapati tátkr̥tyāmútkirati.  
tā́nbāhumātrā́n kʰanet.  
ánto vā́ eṣó 'ntenaivaìtátkr̥tyā́m mohayati tā́nakṣṇayā sáṃtr̥ndanti yádyakṣṇayā ná śaknuyādápi samī́castásmādimé prāṇā́ḥ paraḥ sáṃtr̥ṇāḥ.  
tā́nyatʰākʰātámevā́vamarśayati.  
svarā́ḍasi sapatnahā́ satrarā́ḍasyabʰimātihā́ janarā́ḍasi rakṣohā́ sarvarā́ḍasyamitrahétyāśī́revaìṣaìtásya kármaṇa āśíṣamevaìtadā́śāste.  
átʰādʰvaryúśca yájamānaśca sámmr̥śete.  
pū́rvayordákṣiṇe 'dʰvaryurbʰávatyáparayorúttare yájamānaḥ sò 'dʰvaryúḥ pr̥cʰati yájamāna kimatréti bʰadramítyāha tánnau sahétyupāṃśvadʰvaryúḥ.  
atʰā́parayordákṣiṇe 'dʰvaryúrbʰávati.  
pū́rvayorúttare yájamānaḥ pr̥cʰatyádʰvaryo kimatréti bʰadramítyāha tánma íti yájamānastadyádeváṃ sammr̥śéte prāṇā́nevaìtátsayújaḥ kurutastásmādimé prāṇā́ḥ paraḥ sáṃvidré 'tʰa yátpr̥ṣṭó bʰadramíti pratyā́ha kalyā́ṇamevaìtánmānuṣyaí vācó vadati tásmātpr̥ṣṭó bʰadramíti prátyāhā́tʰa prókṣatyéko vai prókṣaṇasya bándʰurmédʰyānevaìtátkaroti.  
sa prókṣati.  
rakṣoháṇo vo valagahána íti rakṣoháṇo hyèté valagaháno hyète prókṣāmi vaiṣṇavāniti vaiṣṇavā hyèté.  
átʰa yāḥ prókṣaṇyaḥ pariśiṣyáte.  
tā́ avaṭeṣvávanayati tadyā́ imā́ḥ prāṇeṣvā́pastā́ evaìtáddadʰāti tásmādeṣu prāṇéṣvimā ā́paḥ.  
só 'vanayati.  
rakṣoháṇo vo valagahanó 'vanayāmi vaiṣṇavānityátʰa barhī́ṃṣi prācī́nāgrāṇi codīcī́nāgrāṇi cā́vastr̥ṇāti tadyā́nīmā́ni prā́ṇeṣu lómāni tā́nyevaìtáddadʰāti tásmādeṣu prā́ṇeṣvimā́ni lómāni.  
só 'vastr̥ṇāti.  
rakṣoháṇo vo valagahanó 'vastr̥ṇāmi vaiṣṇavānityátʰa barhī́ṃṣi tanū́nīvopáriṣṭātprácʰādayati kéśā haivā̀syaité.  
átʰādʰiṣávaṇe pʰálake úpadadʰāti.  
rakṣoháṇau vāṃ valagahánā úpadadʰāmi vaiṣṇavī íti hánū haivā̀syaite átʰa páryūhati rakṣoháṇau vāṃ valagahánau páryūhāmi vaiṣṇavī íti dŕ̥ṃhatyèvaine etadáśitʰile karoti.  
átʰādʰiṣávaṇam párikr̥ttam bʰavati.  
sarvárohitaṃ jihvā́ haivā̀syaiṣā tadyátsarvárohitam bʰávati lóhinīva hī̀yaṃ jihvā tannídadʰāti vaiṣṇavámasī́ti vaiṣṇavaṃ hyètát.  
átʰa grā́vṇa upā́vaharati.  
dántā haivā̀sya grā́vāṇastadyadgrā́vabʰirabʰiṣuṇvánti yátʰā dadbʰíḥ psāyā́devaṃ tattānnídadʰāti vaiṣṇavā stʰéti vaiṣṇavā hyètá etádu yajñásya śíraḥ sáṃskr̥tam.  
