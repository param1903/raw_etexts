
devayájanaṃ joṣayante.  
sa yádeva várṣiṣṭʰaṃ syāttájjoṣayeranyádanyadbʰū́merā́bʰiśáyītā́to vaí devā dívamupódakrāmandevānvā́ eṣá upótkrāmati yo dī́kṣate sa sádeve devayájane yajate sa yáddʰānyadbʰū́merabʰiśáyītā́varatara iva heṣṭʰvā́ syāttásmādyádeva várṣiṣṭʰaṃ syāttájjoṣayeran.  
tadvárṣma sátsamáṃ syāt.  
samaṃ sadávibʰraṃśi syādávibʰraṃśi satprā́kpravaṇaṃ syātprā́cī hí devā́nāṃ digátʰo údakpravaṇamúdīcī hí manuṣyā̀ṇāṃ dígdakṣiṇatáḥ pratyúcʰritamiva syādeṣā vai dík pitr̥̄ṇāṃ sa yáddakṣiṇā́pravaṇaṃ syā́tkṣipré ha yájamāno 'múṃ lokámiyāttátʰo ha yájamāno jyógjīvati tásmāddakṣiṇatáḥ pratyúcʰritamiva syāt.  
ná purástāddevayajanamātramátiricyeta.  
dviṣántaṃ hāsya tadbʰrā́tr̥vyamabʰyátiricyate kā́maṃ ha dakṣiṇataḥ syādevámuttaráta etáddʰa tvèva sámr̥ddʰaṃ devayájanaṃ yásya devayajanamātrám paścātpariśiṣyáte kṣipre haivaìnamúttarā devayajyópanamatī́ti nú devayajánasya.  
tádu hovāca yā́jñavalkyaḥ.  
vārṣṇyā́ya devayájanaṃ jóṣayitumaima tátsātyayajñò 'bravītsárvā vā́ iyám pr̥tʰivī́ devī́ devayájanaṃ yátra vā́ asyai kvá ca yájuṣaivá parigŕ̥hya yājáyedíti.  
r̥tvíjo haivá devayájanam.  
yé brāhmaṇā́ḥ śuśruvā́ṃso 'nūcānā́ vidvā́ṃso yājáyanti saìvā́hvalaitánnediṣṭʰamā́miva manyāmaha íti.  
tacʰā́lo vā vímitaṃ vā prācī́navaṃśam minvanti.  
prā́cī hí devā́nāṃ dík purástādvaí devā́ḥ pratyáñco manuṣyā̀nupā́vr̥ttāstasmāttébʰyaḥ prāṅtíṣṭʰañjuhoti.  
tásmādu ha ná pratīcī́naśirāḥ śayīta.  
néddevā́nabʰiprasā́rya śáyā íti yā dákṣiṇā dik sā́ pitr̥̄ṇāṃ yā́ pratī́cī sā́sarpā́ṇāṃ yáto devā́ uccakramuḥ saìṣā́hīnā yódīcī dik sā́ manuṣyā̀ṇāṃ tásmānmānuṣá udīcī́navaṃśāmeva śā́lāṃ vā vímitaṃ vā minvantyúdīcī hí manuṣyā̀ṇāṃ dígdīkṣitásyaivá prācī́navaṃśā nā́dīkṣitasya.  
tāṃ vā́ etām páriśrayanti.  
nédabʰivárṣādíti nvèvá varṣā́ devānvā́ eṣá upā́vartate yo dī́kṣate sá devátānāméko bʰavati tirá iva vaí devā́ manuṣyèbʰyastirá ivaitadyatpáriśritaṃ tásmātpáriśrayanti.  
tanna sárva ivābʰiprápadyeta brāhmaṇó vaivá rājanyò vā vaíśyo vā te hí yajñíyāḥ.  
sa vai na sárveṇeva sáṃvadeta.  
devānvā́ eṣá upā́vartate yo dī́kṣate sá devátānāméko bʰavati na vaí devā́ sárveṇeva sáṃvadante brāhmaṇéna vaivá rājanyèna vā vaíśyena vā te hí yajñíyāstásmādyádyenaṃ śūdréṇa saṃvādó vindédetéṣāmevaíkam brūyādimamíti vicakṣvemamíti vícakṣvétyeṣá u tátra dīkṣitasyopacāraḥ.  
átʰāráṇī pāṇaú kr̥tvā.  
śā́lāmadʰyavasyati sá pūrvārdʰyáṃ stʰūṇārājámabʰipádyaitadyájurā́haidámaganma devayájanam pr̥tʰivyā yátra devā́so ájuṣanta víśva íti tádasya víśvaiśca devairjúṣṭam bʰávati yé cemé brāhmaṇā́ḥ śuśruvā́ṃso 'nūcānā yadáhāsya té 'kṣibʰyāmī́kṣante brāhmaṇā́ḥ śuśruvā́ṃsastadáhāsya tairjúṣṭam bʰavati.  
yadvā́ha.  
yátra devā́so ájuṣanta víśva íti tádasya víśvairdevairjúṣṭam bʰavatyr̥ksāmā́bʰyāṃ saṃtáranto yájurbʰirítyr̥ksāmā́bʰyāṃ vai yájurbʰiryajñásyodŕ̥caṃ gácʰanti yajñásyodŕ̥caṃ gacʰānī́tyevaìtádāha rāyaspóṣeṇa sámiṣā́ mademéti bʰūmā vaí rāyaspoṣaḥ śrīrvaí bʰū́māśíṣamevaìtadā́śāste sámiṣā́ mademetī́ṣam madatī́ti vai támāhuryaḥ śríyamaśnúte yáḥ paramátāṃ gácʰati tásmādāha sámiṣā́ mademéti.  
aparāhṇé dīkṣeta.  
purā́ keśaśmaśrórvápanādyátkāmáyeta tádaśnīyādyádvā sampádyeta vrataṃ hyèvā̀syātó 'śanam bʰávati yádyu nā́śiśiṣedápi kā́maṃ nā̀śnīyāt.  
atʰóttareṇa śā́lām páriśrayanti.  
tádudakumbʰámupanídadʰāti tánnāpita úpatiṣṭʰate tátkeśaśmaśrú ca vápate nakʰā́ni ca níkr̥ntate 'sti vai púruṣasyāmedʰyaṃ yátrāsyā́po nòpatíṣṭʰante keśaśmaśraú ca vā́ asya nakʰéṣu cā́po nópatiṣṭʰante tadyátkeśaśmaśrú ca vápate nakʰā́ni ca nikr̥ntáte médʰyo bʰūtvā́ dīkṣā íti.  
taddʰaíke.  
sárva evá vapante sárva eva médʰyā bʰūtvā́ dīkṣiṣyāmaha íti tádu tátʰā ná kuryādyadvaí keśaśmaśrú ca vápate nakʰā́ni ca nikr̥ntáte tádeva médʰyo bʰavati tásmādu keśaśmaśrú caiva vápeta nakʰā́ni ca níkr̥nteta.  
sa vaí nakʰā́nyevā́gre níkr̥ntate.  
dakṣiṇásyaivā́gre savyásya vā ágre mānuṣé 'tʰaiváṃ devatrā̀ṅgúṣṭʰayorevā́gre kaníṣṭʰikayorvā ágre mānuṣé 'tʰaiváṃ devatrā.  
sa dákṣiṇamevā́gre godā́naṃ vítārayati.  
savyaṃ vā ágre mānuṣé 'tʰaiváṃ devatrā.  
sa dákṣiṇamevā́gre godā́namabʰyùnatti.  
imā ā́paḥ śámu me santu devīríti sa yadā́hemā ā́paḥ śámu me santu devīríti vájro vā ā́po vájro hi vā ā́pastásmādyénaitā yánti nimnáṃ kurvanti yátropatíṣṭʰante nírdahanti tattádetámevaìtadvájraṃ śamayati tátʰo hainameṣa vájraḥ śānto ná hinasti tásmādāhemā ā́paḥ śámu me santu devīriti.  
átʰa darbʰataruṇakámantárdadʰāti.  
óṣadʰe trā́yasvéti vájro vaí kṣurastátʰo hainameṣa vájraḥ kṣuro ná hinastyátʰa kṣuréṇābʰinídadʰāti svádʰite maìnaṃ hiṃsīríti vájro vaí kṣurastátʰo hainameṣa vájraḥ kṣuro ná hinasti.  
pracʰídyodapātre prā́syati.  
tūṣṇīmevóttaraṃ godā́namabʰyunátti tūṣṇī́ṃ darbʰataruṇakámantardadʰāti tūṣṇī́ṃ kṣuréṇābʰinidʰā́ya pracʰídyodapātre prā́syati.  
átʰa nāpitā́ya kṣuram práyacʰati.  
sá keśaśmaśrú vapati sá yadā́ keśaśmaśru vápati.  
átʰa snāti.  
amedʰyo vai púruṣo yadánr̥taṃ vádati téna pū́tirantarato médʰyā vā ā́po médʰyo bʰūtvā́ dīkṣā íti pavítraṃ vā ā́paḥ pavítrapūto dīkṣā íti tásmādvaí snāti.  
sá snāti.  
ā́po asmā́nmātáraḥ śundʰayantvíti gʰr̥téna no gʰr̥tapváḥ punantv íti tád vaí sapūtaṃ yáṃ gʰr̥tenā́punaṃstásmādāha gʰr̥téna no gʰr̥tapváḥ punantvíti víśvaṃ hí riprám praváhanti devīríti yadvai víśvaṃ sárvaṃ tadyádamedʰyáṃ ripraṃ tatsárvaṃ hyásmādamedʰyám praváhanti tásmādāha víśvaṃ hí riprám praváhanti devīriti.  
átʰa prā́ṅivódaṅṅútkrāmati.  
udídābʰyaḥ śúcirā́ pūtá emītyuddʰyā̀bʰyaḥ śúciḥ pūta eti.  
átʰa vā́saḥ páridʰatte.  
sarvatvā́yaiva svā́mevā̀sminnetattvácaṃ dadʰāti yā́ ha vā́ iyaṃ gostvakpúruṣe haiṣā́gra āsa.  
té devā́ abruvan.  
gaurvā́ idaṃ sárvaṃ bibʰarti hánta yèyam púruṣe tvaggávyetāṃ dádʰāma táyaiṣā várṣantaṃ táyā himaṃ táyā gʰŕ̥ṇiṃ titikṣiṣyata íti.  
te 'vacʰā́ya púruṣam.  
gávyetāṃ tvácamadadʰustáyaiṣā várṣantaṃ táyā himaṃ táyā gʰŕ̥ṇiṃ titikṣate.  
ávacʰito hi vai púruṣaḥ.  
tásmādasya yátraiva kvá ca kuśó vā yádvā vikr̥ntáti táta eva lóhitamútpatati tásminnetāṃ tvácamadadʰurvā́sa eva tásmānnā̀nyaḥ púruṣādvā́so bibʰartyetāṃ hyásmiṃstvácamádadʰustásmādu suvā́sā evá bubʰūṣetsváyā tvacā sámr̥dʰyā íti tásmādápyaślīláṃ suvā́sasaṃ didr̥kṣante sváyā hí tvacā sámr̥ddʰo bʰávati.  
no hā́nte górnagnáḥ syāt.  
véda ha gaúrahámasya tvácam bibʰarmī́ti sā bíbʰyatī trasati tvácam ma ā́dāsyata íti tásmādu gā́vaḥ suvā́sasamúpaiva níśrayante.  
tásya vā etásya vā́sasaḥ.  
agnéḥ paryāso bʰávati vāyóranucʰādó nīvíḥ pitr̥̄ṇā́ṃ sarpā́ṇām pragʰāto víśveṣāṃ devā́nāṃ tántava ārokā nákṣatrāṇāmevaṃ hi vā́ etatsárve devā́ anvā́yattāstásmāddīkṣitavásanam bʰavati.  
tadvā áhataṃ syāt.  
ayātayāmátāyai tadvai niṣpeṣṭavaí brūyādyádevā̀syā́trāmedʰyā́ kr̥ṇátti vā váyati vā tádasya médʰyamásadíti yádyu áhataṃ syā́dadbʰírabʰyùkṣenmédʰyamasadityátʰo yádidáṃ snātavásyaṃ níhitamápalpūlanakr̥tam bʰavati téno hā́pi dīkṣeta.  
tatpáridʰatte.  
dīkṣātapásostanū́rasītyádīkṣitasya vā́asyaiṣā́gre tanū́rbʰavatyatʰā́tra dīkṣātapásostásmādāha dīkṣātapásostanū́rasīti tā́ṃ tvā śivā́ṃ śagmām páridadʰa íti tā́ṃ tvā śivā́ṃ sādʰvīm páridadʰa ítyevaìtádāha bʰadraṃ várṇam púṣyanníti pāpavā́ eṣó 'gre várṇam puṣyati yámamumádīkṣito 'tʰā́tra bʰadraṃ tásmādāha bʰadraṃ várṇam púṣyanniti.  
átʰainaṃ śā́lām prápādayati.  
sá dʰenvaí cānaḍúhaśca nā̀śnīyāddʰenvanaḍuhau vā́ idaṃ sárvam bibʰr̥tasté devā́ abruvandʰenvanaḍuhau vā́ idaṃ sárvam bibʰr̥to hánta yádanyéṣāṃ váyasāṃ vīryáṃ táddʰenvanaḍuháyordádʰāméti sa yádanyéṣāṃ váyasāṃ vīryámā́sīttáddʰenvanaḍuháyoradadʰustásmāddʰenúścaivā̀naḍvā́ṃśca bʰū́yiṣṭʰam bʰuṅktastáddʰaitátsarvā́śyamiva yó dʰenvanaḍuháyoraśnīyādántagatiriva taṃ hā́dbʰutamabʰíjanitorjāyā́yai garbʰaṃ nírabadʰīdíti papámakadíti pāpī́ kīrtistásmāddʰenvanaḍuháyornāśnī̀yāttádu hovāca yā́jñavalkyo 'śnā́myevā̀hámaṃsalaṃ cedbʰávatī́ti.  
apáḥ praṇī́ya.  
āgnāvaiṣṇavamékādaśakapālam puroḍā́śaṃ nírvapatyagnirvai sárvā devátā agnau hi sárvābʰyo devátābʰyo júhvatyagnirvaí yajñásyāvarārdʰyò víṣṇuḥ parārdʰyástatsárvāścaivaìtáddevátāḥ parigŕ̥hya sárvaṃ ca yajñám parigŕ̥hya dīkṣā íti tásmādāgnāvaiṣṇava ékādaśakapālaḥ puroḍā́śo bʰavati.  
taddʰaíke.  
ādityébʰyaścaruṃ nírvapanti tádasti páryuditamivāṣṭaú putrā́so áditeryé jātā́stanváspári devāṃ úpa praítsaptábʰiḥ párā mārtāṇḍámāsyadíti.  
aṣṭau ha vaí putrā áditeḥ.  
yāṃstvètáddevā́ ādityā ítyācákṣate saptá haiva té 'vikr̥taṃ hāṣṭamáṃ janayā́ṃ cakāra mārtāṇḍáṃ saṃdegʰó haivā̀sa yā́vānevòrdʰvastā́vā́ṃstiryaṅ púruṣasammita ítyu haíka āhuḥ.  
tá u haitá ūcuḥ.  
devā́ ādityā yádasmānanvájanimā tádamuyèva bʰūddʰántemáṃ vikarávāméti taṃ vícakruryátʰāyam púruṣo víkr̥tastásya yā́ni mā́ṃsā́ni saṃkŕ̥tya saṃnyāsustáto hastī sámabʰavattásmādāhurná hastínam prátigr̥hṇīyātpúruṣājāno hí hastī́ti yámu ha tádvicakruḥ sa vívasvānādityastásyemā́ḥ prajāḥ.  
sá hovāca.  
rādʰnávānme sá prajā́yāṃ yá etámādityébʰyaścarúṃ nirvápādíti rādʰnóti haiva yá etámādityébʰyaścarúṃ nirvápatyayaṃ tvèvā̀gnāvaiṣṇavaḥ prájñātaḥ.  
tásya saptádaśa sāmidʰényo bʰavanti.  
upāṃśú deváte yajati pañca prayājā bʰávanti tráyo 'nuyājāḥ sáṃyājayanti pátnīḥ sarvatvā́yaivá samiṣṭayajúreva ná juhoti nédidáṃ dīkṣitavásanam paridʰā́ya purā́ yajñásya saṃstʰā́yā ántaṃ gácʰānītyā́nto hí yajñásya samiṣṭayajuḥ.  
atʰā́greṇa śā́lāṃ tíṣṭʰannabʰyáṅkte.  
árurvai púruṣó 'vācʰitó 'narurevaìtádbʰavati yádabʰyaṅkte gávi vai púruṣasya tvaggorvā́ etannávanītam bʰavati sváyaivaìnametáttvacā sámardʰayati tásmādvā́ abʰyáṅkte.  
tadvai návanītam bʰavati.  
gʰr̥taṃ vai devā́nām pʰāṇṭám manuṣyā̀ṇāmátʰaitannā́haivá gʰr̥taṃ nò pʰāṇṭaṃ syā́devá gʰr̥taṃ syā́tpʰāṇṭámayātayāmátāyai tádenamáyātayāmnaivā́yātayāmānaṃ karoti.  
támabʰyánakti.  
śīrṣató 'gra ā pā́dābʰyāmanulomám mahī́nām páyo 'sī́ti mahyá iti ha vā́ etā́sāmékaṃ nāma yadgávāṃ tā́sāṃ vā́ etatpáyo bʰavati tásmādāha mahī́nām páyo 'sī́ti varcodā́ asi várco me dehī́ti nā́tra tiróhitamivāsti.  
atʰā́kṣyāvā́nakti.  
árurvai púruṣasyā́kṣi praśānmaméti ha smāha yā́jñavalkyo durakṣá iva hāsa pū́yo haivā̀sya dūṣī́kā té evaìtadánaruṣkaroti yadákṣyāvānákti.  
yátra vaí devā́ḥ.  
asurarakṣasā́ni jagʰnustacʰúṣṇo dānaváḥ pratyáṅ patitvā́ manuṣyā̀ṇāmákṣīṇi práviveśa sá eṣá kanī́nakaḥ kumāraka iva páribʰāsate tásmā evaìtádyajñámupaprayántsarváto 'śmapurām páridadʰātyaśmā hyā́ñjanam.  
traikakudám bʰavati.  
yátra vā índro vr̥tramáhaṃstásya yadakṣyā́sīttáṃ giríṃ trikakúdamakarottadyáttraikakudam bʰávati cákṣuṣyevaìtaccákṣurdadʰāti tásmāttraikakudám bʰavati yádi traikakudaṃ ná vindedapyátraikakudamevá syātsamānī hyèvā́ñjanasya bandʰútā.  
śareṣīkayā́nakti.  
vájro vaí śaró virakṣástāyai sátūlā bʰavatyamūlaṃ vā́ idámubʰayátaḥ páricʰinnaṃ rákṣo 'ntárikṣamánucarati yátʰāyam púruṣo 'mūlá ubʰayátaḥ páricʰinno 'ntárikṣamanucárati tadyatsátūlā bʰávati virakṣástāyai.  
sa dákṣiṇamevā́gra ā́nakti.  
savyaṃ vā ágre mānuṣé 'tʰaiváṃ devatrā.  
sa ā́nakti.  
vr̥trásyāsi kanī́naka íti vr̥trásya hyèṣá kanī́nakaścakṣurdā́ asi cákṣurme dehī́ti nā́tra tiróhitamivāsti.  
sa dákṣiṇaṃ sakr̥dyájuṣānákti.  
sakŕ̥ttūṣṇīmatʰóttaraṃ sakr̥dyájuṣānákti dvístūṣṇīṃ tadúttaramevaìtáduttarā́vatkaroti.  
tadyatpáñca kŕ̥tva ānákti.  
saṃvatsarásammito vaí yajñaḥ páñca vā́ r̥távaḥ saṃvatsarásya tám pañcábʰirāpnoti tásmātpañca kŕ̥tva ā́nakti.  
átʰainaṃ darbʰapavitréṇa pāvayati.  
amedʰyo vai púruṣo yadánr̥taṃ vádati téna pū́tirantarato médʰyā vaí darbʰā médʰyo bʰūtvā́ dīkṣā íti pavítraṃ vaí darbʰā́ḥ pavitrápūto dīkṣā íti tásmādenaṃ darbʰapavitréṇa pāvayati.  
tadvā ékaṃ syāt.  
éko hyèvā̀yam pávate tádetásyaíva rūpéṇa tásmādékaṃ syāt.  
átʰo ápi trī́ṇi syuḥ.  
éko hyèvā̀yam pávate sò 'yam púruṣe 'ntaḥ práviṣṭastredʰāvihitáḥ prāṇá udānó vyāna íti tádetásyaivā́nu mā́trāṃ tásmāttrī́ṇi syuḥ.  
átʰo ápi saptá syuḥ.  
sapta vā́ imé śīrṣánprāṇāstásmātsaptá syustriḥsaptā́nyevá syurékaviṃśatireṣaìvá sampat.  
táṃ saptábʰiḥ saptabʰiḥ pāvayati.  
citpátirmā punātvíti prajā́patirvaí citpátiḥ prajā́patirmā punātvítyevaìtádāha vākpátirmā punātvíti prajā́patirvaí vākpátiḥ prajā́patirmā punātvítyevaìtádāha devó mā savitā́ punātvíti tadvai súpūtaṃ yáṃ deváḥ savitā́punāttásmādāha devó mā savitā́ punātvityácʰidreṇa pavítreṇeti yo vā́ ayam pávata eṣó 'cʰidram pavítrameténaitádāha sū́ryasya raśmíbʰirítyete vaí pavitā́ro yatsū́ryasya raśmáyastásmādāha sū́ryasya raśmíbʰiríti.  
tásya te pavitrapata íti.  
pavítrapatirhi bʰávati pavítrapūtasyéti pavítrapūto hi bʰávati yátkāmaḥ pune tácʰakeyamíti yajñásyodŕ̥caṃ gacʰānī́tyevaìtádāha.  
átʰāśíṣāmārambʰaṃ vācayati.  
ā́ vo devāsa īmahe vāmám prayatyádʰvare ā́ vo devāsa āśíṣo yajñíyāso havāmaha íti tádasmai svā́ḥ satī́rr̥tvíja āśíṣa ā́śāsate.  
átʰāṅgúlīrnyácati.  
svāhā yajñam mánasa íti dve svā́horórantárikṣādíti dve svā́hā dyā́vāpr̥tʰivī́bʰyāmíti dve svā́hā vā́tādā́rabʰa íti muṣṭī́karoti na vaí yajñáḥ pratyákṣamivārábʰe yátʰāyáṃ daṇḍó vā vā́so vā paro 'kṣaṃ vaí devāḥ paró 'kṣaṃ yajñaḥ.  
sa yadā́ha.  
svā́hā yajñam mánasa íti tanmánasa ā́rabʰate svā́horórantárikṣādíti tádantárikṣādā́rabʰate svā́hā dyā́vāpr̥tʰivī́bʰyāmíti tádābʰyāṃ dyā́vāpr̥tʰivī́bʰyāmā́rabʰate yáyoridaṃ sárvamádʰi svā́hā vā́tādā́rabʰa íti vā́to vaí yajñastadyajñám pratyákṣamā́rabʰate.  
átʰa yatsvā́hā svāhéti karóti.  
yajño vaí svāhākāró yajñámevaìtádātmándʰatté 'tro eva vā́caṃ yacʰati vāgvaí yajñó yajñámevaìtádātmándʰatte.  
átʰainaṃ śā́lām prápādayati.  
sá jagʰánenāhavanī́yametyágreṇa gā́rhapatyaṃ sò 'sya saṃcaró bʰavatyā́ sutyā́yai tadyádasyaiṣá saṃcaro bʰávatyā́ sutyā́yā agnirvai yóniryajñásya gárbʰo dīkṣitó 'ntareṇa vai yóniṃ gárbʰaḥ sáṃcarati sa yatsa tatraíjati tvatpári tvadā́vartate tásmādime gárbʰā éjanti tvatpári tvadā́vartante tásmādasyaiṣá sacaró bʰavatyā́ sutyā́yai.  
sárvāṇi ha vaí dīkṣā́yā yájūṃṣyaudgrabʰaṇāni.  
údgr̥bʰṇīte vā́ eṣò 'smā́llokā́ddevalokámabʰi yo dī́kṣata etaíreva tadyájurbʰirúdgr̥bʰṇīte tásmādāhuḥ sárvāṇi dīkṣā́yā yájūṃṣyaudgrabʰaṇānī́ti táta etā́nyavāntarāmā́cakṣata audgrabʰaṇānītyā́hutayo hyètā ā́hutirhí yajñáḥ paró 'kṣaṃ vai yájurjapatyátʰaiṣá pratyákṣaṃ yajño yadā́hutistádeténa yajñenodgr̥bʰṇīte 'smā́llokā́ddevalokámabʰi.  
táto yā́ni trī́ṇi sruvéṇa juhóti.  
tā́nyādʰītayajūṃṣītyā́cakṣate sampáda eva kā́māya caturtʰáṃ hūyaté 'tʰa yátpañcamáṃ srucā́ juhóti tádevá pratyákṣamaudgrabʰaṇámanuṣṭúbʰā hi tájjuhóti vāggʰyánuṣṭubvāggʰí yajñáḥ.  
yajñéna vaí devā́ḥ.  
imāṃ jítiṃ jigyuryaìṣāmiyaṃ jítisté hocuḥ katʰáṃ na idám manuṣyaìranabʰyārohyáṃ syādíti té yajñásya rásaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tirò 'bʰavannátʰa yádenenā́yopayaṃstásmādyū́po nāma.  
tadvā ŕ̥ṣīṇāmánuśrutamāsa.  
té yajñaṃ sámabʰaranyátʰāyáṃ yajñaḥ sámbʰr̥ta evaṃ vā́ eṣá yajñaṃ sámbʰarati yádetāni juhoti.  
tā́ni vai páñca juhoti.  
saṃvatsarásammito vaí yajñaḥ páñca vā́ r̥távaḥ saṃvatsarásya tam pañcábʰirāpnoti tásmātpáñca juhoti.  
atʰā́to hómasyaivá.  
ā́kutyai prayúje 'gnáye svāhetyā vā ágre kuvate yájeyéti tadyádevā́tra yajñásya tádevaìtátsambʰŕ̥tyātmánkurute.  
medʰā́yai mánase 'gnáye svāhéti.  
medʰáyā vai mánasābʰígacʰati yájeyéti tadyádevā́tra yajñásya tádevaìtátsambʰŕ̥tyātmánkurute.  
dīkṣā́yai tápase 'gnáye svāhéti.  
ánvevaìtaducyáte nettú hūyate.  
sárasvatyai pū́ṣṇe 'gnáye svāhéti.  
vāgvai sárasvatī vā́gyajñáḥ paśávo vaí pūṣā púṣṭirvaí pūṣā púṣṭiḥ paśávaḥ paśávo hí yajñastadyádevā́tra yajñásya tádevaìtátsambʰŕ̥tyātmánkurute.  
tádāhuḥ.  
ánaddʰevaitā ā́hutayo hūyanté 'pratiṣṭʰitā adévakāstátra néndro na sómo nā̀gniríti.  
ā́kūtyai prayúje 'gnáye svāhéti.  
nā́ta ékaṃ canā̀gnirvā́ addʰèvāgniḥ prátiṣṭʰitaḥ sa yádagnaú juhóti ténaivaìtā́ addʰèva téna prátiṣṭʰitāstásmādu sárvāsvevā̀gnáye svāhéti juhoti táta etā́nyādʰītayajūṃṣītyā́cakṣate.  
ā́kūtyai prayúje 'gnáye svāhéti.  
ātmánā vā ágra ā́kuvate yájeyéti támātmána eva práyuṅkte yáttanute té asyaité ātmándeváte ā́dʰīte bʰavata ā́kūtiśca prayúkca.  
medʰā́yai mánase 'gnáye svāhéti.  
medʰáyā vai mánasābʰígacʰati yájeyéti té asyaité ātmándeváte ā́dʰīte bʰavato medʰā́ ca mánaśca.  
sárasvatyai pūṣṇè 'gnáye svāhéti.  
vāgvai sárasvatī vā́gyajñaḥ sā̀syaiṣā̀tmándevatā́dʰītā bʰavati vā́kpaśávo vaí pūṣā púṣṭirvaí pūṣā púṣṭiḥ paśávaḥ paśávo hí yajñastè 'syaitá ātmánpaśáva ā́dʰītā bʰavanti tadyádasyaitā́ ātmándevátā ā́dʰītā bʰávanti tásmādādʰītayajū́ṃṣi nā́ma.  
átʰa caturtʰī́ juhoti.  
ā́po devīrbr̥hatīrviśvaśambʰuvo dyā́vāpr̥tʰivī úro antarikṣa bŕ̥haspátaye havíṣā vidʰema svāhétyeṣā́ ha nédīyo yajñásyāpāṃ hí kīrtayatyāpo hí yajño dyā́vāpr̥tʰivī úro antarikṣéti lokā́nāṃ hí kīrtáyati bŕ̥haspátaye havíṣā vidʰema svāhéti bráhma vai bŕ̥haspátirbráhma yajñá eténo haiṣā nédīyo yajñásya.  
átʰa yā́m pañcamī́ṃ srucā́ juhóti.  
sā́ haivá pratyákṣaṃ yajñò 'nuṣṭúbʰā hi tā́ṃ juhóti vāggʰyánuṣṭubvāggʰí yajñáḥ.  
átʰa yáddʰruvā́yāmā́jyam páriśiṣṭam bʰavati.  
tájjuhvāmā́nayati tríḥ sruvéṇājyavilā́panyā ádʰi juhvā́ṃ gr̥hṇāti yáttr̥tī́yaṃ gr̥hṇā́ti tátsruvámabʰípūrayati.  
sá juhoti.  
víśvo devásya neturmárto vurīta sakʰyám víśvo rāyá iṣudʰyati dyumnáṃ vr̥ṇīta puṣyáse svāhéti.  
saiṣā́ devátābʰiḥ paṅktírbʰavati.  
víśvo devasyéti vaiśvadeváṃ neturíti sāvitram márto vurītéti maitráṃ dyumnáṃ vr̥ṇītéti bārhaspatyáṃ dyumnaṃ hi bŕ̥haspátiḥ puṣyása íti pauṣṇám.  
saiṣā́ devátābʰiḥ paṅktírbʰavati.  
pā́ṅkto yajñaḥ pā́ṅktaḥ paśuḥ páñcartávaḥ saṃvatsarásyaitámevaìtáyāpnoti yáddevátābʰiḥ paṅktirbʰávati.  
tāṃ vā́ anuṣṭúbʰā juhoti.  
vāgvā́ anuṣṭubvā́gyajñastádyajñám pratyákṣamāpnoti.  
tádāhuḥ.  
etā́mevaíkāṃ juhuyādyásmai kā́māyétarā hūyánta etáyaiva taṃ kā́mamāpnotī́ti tāṃ vai yadyékāṃ juhuyā́tpūrṇā́ṃ juhuyātsárvaṃ vaí pūrṇaṃ sárvamevaìnayaitádāpnotyátʰa yátsruvámabʰipūráyati srúcaṃ tádabʰípūrayati tā́m pūrṇā́ṃ juhotyánvaivaìtáducyáte sárvāstvèvá hūyante.  
tāṃ vā́ anuṣṭúbʰā juhotí.  
saiṣā̀nuṣṭúpsatyékatriṃśadakṣarā bʰavati dáśa pāṇyā̀ aṅgúlayo dáśa pā́dyā dáśa prāṇā́ ātmaìkatriṃśo yásminneté prāṇāḥ prátiṣṭʰitā etā́vānvai púruṣaḥ púruṣo yajñaḥ púruṣasammito yajñaḥ sa yā́vānevá yajño yā́vatyasya mā́trā tā́vantamevaìnayaitádāpnoti yádanuṣṭubʰaíkatriṃśadakṣarayā juhóti.  
