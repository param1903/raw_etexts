
dákṣiṇenāhavanī́yam prācī́nagrīve kr̥ṣṇājine úpastr̥ṇāti.  
táyorenamádʰi dīkṣayati yádi dve bʰávatastadanáyorlokáyo rūpaṃ tádenamanáyorlokáyorádʰi dīkṣayati.  
sámbaddʰānte bʰavataḥ.  
sámbaddʰāntāviva hī̀mau lokaú tardmasamute paścā́dbʰavatastádimā́vevá lokaú mitʰunīkŕ̥tya táyorenamádʰi dīkṣayati.  
yádyu éka bʰavati.  
tádeṣā́ṃ lokā́nāṃ rūpaṃ tádenameṣú lokeṣvádʰi dīkṣayati yāni śuklā́ni tāni divo rūpaṃ yā́ni kr̥ṣṇā́ni tā́nyasyai yádi vetarátʰā yā́nyevá kr̥ṣṇā́ni tā́ni divó rūpaṃyā́ni śuklā́ni tā́nyasyai yā́nyevá babʰrū́ṇīva hárīṇi tā́nyantárikṣasya rūpaṃ tádenameṣú lokeṣvádʰi dīkṣayati.  
antakámu tárhi paścātprátyasyet.  
tádimā́nevá lokā́nmitʰunīkŕ̥tya téṣvenamádʰi dīkṣayati.  
átʰa jagʰánena kr̥ṣṇājiné paścāt prā́ṅ jānvākna úpaviśati sa yátra śuklā́nāṃ ca kr̥ṣṇā́nāṃ ca saṃdʰirbʰávati tádevámanimŕ̥śya japatyr̥ksāmáyoḥ śílpe stʰa íti yadvai prátirūpaṃ tacʰílpamr̥cā́ṃ ca sā́mnāṃ ca prátirūpe stʰa ítyevaìtádāha.  
té vāmā́rabʰa íti.  
gárbʰo vā́ eṣá bʰavati yo dī́kṣate sa cʰándāṃsi práviśati tásmānnváknāṅguliriva bʰavati nyáknāṅgulaya iva hi gárbʰāḥ.  
sa yadā́ha.  
té vāmā́rabʰa íti té vām práviśāmī́tyevaìtádāha té mā pātamā̀syá yajñásyodŕ̥ca íti té mā gopāyatamā̀sya yajñásya saṃstʰā́yā ítyevaìtádāha.  
átʰa dákṣiṇena jā́nunā́rohati.  
śármāsi śárma me yacʰéti cárma vā́ etatkŕ̥ṣṇasya tádasya tánmānuṣaṃ śárma devatrā tásmādāha śármāsi śárma me yacʰéti námaste ástu mā́ mā hiṃsīríti śréyāṃsaṃ vā́ eṣa upā́dʰirohati yó yajñáṃ yajño hí kr̥ṣṇājinaṃ tásmā evaìtádyajñā́ya níhnute tátʰo hainameṣá yajño ná hinasti tásmādāha námaste astu mā́ mā hiṃsīríti.  
sa vaí jagʰanārdʰá ivaivā́gra āsīta.  
átʰa yádagra eva mádʰya upaviśedyá enaṃ tátrānuṣṭʰyā háreddrápsyáti vā prá vā patiṣyatī́ti tátʰā haivá syāttásmājjagʰanārdʰá ivaivā́gra āsīta.  
átʰa mékʰalām páriharate.  
áṅgiraso ha vaí dīkṣitā́nabalyámavindatte nā̀nyádvratādáśanamávākalpayaṃstá etāmū́rjamapaśyantsámāptiṃ tā́m madʰyáta ātmána ū́rjamadadʰata sámāptiṃ táyā sámāpnuvaṃstátʰo evaìṣá etā́m madʰyatá ātmána ū́rjaṃdʰatte sámāptiṃ táyā sámāpnoti.  
sā vaí śāṇī́ bʰavati.  
mr̥dvyásadíti nvèvá śāṇī yátra vaí prajā́patirájāyata gárbʰo bʰūtvaìtásmādyajñāttásya yannédiṣṭʰamúlbamā́sītté śaṇāstásmātte pū́tayo vānti yádvasya jarāyvā́sīttáddīkṣitavásanamántaraṃ vā ulbaṃ jarā́yuṇo bʰavati tásmādeṣā́ntarā vā́saso bʰavati sa yátʰaivā́taḥ prajā́patirájāyata garbʰo bʰū́tvaitásmādyajñā́devámevaìṣó 'to jāyate gárbʰo bʰūtvaìtásmādyajñā́t.  
sā vaí trivŕ̥dbʰavati.  
trivr̥ddʰyánnam paśávo hyánnam pitā́ mātā yajjā́yate tattr̥tī́yaṃ tásmāttrivŕ̥dbʰavati.  
muñjavalśenā́nvastā bʰavati.  
vájro vaí śaró virakṣastāyai stukāsárgaṃ sr̥ṣṭā́ bʰavati sā yátprasalaví sr̥ṣṭā syādyátʰedámanyā rájjavo mānuṣī́ syādyádvapasalaví sr̥ṣṭā syā́tpitr̥devatyā̀ syāttásmātstukāsárgaṃ sr̥ṣṭā́ bʰavati.  
tām páriharate.  
ū́rgasyāṅgirasītyáṅgiraso hyètāmū́rjamápaśyannū́rṇamradā ū́rjam máyi dʰehī́ti nā́tra tiróhitamivāsti.  
átʰa nīvimúdgūhate.  
sómasya nīvírasītyádīkṣitasya vā́ asyaiṣā́gre nīvírbʰavatyatʰā́tra dīkṣitásya sómasya tásmādāha sómasya nīvírasī́ti.  
átʰa prórṇute.  
gárbʰo vā́ eṣá bʰavati yo dī́kṣate prā́vr̥tā vai gárbʰo úlbeneva jarā́yuṇeva tásmādvai prórṇute.  
sa prórṇute.  
víṣṇoḥ śármāsi śárma yájamānasyétyubʰáyaṃ vā́ eṣó 'tra bʰavati yo dī́kṣate víṣṇuśca yájamānaśca yadáha dī́kṣate tadvíṣṇurbʰavati yadyájate tadyájamānastásmādāha víṣṇoḥ śármāsi śárma yájamānasyéti.  
átʰa kr̥ṣṇaviṣāṇā́ṃ sicí badʰnīte.  
devā́śca vā ásurāścobʰáye prājāpatyā́ḥ prajā́pateḥ pitúrdāyamúpeyurmána evá devā́ upā́yanvā́camásurā yajñámeva táddevā́ upā́yanvā́camásurā amū́meva devā́ upā́yannimāmásurāḥ.  
té devā́ yajñámabruvan.  
yóṣā vā́ iyaṃ vāgúpamantrayasva hvayiṣyáte vai tvéti svayáṃ vā haivaìkṣata yóṣā vā́ iyaṃ vāgúpamantrayai hvayiṣyáte vai méti tāmúpāmantrayata sā́ hāsmā ārakā́divaivā́gra āsūyattásmādu strī́ puṃsópamantritārakā́divaivā́gre 'sūyati sá hovācārakā́diva vaí ma āsūyīditi.  
té hocuḥ.  
úpaivá bʰagavo mantrayasva hvayiṣyáte vai tvéti tāmúpāmantrayata sā́ hāsmai nípalāśamivovāda tásmādu strī́ puṃsópamantritā nípalāśamivaivá vadati sá hovāca nípalāśamiva vaí me 'vādīdíti.  
te hocuḥ.  
úpaivá bʰagavo mantrayasva hvayíṣyate vai tvéti tāmúpāmantrayata sā́ hainaṃ juhuva tásmādu strī pumāṃsaṃ hváyata evòttamaṃ sá hovā́cāhvata vai méti.  
té devā́ īkṣā́ṃ cakrire.  
yóṣā vā́ iyaṃ vāgyádenaṃ ná yuvitèhaìvá mā tíṣṭʰantamabʰyehī́ti brūhi tām tú na ā́gatām pratiprábrūtādíti sā́ hainaṃ tádeva tíṣṭʰantamabʰyéyāya tásmādu strī púmāṃsaṃ saṃskr̥te tíṣṭʰantamabʰyaíti tā́ṃ haibʰya ā́gatām pratipróvāceyaṃ vā́ ā́gādíti.  
tā́ṃ devā́ḥ.  
ásurebʰyo 'ntarāyaṃstā́ṃ svīkŕ̥tyāgnā́vevá parigŕ̥hya sarvahútamajuhavurā́hutirhí devā́nāṃ sa yā́mevā̀mū́manuṣṭubʰā́juhavustádevaìnāṃ táddevāḥ svyákurvata té 'surā ā́ttavacaso he 'lávo he 'láva íti vádantaḥ párābabʰūvuḥ.  
tátraitāmápi vā́camūduḥ.  
upajijñāsyā̀ṃ sá mlecʰastásmānná brāhmaṇó mlecʰedasuryā̀ haiṣā vā nátevaìṣá dviṣatā́ṃ sapátnānāmā́datte vā́caṃ tè 'syā́ttavacasaḥ párābʰavanti yá evámetadvéda.  
so 'yáṃ yajño vā́camabʰídadʰyau.  
mitʰunyènayā syāmíti tāṃ sáṃbabʰūva.  
índro ha vā́ īkṣā́ṃ cakre.  
mahadvā́ itó 'bʰvaṃ janiṣyate yajñásya ca mitʰunā́dvācáśca yánmā tannā̀bʰibʰávedíti sa índra eva gárbʰo bʰūtvaìtánmitʰunam práviveśa.  
sá ha saṃvatsare jā́yamāna īkṣā́ṃ cakre.  
mahā́vīryā vā́ iyaṃ yóniryā māmádīdʰarata yadvaí metó mahádevā́bʰvaṃ nā̀nuprajā́yeta yánmā tannā̀bʰibʰávedíti.  
tā́m pratiparāmŕ̥śyaveṣṭyā́cʰinat.  
tā́ṃ yajñásya śīrṣanprátyadadʰādyajño hi kŕ̥ṣṇaḥ sa yaḥ sa yajñastátkr̥ṣṇājinaṃ yo sā yóniḥ sā́ kr̥ṣṇaviṣāṇā́tʰa yádenāmíndra āveṣṭyā́cʰinattásmādā́veṣṭiteva sa yátʰaivā́ta indró 'jāyata gárbʰo bʰūtvaìtásmānmitʰunā́devámevaìṣó 'to jāyate gárbʰo bʰūtvaìtásmānmitʰunā́t.  
tāṃ vā́ uttānā́miva badʰnāti.  
uttānèva vai yónirgárbʰam bibʰartyátʰa dákṣiṇām bʰrúvamupáryupari lalā́ṭamúpaspr̥śatī́ndrasya yónirasītī́ndrasya hyèṣā yóniráto vā hyenām praviśánpraviśatyáto vā jā́yamāno jāyate tásmādāhéndrasya yónirasī́ti.  
atʰóllikʰati.  
susasyā́ḥ kr̥ṣī́skr̥dʰī́ti yajñámevaìtájjanayati yadā vaí suṣámam bʰávatyatʰā́laṃ yajñā́ya bʰavati yadò duḥṣámam bʰávati na tárhyātmáne canā́lam bʰavati tádyajñámevaitájjanayati.  
átʰa ná dīkṣitáḥ.  
kāṣṭʰéna vā nakʰéna vā kaṇḍūyeta gárbʰo vā́ eṣá bʰavati yo dī́kṣate yo vai gárbʰasya kāṣṭʰéna vā nakʰéna vā kaṇḍūyedápāsyanmrityettáto dīkṣitáḥ pāmano bʰávitordīkṣitaṃ vā ánu rétāṃsi táto rétāṃsi pāmanā́ni jánitoḥ svā vai yónī réto ná hinastyeṣā vā́ etásya svā yónirbʰavati yátkr̥ṣṇaviṣāṇā tátʰo hainameṣā ná hinasti tásmāddīkṣitaḥ kr̥ṣṇaviṣāṇáyaivá kaṇḍūyéta nā̀nyéna kr̥ṣṇaviṣāṇā́yāḥ.  
átʰāsmai daṇḍam práyacʰati.  
vájro vaí daṇḍó virakṣástāyai.  
aúdumbaro bʰavati.  
ánnaṃ vā ū́rgudumbára ūrjò 'nnā́dyasyā́varuddʰyai tásmādaúdumbaro bʰavati.  
múkʰasammito bʰavati.  
etā́vadvaí vīryáṃ sa yāvadevá vīryáṃ tā́vāṃstádbʰavati yanmúkʰasammitaḥ.  
tamúcʰrayati.  
úcʰrayasva vanaspata ūrdʰvó mā pāhyáṃhasa ā̀syá yajñásyodŕ̥ca ítyūrdʰvó mā gopāyā̀syá yajñásya saṃstʰā́yā ítyevaìtádāha.  
átra haíke.  
aṅgúliśca nyácanti vā́caṃ ca yacʰantyáto hi kíṃ ca ná japiṣyanbʰávatī́ti vádantastadu tátʰā ná kuryādyátʰā párāñcaṃ dʰā́vantamanulípseta taṃ nā̀nulábʰetaiváṃ ha sá yajñaṃ nā́nulabʰate tásmādamútraivā̀ṅgúlīrnyácedamútra vā́caṃ yacʰet.  
átʰa yáddīkṣitáḥ.  
ŕ̥caṃ vā yájurvā sā́ma vābʰivyāháratyabʰistʰirámabʰistʰiramevaìtádyajñamā́rabʰate tásmādamútraivā̀ṅgúlīrnyácedamútra vā́caṃ yacʰet.  
átʰa yadvā́caṃ yácʰati.  
vāgvaí yajñó yajñámevaìtádātmándʰatté 'tʰa yádvācaṃyamó vyāhárati tásmādu haiṣa vísr̥ṣṭo yajñaḥ párāṅā́vartate tátro vaiṣṇavīmŕ̥caṃ vā yájurvā japedyajño vai víṣṇustádyajñam púnarā́rabʰate tásyo haiṣā prā́yaścittiḥ.  
atʰaíka údvadati.  
dīkṣitò 'yám brāhmaṇó dīkṣitò 'yám brāhmaṇa íti níveditamevaìnametatsántaṃ devébʰyo nívedayatyayám mahā́vīryo yó yajñam prā́padítyayáṃ yuṣmākaíko 'bʰūttáṃ gopāyatétyevaìtádāha triṣkŕ̥tva āha trivŕ̥ddʰi yajñáḥ.  
átʰa yádbrāhmaṇa ityā́ha.  
ánaddʰeva vā́ asyā́tā purā jā́nam bʰavatīdaṃ hyā̀hū rákṣāṃsi yoṣítamánusacante táduta rákṣāṃsyeva réta ā́dadʰatītyatʰā́trāddʰā́ jāyate yo bráhmaṇo yó yajñājjā́yate tásmādápi rājanyáṃ vā vaíśyaṃ vā brāhmaṇa ítyeva brūyādbráhmaṇo hi jā́yate yó yajñājjā́yate tásmādāhurná savanakŕ̥taṃ hanyādenasvī́ haivá savanakr̥téti.  
vā́caṃ yacʰati.  
sá vācaṃyamá āsta ā̀stamayāttadyadvā́caṃ yacʰati.  
yajñéna vaí devā́ḥ.  
imāṃ jítiṃ jigyuryaìṣāmiyaṃ jítiste hocuḥ katʰáṃ na idám manuṣyaìranabʰyārohyáṃ syādíti té yajñásya rasaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tirò 'bʰavannátʰa yádenenā́yopayaṃstásmādyū́po nā́ma.  
tadvā ŕ̥ṣīṇāmánuśrutamāsa.  
té yajñaṃ sámabʰaranyátʰāyáṃ yajñaḥ sámbʰr̥ta evaṃ vā́ eṣá yajñaṃ sámbʰarati yo dī́kṣate vāgvaí yajñáḥ.  
tāmástamite vā́caṃ vísr̥jate.  
saṃvatsaro vaí prajā́patiḥ prajā́patiryajñò 'horātre vaí saṃvatsará ete hyènam pariplávamāne kurutaḥ só 'hannadīkṣiṣṭa sa rā́trim prā́patsa yā́vānevá yajño yā́vatyasya mā́trā tā́vantamevaìtádāptvā vā́caṃ visr̥jate.  
taddʰaíke.  
nákṣatraṃ dr̥ṣṭvā vā́caṃ vísarjayantyátrānuṣṭyā́stamito bʰavatī́ti vádantastádu tátʰā ná kuryātkvá té syuryánmegʰaḥ syāttásmādyátraivā̀nuṣṭyā́stamitam mányeta tádeva vā́caṃ vísarjayet.  
áneno haíke vā́caṃ vísarjayani.  
bʰūrbʰúvaḥ svaríti yajñamā́pyāyayāmo yajñaṃ sáṃdadʰma íti vádantastádu tátʰā ná kuryānná ha sá yajñamā́pyāyayati na sáṃdadʰāti yá eténa vā́caṃ visarjáyati.  
anénaiva vā́caṃ vísarjayet.  
vrátaṃ kr̥ṇuta vratáṃ kr̥ṇutāgnirbráhmāgníryajño vánaspátiryajñíya ítyeṣa hyásyā́tra yajño bʰávatyetáddʰaviryátʰā purā̀gnihotraṃ tádyajñénaivaìtádyajñáṃ sambʰŕ̥tya yajñé yajñam prátiṣṭʰāpayati yajñéna yajñaṃ sáṃtanoti sáṃtataṃ hyèvā̀syaitádvratam bʰávatyā́ sutyā́yai triṣkŕ̥tva āha trivr̥ddʰí yajñáḥ.  
átʰāgnímabʰyāvŕ̥tya vā́caṃ vísr̥jate.  
ná ha sá yajñamā́pyāyayati na sáṃdadʰāti yó 'to 'nyéna vā́caṃ visr̥játe sá pratʰamáṃ vyāhárantsatyáṃ vācò 'bʰivyā́harati.  
agnirbrahméti.  
agnirhyèva bráhmāgníryajña ítyagnirhyèvá yajño vánaspátiryajñíya íti vánaspátayo hí yajñíyā na hí manuṣyā̀ yájeranyadvánaspátayo na syustásmādāha vánaspátiryajñíya íti.  
átʰāsmai vratáṃ śrapayanti.  
devānvā́ eṣá upā́vartate yo dī́kṣate sá devátānāméko bʰavati śr̥taṃ vaí devā́nāṃ havirnā́śr̥taṃ tásmācʰrapayanti tádeṣá evá vratayati nā̀gnau juhoti tadyádeṣá evá vratáyati nā̀gnau juhóti.  
yajñéna vaí devā́ḥ.  
imāṃ jítiṃ jigyuryaìṣāmiyaṃ jítisté hocuḥ katʰáṃ na idám manuṣyaìranabʰyārohyaṃ syādíti té yajñásya rásaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tirò 'bʰavannátʰa yádenenā́yopayaṃstásmādyū́po nā́ma.  
tadvā ŕ̥ṣīṇāmánuśrutamāsa.  
té yajñaṃ sámabʰaranyátʰāyáṃ yajñaḥ sámbʰr̥ta eṣa vā átra yajñó bʰavati yo dī́kṣata eṣa hyènaṃ tanutá eṣá enaṃ janáyati tadyádevā́tra yajñásya nírdʰītaṃ yadvídugdʰaṃ tádevaìtatpúnarā́pyāyayati yádeṣá evá vrátayati nā̀gnau juhóti na hā́pyāyayedyádagnaú juhuyājjúhvadu haiva mányeta nā́juhvat.  
ime vaí prāṇā́ḥ.  
manojātā manoyújo dákṣakratavo vā́gevā̀gníḥ prāṇodānaú mitrāváruṇau cákṣurādityaḥ śrótraṃ víśve devā́ etā́su haivā̀syaitáddevátāsu hutám bʰavati.  
taddʰaíke.  
pratʰamé vratá ubʰaú vrīhiyavāvā́vapantyubʰā́bʰyāṃ rásābʰyāṃ yádevā́tra yajñásya nírdʰītaṃ yadvídugdʰaṃ tatpúnarā́pyāyayāma íti vádanto yádyu vratadúgʰā ná duhīta yásyaivā́taḥ kāmáyeta tásya vratáṃ kuryādetádu hyèvā̀syaitā́ ubʰau vrīhiyavā́vanvā́rabdʰau bʰávata íti tádu tátʰā ná kuryānná ha sá yajñamā́pyāyayati na sáṃdadʰāti yá ubʰaú vrīhiyavā́vāvápati tásmādanyatarámevā́vapeddʰavirvā́ asyaitā́ ubʰaú vrīhiyavaú bʰavataḥ sa yádevā̀syaitaú havirbʰávatastádevā̀syaitā́vanvā́rabdʰau bʰavato yádyu vratadúgʰā ná duhīta yásyaivā́taḥ kāmáyeta tásya vratáṃ kuryāt.  
taddʰaíke.  
pratʰamé vrate sarvauṣadʰáṃ sarvasurabʰyā́vapanti yádi dīkṣitamā́rtirvindedyénaivā́taḥ kāmáyeta téna bʰiṣajyedyátʰā vraténa bʰiṣajyedíti tádu tátʰā ná kuryānmānuṣáṃ ha té yajñé kurvanti vyr̥ddʰaṃ vai tádyajñásya yánmānuṣaṃ nedvyr̥̀ddʰaṃ yajñé karávāṇī́ti yádi dīkṣitamā́rtirvindedyénaivā́taḥ kāmáyeta téna bʰiṣajyetsámāptirhyèva púṇyā.  
átʰāsmai vratam práyacʰati.  
atinī́ya mānuṣáṃ kāláṃ sāyaṃdugdʰámapararātré prātardugdʰámaparāhṇe vyā́kr̥tyā eva daívaṃ caivaìtánmānuṣáṃ ca vyā́karoti.  
átʰāsmai vratám pradāsyánnapa úpasparśayati.  
daívīṃ dʰíyam manāmahe sumr̥ḍīkā́mabʰíṣṭaye varcodʰā́ṃ yajñávāhasaṃ sutīrtʰā́ no asadváśa íti mānuṣā́ya vā́ eṣá purā́śanāyā́vanenikte 'tʰā́tra daívyai dʰiye tásmādāha daívīṃ dʰíyam manāmahe sumr̥ḍīkā́mabʰíṣṭaye varcodʰā́ṃ yajñávāhasaṃ sutīrtʰā́ no asadváśa íti sa yā́vatkíyacca vratáṃ vratayiṣyánnapá upaspr̥śédeténaivópaspr̥śet.  
átʰa vratáṃ vratayati.  
yé devā mánojātā manoyújo dákṣakratavasté no 'vantu té naḥ pāntu tébʰyaḥ svāhéti tadyátʰā váṣaṭkr̥taṃ hutámevámasyaitádbʰavati.  
átʰa vratáṃ vratayitvā nā́bʰimúpaspr̥śate.  
śvātrā́ḥ pītā́ bʰavata yūyámāpo asmā́kamantárudáre suśévāḥ tā́ asmábʰyamayakṣmā́ anamīvā ánāgasaḥ svádantu devī́ramŕ̥tā r̥tāvŕ̥dʰā iti devānvā́ eṣá upā́vartate yo dī́kṣate sá devátānāméko bʰavatyánutsiktaṃ vaí devā́nāṃ havirátʰaitádvratapradó mitʰya karoti vratámupotsiñcánvratam prámīṇāti tásyo haiṣā prā́yaścittistátʰo hāsyaitanná mitʰyā́kr̥tam bʰávati ná vratam prámīṇāti tásmādāha śvātrā́ḥ pītā́ bʰavata yūyámāpo asmā́kamantárudáre suśévāḥ tā́ asmábʰyamayakṣmā́ anamīvā ánāgasaḥ svádantu devī́ramŕ̥tā r̥tāvŕ̥dʰa íti sa yā́vatkíyacca vratáṃ vratayitvā nā́bʰimupaspr̥śédeténaivópaspr̥śetkastádveda yádvra2tapradó vratámupotsiñcét.  
átʰa yátra mekṣyanbʰávati.  
tátkr̥ṣṇaviṣāṇáyā loṣṭáṃ vā kíṃcidvópahantīyáṃ te yajñíyā tanūrítīyaṃ vaí pr̥tʰivī́ devó devayájanī sā́ dīkṣiténa nā̀bʰimíhyā tásyā etádudgŕ̥hyaivá yajñíyāṃ tanūmátʰāyajñiyaṃ śárīramabʰimehatyapó muñcāmi ná prajāmítyubʰáyaṃ vā áta etyā́paśca rétaśca sá etádapá evá muñcáti ná prajā́maṃhomúcaḥ svā́hākr̥tā ityáṃhasa iva hyètā́ muñcánti yádudáre guṣṭitam bʰávati tásmādāhāṃhomúca íti svā́hākr̥tām pr̥tʰivīmā́viśatetyāhútayo bʰūtvā́ śāntā́ḥ pr̥tʰivīmā́viśatétyevaìtádāha.  
átʰa púnarloṣṭaṃ nyásyati.  
pr̥tʰivyā sámbʰavétīyaṃ vaí pr̥tʰivī́ devī́ devayájanī sā́ dīkṣiténa nā̀bʰimíhyā tásyā etádudgŕ̥hyaivá yajñíyāṃ tanūmátʰāyajñiyaṃ śárīramabʰyámikṣattā́mevā̀syāmetatpúnaryajñíyāṃ tanū́ṃ dadʰāti tásmādāha pr̥tʰivyā sámbʰaveti.  
átʰāgnáye paridā́ya svapiti.  
devānvā́ eṣá upā́vartate yo dī́kṣate sá devátānāméko bʰavati na vaí devā́ḥ svapantyánavaruddʰo vā́ etasyā́svapno bʰavatyagnirvaí devā́nāṃ vratápatistásmā evaìtátparidā́ya svapityágne tvaṃ sú jāgr̥hi vayaṃ sú mandiṣīmahītyágne tváṃ jāgr̥hi vayáṃ svapsyāma ítyevaìtádāha rákṣā ṇo áprayucʰanníti gopāya nó 'pramatta ítyevaìtádāha prabúdʰe naḥ púnaskr̥dʰī́ti yátʰetáḥ suptvā́ svastí prabúdʰyāmahā eváṃ naḥ kurvítyevaìtádāha.  
átʰa yátra suptvā.  
púnarnāvadrāsyanbʰávati tádvācayati púnarmánaḥ púnarā́yurma ā́ganpúnaḥ prāṇaḥ púnarātmā́ ma ā́ganpúnaścákṣuḥ púnaḥ śrótram ma ā́ganníti sárve ha vā́ ete svápató 'pakrāmanti prāṇá eva na taírevaìtátsuptvā púnaḥ sáṃgacʰate tásmādāha púnarmánaḥ púnarā́yurma ā́ganpúnaḥ prāṇaḥ púnarātmā́ ma ā́ganpúnaścákṣuḥ púnaḥ śrótram ma ā́gan vaiśvānaro ádabdʰastanūpā́ agnírnaḥ pātu duritā́davadyādíti tadyádevā́tra svápnena vā yéna vā mitʰyā́karma tásmānnaḥ sárvasmādagnírgopāyatvítyevaìtádāha tásmādāha vaiśvānaro ádabdʰastanūpā́ agnírnaḥ pātu duritā́davadyādíti.  
átʰa yáddīkṣitáḥ.  
avratyáṃ vā vyāhárati krúdʰyati vā tánmitʰyā́karoti vratam prámīṇātyákrodʰo hyèvá dīkṣitásyāgnírvaí devā́nāṃ vratápatistámevaìtadúpadʰāvati tvámagne vratapā́ asi deva ā mártyeṣvā́ tvā́ṃ yajñaṣvī́ḍya íti tásyo haiṣā prā́yaścittistátʰo hāsyaitanná mitʰyā́kr̥tam bʰávati ná vratam prámīṇāti tásmādāha tvámagne vratapā́ asi deva ā mártyeṣvā́ tváṃ yajñaṣvī́ḍya íti.  
átʰa yáddīkṣitā́yābʰiháranti.  
tásminvācayati rāsvéyatsomā bʰū́yo bʰaréti sómo ha vā́ asmā etádyute yáddīkṣitā́yābʰiháranti sa yadā́ha rāsvéyayatsométi rā́sva na íyatsométyevaìtádāhā bʰū́yo bʰaretyā́ no bʰū́yo harétyevaìtádāha devó naḥ savitā vásordātā vásvadādíti tátʰo hāsmā etátsavitŕ̥prasūtameva dā́nāya bʰavati.  
púrāstamayā́dāha.  
dī́kṣita vā́caṃ yacʰéti tāmástamite vā́caṃ vísr̥jate puròdayā́dāha dī́kṣita vā́caṃ yacʰéti tāmúdite vā́caṃ vísr̥jate sáṃtatyā evā́harevaìtadrā́tryā saṃtanotyáhnā rā́trim.  
nainamanyátra cárantamabʰyástamiyāt.  
na svápantamabʰyúdiyātsa yádenamanyátra cárantamabʰyastamiyādrā́trerenaṃ tádantáriyādyatsvápantamabʰyudiyādáhna enaṃ tádantáriyānnā́tra prā́yaścittirasti pratigúpyamevaìtásmāt ná purā̀vabʰr̥tʰā́dapò 'bʰyáveyānnaìnamabʰívarṣedánavakl̥ptaṃ ha tadyátpurā̀vabʰr̥tʰā́dapò 'bʰyaveyādyádvainamabʰivárṣedátʰa parihvā́laṃ vā́caṃ vadati ná mānuṣīm prásr̥tāṃ tadyátparihvā́laṃ vā́caṃ vádati ná mānuṣīm prásr̥tām.  
yajñéna vaí devā́ḥ.  
imāṃ jítiṃ jigyuryaìṣāmiyaṃ jítisté hocuḥ katʰáṃ na idám manuṣyaìranabʰyārohyáṃ syādíti té yajñásya rásaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tiró 'bʰavannátʰa yádenenā́yopayaṃstásmādyū́po.  
tadvā ŕ̥ṣīṇāmánuśrutamāsa.  
té yajñaṃ sámabʰaranyátʰāyáṃ yajñaḥ sámbʰr̥ta evaṃ vā́ eṣá yajñaṃ sámbʰarati yo dī́kṣate vāgvaí yajñastadyádevā́tra yajñásya nírdʰītaṃ yadvídugdʰaṃ tádevaìtatpúnarā́pyāyayati yátparihvā́laṃ vā́caṃ vádati ná mānuṣī prásr̥tāṃ na hāpyāyayedyatprásr̥tām mānuṣīṃ vā́caṃ vádettásmātparihvā́laṃ vā́caṃ vadati ná mānuṣīm prásr̥tām.  
sa vaí dʰīkṣate.  
vāce hi dʰī́kṣate yajñā́ya hi dʰī́kṣate yajño hi vā́gdʰīkṣitó ha vai nā́maitadyáddīkṣita íti.  
ādityáṃ carúm prāyaṇī́yaṃ nírvapati.  
devā́ ha vā́ asyā́ṃ yajñáṃ tanvānā́ imā́ṃ yajñā́dantárīyuḥ sā́ haiṣāmiyáṃ yajñám mohayā́ṃ cakāra katʰaṃ nu máyi yajñáṃ tanvānā mā́ṃ yajñā́dantárīyuríti taṃ ha yajñaṃ na prájajñuḥ.  
té hocuḥ.  
yannvásyā́mevá yajñamátaṃsmahi katʰaṃ nú no 'mahatkatʰaṃ na prájānīma íti.  
té hocuḥ.  
asyā́mevá yajñáṃ tanvānā́ imā́ṃ yajñā́dantáragāma sā́ na iyámevá yajñámamūmuhadimā́mevópadʰāvāméti.  
té hocuḥ.  
yannu tváyyevá yajñamátaṃsmahi katʰaṃ nú no 'muhatkatʰaṃ na prájānīma íti.  
sā́ hovāca.  
máyyevá yajñáṃ tanvānā mā́ṃ yajñā́dantáragāta sā́ vo 'hámevá yajñámamūmuham bʰāgaṃ nú me kalpayatā́tʰa yajñaṃ drakṣyatʰā́tʰa prájñāsyatʰéti.  
tatʰéti devā abruvan.  
távaivá prāyaṇī́yastávodayanī́ya íti tásmādeṣá ādityá evá prāyaṇī́yo bʰávatyādityá udayanī́ya iyaṃ hyèvā́ditistáto yajñámapaśyaṃstámatanvata.  
sa yádādityáṃ carúm prāyaṇī́yaṃ nirvápati.  
yajñásyaiva dŕ̥ṣṭyai yajñáṃ dr̥ṣṭvā́ krīṇāni táṃ tanavā íti tásmādādityáṃ carúm prāyaṇī́yaṃ nírvapati tadvai níruptaṃ havirā́sīdániṣṭā devátā.  
átʰaibʰyaḥ patʰyā̀ svastiḥ prā́rocata.  
tā́mayajanvāgvaí patʰyā̀ svastirvā́gyajñastádyajñámapaśyaṃstámatanvata.  
átʰaibʰyo 'gniḥ sā́rocata.  
támayajantsa yádāgneyáṃ yajñasyā́sīttádapaśyanyadvai śúṣkaṃ yajñásya tádāgneyaṃ tádapaśyaṃstádatanvata.  
átʰaibʰyaḥ sómaḥ prā́rocata.  
támayajantsa yátsaumyáṃ yajñasyā́sīttádapaśyanyadvā́ ārdráṃ yajñásya tátsaumyaṃ tádapaśyaṃstádatanvata.  
átʰaibʰyaḥ savitā prā́rocata.  
támayajanpaśávo vaí savitā́ paśávo yajñastádyajñámapaśyaṃstámatanvatā́tʰa yásyai devátāyai havirníruptamā́sottā́mayajan.  
tā vā́ etā́ḥ.  
páñca devátā yajati yo vai sá yajñó mugdʰa ā́sītpā́ṅkto vai sá āsīttámetā́bʰiḥ pañcábʰirdevátābʰiḥ prā́jānan.  
r̥távo mugdʰā́ āsanpáñca.  
tā́netā́bʰirevá pañcabʰirdevátābʰih prā́jānan.  
díśo mugdʰā́ āsanpáñca.  
tā́ etā́bʰirevá pañcábʰirdevátābʰiḥ prājānan.  
údīcīmeva díśam.  
patʰyáyā svastyā prā́jānaṃstásmādátrottarā́hi vā́gvadati kurupañcālatrā vāggʰyèṣā́ nidā́nenódīcīṃ hyètáyā díśam prā́jānannúdīcī hyètásyai dík.  
prā́cīmeva díśam.  
agnínā prā́jānaṃstásmādagním paścātprā́ñcamuddʰr̥tyópāsate prā́cīṃ hyèténa díśam prā́jānanprā́cī hyètásya dík.  
dákṣiṇāmeva díśam.  
sómena prā́jānaṃstásmātsómaṃ krītáṃ dakṣiṇā párivahanti tásmādāhuḥ pitr̥devátyaḥ sóma íti dákṣiṇāṃ hyèténa díśam prā́jānandákṣiṇā hyètásya dík.  
pratī́cīmeva díśam.  
savitrā prā́jānanneṣa vaí savitā yá eṣa tápati tásmādeṣá pratyáṅṅeti pratī́cīṃ hyèténa díśam prājānanpratī́cī hyètásya dík.  
ūrdʰvā́meva díśam.  
ádityā prā́jānanniyaṃ vā áditistásmādasyā́mūrdʰvā óṣadʰayo jā́yanta ūrdʰvā vánaspátaya ūrdʰvāṃ hyètáyā díśam prā́jānannūrdʰvā hyètásyai dík.  
śíro vaí yajñásyātitʰyám.  
bāhū́ prāyaṇīyodayanīyā́vabʰíto vai śíro bāhū́ bʰavatastásmādabʰíta ātitʰyámeté havíṣī bʰavataḥ prāyaṇī́yaścodayanī́yaśca.  
tádāhuḥ.  
yádevá prāyaṇī́ye kriyéta tádudayanī́ye kriyeta yádevá prāyaṇī́yasya barhirbʰávati tádudayanī́yasya barhírbʰavatī́ti tádapoddʰŕ̥tya nídadʰāti tā́ṃ stʰālīṃ sákṣāmakarṣām pramŕ̥jya mékṣaṇaṃ nídadʰāti yá evá prāyaṇī́yasyartvíjo bʰávanti tá udayanī́yasyartvíjo bʰavanti tadyádetátsamānáṃ yajñé kriyáte téna bāhū́ sadŕ̥śau téna sárūpau.  
tádu tátʰā ná kuryāt.  
kā́mamevaìtádbarhíranupraháredevam mékṣaṇaṃ nirṇíjya stʰālīṃ nídadʰyādyá evá prāyaṇī́yasyartvíjo bʰávanti tá udayanī́yasyartvíjo bʰavanti yádyu té viprétāḥ syurápyanyá evá syuḥ sa yadvaí samānī́rdevátā yájati samānā́ni havī́ṃṣi bʰávanti ténaivá bāhū́ sadŕ̥śau téna sárūpau.  
sa vai páñca prāyaṇī́ye devátā yájati.  
páñcodayanī́ye tásmātpáñcettʰā́daṅgúlayaḥ páñcettʰāttácʰamyvántam bʰavati na pátnīḥ sáṃyājayanti pūrvārdʰaṃ vā ánvātmáno bāhū́ pūrv:rdʰámevaìtádyajñásyābʰisáṃskaroti tásmācʰamyvántam bʰavati na pátnīḥ sáṃyājayanti.  
divi vai sóma ā́sīt.  
átʰehá devāsté devā́ akāmayantā́ naḥ sómo gacʰettenā́gatena yajemahī́ti tá eté māyé asr̥janta suparṇī́ṃ ca kadrū́ṃ ca taddʰíṣṇyānām brā́hmaṇe vyā́kʰyāyate saúparṇīkādravaṃ yátʰā tadā́sa.  
tébʰyo gāyatrī sómamácʰāpatat.  
tásyā āhárantyai gandʰarvó viśvā́vasuḥ páryamuṣṇātté devā́ aviduḥ prácyuto vaí parástātsomó 'tʰa no nā́gacʰati gandʰarvā vai páryamoṣiṣuríti.  
té hocuḥ.  
yoṣítkāmā vaí gandʰarvā vā́camevaìbʰyaḥ práhiṇavāma sā́ naḥ saha sómenā́gamiṣyatī́ti tébʰyo vā́cam prā́hiṇvantsaìnāntsaha sómenā́gacʰat.  
té gandʰarvā́ anvāgátyābruvan.  
sómo yuṣmā́kaṃ vā́gevā̀smā́kamíti tatʰéti devā́ abruvannihò cedā́gānmaìnāmabʰīṣáheva naiṣṭa víhvayāmahā íti tāṃ vyáhvayanta.  
tásyai gandʰarvā́ḥ.  
védāneva prócira íti vaí vayáṃ vidméti vayáṃ vidméti.  
átʰa devā́ḥ.  
vī́ṇāmevá sr̥ṣṭvā́ vādáyanto nigā́yanto níṣeduríti vaí vayáṃ gāsyā́ma íti tvā prámodayiṣyāmaha íti sā́ devā́nupā́vavarta sā vai sā tanmógʰamupā́vavarta yā́ stuvádbʰyaḥ śáṃsadbʰyo nr̥ttáṃ gītámupāvavárta tásmādápyetárhi mógʰasaṃhitā eva yóṣā evaṃ hi vā́gupā́vartata tā́mu hyányā ánu yóṣāstásmādyá eva nŕ̥tyati yo gā́yati tásminnevaìtā nímiślatamā iva.  
tadvā́ etádubʰáyaṃ devéṣvāsīt.  
sómaśca vā́kca sa yatsómaṃ krīṇātyā́gatyā evā́gatena yajā ityánāgatena ha vai sa sómena yajate yó 'krītena yájate.  
átʰa yáddʰruvā́yāmā́jyam páriśiṣṭam bʰávati.  
tájjuhvā́ṃ catuṣkŕ̥tvo vígr̥hṇāti barhíṣā híraṇyam prabádʰyāvadʰā́ya juhoti kr̥tsnéna páyasā juhavānī́ti samānájanma vai páyaścahíraṇyaṃ cobʰáyaṃ hyágniretasám.  
sa híraṇyamávadadʰāti.  
eṣā́ te ṣukra tanū́retadvárca íti várco vā́ etadyaddʰíraṇyaṃ táyā sámbʰavam bʰrā́jaṃ gacʰéti sa yadā́ha táyā sámbʰavéti táyā sámpr̥cyasvétyevaìtádāha bʰrā́jaṃ gacʰéti sómo vai bʰrāṭ sómaṃ gacʰétyevaìtádāha.  
tāṃ yátʰaivā̀dó devā́ḥ.  
prā́hiṇvantsómamácʰaivámevaìnāmeṣá etatpráhiṇoti sómamácʰa vāgvaí somakráyaṇī nidā́nena tā́metayā́hutyā prīṇāti prītáyā sómaṃ krīṇānī́ti.  
sá juhoti.  
jū́rasī́tyetáddʰa vā́ asyā ékaṃ nā́ma yajjū́rasī́ti dʰr̥tā mánaséti mánasā vā́ iyaṃ vā́gdʰr̥tā máno vā́ idám purástādvācá ittʰáṃ vada maìtádvādīrítyaláglamiva ha vai vā́gvadedyanmáno na syāttásmādāha dʰr̥tā mánaséti.  
júṣṭā víṣṇava íti.  
júṣṭā sómāyétyevaìtádāha yámacʰema íti tásyāste satyásavasaḥ prasava íti satyáprasavā na edʰi sómaṃ nó 'cʰehī́tyevaìtádāha tanvò yantrámaśīya svāhéti sá ha vaí tanvò yantrámaśnute yó yajñásyodŕ̥caṃ gácʰati yajñásyodŕ̥caṃ gacʰānī́tyevaìtádāha.  
átʰa híraṇyamapóddʰarati.  
tánmanuṣyèṣu híraṇyaṃ karoti sa yatsáhiraṇyaṃ juhuyātpárāgu haivaìtánmanuṣyèbʰyo híraṇyam právr̥ñjyāttanná manuṣyèṣu híraṇyamabʰígamyeta.  
so 'póddʰarati.  
śukrámasi candrámasyamŕ̥tamasi vaiśvadevámasī́ti kr̥tsnéna páyasā hutvā yádevaìtattádāha śukrámasī́ti śukraṃ hyètáccandrámasī́ti candraṃ hyètádamŕ̥tamasī́tyamŕ̥taṃ hyètádvaiśvadevámasī́ti vaiśvadevaṃ hyètátpramúcya tŕ̥ṇam barhiṣyápisr̥jati sū́treṇa híraṇyam prábadʰnīte.  
atʰā́paraṃ caturgr̥hītamā́jyaṃ gr̥hītvā̀.  
anvā́rabʰasva yajamānétyāhā́porṇuvanti śā́lāyai dvā́re dakṣiṇatáḥ somakráyaṇyúpatiṣṭʰate tatpráhitāmevaìnāmetátsatīm prā́haiṣīdvāgvaí somakráyaṇī nidā́nena tā́metayā́hutyāpraiṣītprītáyā sómaṃ krīṇānī́ti.  
átʰopaniṣkrámyābʰímantrayate.  
cídasi mánāsī́ti cittaṃ vā́ idam máno vāgánuvadati dʰī́rasi dákṣiṇéti dʰiyā́-dʰiyā hyètáyā manuṣyā̀ jújyūṣantyánūkteneva prakāmódyeneva gā́tʰābʰiriva tásmādāha dʰī́rasī́ti dákṣiṇéti dákṣiṇā hyèṣā́ kṣatríyāsi yajñíyāsī́ti kṣatríyā hyèṣā́ yajñíyā hyèṣā́ditirasyubʰayataḥśīrṣṇī́ti sa yádenayā samānaṃ sádviparyā́saṃ vádati yadáparaṃ tatpū́rvaṃ károti yatpū́rvaṃ tadáparaṃ ténobʰayataḥśīrṣṇī tásmādāhā́ditirasyubʰayataḥśīrṣṇī́ti.  
sā naḥ súprācī súpratīcyedʰī́ti.  
súprācī na edʰi sómaṃ nó 'cʰehī́tyevaìtádāha súpratīcī ta edʰi sómena naḥ saha púnarehī́tyevaìtádāha tásmādāha sā́ naḥ súprācī súpratīcyedʰī́ti.  
mitrástvā padí badʰnītāmíti.  
varuṇyā̀ vā eṣā yadrájjuḥ sā yadrájjvābʰíhitā syā́dvaruṇyā̀ syādyadvánabʰihitā syādáyateva syādetadvā́ avaruṇyaṃ yánmaitraṃ sā yátʰā rájjvābʰíhitā yataìvámasyai tadbʰavati yádāha mitrástvā padí badʰnītāmíti.  
pūṣā́dʰvanaspātvíti.  
iyaṃ vaí pr̥tʰivī́ pūṣā yásya vā́ iyamádʰvangoptrī bʰávati tásya na kā́ caná hvalā́ bʰavati tásmādāha pūṣā́dʰvanaspātvíti.  
índrāyā́dʰyakṣāyeti.  
svadʰyakṣā̀sadítyevaìtádāha yadāhéndrāyā́dʰyakṣāyetyánu mātā́ manyatāmánu pitā́nu bʰrā́tā ságarbʰyó 'nu sákʰā sáyūtʰya íti sā yátte jánma téna no 'numatā sómamácʰehī́tyevaìtádāha sā́ devi devamácʰehī́ti devī hyèṣā́ devámacʰaíti yadvāksómaṃ tásmādāha sā́ devi devamácʰehītī́ndrāya sómamitī́ndro vaí yajñásya devátā tásmādāhéndrāya sómamíti rudrastvā́vartayatvityápraṇāśāyaitádāha rudraṃ hi nā́ti paśávaḥ svasti sómasakʰā púnarehī́ti svastí naḥ sómena saha púnarehī́tyevaìtádāha.  
tāṃ yátʰaivā̀dó devā́ḥ.  
prā́hiṇvantsómamácʰa saìnāntsaha sómenā́gacʰadevámevaìnāmeṣá etatpráhiṇoti sómamácʰa saìnaṃ saha sómenā́gacʰati.  
taṃ yátʰaivā̀dó devā́ḥ.  
vyáhvayanta gandʰarvaiḥ sā́ devā́nupā́vartataivámevaìnāmetadyájamāno víhvayate sā yájamānamupā́vartate tāmúdīcīmatyā́kurvantyúdīcī hí manuṣyā̀ṇāṃ diksò eva yájamānasya tásmādúdīcīmatyā́kurvanti.  
