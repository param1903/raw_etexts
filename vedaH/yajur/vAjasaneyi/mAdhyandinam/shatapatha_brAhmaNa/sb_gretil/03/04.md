
śíro vaí yajñásyātitʰyáṃ bāhū́ prāyaṇīyodayanīyaú.  
abʰíto vai śíro bāhū́ bʰavatastásmādabʰíta ātitʰyámeté havíṣī bʰavataḥ prāyaṇī́yaścodayanī́yaśca.  
átʰa yásmādātitʰyaṃ nā́ma.  
átitʰirvā́ eṣá etasyā́gacʰati yatsómaḥ krītastásmā etadyátʰā rā́jñe vā brāhmaṇā́ya vā mahokṣáṃ vā mahājáṃ vā pácettadáha mānuṣáṃ havírdevā́nāmevamasmā etádātitʰyáṃ karoti.  
tádāhuḥ.  
pū́rvo 'tītya gr̥hṇīyādíti yátra vā árhantamā́gataṃ nā̀pacā́yanti krúdʰyati vai sa tátra tátʰā hā́pacito bʰavati.  
tadvā́ anyatará eva vímuktaḥ syā́t.  
anyataró 'vimuktó 'tʰa gr̥hṇīyātsa yadányataro vímuktastenā́gato yádvanyataró 'vimuktastenā́pacitaḥ.  
tádu tátʰā ná kuryāt vimúcyaivá prapā́dya gr̥hṇīyādyátʰā vaí devā́nāṃ cáraṇaṃ tadvā ánu manuṣyā̀ṇāṃ tásmānmānuṣe yā́vanná vimuñcáte naìvā̀smai tā́vadudakaṃ háranti nā́pacitiṃ kurvantyánāgato hi sa tā́vadbʰávatyátʰa yadaìvá vimuñcaté 'tʰāsmā udakaṃ hárantyatʰā́pacitiṃ kurvanti tárhi hi sa ā́gato bʰávati tásmādvimúcyaivá prapā́dya gr̥hṇīyāt.  
sa vaí saṃtváramāṇa iva gr̥hṇīyāt.  
tátʰā hā́pacito bʰavati tatpátnyanvā́rabʰate paryuhyámāṇaṃ vai yájamāno 'nvā́rabʰate 'tʰā́tra pátnyubʰayáta evaìtánmitʰunénānvā́rabʰete yátra vā árhannāgácʰati sarvagr̥hyā́ iva vai tátra ceṣṭanti tátʰā hā́pacito bʰavati.  
sa vā́ anyénaiva táto yájuṣā gr̥hṇīyāt.  
yéno cānyā́ni havīṃṣyékaṃ vā́ eṣá bʰāgáṃ krīyámāṇo 'bʰikrīyate cʰándasāmevá rājyā́ya cʰándasāṃ sā́mrājyāya tásya cʰándāṃsyabʰítaḥ sācayā́ni yátʰā rājñó 'rājāno rājakŕ̥taḥ sūtagrāmaṇyá evámasya cʰándāṃsyabʰítaḥ sācayā́ni.  
na vai tadávakalpate.  
yaccʰándobʰya íti kévalaṃ gr̥hṇīyādyátra vā árhate pácanti tadabʰítaḥ sācáyo 'nvā́bʰaktā bʰavantyárājāno rājakŕ̥taḥ sūtagrāmaṇyástásmādyátraivaìtásyai gr̥hṇīyāttádeva cʰándāṃsyanvā́bʰajet.  
sá gr̥hṇāti.  
agnéstanū́rasi víṣṇave tvétyagnirvaí gāyatrī tádgāyatrī́manvā́bʰajati.  
sómasya tanū́rasi víṣṇave tvéti.  
kṣatraṃ vai sómaḥ kṣatráṃ triṣṭuptáttriṣṭúbʰamanvā́bʰajati.  
átitʰerātitʰyámasi víṣṇave tvéti.  
sò 'syoddʰāro yátʰā śréṣṭʰasyoddʰārá evámasyaiṣá r̥te cʰándobʰyaḥ.  
śyenā́ya tvā somabʰŕ̥te víṣṇave tvéti.  
tádgāyatrī́manvā́bʰajati sā yádgāyatrī́ śyenó bʰūtvā́ divaḥ sómamāharattena sā́ śyenáḥ somabʰr̥tténaivaìnāmetádvīryèṇa dvitī́yamanvā́bʰajati.  
agnáye tvā rāyaspoṣade víṣṇave tvéti.  
paśávo vaí rāyaspóṣaḥ paśávo jágatī tajjágatīmanvābʰajati.  
átʰa yatpáñca kŕ̥tvo gr̥hṇā́ti.  
saṃvatsarásammito vaí yajñaḥ páñca vā́ r̥távaḥ saṃvatsarásya tám pañcábʰirāpnoti tásmātpáñca kŕ̥tvo gr̥hṇātyátʰa yadvíṣṇave tvā víṣnave tvéti gr̥hṇā́ti víṣṇave hí gr̥hṇā́ti yó yajñā́ya gr̥hṇā́ti.  
navakapālaḥ puroḍā́śo bʰavati.  
śíro vaí yajñásyātitʰyaṃ návākṣarā vaí gāyatryáṣṭau tā́ni yā́nyanvā́ha praṇavó navamáḥ pūrvārdʰo vaí yajñásya gāyatrī́ pūrvārdʰé eṣá yajñásya tásmānnávakapālaḥ puroḍā́śo bʰavati.  
kārṣmaryamáyāḥ paridʰáyaḥ.  
devā́ ha vā́ etaṃ vánaspátiṣu rākṣogʰnáṃ dadr̥śuryátkārṣmáryaṃ śíro vaí yajñásyātitʰyaṃ necʰíro yajñásya nāṣṭrā rákṣāṃsi hinásanníti tásmātkārṣmaryamáyāḥ paridʰáyo bʰavanti.  
ā́śvavālaḥ prastaráḥ.  
yajñó ha devebʰyó 'pacakrāma só 'śvo bʰūtvā párāṅā́vavarta tásya devā́ anuhā́ya vā́lānabʰípedustānā́lulupustā́nālúpya sārdʰáṃ saṃnyā̀sustáta etā óṣadʰayaḥ sámabʰavanyádaśvavālāḥ śíro vaí yajñásyātitʰyáṃ jagʰanārdʰo vā́lā ubʰayáta evaìtádyajñam párigr̥hṇāti yadā́śvavālāḥ prastaro bʰávati.  
aikṣavyaù vídʰr̥tī.  
nédbarhíśca prastaráśca saṃlúbʰyāta ityátʰotpūyā́jyaṃ sárvāṇyevá caturgr̥hītānyā́jyāni gr̥hṇāti na hyátrānuyājā bʰávanti.  
āsā́dya havī́ṃṣyagním mantʰati.  
śiro vaí yajñásyātitʰyáṃ janáyanti vā́ enametadyanmántʰanti śīrṣato vā ágre jā́yamāno jāyate śīrṣatá evaìtádágre yajñáṃ janayatyagnirvai sarvā devátā agnau hi sárvābʰyo devátābʰyo júhvati śíro vaí yajñásyātitʰyáṃ śīrṣatá evaìtádyajñaṃ sárvābʰirdevátābʰiḥ sámardʰayati tásmādagním mantʰati.  
so 'dʰimántʰanaṃ śákalamā́datte.  
agnérjanítramasītyátra hyágnirjā́yate tásmādāhāgnérjanítramasī́ti.  
átʰa darbʰataruṇake nídadʰāti.  
vŕ̥ṣaṇau stʰa íti tadyā́vevèmau striyaí sākaṃjā́vetā́vevaìtaú.  
átʰādʰarāraṇiṃ nídadʰāti.  
urváśyasītyátʰottarāraṇyā̀jyavilā́panīmúpaspr̥śatyāyúrasī́ti tā́mabʰinídadʰāti purūrávā asī́tyurváśī vā́ apsarā́ḥ purūrávāḥ pátirátʰa yattásmānmitʰunādájāyata tádāyúrevámevaìṣá etásmanmitʰunā́dyajñáṃ janayatyátʰāhāgnáye matʰyámānāyā́nubrūhī́ti.  
sá mantʰati.  
gāyatréṇa tvā cʰándasā mantʰāmi traíṣṭubʰena tvā cʰándasā mantʰāmi jā́gatena tvā cʰándasā māntʰāmī́ti taṃ vai cʰándobʰireva mántʰati cʰándāṃsi matʰyámānāyā́nvāha cʰándāṃsyevaìtádyajñámanvā́yātayati yátʰāmúmādityáṃ raśmáyo jātāyā́nubrūhī́tyāha yadā jā́yate prahriyámāṇāyétyanupraháran.  
so 'nupráharati.  
bʰávataṃ naḥ sámanasau sácetasāvarepásau mā́ yajñáṃ hiṃsiṣṭam mā́ yajñápatiṃ jātavedasau śivaú bʰavatamadyá na íti śā́ntimevā̀bʰyāmetádvadati yátʰā nā̀nyo 'nyáṃ hiṃsyā́tām.  
átʰa sruvéṇopahatyā́jyam.  
agnímabʰíjuhotyagnā́vagníścarati práviṣṭa ŕ̥ṣīṇām putró abʰiśastipā́vā sá naḥ syonáḥ suyájā yajehá devébʰyo havyaṃ sádamáprayucʰantsvāhetyā́hutyai vā́ etámajījanata támetayā́hutyāpraiṣīttásmādevámabʰíjuhoti.  
tadíḍāntam bʰavati.  
nā̀nuyājā́nyajanti śíro vaí yajñásyātitʰyám pūrvārdʰo vai śíraḥ pūrvārdʰámevaìtádyajñásyābʰisáṃskaroti sa yáddʰānuyājānyájedyátʰā śīrṣatáḥ paryāhŕ̥tya pā́dau pratidadʰyā́devaṃ tattásmādíḍāntaṃ bʰavati nā̀nuyājā́nyajanti.  
ātitʰyéna vaí devā́ iṣṭvā́.  
tā́ntsamádavindatté caturdʰā vyádravannanyò 'nyásya śriyā átiṣṭʰamānā agnirvásubʰiḥ somo rudrairváruṇa ādityairíndro marúdbʰirbŕ̥haspátirvíśvairdevairítyu haíka āhureté ha tvèva te víśve devā ye té caturdʰā vyádravaṃstānvídrutānasurarakṣā́nyanuvyáveyuḥ.  
té 'viduḥ.  
pā́pīyāṃso vaí bʰavāmo 'surarakṣasā́ni vaí no 'nuvyávāgurdviṣádbʰyo vaí radʰyāmo hánta saṃjānā́mahā ékasya śriyaí tiṣṭʰāmahā íti tá indrásya śriyā́ atiṣṭʰanta tásmādāhuríndraḥ sárvā devátā índraśreṣṭʰā devā íti.  
tásmādu ha na svā́ r̥tīyeran.  
yá eṣām parastarā́miva bʰávati sá enānanuvyávaiti té priyáṃ dviṣatā́ṃ kurvánti dviṣádbʰyo radʰyanti tásmānná 'rtīyerantsa yó haiváṃ vidvānná 'rtīyaté 'priyaṃ dviṣatā́ṃ karóti ná dvipádbʰyo radʰyati tásmānná 'rtīyeta.  
té hocuḥ.  
hántedaṃ tátʰā karávāmahai yátʰā na idámāpradivámevā̀jaryamásadíti.  
té devā́ḥ.  
júṣṭāstanū́ḥ priyā́ṇi dʰā́māni sārdʰáṃ samávadadire té hocureténa naḥ sa nā́nāsadeténa víṣvaṅyó na etádatikrā́mādíti kásyopadraṣṭuríti tánūnápturevá śākvarasyéti yo vā́ ayám eṣa tánūnápācʰākvaraḥ sò 'yám prajā́nāmupadraṣṭā práviṣṭastā́vimaú prāṇodānau.  
tásmādāhuḥ.  
máno devā́ manuṣyásyā́jānantī́ti mánasā saṃkalpayati tátprāṇamápipadyate prāṇo vā́taṃ vā́to devébʰya ā́caṣṭe yátʰā púruṣasya mánaḥ.  
tásmādetadŕ̥ṣiṇābʰyánūktam.  
mánasā sáṃkalpayati tadvā́tamápigacʰati vā́to devébʰya ā́caṣṭe yátʰā puruṣa te mána íti.  
té devā́ḥ.  
júṣṭāstanū́ḥ priyā́ṇi dʰā́māni sārdʰáṃ samávadadire té hocureténa naḥ sa nā́nāsadeténa víṣvaṅyó na etádatikrā́mādíti táddevā́ ápyetárhi nā́tikrāmanti ke hi syuryádatikrā́meyuránr̥taṃ hi vádeyurékaṃ ha vaí devā́ vratáṃ caranti satyámeva tásmādeṣāṃ jitámanapajayyaṃ tásmādyáśa eváṃ ha vā́ asya jitámanapajayyámevaṃ yáśo bʰavati yá eváṃ vidvā́ntsatyaṃ vádati tádetáttānūnaptráṃ nidā́nena.  
té devā́ḥ.  
júṣṭāstanū́ḥ priyā́ṇi dʰā́māni sārdʰáṃ samávadadiré 'tʰaita ā́jyānyevá gr̥hṇānā júṣṭāstanū́ḥ priyā́ṇi dʰā́māni sārdʰáṃ samávadyante tásmādu ha na sárveṇeva samabʰyáveyānnénme júṣṭāstanváḥ priyā́ṇi dʰā́māni sārdʰáṃ samabʰyavā́yāníti yéno ha samabʰyaveyānnā̀smai druhyedidaṃ hyā̀hurna sátānunaptriṇe drogdʰávyamíti.  
atʰā́to gr̥hṇā́tyevá.  
ā́pataye tvā páripataye gr̥hṇāmī́ti yo vā́ ayam pávata eṣa ā́ ca pátati pári ca patatyetásmā u hí gr̥hṇā́ti tásmādāhā́pataye tvā páripataye gr̥hṇāmī́ti.  
tánūnáptre śākvarāyéti.  
yo vā́ ayam pávata eṣa tánūtáptā śākvará etásmā u hí gr̥hṇā́ti tásmādāha tánūnaptre śākvarāyéti.  
śákvana ójiṣṭʰāyéti.  
eṣa vai śakvaújiṣṭʰa etásmā u hí gr̥hṇā́ti tásmādāha śákvana ójiṣṭʰāyéti.  
atʰā́taḥ samávamr̥śantyevá.  
etáddʰa devā bʰū́yaḥ sámāmira ittʰáṃ naḥ sò 'mútʰāsadyó na etádatikrā́mādíti tátʰo evaìtá etatsámamanta ittʰáṃ naḥ sò 'mútʰāsadyó na etádatikrā́mādíti.  
té samávamr̥śanti.  
ánādʰr̥ṣṭamasyanādʰr̥ṣyáṃ devā́nāmója ityánādʰr̥ṣṭā hí devā ā́sannanādʰr̥ṣyā́ḥ saha sántaḥ samānaṃ vádantaḥ samānáṃ dadʰrāṇā́ devā́nāmója íti devā́nāṃ vai júṣṭāstanváḥ priyā́ṇi dʰā́mānyánabʰiśastyabʰiśastipā́ anabʰiśastenyamíti sárvāṃ hí devā́ abʰíśastiṃ tīrṇā áñjasā satyamúpageṣamíti satyáṃ vadāni medamátikramiṣamítyevaìtádāha svité mā dʰā íti svite hi táddevā ātmā́namádadʰata yátsatyamávadanyátsatyamákurvastásmādāha svité mā dʰā íti.  
átʰa yāstáddevā́ḥ.  
júṣṭāstanū́ḥ priyā́ṇi dʰā́māni sārdʰáṃ samavadadire tadíndre saṃnyádadʰataiṣa vā índro yá eṣa tápati ná ha vā́ eṣó 'gre tatāpa yátʰā haivaìdámanyátkr̥ṣṇámeváṃ haivā̀sa ténaivaìtádvīryèṇa tapati tásmādyádi bahávo dī́kṣerangr̥hápataya evá vratámabʰyutsícya práyacʰeyuḥ sa hi téṣāmindrabʰājanam bʰávati yádyu dákṣiṇāvatā dī́kṣeta yájamānāyaivá vratámabʰyutsícya práyacʰeyuridaṃ hyā̀huríndro yájamāna íti.  
átʰa yāstáddevā́ḥ.  
júṣṭāstanū́ḥ priyā́ṇi dʰā́māni sārdʰáṃ samavadadire tátsārdʰaṃ sáṃjagʰne tatsā́mābʰavattásmādāhuḥ satyaṃ sā́ma devajaṃ sāméti.  
ātitʰyéna vaí devā́ iṣṭvā́.  
tā́ntsamádavindatté tānūnaptraiḥ sámaśāmyaṃstá etásya prā́yaścittimaicʰanyádanyò 'nyám pāpamávadannā́ha purā̀vabʰr̥tʰātpúnardīkṣā́mavā́kalpayaṃstá etā́mavāntarā́ṃ dīkṣā́mapaśyan.  
te 'gnínaiva tvácaṃ vipályāṅgayanta.  
tápo vā́ agnistápo dīkṣā tádavāntarā́ṃ dīkṣāmúpāyaṃstadyádavāntarā́ṃ dīkṣā́mupā́yaṃstásmādavāntaradīkṣā́ saṃtarā́maṅgulīrā́ñcanta saṃtarām mékʰalām páryastāmevaìnāmetátsatīm páryāsyanta tátʰo evaìṣá etadyadátaḥ prācī́namavratyáṃ vā karótyavratyám vā vádati tásyaivaìtatprā́yaścittiṃ kurute.  
so 'gnínaiva tvácaṃ vipályaṅgayate.  
tápo vā́ agnistápo dīkṣā tádavāntarā́ṃ dīkṣāmúpaiti saṃtarā́maṅgúlīrácate saṃtarām mékʰalām páryastāmevaìnāmetátsatīm páryasyate prajā́mu haiva táddevā úpāyan.  
te 'gnínaiva tváca vipályāṅgayanta.  
agnirvaí mitʰunásya kartā́ prajanayitā tátprajāmúpāyantsaṃtarā́maṅgúlīrā́ñcanta saṃtarām mékʰalāṃ tátprajā́mātmánnakurvata tátʰo evaìṣá etátprajā́mevopaiti.  
so 'gnínaiva tvácaṃ vipályaṅgayate.  
agnirvaí mitʰunásya kartā́ prajanayitā tátprajāmúpaiti saṃtarā́maṅgúlīrácate saṃtarām mékʰalāṃ tátprajā́mātmánkurute.  
devā́nāmu ha sma dīkṣitā́nām.  
yáḥ samiddʰāró vā svādʰyāyáṃ vā visr̥játe táṃ ha smétarasyaivétaraṃ rūpeṇétarasyétaramasurarakṣasā́ni jigʰāṃsanti té ha pāpaṃ vádanta upasaméyuríti vai māṃ tvamácikīrṣīríti mājigʰāṃsīrítyagnírhaiva tátʰā nā̀nyámuvā́dāgniṃ tátʰā nā̀nyáḥ.  
té hocuḥ.  
ápīttʰaṃ tvā́magne 'vādiṣūríti naìvā̀hámanyaṃ na mā́manya íti.  
te 'viduḥ.  
ayaṃ vaí no vírakṣastamó 'syaivá rūpámasāma téna rákṣāṃsyatimokṣyā́mahe téna svargáṃ lokaṃ sámaśnuviṣyāmaha íti tè 'gnírevá rūpamabʰavaṃsténa rákṣāṃsyatyámucyanta téna svargáṃ lokaṃ sámāśnuvata tátʰo evaìṣá etádagnérevá rūpam bʰavati téna rákṣāṃsyatimucyate téna svargáṃ lokaṃ sámaśnute sa vaí samídʰamevā̀bʰyādádʰadavāntaradīkṣāmúpaiti.  
sá samídʰámabʰyā́dadʰāti.  
ágne vratapāstvé vratapā ítyagnirhí devā́nāṃ vratápatistásmādāhāgne vratapāstvé vratapā íti yā táva tanū́riyaṃ sā máyi yò máma tanū́reṣā sā tváyi sahá nau vratapate vratānī́ti tádagninā tvácaṃ vipályaṅgayaté 'nu me dīkṣā́ṃ dīkṣāpatirmányatāmánu tápastapaspatiríti tádavāntarā́ṃ dīkṣāmúpaiti saṃtarā́maṅgúlīrácate saṃtarām mékʰalām páryastāmevaìtátsatīm páryasyate.  
átʰainamáto mádantībʰirúpacaranti.  
tápo vā́ agnistápo mádantyastásmādenam mádantībʰirúpacaranti.  
átʰa mádantībʰirupaspŕ̥śya.  
rā́jānamā́pyāyayanti tadyanmádantīrupaspŕ̥śya rā́jānamāpyāyáyanti vájro vā ā́jyaṃ rétaḥ sómo nedvájreṇā́jyena rétaḥ sómaṃ hinásāméti tásmānmádantīrupaspŕ̥śya rā́jānamā́pyāyayanti.  
tádāhuḥ.  
yásmā etádāpyā́yanaṃ kriyáta ātitʰyaṃ sómāya támevā́gra ā́pyāyayeyurátʰāvāntaradīkṣāmátʰa tānūnaptrāṇī́ti tádu tátʰā ná kuryādyajñásya vā́ evaṃ karmā́tra vā́ enāntsamádavindatté saṃśamámeva pū́rvamúpāyannátʰāvāntaradīkṣāmátʰāpyā́yanam.  
tadyádāpyāyayanti.  
devo vai sómo divi hi sómo vr̥tro vai sóma āsīttásyaitacʰárīraṃ yádgiráyo yadáśmānastádeṣòśānā nāmaúṣadʰirjāyata íti ha smāha śvetáketuraúddālakistā́metádāhŕ̥tyābʰíṣuṇvanti tā́ṃ dīkṣopasádbʰistānūnaptraírāpyā́yanena sómaṃ kurvantī́ti tátʰo evaìnāmeṣá etáddīkṣopasádbʰistānūnaptraírāpyā́yanena sómaṃ karoti.  
mádʰu sāragʰamíti vā́ āhuḥ.  
yajñó ha vai mádʰu sāragʰamátʰaitá evá sarágʰo madʰukŕ̥to yádr̥tvíjastadyátʰā mádʰu madʰukŕ̥ta āpyāyáyeyurevámevaìtádyajñamā́pyāyayanti.  
yajñéna vaí devā́ḥ.  
imāṃ jítiṃ jigyuryaìṣāmiyaṃ jítisté hocuḥ katʰáṃ na idám manuṣyaìranabʰyārohyáṃ syādíti té yajñásya rásaṃ dʰītvā yátʰā mádʰu madʰukŕ̥to nirdʰáyeyurvidúhya yajñaṃ yū́pena yopayitvā́ tirò 'bʰavannátʰa yádenenā́yopayaṃstásmādyū́po nā́ma.  
tadvā ŕ̥ṣīṇāmánuśrutamāsa.  
té yajñaṃ sámabʰaranyátʰāyáṃ yajñaḥ sámbʰr̥ta evaṃ vā́ eṣá yajñaṃ sámbʰarati yo dī́kṣate vāgvaí yajñastadyádevā́tra yajñásya nírdʰītaṃ yadvídugdʰaṃ tádevaìtatpúnarā́pyāyayati.  
te vai ṣáḍbʰūtvā́pyāyayanti.  
ṣaḍvā́ r̥táva r̥táva evaìtádbʰūtvā́pyāyayanti.  
ta ā́pyāyayanti.  
aṃśuraṃśuṣṭe deva somā́pyāyatāmíti tádasyāṃśúmaṃśumevā́pyāyayantī́ndrāyaikadʰanavída itī́ndro vaí yajñásya devátā tásmādāhéndrāyétyekadʰanavída iti śatáṃśataṃ ha sma vā́ eṣá devānpratyékaika evāṃśurékadʰanānā́pyāyate dáśadaśa vā túbʰyamíndraḥ pyā́yatāmā tvamíndrāya pyāyasvetī́ndro vaí yajñásya devátā sā yaìva yajñásya devátā tā́mevaìtadā́pyāyayatyā tvamíndrāya pyāyasvéti tádetásminnāpyā́yanaṃ dadʰātyā́pyāyayāsmāntsákʰīntsanyā medʰayéti sa yátsanóti tattádāha yátsanyetyátʰa yádanubrūte tádu tádāha yánmagʰayéti svasti te deva soma satyā́maśīyetyékā vā́ etéṣāmāśī́rbʰavatyr̥tvíjāṃ ca yájamānasya ca yajñásyodŕ̥caṃ gacʰeméti yajñásyodŕ̥caṃ gacʰānī́tyevaìtádāha.  
átʰa prastare níhnuvate.  
uttaratáupacāro vaí yajñó 'tʰaitáddakṣiṇèvānvityā́pyāyayantyagnirvaí yajñastádyajñám pr̥ṣṭʰatáḥ kurvanti tánmitʰyā́kurvanti devébʰya ā́vr̥ścyante yajño vaí prastarastádyajñam púnarā́rabʰante tásyo haiṣā prā́yaścittistátʰo haiṣāmetanná mitʰyā́kr̥tam bʰávati ná devébʰya ā́vr̥ścyante tásmātprastare níhnuvate.  
tádāhuḥ.  
akté nihnuvīrānánaktā ityánakte haiva níhnuvīrannanupraháraṇaṃ hyèvā̀ktásya.  
te níhnuvate.  
éṣṭā rā́yaḥ prèṣe bʰágāya r̥támr̥tavādíbʰya íti satyáṃ satyavādíbʰya ítyaivaìtádāha námo dyā́vāpr̥tʰivī́bʰyāmíti tádābʰyāṃ dyā́vāpr̥tʰivī́bʰyāṃ níhnuvate yáyoridaṃ sárvamádʰi.  
átʰāha samullúpya prastarám.  
ágnīnmádantyāpāíti mádantī́tyagnī́dāha tā́bʰirehī́tyupáryuparyagnimátiharati sa yannā̀nupraháratyeténa hyáta ūrdʰvānyáhāni pracariṣyanbʰávatyátʰa yádupáryuparyagnímatihárati tádevā̀syānuprahr̥tabʰājanám bʰavati támagnī́dʰe práyacʰati támagnīnnídadʰāti.  
grīvā vaí yajñásyopasádaḥ śíraḥ pravárgyaḥ.  
tásmādyádi pravárgyavānbʰávati pravárgyeṇa pracaryā́tʰopasádbʰiḥ prácaranti tádgrīvāḥ prátidadʰāti.  
tadyā́ḥ pūrvāhṇè 'nuvākyā̀ bʰavanti.  
tā́ aparāhṇé yājyā̀ yā́ yājyā̀stā́ anuvākyā̀stadvyátiṣajati tásmādimā́ni grīvā́ṇām párvāṇi vyátiṣaktānīmānyástʰīni.  
devā́śca vā ásurāśca.  
ubʰáye prājāpatyāḥ paspr̥dʰire tató 'surā eṣú lokéṣu púraścakrire 'yasmáyīmevā̀smíṃloké rajatā́mantarikṣe háriṇīṃ diví.  
tadvaí devā́ aspr̥ṇvata.  
tá etā́bʰirupasádbʰirúpāsīdaṃstadyádupā́sīdaṃstásmādupasádo nā́ma te púraḥ prā́bʰindannimā́ṃlokānprā́jayaṃstásmādāhurupasádā púraṃ jayantī́ti yadáhopā́sate ténemā́m mānuṣīm púraṃ jayanti.  
etā́bʰirvaí devā́ upasádbʰiḥ.  
púraḥ prā́bʰindannimā́ṃlokānprā́jayaṃstátʰo evaìṣá etannā́haivā̀smā asmíṃloke káścana púraḥ kurutá imā́nevaìtállokā́nprabʰináttīmā́ṃlokānprájayati tásmādupasádbʰiryajate.  
tā vā ā́jyahaviṣo bʰavanti.  
vájro vā ā́jyameténa vaí devā vájreṇā́jyena púraḥ prā́bʰindannimāṃlokānprājayaṃstátʰo evaìṣá eténa vájreṇājyenemā́ṃlokā́nprabʰináttīmā́ṃlokānprájayati tásmādā́jyahaviṣo bʰavanti.  
sa vā́ aṣṭau kŕ̥tvo juhvā́ṃ gr̥hṇāti.  
catúrupabʰr̥tyátʰo itarátʰāhuścatúreva kŕ̥tvo juhvā́ṃ gr̥hṇīyā́daṣṭau kŕ̥tva upabʰr̥tī́ti.  
sa vā́ aṣṭāveva kŕ̥tvo juhvā́ṃ gr̥hṇāti.  
catúrupabʰŕ̥ti tadvájramabʰíbʰāraṃ karoti téna vájreṇābʰíbʰāreṇemā́ṃlokā́nprabʰináttīmā́ṃlokānprájayati.  
agnīṣómau vaí devā́nāṃ sayújau.  
tā́bʰyāṃ sārdʰáṃ gr̥hṇāti víṣṇava ekākíne 'nyatarámevā̀gʰāramā́gʰārayati yáṃ sruvéṇa prátikrāmati vā úttaramāgʰārámāgʰā́ryābʰíjityā abʰíjayānī́ti tásmādanyatarámevā̀gʰāramā́gʰārayati yáṃ sruvéṇa.  
atʰāśrā́vya na hótāram právr̥ṇīte.  
sī́da hotarítyevā̀hópaviśati hótā hotr̥ṣádana upavíśya prásauti prásūto 'dʰvaryuḥ srúcāvā́datte.  
sá āhātikrā́mannagnayé 'nubrūhī́ti.  
āśrā́vyāhāgníṃ yajéti váṣaṭkr̥te juhoti.  
átʰāha sómāyā́nubrūhī́ti.  
āśrā́vyāha sómaṃ yajéti váṣaṭkr̥te juhoti.  
átʰa yádupabʰr̥tyā́jyam bʰávati.  
tátsamānáyamāna āha víṣṇavé 'nubrūhī́tyāśrā́vyāha víṣṇuṃ yajéti váṣaṭkr̥te juhoti.  
sa yátsamānátra tíṣṭʰanjuhóti.  
na yátʰedám pracárantsaṃcáratyabʰíjityā abʰíjayānītyátʰa yádetā́ devátā yájati vájramevaìtatsáṃskarotyagnimánīkaṃ sómaṃ śalpaṃ víṣṇuṃ kúlmalaṃ.  
saṃvatsaro hi vájraḥ.  
agnirvā áhaḥ sómo rā́trirátʰa yadántareṇa tadvíṣṇuretadvaí pariplávamānaṃ saṃvatsaráṃ karoti.  
saṃvatsaro vájraḥ.  
eténa vaí devā́ḥ saṃvatsaréṇa vájreṇa púraḥ prā́bʰindannimā́ṃlokānprā́jayaṃstátʰo evaìṣá eténa saṃvatsaréṇa vájreṇemā́ṃlokā́nprabʰináttīmā́ṃlokānprájayati tásmādetā́ devátā yajati.  
sa vaí tisrá upasáda úpeyāt.  
tráyo vā́ r̥távaḥ saṃvatsarásya saṃvatsarásyaivaìtádrūpáṃ kriyáte saṃvatsarámevaìtatsáṃskaroti dvirékayā pracárati dvirékayā.  
tāḥ ṣaṭsámpadyante.  
ṣaḍvā́ r̥távaḥ saṃvatsarásya saṃvatsarásyaivaìtádrūpáṃ kriyáte saṃvatsarámevaìtatsáṃskaroti.  
yádyu dvā́daśopasáda upeyā́t.  
dvā́daśa vai mā́sāḥ saṃvatsarásya saṃvatsarásyaivaìtádrūpáṃ kriyáte saṃvatsarámevaìtatsáṃskaroti dvirékayā pracárati dvirékayā.  
tāścáturviṃśatiḥ sámpadyante.  
cáturviṃśatirvaí saṃvatsarásyārdʰamāsāḥ saṃvatsarásyaivaìtádrūpáṃ kriyáte saṃvatsarámevaìtatsáṃskaroti.  
sa yátsāyámprātaḥ pracárati.  
tátʰā hyèvá sampátsampádyate sa yátpūrvāhṇé pracárati tájjayatyátʰa yádaparāhṇé pracárati sújitamasadityátʰa yájjuhótīdaṃ vai púraṃ yudyanti tā́ṃ jitvā svā́ṃ satīṃ prápadyante.  
sa yátpracárati tádyudʰyatyátʰa yátsaṃtíṣṭʰate tájjayatyátʰayájjuhóti svā́mevaìtátsatīm prápadyate.  
sá juhoti.  
yáyā dvirékasyā́hnaḥ pracariṣyanbʰávati yā́ te agne 'yaḥśayā́ tanūrvárṣiṣṭʰā gahvareṣṭʰā́ ugraṃ váco ápāvadʰīttveṣaṃ váco ápāvadʰītsvāhétyeváṃrūpā hi sā́sīdayasmáyī hi sā́sīt.  
átʰa juhoti.  
yáyā dvirékasyā́hnaḥ pracariṣyanbʰávati yā́ te agne rajaḥśayā́ tanūrvárṣiṣṭʰā gahvareṣṭʰā́ ugraṃ váco ápāvadʰīttveṣaṃ váco ápāvadʰītsvāhétyeváṃrūpā hi sā́sīdrajatā hi sā́sīt.  
átʰa juhoti.  
yáyādvírekasyā́hnaḥ pracariṣyanbʰávati yā́ te agne hariśayā́ tanūrvárṣiṣṭʰā ugraṃ váco ápāvadʰīttveṣaṃ váco ápāvadʰītsvāhétyeváṃrūpā hi sā́sīddʰáriṇī hi sā́sīdyádyu dvā́daśopasáda upeyā́ccaturahamékayā pracáreccaturahamékayā.  
atʰā́to vratopasádāmeva.  
paráurvīrvā́ anyā́ upasádaḥ parò 'hvīranyāḥ sa yā́sāmékam pratʰamāhaṃ dogdʰyátʰa dvāvátʰa trīṃstā́ḥ paráurvīratʰa yā́sāṃ trī́npratʰamāhaṃ dogdʰyátʰa dvāvatʰaíkaṃ tā́ḥ parò 'hvīryā vaí parò 'hvīstā́ḥ paráurvīryā́ḥ paráurvīstā́ḥ parò 'hvīḥ.  
tápasā vaí lokáṃ jayanti.  
tádasyaitátparáḥ para eva várīyastápo bʰavati paráḥparaḥ śréyāṃsaṃ lokáṃ jayati vásīyānu haivā̀smíṃloké bʰavati yá evaṃ vidvā́nparò 'hvīrupasáda upaíti tásmādu parò 'hvīrevòpasáda úpeyādyádyu dvā́daśopasáda upeyāttrī́ṃścaturaháṃ doháyeddvaú caturahamékaṃ caturahám.  
