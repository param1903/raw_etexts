
etadvaí devā́ abruvan.  
cetáyadʰvamíti cítimicʰatéti vāva tádabruvaṃstéṣāṃ cetáyamānānāṃ savitaìtā́ni sāvitrā́ṇyamapaśyadyátsavitā́paśyattásmātsāvitrā́ṇi sá etā́maṣṭāgr̥hītāmā́hutimajuhottāṃ hutvèmā́maṣṭʰadʰāvihitāmáṣāḍʰāmapaśyatpuraìvá sr̥ṣṭā́ṃ satī́m.  
te yadábruvan cetáyadʰvamíti cítimicʰatéti vāva tádabruvanyáccetáyamā́nā ápaśyaṃstásmāccítirā́hutirvaí yajño yádiṣṭvā́paśyattásmādíṣṭakā.  
tāṃ vā́ etā́m.  
ékaṃ satī́maṣṭāgr̥hītā́maṣṭābʰiryájurbʰirjuhoti tásmādiyamékā satyáṣṭadʰāvihitā́.  
tā́mūrdʰvā́mudgr̥hṇánjuhoti.  
imāṃ tádūrdʰvā́ṃ rūpairúdgr̥hṇāti tásmādiyámūrdʰvā́ rūpaíḥ.  
tāṃ sáṃtatāṃ juhoti.  
etadvaí devā́ abibʰayuryadvaí na iha rákṣāṃsi nāṣṭrā nā̀nvaveyuríti tá etáṃ saṃtatahomámapaśyanrákṣasāṃ nāṣṭrā́ṇāmánanvavāyanāya tásmātsáṃtatāṃ juhoti.  
yádvevaìtāmā́hutiṃ juhóti.  
savitaìṣò 'gnistámetayā́hutyā purástātprīṇāti támiṣṭvā́ prītvā́tʰainaṃ sámbʰarati tadyádetáyā savitā́ram prīṇā́ti tásmāsāvitrā́ṇi tásmādvā́ etāmā́hutiṃ juhoti.  
yádvevaìtāmā́hutiṃ juhóti.  
savitaìṣò 'gnistámetayā́hutyā purástādréto bʰūtáṃ siñcati yādr̥guai yónau rétaḥ sicyáte tādr̥gjāyate tadyádetáyā savitā́raṃ réto bʰūtáṃ siñcáti tasmātsāvitrā́ṇi tásmādvā́ etāmā́hutiṃ juhoti.  
sruvaścā́tra srúkca prájujyete.  
vāgvai srúkprāṇáḥ sruvó vācā́ ca vaí prāṇéna caitadágre devāḥ karmā́nvaicʰaṃstásmātsruváśca srúkca.  
yádvevá sruváścá srúkca.  
yo vai sá prajā́patirā́sīdeṣa sá sruváḥ prāṇo vaí sruváḥ prāṇáḥ prajā́patirátʰa yā sā vāgā́sīdeṣā sā srugyóṣā vai vāgyóṣā srugátʰa yāstā ā́pa ā́yanvācó lokā́detāstā yā́metāmā́hutiṃ juhóti.  
tāṃ sáṃtatāṃ juhoti.  
sáṃtatā hi tā ā́pa ā́yannátʰa yaḥ sá prajā́patistrayyā́ vidyáyā sahā̀paḥ prā́viśadeṣa sa yaíretadyájurbʰirjuhoti.  
tadyā́ni trī́ṇi pratʰamā́ni.  
ime té lokā átʰa yáccuturtʰaṃ yájustrayī sā́ vidyā jágatī sā́ bʰavati jágatī sárvāṇi cʰándāṃsi sárvāṇi cʰándāṃsi trayī́ vidyā́tʰa yā́ni catvā́ryuttamā́ni díśastā́nīmé ca vaí lokā díśaśca prajā́patirátʰaiṣā́ trayī́ vidyā́.  
sá juhoti.  
yañjānáḥ pratʰamam mána íti prajā́patirvaí yuñjānaḥ sa mána etásmai kármaṇe yuṅkta tadyanmána etásmai kármaṇé 'yuṅkta tásmātprajā́patiryuñjānáḥ.  
tatvā́ya savitā dʰíya íti.  
máno vaí savitā́ prāṇā dʰíyo 'gnerjyótirnicāyyétyagnerjyótirdr̥ṣṭvétyetátpr̥tʰivyā adʰyā́bʰaradíti pr̥tʰivyai hyènadádʰyābʰárati.  
yukténa mánasā vayamíti.  
mána evaìtádetásmai kármaṇe yuṅkte na hyúyuktena mánasā kíṃ caná sampratí śaknā́ti kártuṃ devásya savitúḥ sava íti devéna savitrā prásūtā ítyetátsvargyā̀ya śaktyéti yátʰaiténa kármaṇā svargáṃ lokámiyā́devámetádāha śaktyéti śáktyā hí svargáṃ lokaméti.  
yuktvā́ya savitā́ devāníti.  
máno vaí savitā́ prāṇā́ devāḥ sváryató dʰiyā dívamíti svargáṃ haināṃlokáṃ yató dʰiyaìtásmai kármaṇe yuyuje br̥hajjyótiḥ kariṣyata ítyasau vā́ ādityó br̥hajjyótireṣá u eṣò 'gníretámveté saṃskariṣyánto bʰavanti savitā prásuvāti tāníti savitŕ̥prasūtā etatkárma karavannítyetát.  
yuñjáte mána utá yuñjate dʰíya íti.  
mánaścaivaìtátprāṇā́ścaitásmai kármaṇe yuṅkte víprā víprasyéti prajā́patirvai vípro devā víprā br̥ható vipaścíta íti prajā́patirvaí br̥hánvipaścidvi hótrā dadʰa íti yadvā́ eṣá cīyáte tádeṣa hótrā vídʰatte cite hyètásminhótrā adʰividʰīyánte vayunāvidítyeṣa hī̀dáṃ vayúnamávindadéka idityéko hyèṣá idaṃ sárvaṃ vayúnamávindanmahī́ devásya savituḥ páriṣṭutiríti mahatī́ devásya savituḥ páriṣṭutirítyetát.  
yujé vām bráhma pūrvyaṃ námobʰiríti.  
prāṇo vai bráhma pūrvyamánnaṃ námastattádeṣaìvā́hutiránnametáyaiva tadā́hutyaiten sūreríti yátʰobʰáyeṣu devamanuṣyéṣu kīrtiślóko yájamānasā́nnena prāṇā́netásmai kármaṇe yuṅkte vi ślóka etu patʰyèvaya syā́devámetádāha śr̥ṇvántu víśve amŕ̥tasya putrā íti prajā́patirvā́ amŕ̥tastásya víśve devā́ḥ putrā ā ye dʰā́māni divyā́ni tastʰuritīme vai lokā́ divyā́ni dʰā́māni tadyá eṣú lokéṣu devāstā́netádāha.  
yásya prayā́ṇamánvanya ídyayuríti.  
prajā́patirvā́ etadágre kármākarottattáto devā́ akurvandevā́ devásya mahimā́namójaséti yajño vaí mahimā́ devā́ devásya yajñáṃ vīryámójasétyetadyaḥ pā́rtʰivāni vimame sa étaśa íti yadvai kíṃ cāsyāṃ tatpā́rtʰivaṃ tádeṣa sárva vímimīte raśmíbʰirhyènadabʰyavatanóti rájāṃsi deváḥ savitā́ mahitvanétīme vaí lokā rájāṃsyasā́vādityó deváḥ savitā tā́neṣá mahimnā vímimīte.  
déva savitaḥ prásuva yajñam prásuva yajñápatim bʰágāyéti.  
asau vā́ ādityó deváḥ savitā́ yajño bʰágastámetádāha prásuva yajñam prásuva yajñápatim bʰagāyéti divyó gandʰarváḥ ketapūḥ kétaṃ naḥ punātvítyasau vā́ ādityó divyó gandʰarvó 'nnaṃ kéto 'nnapūránnaṃ naḥ punātvítyetádvācaspátirvā́caṃ naḥ svadatvíti vāgvā́ idaṃ kárma prāṇó vācaspátiḥ prāṇó na idaṃ kárma svadatvítyetát.  
imáṃ no deva savitaryajñam práṇayéti.  
asau vā́ ādityó deváḥ savitā yádu vā́ eṣá yajñíyaṃ kárma praṇáyati tadánārtaṃ svastyùdr̥cámaśnute devāvyámíti yó devānávadítyetátsakʰivídaṃ satrājítaṃ dʰanajítaṃ svarjitamiti yá etatsárvaṃ vindādítyetádr̥cétyr̥cā stómaṃ sámardʰaya gāyatréṇa ratʰantarám br̥hádgāyatrávartanī́ti sā́māni svāhéti yájūṃṣi saìṣā́ trayī́ vidyā́ pratʰamáṃ jāyate yátʰaivā̀dò 'mutrā́jāyataivamátʰa yaḥ sò 'gnirásr̥jyataiṣa sa yó 'ta ūrdʰvámagníścīyáte.  
tā́nyetā́nyaṣṭaú sāvitrā́ṇi.  
aṣṭā́kṣarā gāyatrī́ gāyatrò 'gniryā́vānagniryā́vatyasya mā́trā tā́vataivaìnametadréto bʰūtáṃ siñcati tā́ni náva bʰavanti svāhākāró navamo náva díśo díśo 'gnirnáva prāṇā́ḥ prāṇā́ agniryā́vānagniryā́vatyasya mā́trā tā́vataivaìnametadréto bʰūtáṃ siñcati tā́ni dáśa bʰavantyā́hutirdaśamī dáśākṣarā virā́ḍvirā́ḍagnirdáśa díśo díśo 'gnirdáśa prāṇā́ḥ prāṇā́ agniryā́vānagniryā́vatyasya mā́trā tā́vattádbʰavati.  
etásyāmā́hutyāṃ hutā́yām.  
agnírdevébʰya údakrāmatté devā́ abruvanpaśurvā́ agníḥ paśúbʰirimamánvicʰāma sa svā́ya rūpā́yāvírbʰaviṣyatī́ti tám paśúbʰiránvaicʰantsa svā́ya rūpā́yāvírabʰavattásmādu haitátpaśuḥ svā́ya rūpā́yāvírbʰavati gaúr vā gavé 'śvò vā́śvāya púruṣo vā púruṣāya.  
tè 'bruvan.  
yadyáha sárvairanveṣiṣyā́mo yātayāmā anupajīvanúrvā gavé 'śvo vā́śvāya púruṣo vā púruṣāya īyā́ bʰaviṣyanti yádyu ásarvairásarvamánuvetsyāma íti tá etamékam paśuṃ dvā́bʰyām paśúbʰyām pratyápaśyanrā́sabʰaṃ goścā́veśca tadyádetamékam paśuṃ dvā́bʰyām paśúbʰyām pratyápaśyaṃstásmādeṣa ékaḥ sandvíretāḥ.  
anaddʰāpuruṣam púruṣāt.  
eṣá ha vā́ anaddʰāpuruṣo yo ná devānávati ná pitŕ̥̄nná manuṣyā̀ṃstatsárvairáha paśúbʰiranvaícʰannò yātáyāmā anupajīvanīyā́ abʰavan.  
tribʰiránvicʰati.  
trivŕ̥dagniryā́vānagniryā́vatyasya mā́trā tā́vataivaìnametadánvicʰati páñca sampádā bʰavanti páñcacitiko 'gniḥ páñca 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
té mauñjī́bʰirabʰidʰā́nībʰirabʰíhitā bʰavanti.  
agnírdevébʰya údakrāmatsa múñjam prā́viśattásmātsá suṣirastásmādvevā̀ntarató dʰūmárakta iva saìṣā yóniragneryanmúñco 'gnírimé paśávo na vai yónirgárbʰaṃ hinastyā́hiṃsāyai yónirvai jā́yamāno jāyate yónerjā́yamānó jāyātā íti.  
trivŕ̥to bʰavanti.  
trivŕ̥ddʰyagníraśvābʰidʰānī́kr̥tā bʰavanti sarváto vā́ aśvābʰidʰā́nī múkʰam páriśete sarváto yónirgárbʰam páriśete yonirūpámetátkriyate.  
te prā́ñcastiṣṭʰanti.  
áśvaḥ pratʰamó 'tʰa rā́sabʰó 'tʰājá evaṃ hyètè 'nupūrvaṃ yadvai tadáśru sákṣaritamā́sīdeṣa so 'śvó 'tʰa yattadárasadivaiṣa rā́sabʰó 'tʰa yaḥ sá kapā́le ráso lipta ā́sīdeṣa sò 'jó 'tʰa yattátkapā́lamā́sīdeṣā sā mr̥dyā́metádāhariṣyánto bʰávantyetébʰyo vā́ eṣá rūpebʰyó 'gre 'sr̥jyata tébʰya evaìnametájjanayati.  
té dakṣiṇatástiṣṭʰanti.  
etadvaí devā́ abibʰayuryadvaí no yajñáṃ dakṣiṇato rákṣāṃsi nāṣṭrā ná hanyuríti tá etaṃ vájramapaśyannamúmevā̀dityámasau vā́ ādityá eṣó 'śvastá eténa vájreṇa dakṣiṇato rákṣāṃsi nāṣṭrā́ apahatyā́bʰaye 'nāṣṭrā́ etáṃ yajñámatanvata tátʰaivaìtadyájamāna eténa vájreṇa dakṣiṇato rákṣāṃsi nāṣṭrā́ apahatyā́bʰaye 'nāṣṭrā́ etáṃ yajñáṃ tanute.  
dakṣiṇatá āhavanī́yo bʰávati.  
uttaratá eṣā́bʰrirúpaśete vŕ̥ṣā vā́ āhavanī́yo yoṣā́bʰrirdakṣiṇato vai vŕ̥ṣā yóṣāmúpaśete 'ratnimātrè 'ratnimātrāddʰi vŕ̥ṣā yóṣāmupaśeté.  
sā́ vaiṇavī́ syāt.  
agnírdevébʰya údakrāmatsá veṇum prā́viśattásmātsá suṣiraḥ sa etā́ni vármāṇyabʰíto 'kuruta párvāṇyánanuprajñānāya yátra-yatra nidadā́ha tā́ni kalmā́ṣāṇyabʰavan.  
sā́ kalmāṣī́ syāt.  
sā hyā̀gneyī yádi kalmāṣīṃ ná vindedapyákalmāṣī syātsuṣirā tú syātsaìvā̀gneyī saìṣā yóniragneryádveṇúragníriyam mr̥nna vai yónirgárbʰaṃ hinastyáhiṃsāyai yónervai jā́yamāno jāyate yónerjā́yamāno jāyātā íti.  
prādaśamātrī́ syāt.  
prādeśamātraṃ hī̀dámabʰi vāgvadatyaratnimātrī tvèvá bʰavati bāhurvā́ aratnírbāhúno vaí vīryáṃ kriyate vīryásammitaiva tádbʰavati.  
anyataḥkṣṇútsyāt.  
anyataráro hīdáṃ vācáḥ kṣṇutámubʰayataḥkṣṇuttvèvá bʰavatyubʰayáto hī̀dáṃ vācáḥ kṣṇutaṃ yádenayā daívaṃ ca vádati mānuṣaṃ cā́tʰo yátsatyaṃ cā́nr̥taṃ ca tásmādubʰayataḥkṣṇút.  
yádvevòbʰayataḥkṣṇút.  
áto vā ábʰrervīryáṃ yáto 'syai kṣṇutámubʰayáta evā̀syāmetádvīryáṃ dadʰāti.  
yádvevòbʰayataḥkṣṇút.  
etadvā́ enaṃ devā́ anuvídyaibʰyó lokébʰyo 'kʰanastátʰaivaìnamayámetádanuvídyaibʰyó lokébʰyaḥ kʰanati.  
sa yadíti kʰánati.  
tádenamasmā́llokā́tkʰanatyátʰa yádūrdʰvòccárati tádamúṣmāllokādátʰa yadántareṇa saṃcárati tádantarikṣalokātsárvebʰya evaìnametádebʰyā́ lokébʰyaḥ kʰanati.  
tāmā́datte.  
devásya tvā savitúḥ prasavè 'śvínorbāhúbʰyām vitŕ̥prasūta evaìnāmetádetā́bʰirdevátābʰirā́datte gāyatréṇapūṣṇo hástābʰyāmā́dade gāyatréṇa cʰándasāṅgirasvadíti sa cʰándasā́tʰo asyāṃ gāyatraṃ cʰándo dadʰāti pr̥tʰivyā́ḥ sadʰástʰādagním purīṣyámaṅgirasvadā́bʰaréti paśávo vai púrīṣam pr̥tʰivyā́ upástʰādagním paśavyámagnivadā́bʰarétyetattraíṣṭubʰena cʰándasāṅgirasvadíti tádenāṃ traíṣṭubʰena cʰándasā́datté 'tʰo asyāṃ traíṣṭubʰaṃ cʰándo dadʰāti.  
ábʰrirasī́ti.  
ábʰrirhyèṣā tádenaṃ satyenā́datte nā́ryasī́ti vájro vā ábʰriryóṣā nā́rī na vai yóṣā káṃ caná hinasti śamáyatyevaìnāmetadáhiṃsāyai tváyā vayámagníṃ śakema kʰánituṃ sadʰástʰa étīdaṃ vaí sadʰástʰaṃ tváyā vayámagníṃ śakema kʰánitumasmíntsadʰástʰa ítyetajjā́gatena cʰándasāṅgirasvadíti tádenāṃ jā́gatena cʰándasā́datté 'tʰo asyāṃ jā́gataṃ cʰándo dadʰāti.  
tribʰirā́datte.  
trivŕ̥dagniryā́vānagniryā́vatyasya mā́trā tā́vataivaìnāmetadā́datte tribʰírādāyā́tʰaināṃ caturtʰénābʰímantrayata etadvā́ enāṃ devā́stribʰírādāyā́tʰāsyāṃ caturtʰéna vīryámadadʰustátʰaivaìnāmayámetáttribʰírādāyā́tʰāsyāṃ caturtʰéna vīryáṃ dadʰāti.  
hásta ādʰā́ya savitéti.  
háste hyásyā́hitā bʰávati bíbʰradábʰrimíti bibʰárti hyènāṃ hiraṇyáyīmíti hiraṇmáyī hyèṣā yā́ cʰandomáyyagnerjyótirnicāyyétyagnerjyótirdr̥ṣṭvétyetátpr̥tʰivyā adʰyā́bʰaradíti pr̥tʰivyai hyènadádʰyābʰáratyā́nuṣṭubʰena cʰándasāṅgirasvadíti tádenāmā́nuṣṭubʰena cʰándasā́datté 'tʰo asyāmā́nuṣṭubʰaṃ cʰándo dadʰāti tā́nyetā́nyeva cʰándāṃsyeṣā́bʰrirārambʰā́yaivèyáṃ vaiṇavī́ kriyate.  
tāṃ haike hiraṇmáyīṃ kurvánti.  
hiraṇyayī́ti vā́ abʰyùktéti na tátʰā kuryādyadvā́ eṣā cʰándāṃsi ténaiṣā híraṇyamamŕ̥taṃ híraṇyamamŕ̥tāni cʰándāṃsi.  
tā́ṃ catúrbʰirā́datte.  
cáturakṣarā vai sárvā vāgvāgityékamakṣáramakṣáramíti tryákṣaraṃ tadyattadvāgityékamakṣáraṃ yaìvaìṣānuṣṭúbuttamā sā sā́tʰa yádakṣáramíti tryákṣarametā́ni tā́ni pū́rvāṇi yájūṃṣi sárvayaivaìtádvācā̀gniṃ kʰánati sárvayā vācā sámbʰarati tásmāccatúrbʰiḥ.  
yádvevá catúrbʰiḥ.  
cátasro vai díśaścatasŕ̥ṣu táddikṣu vā́caṃ dadʰāti tásmāccatasŕ̥ṣu dikṣu vā́gvadati cʰándobʰiśca yájurbʰiścā́datte tádaṣṭau cátasro díśaścátasro 'vāntaradíśaḥ sárvāsu táddikṣu vā́caṃ dadʰāti tásmātsárvāsu dikṣu vā́gvadati.  
hásta eṣā́bʰrirbʰavatyátʰa paśū́nabʰímantrayate.  
etadvā́ eṣu devā́ anveṣiṣyántaḥ purastādvīryámadadʰustátʰaivaìṣvayámetádanveṣiṣyánpurástādvīryáṃ dadʰāti.  
só 'śvamabʰímantrayate.  
práturtaṃ vājinnā́dravéti yadvaí kṣipraṃ táttūrtamátʰa yátkṣiprātkṣépīyastatprátūrta váriṣṭʰāmánu saṃvátamítīyaṃ vai váriṣṭʰā saṃvádimāmánu saṃvátamítyetáddiví te janma paramámantárikṣe táva nā́bʰiḥ pr̥tʰivyāmádʰi yóniridíti tádenametā́ devátāḥ karotyagníṃ vāyúmādityaṃ tadáśve vīryáṃ dadʰāti.  
átʰa rā́sabʰam.  
yuñjā́tʰāṃ rā́sabʰaṃ yuvamítyadʰvaryúṃ caitadyájamānaṃ cāhāsminyā́me vr̥ṣaṇvasū ítyasminkármaṇi vr̥ṣaṇvasū ítyetádagnim bʰárantamasmayumítyagnim bʰárantamasmátpreṣitamítyetattadrā́sabʰe vīryáṃ dadʰāti.  
átʰājám.  
yóge-yoge tavástaraṃ vā́je-vāje havāmaha ityánnaṃ vai vā́jaḥ kármaṇi-karmaṇi tavástaramánne 'nne havāmaha ítyetatsákʰāya índramūtáya ítīndriyávantamūtáya ítyetattádajé vīryáṃ dadʰāti.  
tribʰírabʰímantrayate.  
trivŕ̥dagniryā́vānagniryā́vatyasya mā́trā tā́vataivaìṣvetádvīryáṃ dadʰāti.  
átʰainānprā́ca útkramayati.  
tádenametaíḥ paśúbʰiránvicʰati nópaspr̥śatyagníreṣa yátpaśávo nénmāyámagnírhinásadíti.  
só 'śvamútkramayati.  
pratū́rvannéhyavakrā́mannáśastīréti pāpmā vā áśastistváramāṇa éhyavakrā́manpāpmā́namítyetádrudrásya gā́ṇapatyam mayobʰūrehī́ti raúdrā vaí paśávo yā́ te devátā tásyai gā́ṇapatyam mayobʰūrehī́tyetattádenamáśvenā́nvicʰati.  
átʰa rā́sabʰam.  
urvántárikṣaṃ vī̀hi svastígavyūtirábʰayāni kr̥ṇvanníti yátʰaiva yájustátʰā bándʰuḥ pūṣṇā́ sayújā sahétīyaṃ vaí pūṣā̀náyā sayújā sahétyetattádenaṃ rā́sabʰenā́nvicʰati.  
átʰājám.  
pr̥tʰivyā́ḥ sadʰástʰādagním purīṣyámaṅgirasvadā́bʰaréti pr̥tʰivyā́ upástʰādagním paśavyámagnivadā́bʰarétyetattádenamajenā́nvicʰati.  
tribʰiránvicʰati.  
trivŕ̥dagniryā́vānagniryā́vatyasya mā́trā tāvataivaìnametadánvicʰati tribʰíḥ purástādabʰímantrayate tatṣaṭ ṣáḍr̥távaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
prádīptā etè 'gnáyo bʰavanti.  
átʰa mŕ̥damácʰayantīme vaí lokā́ etè 'gnáyasté yadā prádīptā átʰaitá imé lokā́ḥ puro vā́ etádebʰyo lokebʰyó 'gre devāḥ karmā́nvaicʰaṃstadyádetā́nagnī́natī́tya mŕ̥damāhárati tádenam puraìbʰyó lokebʰyó 'nvicʰati.  
prā́ñco yanti.  
prācī hi dígagneḥ svā́yāmevaìnametáddiśyánvicʰáti svā́yāṃ diśí vindati.  
te práyanti.  
agním purīṣyámaṅgirasvadácʰema ítyagním paśavyámagnivadácʰema ítyetát.  
átʰānaddʰāpuruṣámīkṣate.  
agním purīṣyámaṅgirasvádbʰariṣyāma ítyagním paśavyámagnivádbʰariṣyāma ítyetattádenamanaddʰāpuruṣeṇā́nvicʰati.  
átʰa valmīkavapā́ suṣirā vyádʰve níhitā bʰavati.  
tāmánvīkṣata iyaṃ vaí valmīkuvapèyámu vā́ imé lokā́ etadvā́ enaṃ devā́ eṣú lokéṣu vigrā́hamaicʰaṃstátʰaivaìnamayámetádeṣú lokéṣu vigrā́hamicʰati.  
ánvagníruṣásāmágramakʰyadíti.  
tádenamúṣaḥsvaicʰannanváhāni pratʰamó jātávedā íti tádenamahaḥsvaicʰannánu sū́ryasya rurutrā́ ca raśmīníti tádenaṃ sū́ryasya raśmíṣvaicʰannánu dyā́vāpr̥tʰivī ā́tatantʰéti tádenaṃ dyā́vāpr̥tʰivyóraicʰaṃstámavindaṃstátʰaivaìnamayámetádvindati táṃ yadā́ parāpáśyatyátʰa tāmávāsyatyā́gacʰanti mŕ̥dam.  
atʰā́śvamabʰímantrayate.  
etadvaí devā́ abruvanpāpmā́namasyā́pahanāméti śramo vaí pāpmā śrámamasya pāpmā́namápahanāméti tásya śrámam pāpmā́namápāgʰnaṃstátʰaivā̀syāyámetacʰrámam pāpmā́namápahanti.  
āgátya vājyádʰvānamíti.  
ā́gato hyásyā̀dʰvā bʰávati sárvā mŕ̥dʰo vídʰūnuta íti pāpmā vai mŕ̥dʰaḥ sárvānpāpmáno vídʰūnuta ítyetattásmādu haitadáśvaḥ syanttvā vídʰūnute 'gníṃ sadʰástʰe mahati cákṣuṣā nícikīṣa ítīdaṃ vaí mahátsadʰástʰamagnímasminmahatí sadʰástʰe cákṣuṣā didr̥kṣata ítyetát.  
átʰainamā́kramayati.  
etadvā́ eṣá etáṃ devébʰyo 'nuvídya prā́bavīdyátʰāyámihèvétyevám.  
yádvevā̀kramáyati.  
etadvaí devā́ abibʰayuryadvaí na imámiha rákṣāṃ si nāṣṭrā ná hanyuríti tásmā etaṃ vájramupáriṣṭadabʰigoptā́ramakurvannamúmevā̀dityámasau vā́ ādityá eṣó 'śvastátʰaivā̀smā ayámetaṃ vájramupáriṣṭādabʰigoptā́raṃ karoti.  
ākrámya vājin.  
pr̥tʰivī́magnímicʰa rucā tvamíti cákṣurvai rúgākrámya tváṃ vājinpr̥tʰivī́magnímicʰa cákṣuṣétyetadbʰū́myā vr̥ttvāya no brūhi yátaḥ kʰánema táṃ vayamíti bʰū́mestátspāśayitvā́ya no brūhi yáta enaṃ kʰánemétyetát.  
átʰainamúnmr̥śati.  
etadvā́ enaṃ devā́ḥ procivā́ṃsaṃ vīryèṇa sámārdʰayaṃstatʰaivaìnamayámetatprocivā́ṃsaṃ vīryèṇa sámardʰayati dyaúste pr̥ṣṭʰám pr̥tʰivī́ sadʰástʰamātmā̀ntárikṣaṃ samudro yónirítīttʰámasīttʰámasī́tyevaìtádāha vikʰyā́ya cakṣuṣā tvámabʰítiṣṭʰa pr̥tanyata íti vikʰyā́ya cákṣuṣā tvámabʰítiṣṭʰa sárvānpāpmána ítyetannópaspr̥śati vájro vā áśvo nénmāyaṃ vájro hinásadíti.  
átʰainamútkramayati.  
etadvai devā́ abruvankímimámabʰyútkramiṣyāma íti mahatsaúbʰagamíti tám mahatsaúbʰagamabʰyúdakramayaṃstátʰaivaìnamayámetánmahatsaúbʰagamabʰyútkramayatyútkrāma mahate saúbʰagāyetyútkrāma mahátte saúbʰagamítyetattásmādu haitadáśvaḥ paśūnā́m bʰagítamo 'smā́dāstʰā́nādíti yátraitattíṣṭʰasī́tyetáddraviṇodā íti dráviṇaṃ hyèbʰyo dádāti vājinníti vājī hyèṣá vayáṃ syāma sumataú pr̥tʰivyā́ agniṃ kʰánanta upástʰe asyā íti vayámasmaí pr̥tʰivyaí sumataú syāmāgnímasyā upástʰe kʰánanta ítyetát.  
átʰainamútkrāntamabʰímantrayate.  
etadvā́ enaṃ devā́ḥ procivā́ṃsaṃ yátʰā dadivā́ṃsaṃ vándetaivamúpāstuvannúpāmahayaṃstátʰaivaìnamayámetadúpastautyúpamahayatyúdakramīdityuddʰyákramīddraviṇodā íti dráviṇaṃ hyèbʰyo dádāti vājyarvéti vājī́ ca hyèṣó 'rvā cā́kaḥ súlokaṃ súkr̥tam pr̥tʰivyāmityákaraḥ súlokaṃ súkr̥tam pr̥tʰivyāmítyetattátaḥ kʰanema suprátīkamagnimíti táta enaṃ kʰanemétyetátsuprátīkamíti sarváto vā́ agníḥ suprátīkaḥ svò rúhāṇā ádʰi nā́kamuttamamíti svargo vaí loko nā́kaḥ svargáṃ lokaṃ róhantó 'dʰi nā́kamuttamamítyetattáṃ dakṣiṇòpasáṃkramayati yatrétarau paśū bʰávatasté dakṣiṇataḥ prā́ñcastiṣṭʰanti sa yá evā̀mútra dakṣiṇatá stʰānásya bándʰuḥ só 'tra.  
átʰopavíśya mŕ̥damabʰíjuhoti.  
etadvaí devā́ abruvaṃścetáyadʰvamíti cítimicʰratéti vāva tádabruvaṃsté cetáyamānā etāmā́hutimapaśyaṃstā́majuhavustā́ṃ hutvèmā́ṃlokā́nukʰā́mapaśyan.  
te 'bruvan.  
cetáyadʰvamevéti cítimicʰatéti vāva tádabruvaṃsté cetáyamānā etā́ṃ dvitī́yāmā́hutimapaśyaṃstā́majuhavustā́ṃ hutvā́ viśvájyotiṣo 'paśyannetā́ devátā agníṃ vāyúmādityámetā hyèvá devátā víśvaṃ jyótistátʰaivaìtadyájamāna ete ā́hutī hutvèmā́ṃśca lokā́nukʰām páśyatyetā́śca devátā viśvájyotiṣo vyátiṣaktābʰyāṃ juhotīmā́ṃśca tállokā́netā́śca devátā vyátiṣajati.  
yádvevaìte ā́hutī juhóti.  
mr̥dáṃ ca tádapáśca prīṇāti té iṣṭvā́ prītvā́tʰaine sámbʰarati vyátiṣaktābʰyāṃ juhoti mr̥dáṃ ca tádapáśca vyátiṣajati.  
ā́jyena juhoti.  
vájro vā ā́jyaṃ vájramevā̀smā etádabʰigoptā́raṃ karotyátʰo réto vā ā́jyaṃ réta evaìtátsiñcati sruvéṇa vŕ̥ṣā vaí sruvo vŕ̥ṣā vai rétaḥ siñcati svāhākāréṇa vŕ̥ṣā vaí svāhākāro vŕ̥ṣā vai rétaḥ siñcati.  
ā́ tvā jigʰarmi mánasā gʰr̥tenéti.  
ā́ tvā juhomi mánasā ca gʰr̥téna cétyetátpratikṣiyántam bʰúvanāni viśvéti pratyaṅ hyeṣa sárvāṇi bʰúvanāni kṣiyáti pr̥tʰúṃ tiraścā váyasā br̥hántamíti pr̥tʰurvā́ eṣá tiryaṅváyaso br̥hándʰūména vyáciṣṭʰamánne rabʰasaṃ dŕ̥śānamítyavakāśávantamánnairannādaṃ dī́pyamānamítyetát.  
ā́ viśvátaḥ pratyáñcaṃ jigʰarmī́ti.  
ā́ sarvátaḥ pratyáñcaṃ juhomī́tyetádarakṣásā mánasā tájjuṣetetyáhīḍamānena mánasā tájjoṣayetétyetanmáryaśrī spr̥hayádvarṇo agniríti máryaśrīrhyèṣá spr̥hayádvarṇo 'gnirnā̀bʰimŕ̥śe tanvā̀ járbʰurāṇa íti na hyèṣò 'bʰimŕ̥śe tanvā̀ dī́pyamāno bʰavati.  
dvā́bʰyāmabʰíjuhoti.  
dvipādyájamāno yájamāno 'gniryā́vānagniryā́vatyasya mā́trā tā́vataivaìnametatadréto bʰūtáṃ siñcatyāgneyī́bʰyāmagnímevaìtadréto bʰūtáṃ siñcati te yádāgneyyò ténāgnirátʰa yáttriṣṭúbʰau tenéndra aindrāgnò 'gniryā́vānagniryā́vatyasya mā́trā tā́vataivaìnametadréto bʰūtáṃ siñcatīndrāgnī vai sárve devā́ḥ sarvadevátyo 'gniryā́vānagniryā́vatyasya mā́trā tā́vataivaìnametadréto bʰūtáṃ siñcati.  
áśvasya padé juhoti.  
agníreṣa yadáśvastátʰo hāsyaité agnimátyevā́hutī huté bʰavataḥ.  
átʰainam párilikʰati.  
mā́trāmevā̀smā etátkaroti yátʰaitā́vānasī́tyevám.  
yádvevaìnam parilikʰáti.  
etadvaí devā abibʰayuryadvaí na imámiha rákṣāṃsi nāṣṭrā ná hanyuríti tásmā etām púram páryaśrayaṃstátʰaivā̀smā ayámetām púram páriśrayatyábʰryā vájro vā ábʰrirvájramevā̀smā etádabʰigoptā́raṃ karoti sarvátaḥ párilikʰati sarváta evāsmā etaṃ vájramabʰigoptā́raṃ karoti triṣkŕ̥tvaḥ párilikʰati trivŕ̥tamevā̀smā etaṃ vájramabʰigoptā́raṃ karoti.  
pári vā́japatiḥ kavíḥ.  
pári tvāgne púraṃ vayaṃ tvámagne dyúbʰirítyagnímevā̀smā etádupastutya várma karoti párivatībʰiḥ párīva hi púra āgneyī́bʰiragnipurā́mevā̀smā etátkaroti sā́ haiṣā̀gnipurā dī́pyamānā tiṣṭʰati tisŕ̥bʰistripurámevā̀smā etátkaroti tásmādu haitátpurā́m paramáṃ rūpaṃ yáttripuraṃ savai várṣīyasā-varṣīyasā cʰándasā párām-parāṃ lékʰāṃ várīyasīṃ karoti tásmātpurām párā-parā várīyasī lékʰā bʰavanti lékʰā hi púraḥ.  
átʰainamasyā́ṃ kʰanati.  
etadvaí devā́ abibʰayuryadvaí na imámahi rákṣāṃsi nāṣṭrā ná hanyuríti tásmā imā́mevā̀tmā́namakurvangúptyā ātmātmā́naṃ gopsyatī́ti sā́ samambilā́ syāttádasyeyámātmā́ bʰavati yádvevá samaṃbilā yónirvā́ iyaṃ réta idaṃ yadvai rétaso yónimatiricyáte 'muyā tádbʰavatyátʰa yannyū̀naṃ vyr̥̀ddʰaṃ tádetadvai rétasaḥ sámr̥ddʰaṃ yátsamambilaṃ cátuḥsraktireṣa bʰavati cátasro vai díśaḥ sárvābʰya évainametáddigbʰyáḥ kʰanati.  
