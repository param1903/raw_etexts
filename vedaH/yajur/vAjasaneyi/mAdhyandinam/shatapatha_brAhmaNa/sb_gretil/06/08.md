
vanīvāhyétāgnim bíbʰradítyāhuḥ.  
devāścā́surāścobʰáye prājāpatyā́ aspardʰanta té devā́ścakramácarañcʰālamásurā āsaṃsté devā́ścakréṇa cáranta etatkámāpaśyaṃścakréṇa hi vaí devāścáranta etatkarmā́paśyaṃstásmādánasa evá pauroḍāśéṣu yájūṃṣyánaso 'gnaú.  
sa yó vanīvāhyáte.  
devānkármaṇaiti daívaṃ hāsya kárma katám bʰavatyátʰa yo ná vanīvāhyaté 'surānkármaṇaityasuryáṃ hāsya kárma kr̥tám bʰavati.  
taddʰaíka āhuḥ.  
svayaṃ vā́ eṣá vanīvāhitó viṣṇukramairvā́ eṣá prayā́ti vātsapreṇā́vasyatī́ti na tátʰā vidyāddaívaṃ vā́ asya tátprayā́ṇaṃ yádviṣṇukramā daívamavasā́naṃ yádvātsapramátʰāsyedám mānuṣám prayā́ṇaṃ yádidám prayā́ti mānuṣámavasā́naṃ yádavasyáti.  
prajā́patireṣògníḥ.  
ubʰáyamvetátprajā́patiryácca devā yácca manuṣyā̀stadyádviṣṇukramavātsapre bʰávato yádvavā̀sya daívaṃ rūpaṃ tádasya téna sáṃskarotyátʰa yádvanīvāhyáte yádevā̀sya mānuṣáṃ rūpaṃ tádasyaténa sáṃskaroti sá ha vā́ etaṃ sárvaṃ kr̥tsnám prajā́patiṃ sáṃskaroti yá eváṃ vidvā́nvanīvāhyáte tásmādu vanīvāhyétaivá.  
sa yadáhaḥ prayāsyantsyā́t.  
tadáharuttaráto 'gneḥ prāgána upastʰāpyā́tʰāsmintsamídʰamā́dadʰātyetadvā́ enaṃ devā́ eṣyántam purástādánnenāprīṇannetáyā samídʰā tátʰaivaìnamayámetádeṣyántam purástādánnena prīṇātyetáyā samídʰā.  
samídʰāgníṃ duvasyatéti.  
samídʰāgníṃ namasyatétyetádgʰr̥taírbódʰayatā́titʰimāsminhavyā́ juhotanéti gʰr̥tairáha bodʰáyatā́titʰimò asminhavyā́ni juhutétyetádbruddʰávatyetpā́yai hyènametádbodʰáyati.  
átʰainamúdyacʰati.  
údu tvā víśve devā ágne bʰárantu cíttibʰiríti víśve vā́ etamágre devāścíttibʰirúdabʰarannetaddʰyèṣāṃ tadā́ cittamā́sīttátʰaivaìnamayámetaccítibʰirúdbʰaratyetaddʰyásya tadā́ cittam bʰávati sá no bʰava śivastváṃ suprátīko vibʰā́vasuríti yátʰaiva yájustátʰā bándʰustáṃ dakṣiṇata údañcamā́dadʰāti tásyo bándʰu stʰālyāṃ gā́rhapatyaṃ samupyā́paramā́dadʰāti sa yádi kāmáyetopā́dʰirohetpārśvató vā vrajet.  
átʰānaḍvā́hau yunakti.  
dakṣiṇamagré 'tʰa savyámeváṃ devatrètarátʰā mānuṣe sa yāṃ kā́ṃ ca díśaṃ yāsyantsyātprā́ṅevā́gre práyāyātprā́cī hi dígagneḥ svā́meva taddíśamánu práyāti.  
prédagne jyótiṣmānyāhi.  
śivébʰirarcíbʰiṣṭvāmíti prédagne tvaṃ jyótiṣmānyāhi śivébʰirarcíbʰirdī́pyamānairítyetádbr̥hádbʰirbʰānúbʰirbʰā́sanmā́ hiṃsīstanvā̀ prajā íti br̥hádbʰirarcíbʰirdī́pyamānairmā́ hiṃsīrātmánā prajā ítyetát.  
sá yadā́kṣa utsárjet.  
átʰaitadyájurjapedasuryā̀ vā́ eṣā vāgyā́kṣasya tā́metácʰamayati tā́metáddevatrā́ karoti.  
yádvevaìtadyájurjápati.  
yásminvai kásmiṃścā́hité 'kṣa utsárjati tásyaiva sā vā́gbʰavati tadyádagnāvā́hité 'kṣa utsárjatyagnéreva sā vā́gbʰavatyagnímeva táddevā úpāstuvannúpāmahayaṃstátʰaivaìnamayámetadúpastautyúpamahayatyákrandadagní stanáyanniva dyauríti tásyokto bándʰuḥ.  
sa yádi purā́ vasatyaí vimuñcéta.  
ánasyevā̀gníḥ syādátʰa yadā́ vasatyaí vimuñcéta prāgána upastʰā́pyottaratá uddʰatyā́vokṣati yátrainamupāvahárati táṃ dakṣiṇata údañcamupā́vaharati tásyokto bándʰuḥ.  
átʰāsmintsamídʰamā́dadʰāti.  
etadvā́ enaṃ devā́ īyivā́ṃsamupáriṣṭādánnenāprīṇannetáyā samídʰā tátʰaivaìnamayámetádīyivā́ṃsamupáriṣṭādánnena prīṇātyetáyā samídʰā.  
prá prāyámagnírbʰaratásya śr̥ṇva íti.  
prajā́patirvaí bʰarataḥ sa hī̀daṃ sárvam bibʰárti vi yatsū́ryo na rócate br̥hadbʰā íti vi yatsū́rya iva rócate br̥hadbʰā ítyetádabʰi yáḥ pūrum pŕ̥tanāsu tastʰāvíti pūrúrha nā́māsurarakṣasámāsa támagniḥ pŕ̥tanāsvabʰítaṣṭʰau dīdā́ya daívyo atitʰiḥ śivó na íti dī́pyamāno daivó 'titʰiḥ śivó na ítyetátstʰitávatyā vasatyai hyènaṃ tátstʰāpáyati.  
atʰā́taḥ sampádevá.  
samídʰam pratʰamenā́dadʰātyúdyacʰatyékena práyātyékenā́kṣamékenā́numantrayate samídʰamevá pañaemenā́dadʰāti tatpáñca páñcacitiko 'gniḥ páñca 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
atʰā́to bʰásmana evā̀bʰyavaháraṇasya.  
devā vā́ etadágre bʰasmódavapaṃstè 'bruvanyádi vā́ idámittʰámeva sádātmā́namabʰisaṃskariṣyā́mahe máryāḥ kuṇápā ánapahatapāpmāno bʰaviṣyāmo yádyu parāvapsyā́mo yadátrāgneyám bahirdʰā tádagnéḥ kariṣyāma úpa tájjānīta yátʰedáṃ karávāméti tè 'bruvaṃścetáyadʰvamíti cítimicʰatéti vāva tádabruvaṃstádicʰata yátʰedáṃ karávāméti.  
té cetáyamānāḥ.  
etádapaśyannapá evaìnadabʰyávaharāmā́po vā́ asya sárvasya pratiṣṭʰā tadyátrāsya sárvasya pratiṣṭʰā tádenatpratiṣṭʰāpya yadátrāgneyaṃ tádadbʰyó 'dʰi janayiṣyāma íti tádapò 'bʰyávāharaṃstátʰaivaìnadayámetádapò 'bʰyávaharati.  
ā́po devīḥ.  
prátigr̥bʰṇīta bʰásmaitátsyoné kr̥ṇudʰvaṃ surabʰā́ u loka íti jagdʰaṃ vā́ etádyātáyāma bʰavati tádetádāha srábʰiṣṭʰa enalloké kurudʰvamíti tásmai namantāṃ jánaya ityā́po vai jánayo 'dbʰyo hī̀daṃ sárvaṃ jā́yate supátnīrítyagnínā vā ā́paḥ supátnyo mātèva putrám bibʰr̥tā́psvenadíni yátʰā mātā́ putrámapástʰe bibʰr̥yā́devámenadbibʰr̥tényetát.  
apsvágne sádʰiṣṭavéti.  
apsvágne yóniṣṭavétyetatsaúṣadʰīránurudʰyasa ityóṣadʰīrhyèṣo 'nurudʰyáte gárbʰo sánjāyase púnaríti gárbʰo hyèṣa sanjā́yate púnargárbʰo asyóṣadʰīnāṃ gárbʰo vánaspátīnām gárbʰo víśvasya bʰūtasyā́gne gárbʰo apā́masī́ti tádenamasya sárvasya gárbʰaṃ karoti.  
tribʰírabʰyávaharati.  
trivŕ̥dagniryā́vānagniryā́vatyasya mā́trā tā́vataivaìnadetádabʰyávaharatyékenāgré 'tʰa dvā́bʰyāṃ dvā́bʰyāṃ vāgre 'tʰaíkena dvistu kŕ̥tvo 'bʰyávaharati tadye dvípādāḥ paśávastaírevaìnadetádabʰyávaharati.  
átʰāpā́datte.  
tadyadátrāgneyaṃ tádetádadbʰyó 'dʰi janayatyanáyānáyā vaí bʰeṣajáṃ kriyate 'náyaivaìnametatsámbʰarati prasádya bʰásmanā yónimapáśca pr̥tʰivī́magna íti prásanno hyèṣa bʰásmanā yónimapáśca pr̥tʰivī́ṃ ca bʰávati saṃsŕ̥jya mātŕ̥bʰiṣṭvaṃ jyótiṣmānpúnarā́sada íti saṃgátya mātŕ̥bʰiṣṭvaṃ jyótiṣmānpúnarā́sada ítyetatpúnarāsádya sádanam púnarūrjā́ sahá rayyétyeténa māsárveṇābʰinívartasvétyetát.  
catúrbʰirapā́datte.  
tadye cátuṣpādāḥ paśávastaírevaìnametatsámbʰaratyátʰo ánnaṃ vaí paśavó 'nnenaivaìnametatsámbʰarati tribʰírabʰyávaharati tátsaptá saptácitiko 'gníḥ saptá 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
apādā́ya bʰásmanaḥ pratyétya.  
ukʰā́yāmopyópatiṣṭʰata etadvā́ etadáyatʰāyatʰaṃ karoti yádagnímapò 'bʰyavahárati tásmā evaìtanníhnuté 'hiṃsāyā āgneyī́bʰyāmagnáya evaìtanníhnute buddʰávatībʰyāṃ yátʰaivā̀syaitádagnirváco nibódʰet.  
bódʰā me asya vácaso yaviṣṭʰéti.  
bódʰa me 'sya vácaso yaviṣṭʰétyetanmáṃhiṣṭʰasya prábʰr̥tasya svadʰāva íti bʰū́yiṣṭʰasya prábʰr̥tasya svadʰāva ítyetatpī́yati tvo ánu tvo gr̥ṇātī́ti pī́yatyeko 'nvéko gr̥ṇāti vandā́ruṣṭe tanváṃ vande agna íti vánditā te 'háṃ tanváṃ vande 'gna ítyetatsá bodʰi sūrírmagʰávā vásupate vásudāvan yuyodʰyásmaddvéṣāṃsī́ti yátʰaivā̀smāddvéṣāṃsi yuyā́devámetádāha dvā́bʰyāmúpatiṣṭʰate gāyatrya:! ca triṣṭúbʰā ca tásyokto bándʰuḥ.  
tā́ni náva bʰavanti.  
náva díśo díśo 'gnirnáva prāṇā́ḥ prāṇā́ agniryā́vānagniryā́vatyasya mā́trā tā́vattádbʰavati.  
átʰa prā́yaścittī karoti.  
sárvebʰyo vā́ eṣá etaṃ kā́mebʰya ā́dʰatte tadyádevāsyā́tra kā́mānāṃ vyavacʰidyáte 'gnā́vapò 'bʰyavahriyámāṇe tádevaìtatsáṃtanoti sáṃdadʰātyubʰe prā́yaścittī karoti yé evā̀gnāvánugate tásyokto bándʰuḥ.  
tā́ni dáśa bʰavanti.  
dáśākṣarā virā́ḍvirā́ḍagnirdéśa díśo díśo 'gnirdáśa prāṇā́ḥ prāṇā́ agniryā́vānagniryā́vatyasya mā́trā tā́vattádbʰavati.  
