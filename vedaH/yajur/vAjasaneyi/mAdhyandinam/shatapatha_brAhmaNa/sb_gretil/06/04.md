
átʰainamátaḥ kʰánatyevá.  
etadvā́ enaṃ devā́ anuvídyākʰanastátʰaivaìnamayámetádanuvídya kʰanati devásya tvā savitúḥ prasavè 'śvínorbāhúbʰyām pūṣṇo hástābʰyām pr̥tʰivyā́ḥ sadʰastʰādagním purīṣyámaṅgirasvátkʰanāmī́ti savitŕ̥prasūta evaìnametádetā́bʰirdevátābʰiḥ pr̥tʰivyā́ upástʰādagním paśavyámagnivátkʰanati.  
jyótiṣmantaṃ tvāgne suprátīkamíti.  
jyótiṣmānvā́ ayámagníḥ suprátīkó 'jasreṇa bʰānúnā dī́dyatamityájasreṇārcíṣā dī́pyamānamítyetácʰivám prajābʰyó 'hiṃsantam pr̥tʰivyā́ḥ sadʰástʰādagním purīṣyámaṅgirasvátkʰanāma íti śivám prajābʰyó 'hiṃsanta pr̥tʰivyā́ upástʰādagním paśavyámagnivátkʰanāma ítyetát.  
dvā́bʰyāṃ kʰanati.  
dvipādyájamāno yájamāno 'gniryā́vānagniryā́vatyasya mā́trā tā́vataivaìnametátkʰanatyátʰo dvayaṃ hyèvaìtádrūpam mr̥ccā́paśca.  
sa vaí kʰanāmi kʰanāma íti kʰanati.  
kʰanāmī́ti vā́ etá prajā́patirákʰanatkʰanāma íti devāstásmātkʰanāmi kʰanāma iti.  
sa vā ábʰryā kʰánan.  
vācā́ kʰanāmi kʰanāma ítyāha vāgvā ábʰrirārambʰā́yaivèyáṃ vaiṇavī́ kriyate vācā vā́ etamábʰryā devā́ akʰanaṃstátʰaivaìnamayámetádvācaìvā́bʰryā kʰanati.  
átʰainaṃ kr̥ṣṇājine sámbʰarati.  
yajñā vaí kr̥ṣṇājináṃ yajñáevaìnametatsámbʰarati lomataścʰándāṃsi vai lómāni cʰándaḥsvevaìnametatsámbʰarati táttūṣṇīmúpastr̥ṇāti yajño vaí kr̥ṣṇājinám prajā́patirvaí yajñó 'nirukto vaí prajā́patiruttaratastásyopári bándʰuḥ prācī́nagrīve taddʰí devatrā́.  
átʰaina puṣkaraparṇe sámbʰarati.  
yónirvaí puṣkaraparṇaṃ yónau tadrétaḥ siñcati yadvai yónau rétaḥ sicyáte tátprajaniṣṇú bʰavati tanmántreṇópastr̥ṇāti vāgvai mántro vā́kpuṣkaraparṇám.  
apā́m pr̥ṣṭʰámasi yóniragneríti.  
apāṃ hyètátpr̥ṣṭʰaṃ yónirhyètádagnéḥ samudrámabʰítaḥ pínvamānamíti samudro hyètádabʰítaḥ pínvate várdʰamāno mahāṃ ā́ ca púṣkara íti várdʰamāno mahīyasva púṣkara ítyetáddivo mā́trayā varimṇā́ patʰasvétyanuvímārṣṭyasau vā́ ādityá eṣò 'gnirnò haitámanyó divó varimā yántumarhati dyaúrbʰūtvánaṃ yacʰétyevaìtádāha.  
tadúttaraṃ kr̥ṣṇājinādúpastr̥ṇāti.  
yajño vaí kr̥ṣṇājinámiyaṃ vaí kr̥ṣṇājinámiyámu vaí yajñò 'syāṃ hí yajñástāyáte dyaúṣpuṣkaraparṇamā́po vai dyaurā́paḥ puṣkaraparṇamúttaro vā asā́vasyai.  
átʰaine abʰímr̥śati.  
saṃjñā́mevā̀bʰyāmetátkaroti śárma ca stʰo várma ca stʰa íti śárma ca hyásyaite várma cā́cʰidre bahulé ubʰe ityácʰidre hyèté bahulé ubʰe vyácasvatī sáṃvasātʰāmítyavakāśávatī saṃvasātʰāmítyetádbʰr̥támagním purīṣyámíti bibʰr̥támagním paśavyámítyetát.  
sáṃvasātʰāṃ svarvídā.  
samī́cī úrasā tmanéti sáṃvasātʰāmenaṃ svarvídā samī́cī úrasā cātmánā cétyetádagnímantárbʰariṣyántī jyótiṣmantamájasramidítyasau vā́ ādityá eṣò 'gniḥ sá eṣa jyótiṣmānájasrastámeté antarā́ bibʰr̥tastásmādāha jyótiṣmantamájasramidíti.  
dvā́bʰyāmabʰímr̥śati.  
dvipādyájamāno yájamāno 'gniryā́vānagniryā́vatyasya mātrā tā́vataivā̀bʰyāmetátsaṃjñā́ṃ karotyátʰo dvayaṃ hyèvaìtádrūpáṃ kr̥ṣṇājináṃ ca puṣkaraparṇá ca.  
átʰa mr̥tpiṇḍámabʰímr̥śati.  
purīṣyò 'sī́ti paśavyò 'sī́tyetádviśvábʰarā ítyeṣa hī̀daṃ sárvam bibʰartyátʰarvā tvā pratʰamo níramantʰadagna íti prāṇo vā átʰarvā prāṇo vā́ etamágre níramantʰattadyò 'sāvágre 'gnirásr̥jyata sò 'sī́ti tádāha támevainametátkaroti.  
átʰainam párigr̥hṇāti.  
ábʰryā ca dakṣiṇato hástena ca hástenaivòttaratastvā́magne púṣkarādadʰyátʰarvā níramantʰatetyā́po vai púṣkaram prāṇó 'tʰarvā prāṇo vā́ etamágre 'dbʰyo níramantʰanmūrdʰno víśvasya vāgʰáta ítyasya sárvasya mūrdʰna ítyetat.  
támu tvā dadʰyaṅṅŕ̥ṣiḥ.  
putrá īdʰe átʰarvaṇa íti vāgvaí dadʰyáṅṅātʰarvaṇaḥ sá enaṃ táta ainddʰa vr̥traháṇam puraṃdaramíti pāpmā vaí vr̥tráḥ pāpmahánam puraṃdaramítyetát.  
támu tvā pātʰyo vŕ̥ṣā.  
sámīdʰe dasyuhántamamíti máno vaí pātʰyo vŕ̥ṣā sá enaṃ táta ainddʰa dʰanaṃjayaṃ ráṇe-raṇa íti yátʰaiva yájustátʰā bándʰuḥ.  
gāyatrī́bʰiḥ.  
prāṇo gāyatrī́ prāṇámevā̀sminnetáddadʰāti nnetáddadʰāti tā́sāṃ náva padā́ni náva vaí prāṇā́ḥ saptátisŕ̥bʰistráyo vaí prāṇā́ḥ prāṇá udānó vyānastā́nevā̀smi śīrṣannávāñco dvau tā́nevā̀sminnetáddadʰāti.  
átʰaité triṣṭúbʰā úttare bʰavataḥ.  
ātmā vai triṣṭúbātmā́namevāsyaitā́bʰyāṃ sáṃskaroti sī́da hota svá u loké cikitvānítyagnirvai hótā tásyaiṣa svó loko yátkr̥ṣṇājináṃ cikitvāníti vidvānítyetátsādáyā yajñáṃ sukr̥tásya yónāvíti kr̥ṣṇājinaṃ vaí kukr̥tásya yónirdevāvī́rdevā́nhavíṣā yajāsī́ti devaḥ sándevānávanhavíṣā yajāsī́tyetadágne br̥hadyájamāne váyo dʰā íti yájamānāyāśíṣamā́śāste.  
ni hótā hotr̥ṣádane vídāna íti.  
agnirvai hótā kr̥ṣṇājináṃ hotr̥ṣádanaṃ vidāna íti vidvānítyetáttveṣó dīdivā́ṃ asadatsudákṣa íti tveṣo dī́pyamāno 'sadatsúdakṣa ítyetadádabdʰavratapramatirvásiṣṭʰa ityádabdʰavratapramatirhyèṣa vásiṣṭʰaḥ sahasrambʰaraḥ śúcijtʰvo agniríti sarvaṃ vaí sahásraṃ sarvambʰaraḥ śúcijihvo 'gnirítyetaddvā́bʰyāmāgneyī́bʰyāṃ triṣṭúbbʰyāṃ tásyokto bándʰuḥ.  
átʰaiṣā́ br̥hátyuttamā́ bʰavati.  
br̥hatīṃ vā́ eṣa sáṃcito 'bʰisámpadyate yādr̥gvai yónau rétaḥ sicyáte tādŕ̥gjāyate tadyádetāmátra br̥hatī́ṃ karóti tásmādeṣa sáṃcito br̥hatī́mabʰisámpadyate.  
sáṃsīdasva mahā́ṃ asī́ti.  
idámevaìtadrétaḥ siktaṃ sáṃsādayati tásmādyónau rétaḥ siktaṃ sáṃsīdati śócasva devavī́tama íti dī́pyasva devavī́tama ítyetadví dʰūmámagne aruṣám miyedʰya sr̥ja praśasta darśatamíti yadā vā́ eṣá samidʰyaté 'tʰaiṣá dʰūmámaruṣaṃ vísr̥jate darśatamíti dadr̥śá iva hyèṣáḥ.  
tāḥ ṣaṭ sámpadyante.  
ṣádr̥távaḥ saṃvatsaráḥ saṃvatsarò 'gniryā́vānagniryā́vatyasya mātrā tā́vattádbʰavati yádvevá saṃvatsarámabʰisampádyate tádbr̥hatī́mabʰisámpadyate br̥hatī hí saṃvatsaro dvā́daśa paurṇamāsyo dvā́daśā́ṣṭakā dvā́daśāmāvāsyāstatṣáṭtriṃśatṣáṭtriṃśadakṣarā br̥hatī táṃ dakṣiṇata údañcamā́harati dakṣiṇato vā údagyónau rétaḥ sicyata éṣo asyaitárhi yónirávicʰedamā́harati rétasó 'vicʰedāya.  
átʰa tátrāpá upanínayati.  
yadvā́ asyaí kṣataṃ yadvíliṣṭamadbʰirvai tatsáṃdʰīyate 'dbʰírevā̀syā etátkṣataṃ víliṣṭaṃ sáṃtanoti sáṃdadʰāti.  
apó devīrúpasr̥ja.  
mádʰumatīrayakṣmā́ya prajā́bʰya íti ráso vai mádʰu rásavatīrayakṣmatvā́ya prajā́bʰya ítyetattā́sāmāstʰā́nādújjihatāmóṣadʰayaḥ supippalā ítyapāṃ vā́ āstʰā́nādújjihata óṣadʰayaḥ supippalā́ḥ.  
átʰaināṃ vāyúnā sáṃdadʰāti.  
yadvā́ asyaí kṣataṃ yadvíliṣṭaṃ vāyúnā vai tatsáṃdʰīyate vāyúnaivā̀syā etátkṣataṃ víliṣṭaṃ sáṃtanoti sáṃdadʰāti.  
sáṃ te vāyúrmātaríśvā dadʰātvíti.  
ayaṃ vaí vāyúrmātaríśvā yò 'yam pávata uttānā́yā hŕ̥dayaṃ yadvíkastamítyuttānā́yā hyásyā etaddʰŕ̥dayaṃ víkastaṃ yó devā́nāṃ cárasi prāṇátʰenétyeṣa hi sárveṣāṃ devā́nāṃ cárati prāṇátʰena kásmai deva váṣaḍastu túbʰyamíti prajā́patirvai kastásmā evaìtádimāṃ váṣaṭkaroti nò haitā́vatyanyā́hutirasti yátʰaiṣā́.  
átʰaināṃ digbʰiḥ sáṃdadʰāti.  
yadvā́ asyaí kṣataṃ yadvíliṣṭaṃ digbʰirvai tatsáṃdʰīyate digbʰírevā̀syā etátkṣataṃ víliṣṭaṃ sáṃtanoti sáṃdadʰāti sá imā́ṃ cemā́ṃ ca díśau sáṃdadʰāti tásmādete díśau sáṃhite átʰemā́ṃ cemā́ṃ ca tásmādvevaìte sáṃhite ityagre 'tʰéti atʰetyatʰéti táddakṣiṇāvr̥ttaddʰí devatrā̀náyānáyā vaí bʰeṣajáṃ kriyate 'náyaivaìnāmetádbʰiṣajyati.  
átʰa kr̥ṣṇājináṃ ca puṣkaraparṇáṃ ca samúdgr̥hṇāti.  
yónirvaí puṣkaraparṇaṃ yónyā tadrétaḥ siktáṃ samúdgr̥hṇāti tásmādyónyā rétaḥ siktáṃ samúdgr̥hyate sújāto jyótiṣā saha śárma várūtʰamā́sadatsváríti sújāto hyèṣa jyótiṣā saha śárma caitadvárūtʰaṃ ca sváścāsī́dati.  
átʰainamúpanahyati.  
yónau tadréto yunakti tásmādyónau reto yuktaṃ na níṣpadyate yóktreṇa yóktreṇa hi yógyaṃ yuñjánti mauñjéna trivŕ̥tā tásyokto bándʰuḥ.  
tatpáryasyati.  
vā́so agne viśvárūpaṃ sáṃvyayasva vibʰāvasavíti varuṇyā̀ vaí yajñe rájjuravaruṇyámevaìnadetátkr̥tvā yátʰā vā́saḥ paridʰāpáyedevam páridʰāpayati.  
átʰainamādāyóttiṣṭʰati.  
asau vā́ ādityá eṣò 'gníramu tádādityamúttʰāpayatyúdu tiṣṭʰa svadʰvarétyadʰvaro vaí yajña údu tiṣṭʰa suyajñiyétyetadávā no devyā́ dʰiyéti yā́ te daívī dʰīstáyā no 'vétyetáddūśé ca bʰāsā́ br̥hatā́ suśukvániríti dárśanāya ca bʰāsā́ br̥hatā́ suśukvánirítyetadā̀gne yāhi suśastíbʰiríti ye vóḍʰārasté suśastáya ā̀gne yāhi vóḍʰr̥bʰirítyetát.  
átʰainamitá ūrdʰvam prā́ñcam prágr̥hṇāti.  
asau vā́ ādityá eṣò 'gníramuṃ tádādityámitá ūrdʰvam prā́ñcaṃ dadʰāti tásmādasā́vādityá itá ūrdʰvaḥ prā́ṅ dʰīyata ūrdʰvá ū ṣú ṇa ūtáye tíṣṭʰā devo ná savitéti yátʰaiva yájustátʰā bándʰurūrdʰvo vā́jasya sánitétyūrdʰvo vā́ eṣa tíṣṭʰanvā́jamánnaṃ sanoti yádañjibʰirvāgʰádbʰirvihváyāmaha íti raśmáyo vā́ etásyāñjáyo vāgʰátastā́netádāha parobāhu prágr̥hṇāti parobāhu hyèṣá itó 'tʰainamupā́vaharati támupāvahŕ̥tyoparinābʰí dʰārayati tásyopári bándʰuḥ.  
hásta eṣa bʰávatyátʰa paśū́nabʰímantrayate.  
etadvā́ eṣu devā́ḥ sambʰariṣyántaḥ purástādvīryámadadʰustátʰaivaìṣvayámetátsambʰariṣyánpurástādvīryáṃ dadʰāti.  
só 'śvamabʰímantrayate.  
sá jāto gárbʰo asi ródasyorítīte vai dyā́vāpr̥tʰivī ródasī táyoreṣá jāto garbʰó 'gne cā́rurvíbʰr̥ta óṣadʰīṣvíti sárvāsu hyèṣa cā́rurvíbʰr̥ta óṣadʰiṣu citraḥ śíśuḥ pári támāṃsyaktūníti citro vā́ eṣa śíśuḥ páreṇa támāṃsyaktūnátirocate prá mātŕ̥bʰyo ádʰi kánikradadgā ityóṣadʰayo vā́ etásya mātárastā́bʰya eṣa kánikradatpraíti tadáśve vīryáṃ dadʰāti.  
átʰa rā́sabʰam.  
stʰiró bʰava vīḍváṅga āśúrbʰava vājyárvanniti stʰiráśca bʰáva vīḍváṅgaścāśúśca bʰava vājī́ cārvannítyétatpr̥tʰúrbʰava suṣádastvámagnéḥ purīṣavā́haṇa íti pr̥tʰúrbʰava suśī́mastvámagnéḥ paśavyavā́hana ítyetattadrā́sabʰe vīryáṃ dadʰāti.  
átʰājám.  
śikʰā́ bʰava prajā́bʰyo mā́nuṣībʰyastvámaṅgira ityáṅgirā vā́ agnírāgneyò 'jáḥ śamáyatyevaìnametadáhiṃsāyai mā dyā́vāpr̥tʰivī́ abʰíśocīrmā̀ntárikṣam mā vánaspátīnítyetatsárvam mā́ hiṃsīrítyetattádajé vīryáṃ dadʰāti.  
tribʰírabʰímantrayate.  
trivŕ̥dagniryā́vānagniryā́vatyasya mā́trā tā́vataivaìṣvetádvīryá dadʰāti.  
átʰainametéṣām paśūnā́mupáriṣṭātprágr̥hṇāti.  
tádenametaíḥ paśúbʰiḥ sámbʰarati nópaspr̥śati vájro vaí paśávo réta idaṃ nédidaṃ réto vájreṇa hinásānītyátʰo agnírayám paśáva ime nédayámagnírimā́npaśū́nhinásadíti.  
tamáśvasyopáriṣṭātprágr̥hṇāti.  
praítu vājī kánikradadíti praítu vājī́ kanikradyámāna ítyetannā́nadadrā́sabʰaḥ patvéti tadáśvasya yájuṣi rā́sabʰaṃ nírāha tadrā́sabʰe śúcaṃ dadʰāti bʰárannagním purīṣyám mā́ pādyā́yuṣaḥ puréti bʰárannagním paśavyá mò asmātkármaṇaḥ purā́ pādī́tyetattádenamáśvena sámbʰarati.  
átʰa rā́sabʰasya.  
vŕ̥ṣāgniṃ vŕ̥ṣaṇam bʰáranníti vŕ̥ṣā vā́ agnirvŕ̥ṣā rā́sabʰaḥ sa vŕ̥ṣā vŕ̥ṣāṇam bʰaratyapāṃ gárbʰaṃ samudríyamítyapāṃ hyèṣa gárbʰaḥ samudríyastádenaṃ rā́sabʰena sámbʰarati.  
átʰāpā́datte.  
ágna ā́yāhi vītáya ityávitava ítyetattádenam bráhmaṇā yájuṣaitásmācʰaúdrādvárṇādapā́datte.  
atʰājásya.  
r̥táṃ satyámr̥táṃ satyamítyayaṃ vā́ agnírr̥támasā́vādityáḥ satyaṃ yádi vāsā́vr̥támayáṃ satyámubʰáyamvetádayámagnistásmādāha 'rtáṃ satyámr̥táṃ satyamíti tádenamajéna sámbʰarati.  
tribʰiḥ sámbʰarati.  
trivŕ̥dagniryā́vānagniryā́vatyasya mā́trā tā́vataivaìnametatsámbʰarati tribʰíḥ purástādabʰímantrayate tatṣaṭ tásyokto bándʰuḥ.  
átʰaitā́npaśūnā́vartayanti.  
téṣāmajáḥ pratʰama etyátʰa rā́sabʰo 'tʰāśvó 'tʰetó yatāmáśvaḥ pratʰamá etyátʰa rā́sabʰó 'tʰajáḥ kṣatraṃ vā anváśvo vaíśyaṃ ca śūdraṃ cā́nu rā́sabʰo brāhmaṇámajáḥ.  
tadyáditó yatā́m.  
áśvaḥ pratʰama éti tásmākṣatríyam pratʰamaṃ yántamítare tráyo várṇāḥ paścādánuyantyátʰa yádamúta āyatā́majáḥ pratʰama éti tásmādbrāhmaṇám pratʰamaṃ yántamítare tráyo várṇāḥ paścādánuyantyátʰa yannaìvètó yatāṃ nā̀múto rā́sabʰaḥ pratʰama éti tásmānná kadā́ caná brāhmaṇáśca kṣatríyā vaiśyaṃ ca śūdráṃ ca paścādánvitastásmādevaṃ yantyápāpavasyasāyā́tʰo bráhmaṇā caivaìtátkṣatréṇa caitau várṇāvabʰítaḥ párigr̥hṇīté 'napagr̥hṇīte kurute.  
átʰānaddʰāpuruṣámīkṣate.  
agním purīṣyámaṅgirasvádbʰarāma ítyagním paśavyámagnivadbʰarāma ítyetattádenamanaddʰāpuruṣéṇa sámbʰarati.  
támajásyopáriṣṭātpragr̥hṇannaíti.  
āgneyo vā́ ajaḥ svénaivaìnametádātmánā sváyā devátayā sámbʰaratyátʰo bráhma vā́ ajo bráhmaṇaivaìnametatsámbʰarati.  
átʰainamupā́vaharati.  
óṣadʰayaḥ prátimodadʰvamagnímetáṃ śivámāyántamabʰyátra yuṣmā ítyetáddʰaitásmādāyata óṣadʰayo bibʰyati yadvaí no 'yaṃ ná hiṃsyādíti tā́bʰya évainametácʰamayati prátyenam modadʰvaṃ śivó vo 'bʰyaíti ná vo hiṃsiṣyatī́ti vyásyanvíśvā ánirā ámīvā niṣī́danno ápa durmatíṃ jahī́ti vyásyanvíśvā ánirāścā́mīvāśca niṣī́danno 'pa sárvam pāpmā́naṃ jahī́tyetát.  
óṣadʰayaḥ prátigr̥bʰṇīta.  
puṣpavatīḥ supippalā ítyetáddʰaitā́sāṃ sámr̥ddʰaṃ rūpaṃ yatpúṣpavatyaḥ supippalāḥ sámr̥ddʰā enam prátigr̥hṇītétyetádayáṃ vo gárbʰa r̥tvíyaḥ pratnáṃ sadʰástʰamā́sadadítyayáṃ vo gárbʰa r̥távyaḥ sanātánaṃ sadʰástʰamā́sadadítyetát.  
dvā́bʰyāmupā́vaharati.  
dvipādyájamāno yájamāno 'gniryā́vānagniryā́vatyasya mā́trā tā́vataivaìnametádupā́vaharati táṃ dakṣiṇata údañcamupā́vaharati tásyokto bándʰurúddʰatamávokṣitam bʰavati yátrainamupāvaháratyúddʰate vā ávokṣite 'gnimā́dadʰati síkatā úpakīrṇā bʰavanti tā́sāmupári bándʰuḥ.  
páriśritam bʰavati.  
etadvaí devā́ abibʰayuryadvaí na imámiha rákṣāṃsi nāṣṭrā ná hanyuríti tásmā etām púram páryaśrayaṃstatʰaivā̀smā ayámetām púram páriśrayatyátʰo yónirvā́ iyaṃ réta idáṃ tirá iva vai yónau rétaḥ sicyate yonirūpámetátkriyate tásmādápi sváyā jāyáyā tirá ivaivá cicariṣati.  
átʰainaṃ víṣyati.  
tadyádevā̀syātrópanaddʰasya saṃśúcyati tā́mevā̀smādetacʰúcam bahirdʰā́ dadʰātyátʰo etásyā evaìnametadyóneḥ prájanayati.  
vi pā́jasā pr̥tʰúnā śóśucāna íti.  
vi pā́jasā pr̥tʰúnā dī́pyamāna ítyetadbā́dʰasva dviṣó rakṣáso ámīvā íti bā́dʰasva sárvānpāpmána ítyetátsuśármaṇo br̥hátaḥ śármaṇi syāmagnéraháṃ sahávasya práṇītāvítyāśíṣamā́śāste.  
átʰājalomā́nyācʰídya.  
údīcaḥ prā́caḥ paśūnprásr̥jatyeṣā́ hobʰáyeṣāṃ devamanuṣyā́ṇāṃ digyadúdīcī prā́cyetásyāṃ táddiśí paśū́ndadʰāti tásmādubʰáye devamanuṣyā́ḥ paśūnúpajīvanti.  
