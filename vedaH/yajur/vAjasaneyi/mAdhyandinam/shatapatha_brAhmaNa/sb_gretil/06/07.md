
rukmám pratimúcya bibʰarti.  
satyáṃ haitadyádrukbʰáḥ satyaṃ vā́ etaṃ yántumarhati satyénaitáṃ devā́ abibʰaruḥ satyénaivaìnametádbibʰarti.  
tadyattátsatyám.  
asau sá ādityaḥ sá hiraṇmáyo bʰavati jyótirvai híraṇyaṃ jyótireṣò 'mŕ̥taṃ híraṇyamamŕ̥tameṣá parimaṇḍaló bʰavati parimaṇḍalo hyèṣa ékaviṃśatinirbādʰa ekaviṃśo hyèṣá bahiṣṭānnirbādʰam bibʰarti raśmáyo vā́ etásya nirbādʰā́ bāhyatá u vā́ etásya raśmáyaḥ.  
yádvevá rukbʰám pratimúcya bibʰárti.  
asau vā́ ādityá eṣá rukbʰo nò haitámagním manuṣyò manuṣyarūpéṇa yántumarhatyeténaivá rūpéṇaitádrūpám bibʰarti.  
yádvevá rukbʰám pratimúcya bibʰárti.  
réto vā́ idáṃ siktámayámagnistéjo vīryáṃ rukbʰò 'smiṃstadrétasi téjo vīryáṃ dadʰāti.  
yádevá rukbʰám pratimúcya bibʰárti.  
etadvaí devā́ abibʰayuryadvaí na imámiha rákṣāṃsi nāṣṭrā ná hanyuríti tásmā etámantikā́dgoptā́ramakurvannamúmevā̀dityámasau vā́ ādityá eṣá rukbʰastátʰaivā̀smā ayámetámantikā́dgoptā́raṃ karoti.  
kr̥ṣṇājine níṣyūto bʰavati.  
yajño vaí kr̥ṣṇājináṃ yajño vā́ etaṃ yántumarhati yajñénaitáṃ devā́ abibʰaruryajñénaivaìtametádbibʰarti lomataścʰándāṃsi vai lómāni cʰándāṃsi vā́ etaṃ yántumarhanti cʰándobʰiretáṃ devā́ abibʰaruścʰándobʰirevaìnametádbibʰarti.  
abʰí śuklā́ni ca kr̥ṣṇā́ni ca lómāni níṣyūto bʰavati.  
r̥ksāmáyorhaité rūpé r̥ksāme vā́ etaṃ yántumarhata r̥ksāmā́bʰyāmetáṃ devā́ abibʰarurr̥ksāmā́bʰyāmevaìnametádbibʰarti śāṇó rukbʰapāśástrivr̥ttásyokto bándʰuḥ.  
támuparinābʰí bibʰarti.  
asau vā́ ādityá eṣá rukbʰá uparinābʰyù vā́ eṣáḥ.  
yádbevòparinābʰí.  
ávāgvai nā́bʰe rétaḥ prájāpatistéjo vīryáṃ rukbʰo nénme rétaḥ prájātiṃ téjo vīryáṃ rukbʰáḥ pradáhādíti.  
yádvevoparinābʰì.  
etadvaí paśormédʰyataraṃ yáduparinābʰi púrīṣasaṃhitataraṃ yadávāṅnā́bʰestadyádevá paśormédʰyataraṃ ténainametádbibʰarti.  
yádvevòparinābʰí.  
yadvaí prāṇásyāmŕ̥tamūrdʰvaṃ tannā́bʰerūrdʰvaiḥ prāṇairúccaratyátʰa yanmártyam párāktannā́bʰimátyeti tadyádevá prāṇásyāmŕ̥taṃ tádenametádabʰisámpādayati ténainametádbibʰarti.  
átʰainamāsandyā́ bibʰarti.  
iyaṃ vā́ āsandyásyāṃ hī̀daṃ sárvamā́sannamiyaṃ vā́ etaṃ yántumarhatyanáyaitáṃ devā́ abibʰaruranáyaivaìnametádbibʰarti.  
aúdumbarī bʰavati.  
ūrgvai rása udumbára ūrjaìvaìnametadrásena bibʰartyátʰo sárva ete vánaspátayo yádudumbáraḥ sárve vā́ etaṃ vánaspátayo yántumarhanti sárvairetaṃ vánaspátibʰirdevā́ abibʰaruḥ sárvairevaìnametadvánaspátibʰirbibʰarti.  
prādeśamātryū̀rdʰvā́ bʰavati.  
prādeśamātro vai gárbʰo víṣṇuryónireṣā gárbʰasammitāṃ tadyóniṃ karotyaratnimātrī́ tiráścī bāhurvā́ aratnírbāhúno vaí vīryáṃ kriyate vīryásammitaiva tádbʰavati vīryáṃ vā́ etaṃ yántumarhati vī́ryeṇaitáṃ devā́ abibʰarurvīryèṇaivaìnametádbibʰarti.  
cátuḥsraktayaḥ pā́dā bávanti.  
cátuḥsraktīnyanūcyā̀ni cátasro vai díśo díśo vā́ etaṃ yántumarhanti digbʰíretáṃ devā́ abibʰarurdigbʰírevaìnametádbibʰarti mauñjī́bʰī rájjubʰirvyùtā bʰavati trivŕ̥dbʰistásyokto bándʰurmr̥dā́ digdʰā tásyo evòktó 'tʰo ánatidāhāya.  
átʰainaṃ śikyèna bibʰarti.  
ime vaí lokā́ eṣò 'gnirdíśaḥ śikyáṃ digbʰirhī̀mé lokā́ḥ śaknuvánti stʰā́tuṃ yácʰaknuvánti tásmācʰikyáṃ digbʰírevaìnametádbibʰarti ṣáḍudyāmam bʰavati ṣaḍḍʰi díśo mauñjáṃ trivr̥ttásyokto bándʰurmr̥dā́ digdʰaṃ tásyo evòktó 'tʰo ánatidāhāya.  
tasyā́pa evá pratiṣṭʰā̀.  
apsu hī̀mé lokā́ḥ prátiṣṭʰitā ādityá āsáñjanamāditye hī̀mé lokā́ digbʰirā́saktāḥ sa yó haitádevaṃ védaiténaivá rūpéṇaitádrūpám bibʰarti.  
yádvevaìnaṃ śikyèna bibʰárti.  
saṃvatsará eṣò 'gnírr̥távaḥ śikyámr̥túbʰirhí saṃvatsaráḥ śaknóti stʰā́tuṃ yácʰaknóti tásmācʰikyámr̥túbʰirevaìnametádbibʰarti ṣáḍudyāmam bʰavati ṣaḍḍʰyr̥távaḥ.  
tásyāhorātré evá pratiṣṭʰā̀.  
ahorātráyorhyáyáṃ saṃvatsaraḥ prátiṣṭʰitaścandrámā āsáñjanaṃ candrámasi hyáyáṃ saṃvatsará r̥túbʰirā́saktaḥ sa yó haitádevaṃ védaiténaivá rūpéṇaitádrūpám bibʰarti tásya ha vā́ eṣá saṃvatsarábʰr̥to bʰavati yá evaṃ véda saṃvatsarópāsito haiva tásya bʰavati yá evaṃ na vedétyadʰidevatám.  
átʰādʰyātmám.  
ātmaìvā̀gníḥ prāṇā́ḥ śikyám prāṇairhyáyámātmā́ śaknóti stʰátuṃ yácʰaknóti tásmācʰikyám prāṇaírevaìnametádbibʰarti ṣáḍudyāmam bʰavati ṣaḍḍʰí prāṇā́ḥ.  
tásya mána evá pratiṣṭʰā́.  
mánasi hyáyámātmā prátiṣṭʰitó 'nnamāsáñjanamánne hyáyámātmā́ prāṇairā́saktaḥ sa yó haitádevaṃ védaiténaivá rūpéṇaitádrūpám bibʰarti.  
átʰainamukʰáyā bibʰarti.  
ime vaí lokā́ ukʰème vā́ etáṃ lokā yántumarhantyebʰíretáṃ lokaírdevā́ abibʰarurebʰírevaìnametállokaírbibʰarti.  
sā yádukʰā nā́ma.  
etadvaí devā́ eténa kármaṇaitáyāvŕ̥temā́ṃlokānúdakʰananyádudákʰanaṃstásmādutkʰī̀tkʰā́ ha vai tā́mukʰetyā́cakʰate paró 'kṣam paró 'kṣakāmā hí devā́ḥ.  
tadvā́ ukʰéti dvé akṣáre.  
dvipādyájamāno yájamāno 'gniryā́vānagniryā́vatyasya mā́trā tā́vataivaìnametádbibʰarti sò evá kumbʰī sā́ stʰālī tatṣaṭ ṣáḍr̥távaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
átʰainamiṇḍvā̀ párigr̥hṇāti.  
asau vā́ ādityá eṣò 'gnírahorātré iṇḍve amuṃ tádādityámahorātrā́bʰyām párigr̥hṇāti tásmādeṣò 'horātrā́bʰyām párigr̥hītaḥ.  
yádvevaìnanamíṇḍvābʰyām parigr̥hṇā́ti.  
asau vā́ ādityá eṣò 'gnírimā́ u lokā́viṇḍvè amum tádādityámābʰyā́ṃ lokā́bʰyām párigr̥hṇāti tásmādeṣá ābʰyā́ṃ lokā́bʰyām párigr̥hītaḥ parimaṇḍalé bʰavataḥ parimaṇḍalau hī̀maú lokaú mauñjé trivŕ̥tī tásyokto bándʰurmr̥dā́ digdʰe tásyo èvoktó 'tʰo ánatidāhāya.  
atʰā́taḥ sampádevá.  
āsandó cokʰā́ ca śikyáṃ ca rukbʰapāśáścāgníśca rukbʰáśca tatṣaṭ ṣáḍr̥távaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavatīṇḍvè tádaṣṭā́vaṣṭā́kṣarā gāyatrī́ gāyatrò 'gniryā́vānagniryā́vatyasya mā́trā tā́vattádbʰavati.  
átʰa sarvasampát.  
catvā́raḥ pā́dāścatvā́ryanūcyā̀ni śikyáṃ ca rukbʰapāśáśca yádu kíṃ ca rajjavyáṃ śikyáṃ tadánūkʰā̀gnī́ rukbʰastattráyodaśa tráyodaśa mā́sāḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
taṃ tíṣṭʰanprátimuñcate.  
asau vā́ ādityá eṣá rukbʰastíṣṭʰatīva vā́ asā́vādityó 'tʰo tíṣṭʰanvaí vīryávattara údaṅ prāṅ tíṣṭʰaṃstásyokto bándʰuḥ.  
dr̥śāno rukbʰá urvyā vyádyaudíti.  
dr̥śyámāno hyèṣá rukbʰá urvyā́ vidyótate durmárṣamā́yuḥ śriyé rucāna íti durmáraṃ vā́ etasyā́yuḥ śriyò eṣá rocate 'gníramŕ̥to abʰavadváyobʰiríti sárvairvā́ eṣa váyobʰiramŕ̥to 'bʰavadyádenaṃ dyaurájanayadíti dyaurvā́ etámajanayatsurétā íti surétā hyèṣā yásyā eṣa rétaḥ.  
átʰainamiṇḍvā̀bʰyām párigr̥hṇāti.  
náktoṣā́sā sámanasā vírūpe ítyahorātre vai náktoṣā́sā sámanasā vírūpe dʰāpáyete śíśumékaṃ samīcī íti yadvai kíṃ cāhorātráyosténaitámevá samī́cī dʰāpayete dyā́vākṣā́mā rukbʰó antarvíbʰātī́ti hárannetadyájurjapatīme vai dyā́vāpr̥tʰivī dyā́vākṣā́mā té eṣa yánnantarā víbʰāti tásmādetaddʰáranyájurjapati devā́ agníṃ dʰārayandraviṇodā íti parigŕ̥hya nídadʰāti prāṇā vaí devā́ draviṇodāstá etamágra evámadʰārayaṃstaírevaìnametáddʰārayati.  
átʰa śikyapāśam prátimuñcate.  
víśvā rūpā́ṇi prátimuñcatekavirítyasaú vā́ ādityáḥ kavirvíśvā rūpā́ śikyám prā́sāvīdbʰadráṃ dvipáde cátuṣpada ítyudyanvā́ eṣá dvipáde cátuṣpade ca bʰadram prásauti vi nā́kamakʰyatsavitā váreṇya íti svargo vaí loko nā́kastámeṣá udyánnevā̀nuvípaśyanyánu prayā́ṇamuṣáso vírājatī́tyuṣā vā ágre vyùcʰati tásyā eṣa vyùṣṭiṃ virā́jannanū́deti.  
átʰainamáto víkr̥tyā víkaroti.  
idámevaìtadrétaḥ siktaṃ víkaroti tásmādyaúnau rétaḥ siktaṃ víkriyate.  
supárṇo 'si garútmāníti.  
vīryáṃ vaí suparṇó garútmānvīryámevaìnametádabʰisáṃskaroti trivŕ̥tte śíra íti trivŕ̥tamasya stómaṃ śiraḥ karoti gāyatraṃ cákṣuríti gāyatraṃ cákṣuḥ karoti br̥hadratʰantaré pakṣāvíti br̥hadratʰantaré pakṣaú karoti stóma ātméti stómamātmā́naṃ karoti pañcaviṃśaṃ cʰándāṃsyáṅgānī́ti cʰándāṃsi vā́ etasyā́ṅgāni yájūṃṣi nāméti yádenamagnirítyācákṣate tádasya yájūṃṣi nā́ma sā́ma te tanū́rvāmadevyamítyātmā vaí tanū́rātmā́ te tanū́rvāmadevyamítyetádyajñāyajñíyam púcʰamíti yajñāyajñíyam púcʰaṃ karoti dʰíṣṇyāḥ śapʰā íti dʰíṣṇayirvā́ eṣò 'smíṃloke prátiṣṭʰitaḥ suparṇò 'si garútmāndívaṃ gacʰa sváḥ patéti tádenaṃ suparṇáṃ garútmantaṃ kr̥tvā̀ha devā́ngacʰa svargáṃ lokám patéti.  
taṃ vā́ etám.  
átra pakṣapucʰávantaṃ víkaroti yādr̥gvai yónau réto vikriyáte tādŕ̥gjāyate tadyádetamátra pakṣapucʰávantaṃ vikaróti tásmādeṣò 'mútra pakṣapucʰávānjāyate.  
taṃ haíke.  
etáyā víkr̥tyābʰimántryānyāṃ cítiṃ cinvanti droṇacítaṃ vā ratʰacakracítaṃ vā kaṅkacítaṃ vā praugacítaṃ vobʰayátaḥ práugaṃ vā samúhyapurīṣaṃ vā na tátʰā kuryādyátʰā pakṣapucʰávantaṃ gárbʰam parivr̥ścéttādr̥ktattásmādenaṃ suparṇacítamevá cinuyāt.  
támetáyā víkr̥tyā.  
itá ūrdʰvam prā́ñcam prágr̥hṇātyasau vā́ ādityá eṣò 'gníramuṃ tádādityámitá ūrdʰvam prā́ñcaṃ dadʰāti tásmādasā́vāditya itá ūrdʰvaḥ prā́ṅ dʰīyate parobāhu prágr̥hṇāti parobāhu hyèṣá itó 'tʰainamupā́vaharati támupāvahŕ̥tyoparinābʰí dʰārayati tásyokto bándʰuḥ.  
átʰa viṣṇukramā́nkramate.  
etadvaí devā víṣṇurbʰūtvèmā́ṃlokā́nakramanta yadvíṣṇurbʰūtvā́kramanta tásmādviṣṇukramāstátʰaivaìtadyájamāno víṣṇurbʰūtvèmā́ṃlokā́nkramate.  
sa yaḥ sa víṣṇuryajñaḥ sáḥ.  
sa yaḥ sá yajñò 'yámeva sa yò 'yámagnírukʰā́yāmetámeva táddevā́ ātmā́naṃ kr̥tvèmā́ṃlokā́nakramanta tátʰaivaìtadyájamāna etámevā̀tmā́naṃ kr̥tvèmā́ṃlokā́nkramate.  
údaṅ prāṅ tíṣṭʰan.  
etadvai tátprajā́patirviṣṇukramairúdaṅ prāṅ tíṣṭʰanprajā́ asr̥jata tátʰaivaitadyájamāno viṣṇukramairúdaṅ tíṣṭʰanprajā́ḥ sr̥jate.  
víṣṇoḥ krámo 'sī́ti.  
víṣṇurhi bʰūtvā krámate sapatnahéti sapátnānhā́tra hanti gāyatraṃ cʰánda ā́rohéti gāyatraṃ cʰánda ā́rohati pr̥tʰivīmánu víkramasvéti pr̥tʰivīmánu víkramate práharati pā́daṃ kramata ūrdʰvámagnimúdgr̥hṇātyūrdʰvo hi róhati.  
víṣṇoḥ.  
krámo 'sī́ti víṣṇurhi bʰūtvā krámate 'bʰimātihetyabʰímātīrhā́tra hanti traíṣṭubʰaṃ cʰánda ā́rohéti traíṣṭubʰaṃ cʰánda ā́rohatyantárikṣamánu víkramasvétyantárikṣamánu víkramata práharati pā́daṃ kramata ūrdʰvámagnimúdgr̥hṇātyūrdʰvo hi róhati.  
víṣṇoḥ krámo 'sī́ti.  
víṣṇurhí bʰūtvā krámate 'rātīyató hantétyarātīyato hā́tra hanti jā́gataṃ cʰánda ā́rohéti jā́gataṃ cʰánda ā́rohati dívamánu víkramasvéti dívamánu víkramate práharati pā́daṃ krámata ūrdʰvámagnimúdgr̥hṇātyūrdʰvo hi róhati.  
víṣṇoḥ krámo 'sī́ti.  
víṣṇurhí bʰūtvā krámate śatrūyató hantéti śatruyato hā́tra hantyā́nuṣṭubʰaṃ cʰánda ā́rohetyā́nuṣṭubʰaṃ cʰánda ā́rohati diśó 'nu víkramasvéti sárvā diśó 'nu vī̀kṣate na práharati pā́daṃ nédimā́ṃlokā́natipraṇáśyānī́tyūrdʰvámevā̀gnimúdgr̥hṇāti saṃ hyā̀róhati.  
átʰainamíti prágr̥hṇāti.  
etadvaí devā́ akāmayanta parjányo rūpáṃ syāméti tá eténātmánā parjányo rūpámabʰavaṃstátʰaivaìtadyájamāna eténātmánā parjányo rūpám bʰavati.  
ákrandadagní stanáyanniva dyauríti.  
krándatīva hí parjánya stanáyankṣā́mā rérihadvīrúdʰaḥ samañjanníti kṣamā vaí parjányo rerihyámāṇo vīrúdʰaḥ sámanakti sadyó jajñāno vi hīmiddʰo ákʰyadíti sadyo vā́ eṣá jajñāná idaṃ sárvaṃ víkʰyāpayatyā ródasī bʰānúnā bʰātyantarítīme vai dyā́vāpr̥tʰivī ródasī té eṣá bʰānunā́bʰāti parobāhu prágr̥hṇāti parobāhu hí párjanyaḥ.  
átʰainamupā́vaharati.  
etádvai yò 'smíṃloke ráso yádupajī́vanaṃ ténaitátsahòrdʰvá imā́ṃlokā́nrohatyagnirvā́ asmíṃloke ráso 'gnírupajī́vanaṃ tadyattā́vadeva syānná hāsmíṃloke ráso nopajī́vanaṃ syādátʰa yátpratyavaróhatyasmínnevaìtálloke rásamupajī́vanaṃ dadʰāti.  
yádvevá pratyavaróhati.  
etadvā́ etádimā́ṃlokā́nitá ūrdʰvó rohati sa sa párāṅiva róha iyámu vaí pratiṣṭʰā tadyattā́vadeva syātprá hāsmā́llokādyájamānaścyavetā́tʰa yátpratyavaróhatīmā́mevaìtátpratiṣṭʰā́mabʰipratyaítyasyā́mevaìtátpratiṣṭʰā́yām prátitiṣṭʰati.  
yádevám pratyavaróhati.  
etadvā́ etádimāṃlokā́nitá ūrdʰvó jayati sa sa párāṅiva jayo yo vai párāṅeva jáyatyanye vai tásya jitámanvávasyantyátʰa yá ubʰayátʰā jáyati tásya tátra kāmacaraṇám bʰavati tadyátpratyavaróhatīmā́nevaìtállokā́nitáścordʰvā́namútaścārvā́co jayati.  
ágne 'bʰyāvartin.  
abʰí mā nívartasvā́gne aṅgiraḥ púnarūrjā́ sahá rayyétyeténa mā sárveṇābʰinívartasvétyetáccatuṣkŕ̥tvaḥ pratyávarohati caturhi kŕ̥tva ūrdʰvo róhati tadyā́vatkŕ̥tva ūrdʰvo róhati tā́vatkŕ̥tvaḥ pratyávarohati támupāvahŕ̥tyoparinābʰí dʰārayati tásyokto bándʰuḥ.  
átʰainamabʰímantrayate.  
ā́yurvā́ agnirā́yurevaìtádātmándʰatta ā́ tvāhārṣamityā hyènaṃ hárantyantárabʰūrityā́yurevaìtádātmándʰatte dʰruvástiṣṭʰā́vicācalirityā́yurevaìtáddʰruvámantárātmándʰatte víśastvā sárvā vāñcʰantvityánnaṃ vai viśó 'nnaṃ tvā sárvaṃ vāñcatvítyetanmā tvádrāṣṭramádʰibʰraśadíti śrīrvaí rāṣṭram mā tvacʰrīrádʰibʰraśadítyetát.  
átʰa śikyapāśáṃ ca rukbʰapāśaṃ cónmuñcate.  
vāruṇo vai pā́śo varuṇapāśā́deva tatprámucyate vāruṇyá 'rcā svénaiva tádātmánā sváyā devátayā varuṇapāśātprámucyata úduttamáṃ varuṇa pā́śamasmadávādʰamaṃ ví madʰyamáṃ śratʰāyéti yátʰaiva yájustátʰā bandʰurátʰā vayámāditya vrate tavā́nāgaso áditaye syāmétīyaṃ vā áditiranāgásastúbʰyaṃ cāsyaí syāmétyetát.  
átʰainamíti prágr̥hṇāti.  
etadvā́ enamado víkr̥tyetá ūrdʰvam prā́ñcam prágr̥hṇāti taṃ táta íti prágr̥hṇāti tadyattā́vadevā́bʰaviṣyadátra haivaìṣa vyáraṃsyatā́tʰa yádenamíti pragr̥hṇā́ti tásmādeṣá ítītvātʰéti púnaraíti.  
ágre br̥hánnuṣásāmūrdʰvó astʰādíti.  
ágre hyèṣá br̥hánnuṣásāmūrdʰvastíṣṭʰati nirjaganvāntámaso jyótiṣā́gādíti nirjaganvānvā́ eṣa rā́tryai tamasó 'hnā jyótiṣaítyagnírbʰānúnā rúśatā sváṅga ítyagnirvā́ eṣá bʰānúnā rúśatā sváṅga ā́ jāto víśvā sádnānyaprā ítīme vaí lokā víśvā sádnāni tā́neṣá jāta ā́pūrayati parobāhu prágr̥hṇāti parobāhu hyèṣá itó 'tʰainamupā́vaharatīmā́mevaìtátpratiṣṭʰā́mmabʰipratyaítyasyā́mevaìtátpratiṣṭʰā́yām prátitiṣṭʰati jágatyā jágati hemā́ṃlokā́namúto 'rvā́co vyáśnute.  
haṃsáḥ śuciṣadíti.  
asau vā́ ādityó haṃsáḥ śuciṣadvásurantarikṣasadíti vāyurvai vásurantarikṣasaddʰótā vediṣadítyagnirvai hótā vediṣadátitʰiríti sárveṣāṃ vā́ eṣá bʰūtā́nāmátitʰirduroṇasadíti viṣamasadítyetánnr̥ṣadíti prāṇo vai nr̥ṣánmanuṣyā̀ nárastadyò 'yám manuṣyèṣu prāṇò 'gnistámetádāha varasadíti sárveṣu hyèṣa váreṣu sanná r̥tasadíti satyasadítyetádvyomasadíti sárveṣu hyèṣa vyòmasu sannò 'bjā́ gojā ítyabjā́śca hyèṣá gojā́śca 'rtajā íti satyajā ítyetádadrijā ítyadrijā hyèṣá r̥tamíti satyamítyetádbr̥hadíti nídadʰāti br̥haddʰyèṣa tadyádeṣa tádenametátkr̥tvā nídadʰāti.  
dvā́bʰyāmakṣárābʰyām.  
dvipādyájamāno yájamāno 'gniryā́vānagniryā́ktyasya mā́trā tā́vataivaìnametannídadʰāti.  
átʰainamúpatiṣṭʰate.  
etadvā́ enametállagʰūyátīva yádenena sahéti céti cemā́ṃlokānkrámate tásmā évaitanníhnuté 'hiṃsāyai.  
yádvevòpatíṣṭʰate.  
etadvaí devā́ abibʰayuryadvaí no 'yámimā́ṃlokā́nantikānná hiṃsyādíti tádebʰyá evaìnametállokébʰyo 'śamayaṃstátʰaivaìnamayámetádebʰyó lokébʰyaḥ śamayati.  
sī́da tvám mātúḥ.  
asyā́ upástʰe 'ntáragne rucā tváṃ śivó bʰūtvā máhyamagne átʰo sīda śivastvamíti śiváḥ-śiva íti śamáyatyevaìnametadáhiṃsāyai tátʰo haiṣá imā́ṃlokā́ñcʰāntoná hinasti.  
tribʰirúpatiṣṭʰate.  
tráya imé lokā átʰo trivŕ̥dagniryā́vānagniryā́vatyasya mā́trā tā́vataivā̀smā etanníhnuté 'tʰo tā́vataivaìnametádebʰyó lokébʰyaḥ śamayati.  
átʰa vātsapreṇópatiṣṭʰate.  
etadvaí prajā́patirviṣṇukramaíḥ prajā́ḥ sr̥ṣṭvā tā́bʰyo vātsapréṇāyuṣyámakarottátʰaivaìtadyájamāno viṣṇukramaíḥ prajā́ḥ sr̥ṣṭvā tā́bʰyo vātsapréṇāyuṣyáṃ karoti.  
sá haiṣá dākṣāyaṇahastáḥ.  
yádvātsapraṃ tásmādyáṃ jātáṃ kāmáyeta sárvamā́yuriyādíti vātsapréṇainamabʰímr̥śettádasmai jātā́yāyuṣyáṃ karoti tátʰo ha sa sárvamā́yuretyátʰa yáṃ kāmáyeta vīryávāntsyādíti vikŕ̥tyainam purástādabʰímantrayeta tátʰo ha sá vīryávānbʰavati.  
divaspári pratʰamáṃ jajñe agniríti.  
prāṇo vaí diváḥ prāṇā́du vā́ eṣá pratʰamámajāyatāsmáddvitī́yam pári jātávedā íti yádenamadó dvitīyám púruṣavidʰó 'janayattr̥tī́yamapsvíti yádenamadástr̥tī́yamadbʰyó 'janayannr̥máṇa ájasramíti prajā́patirvaí nr̥máṇā agnirájasra índʰāna enaṃ jarate svādʰīríti yo vā enaminddʰe sá enaṃ janayate svādʰī́ḥ.  
vidnā́ te agne tredʰā́ trayāṇī́ti.  
agnírvāyúrādityá etā́ni hāsya tā́ni tredʰā́ trayā́ṇi vidnā́ te dʰā́ma víbʰr̥tā purutréti yádidám bahudʰā́ vihriyáte vidnā́ te nā́ma paramaṃ gúhā yadíti yáviṣṭʰa íti vā́ asya tannā́ma paramaṃ gúhā vidnā tamútsaṃ yáta ājagantʰetyā́po vā útso 'dbʰyo vā́ eṣá pratʰamamā́jagāma samudré tvā numáṇā apsvántaríti prajā́patirvaí nr̥máṇā apsú tvā prajā́patirítyetánnr̥cákṣā īdʰe divó agna ū́dʰanníti prajā́patirvaí nr̥cákṣā ā́po diva ū́dʰastr̥tī́ye tvā rájasi tastʰivā́ṃsamíti dyaurvaí tr̥tī́yaṃ rájo 'pāmupástʰe mahiṣā́ avardʰanníti prāṇā vaí mahiṣā́ diví tvā prāṇā́ avardʰannítyetát.  
tā́ etā ékavyākʰyānāḥ.  
etámevā̀bʰi tā́ āgneyyástriṣṭúbʰastā yádāgneyyásténāgnirátʰa yáttriṣṭúbʰo yadékādaśa tenéndra aindrāgno 'gniryā́vatyasya mā́trā tā́vataivaìnametadúpatiṣṭʰata indrāgnī vai sárve devā́ḥ sarvadevátyo 'gniryā́vatya.  
yádvevá viṣṇukramavātsapre bʰávataḥ.  
viṣṇukramairvaí prajāsya mā́trā tā́vataivaìnametadúpatiṣṭatépatirimáṃ lokamásr̥jata vātsapréṇāgníṃ viṣṇukramairvaí prajā́patirantárikṣamásr̥jata vātsapréṇa vāyaṃ viṣṇukramairvaí prajā́patirdívamásr̥jata vātsapréṇādityáṃ viṣṇukramairvaí prajā́patirdiśó 'sr̥jata vātsapréṇa candrámasaṃ viṣṇukramairvaí prajā́patirbʰūtamásr̥jata vātsapréṇa bʰaviṣyádviṣṇukramairvaí prajā́patirvittamásr̥jata vātsapréṇāśā́ṃ viṣṇukramairvaí prajā́patiráharásr̥jata vātsapréṇa rā́triṃ viṣṇukramairvaí prajā́patiḥ pūrvapakṣānasŕ̥jata vātsapréṇāparapakṣā́nviṣṇukramairvaí prajā́patirardʰamāsānásr̥jata vātsapreṇa mā́sānviṣṇukramairvaí prajā́patirr̥tūnásr̥jata vātsapréṇa saṃvatsaraṃ tadyádviṣṇukramavātsapre bʰávata etádeva téna sárvaṃ sr̥jate.  
yádvevá viṣṇukramavātsapre bʰávataḥ.  
viṣṇukramairvaí prajā́patiḥ svargáṃ lokámabʰiprā́yātsá etádavasā́namapaśyadvātsapraṃ tenā́vāsyadápradāhāya yaddʰí yuktaṃ ná vimucyáte pra táddahyate tátʰaivaìtadyájamāno viṣṇukramaírevá svargáṃ lokámabʰiprayā́ti vātsapreṇā́vasyati.  
sa vaí viṣṇukramā́nkrāntvā́.  
átʰa tadā́nīmevá vātsapreṇópatiṣṭʰate yátʰā prayāyā́tʰa tádānīméva vimuñcéttādr̥ktáddevā́nāṃ vaí vidʰāmánu manuṣyā̀stásmādu hedámutá mānuṣo grā́maḥ prayāyā́tʰa tadā́nīmevā́vasyati.  
tadvā́ ahorātré evá viṣṇukramā bʰávanti.  
ahorātré vātsaprámahorātré eva tadyā́tyahorātré kṣemyó bʰavati tásmādu hedámutá mānuṣo grā́mo 'horātré yātvā̀horātré kṣemyó bʰavati.  
sa vā́ ardʰámevá saṃvatsarásya viṣṇukramānkrámate.  
ardʰáṃ vātsapreṇópatiṣṭʰate mádʰye ha saṃvatsarásya svargó lokaḥ sa yatkánīyo 'rdʰātkrámeta ná haitáṃ svargáṃ lokámabʰiprā́pnuyādatʰa yadbʰū́yo 'rdʰātpárāṅ haitáṃ svargáṃ lokámatipráṇaśyedátʰa yádardʰaṃ krámate 'rdʰámupatíṣṭʰate tátsampratí svargáṃ lokámāptvā vímuñcate.  
tā́bʰyāṃ vaí viparyā́sameti.  
yátʰā mahā́ntamádʰvānaṃ vimókaṃ samaśnuvītá tādr̥ktatsa vaí purástāccopáriṣṭāccobʰé viṣṇukramavātsapre sámasyatyáharvaí viṣṇukramā rā́trirvātsaprámemetadvā́ idaṃ sárvam prajā́patiḥ prajanayiṣyáṃśca prajanayitvā́ cāhorātrā́bʰyāmubʰayátaḥ párigr̥hṇāti.  
tádāhuḥ.  
yadáharviṣṇukramā rā́trirvātsapramátʰobʰé evā́hanbʰávato na rā́tryāṃ katʰámasyā́pi rā́tryāṃ kr̥té bʰavata ítyetadvā́ ene ado dī́kṣamāṇaḥ purástādaparāhṇá ubʰe sámasyati rā́trirhaitadyádaparāhṇó 'tʰaine etátsaṃnivaṣsyánnupáriṣṭātpūrvāhṇá ubʰe sámasyatyáharhaitadyátpūrvāhṇá evámu hāsyobʰé evā́hankr̥te bʰávata ubʰe rā́tryām.  
sa yadáhaḥ saṃnivapsyantsyā́t tadáhaḥ prātarúdita āditye bʰásmaivá pratʰamamúdvapati bʰásmodúpya vā́caṃ vísr̥jate vā́caṃ visŕ̥jya samídʰamā́dadʰāti samídʰamādʰā́ya bʰasmāpò 'bʰyávaharati yátʰaiva tásyābʰyavaháraṇaṃ tátʰāpādā́ya bʰásmanaḥ pratyétyokʰā́yāmopyópatiṣṭʰaté 'tʰa prā́yaścittī karoti.  
sa yádi viṣṇukramī́yamáhaḥ syā́t.  
viṣṇukramā́nkrāntvā́ vātsapreṇópatiṣṭʰetā́tʰa yádi vātsaprī́yaṃ vātsapréṇopastʰā́ya viṣṇukramā́nkrāntvā́ vātsaprámantatáḥ kuryānná viṣṇukramā́nantatáḥ kuryādyátʰā prayā́ya ná vimuñcéttādr̥ktadátʰa yádvātsaprámantatáḥ karóti pratiṣṭʰā vaí vātsapraṃ yátʰā pratiṣṭʰāpáyedavasāyáyettādr̥ktattásmādu vātsaprémevā̀ntatáḥ kuryāt.  
