
bʰū́yāṃsi havī́ṃṣi bʰavanti.  
agnicityā́yāṃ yádu cā́nagnicityāyāmátīni ha kármāṇí santi yā́nyanyatkarmā́ti tānyátīni téṣāmagnicityā́ rājasū́yo vājapeyī 'śvamedʰastadyattā́nyanyā́ni kármāṇyáti tásmāttānyátīni.  
āgnāvaiṣṇava ékādaśakapālaḥ.  
tádadʰvarásya dīkṣaṇī́yaṃ vaiśvānaro dvā́daśakapāla ādityáśca carusté agnéḥ.  
sa yádāgnāvaiṣṇavámevá nirvápet.  
nétare havíṣī adʰvarásyaivá dīkṣaṇī́yaṃ kr̥taṃ syānnā̀gnerátʰa yadítare evá havíṣī nirvápennā̀gnāvaiṣṇavámagnérevá dīkṣaṇī́yaṃ kr̥taṃ syānnā̀dʰvarásya.  
ubʰáyāni nírvapati.  
adʰvarásya cāgnéścobʰáyaṃ hyètatkármādʰvarakarmá cāgnikarmá cādʰvarásya pū́rvamátʰāgnérupāyi hyètatkárma yádagnikarmá.  
sa yá eṣá āgnāvaiṣṇaváḥ.  
tásya tádeva brā́hmaṇaṃ yatpuraścáraṇe vaiśvānaro dvā́daśakapālo vaiśvānaro vai sárve 'gnáyaḥ sárveṣāmagnīnāmúpāptyai dvā́daśakapālo dvā́daśa mā́sāḥ saṃvatsaráḥ saṃvatsaró vaiśvānaráḥ.  
yádvevaìtáṃ vaiśvānaráṃ nirvápati.  
vaiśvānaraṃ vā́ etámagníṃ janayiṣyánbʰavati támetátpurástāddīkṣaṇī́yāyāṃ réto bʰūtáṃ siñcati yādr̥gvai yónau rétaḥ sicyáte tādŕ̥gjāyate tadyádetamátra vaiśvānaraṃ réto bʰūtáṃ siñcáti tásmādeṣò 'mútra vaiśvānaró jāyate.  
yádvevaìté havíṣī nirvápati.  
kṣatraṃ vaí vaiśvānaro víḍeṣá ādityáścarúḥ kṣatráṃ ca tadvíśaṃ ca karoti vaiśvānaram pū́rvaṃ nírvapati kṣatraṃ tátkr̥tvā víśe karoti.  
éka eṣá bʰavati.  
ekadevátya ekastʰaṃ tátkṣatrámekastʰāṃ śríyaṃ karoti carurítaro bahudevátyo bʰūmā vā́ eṣá taṇḍulā́nāṃ yáccarúrbʰūmò eṣá devā́nāṃ yádādityā́ viśi tádbʰūmā́naṃ dadʰātī́tyadʰidevatám.  
átʰādʰyātmám.  
śíra evá vaiśvānará ātmaìṣá ādityáścaruḥ śíraśca tádātmā́naṃ ca karoti vaiśvānaram pū́rvaṃ nírvapati śírastátkr̥tvā̀tmā́naṃ karoti.  
éka eṣá bʰavati.  
ékamiva hi śíraścarurítaro bahudevátyo bʰūmā vā́ eṣá taṇḍulā́nāṃ yáccarúrbʰūmò eṣó 'ṅgānāṃ yádātmā̀tmaṃstadáṅgānām bʰūmā́naṃ dadʰāti.  
gʰr̥tá eṣá bʰavati.  
gʰr̥tábʰājanā hyā̀dityāḥ svenaivaìnānetádbʰāgéna svéna rásena prīṇātyupāṃśvètā́ni havī́ṃṣi bʰavanti réto vā átra yajñá upāṃśu vai rétaḥ sicyate.  
átʰaudgrabʰaṇā́ni juhoti.  
audgrabʰaṇairvaí devā́ ātmā́namasmā́llokā́tsvargáṃ lokámabʰyúdagr̥hṇata yádudágr̥hṇata tásmādaudgrabʰaṇā́ni tátʰaivaìtadyájamāna audgrabʰaṇaírevā̀tmā́namasmā́llokā́tsvargáṃ lokámabʰyúdgr̥hṇīte.  
tā́ni vai bʰū́yāṃsi bʰavanti.  
agnicityā́yāṃ yádu cā́nagnicityāyāṃ tásyākto bándʰurubʰáyāni bʰavanti tásyoktò 'dʰvarásya pū́rvāṇyátʰāgnestásyo evòktáḥ.  
páñcādvarásya juhoti.  
pā́ṅkto yajño yā́vānyajño yā́vatyasya mā́trā tā́vataivaìnametadréto bʰūtáṃ siñcati saptā̀gnéḥ saptácitiko 'gníḥ saptá 'rtávaḥ saṃvatsaráḥ saṃvatsaro 'gniryā́vānagniryā́vatyasya mā́trā tā́vataivaìnametadréto bʰūtáṃ siñcati tā́nyubʰáyāni dvā́daśa sámpadyante dvā́daśa mā́sāḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
sá juhoti.  
ā́kūtimagníṃ prayújaṃ svāhetyā́kūtādvā́ etadágre kárma sámabʰavattádevaìtádetásmai kármaṇe práyuṅkte.  
máno megʰā́magním prayújaṃ svāhéti.  
mánaso vā́ etadágre kárma sámabʰavattádevaìtádetásmai kármaṇe práyuṅkte.  
cittaṃ víjñātamagním prayújaṃ svāhéti.  
cittādvā́ etadágre kárma sámabʰavattádevaìtádetásmai kármaṇe práyuṅkte.  
vāco vídʰr̥timagním prayújaṃ svāhéti.  
vāco vā etadágre kárma sámabʰavattā́mevaìtádetásmai kármaṇe práyuṅkte.  
prajā́pataye mánave svāhéti.  
prajā́patirvai mánuḥ sa hī̀daṃ sárvamámanuta prajā́patirvā́ etadágre kármākarottámevaìtádetásmai kármaṇe práyuṅkte.  
agnáye vaiśvānarā́ya svāhéti.  
saṃvatsaro vā́ agnírvaiśvānaráḥ saṃvatsaro vā́ etadágre kármākarottámevaìtádetásmai kármaṇe práyuṅkte.  
átʰa sāvitrī́ṃ juhoti.  
savitā vā́ etadágre kármākarottámevaìtádetásmai kármaṇe práyuṅkte víśvo devásya neturmárto vurīta sakʰyám víśvo rāyá iṣudʰyati dyumnáṃ vr̥ṇīta puṣyáse svāhéti yó devásya savitúḥ sakʰyáṃ vr̥ṇīte sá dyumnáṃ ca púṣṭiṃ ca vr̥ṇīta eṣa asya sakʰyáṃ vr̥ṇīte yá etatkárma karóti.  
tā́nyu haíke.  
ukʰā́yāmevaìtānyaudgrabʰaṇā́ni juhvati kāmebʰyo vā́ etā́ni hūyanta ātmò eṣa yájamānasya yádukʰātmanyájamānasya sárvānkā́mānprátiṣṭʰāpayāma íti na tátʰā kuryādetásya vaí yajñásya sáṃstʰitasyaitā́sāmā́hutīnāṃ yo rásastádetádarciryaddī́pyate tadyatsáṃstʰite yajñé hutéṣvaudgrabʰaṇéṣūkʰā́m pravr̥ṇákti tádenāmeṣá yajña ā́rohati táṃ yajñám bibʰarti tásmātsáṃstʰita evá yajñé hutéṣvaudgrabʰaṇéṣūkʰām právr̥ñjyāt.  
muñjakulāyenā́vastīrṇā bʰavati.  
ā́dīpyādíti nvèva yádvevá muñjakulāyéna yónireṣā̀gneryanmúñjo na vai yónirgárbʰaṃ hinastyáhiṃsāyai yónirvai jā́yamāno jāyate yónerjā́yamāno jāyātā íti.  
śaṇakulāyamántaram bʰavati.  
ā́dipyādíti nvèva yádvevá śaṇakulāyám prajā́patiryásyai yónerásr̥jyata tásyā úmā úlbamā́sañcʰaṇā́ jarā́yu tásmātte pū́tayo jarā́yu hi te na vaí jarā́yu gárbʰaṃ hinastyáhiṃsāyai jarā́yuṇo vai jā́yamāno jāyate jarā́yuṇo jā́yamāno jāyātā íti.  
tāṃ tíṣṭʰanprávr̥ṇakti ime vaí lokā́ ukʰā tíṣṭʰantīva vā́ imé lokā átʰo tíṣṭʰanvaí vīryávattamaḥ.  
údaṅ prāṅ tíṣṭʰan.  
údaṅvai prāṅ tíṣṭʰanprajā́patiḥ prájā asr̥jat.  
yádvevódaṅ prāṅ tíṣṭʰan.  
eṣā́ hobʰáyeṣāṃ devamanuṣyā́ṇāṃ digyadúdīcī prā́cī.  
yádvevódaṅ prāṅ tíṣṭʰan.  
etásyāṃ ha diśí svargásya lokásya dvā́raṃ tásmādúdaṅ prāṅ tíṣṭʰannā́hutīrjuhotyúdaṅ prāṅ tíṣṭʰandákṣiṇā nayati dvāraìva tátsvargásya lokásya vittam prápādayati.  
mā sú bʰittʰā mā sú riṣa íti.  
yátʰaiva yájustátʰā bándʰurámba dʰr̥ṣṇú vīráyasva svíti yóṣā vā́ ukʰā̀mbéti vai yóṣāyā āmántraṇaṃ svìva vīrayasvāgníścedáṃ kariṣyatʰa ítyagníśca hyètátkariṣyántau bʰávataḥ.  
dŕ̥ṃhasva devī pr̥tʰivī svastáya íti.  
yátʰaiva yájustátʰā bándʰurāsurī́ māyā́ svadʰáyā kr̥tāsī́ti prāṇo vā ásustásyaiṣā́ māyā́ svadʰáyā katā júṣṭaṃ devébʰya idámastu havyāméti yā́ evaìtásminnagnāvā́hutīrhoṣyanbʰávati tā́ etádāhā́tʰo evaìvá havyamáriṣṭā tvamúdihi yajñé asminníti yátʰaivā́riṣṭā́nārtaitásminyajñá udiyā́devámetádāha.  
dvā́bʰyām právr̥ṇakti.  
dvipādyájamāno yájamāno 'gniryā́vānagniryā́vatyasya mā́trā tā́vataivaìnāmetatprávr̥ṇakti gāyatryā́ ca triṣṭúbʰā ca prāṇo gāyatryā̀tmā́ triṣṭúbetā́vānvaí paśuryā́vānprāṇáścātmā́ ca tadyā́vānpaśustā́vataivaìnāmetatprávr̥ṇaktyátʰo agnirvaí gāyatrī́ndrastriṣṭúbaindrāgnò 'gniryā̀vānagniryā́vatyasya mā́trā tā́vataivaìnāmetatprávr̥ṇaktīndrāgnī vai sárve devā́ḥ sarvadevátyo 'gniryā́vānagniryā́vatyasya mā́trā tā́vataivaìnāmetatprávr̥ṇakti táyoḥ saptá padā́ni saptácitiko gníḥ saptá 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
tā́ṃ yadā̀gníḥ saṃtápati.  
átʰaināmarcirā́rohati yóṣā vā́ ukʰā vŕ̥ṣāgnistásmādyadā vŕ̥ṣā yóṣāṃ saṃtápatyátʰāsyāṃ réto dadʰāti.  
taddʰaíke.  
yádi cirámarcírāróhatyáṅgārānevā́vapantyubʰáyenaiṣò 'gniríti na tátʰā kuryādastʰanvānvāvá paśúrjāyaté 'tʰa taṃ nā́gra evā̀stʰanvántamiva nyr̥̀ṣanti réta ivaivá dadʰati réta u etádnástʰikaṃ yádarcistásmādenāmarcírevā́rohet.  
tā́ṃ yadā̀rcírāróhati.  
átʰāsmintsamídʰamā́dadʰāti réto vā́ enāmetadā́padyata eṣò 'gnistásminnetāṃ rétasi sámbʰūtiṃ dadʰāti.  
sā́ kārmukī́ syāt.  
devāścā́surāścobʰáye prājāpatyā́ aspardʰanta té devā́ agnimánīkaṃ kr̥tvā́surānabʰyā̀yaṃstásyārcíṣaḥ prágr̥hītasyā́surā ágram prā́vr̥ścaṃstádasyām prátyatiṣṭʰatsá kr̥múko 'bʰavattásmātsá svādū ráso hi tásmādu lóhito 'cirhi sá eṣò 'gníreva yátkr̥múko 'gnímevā̀sminnetatsámbʰūtiṃ dadʰāti.  
prādeśamātrī́ bʰavati.  
prādeśamātro vai gárbʰo víṣṇurātmásammitāmevā̀sminnetatsámbʰūtiṃ dadʰāti.  
gʰr̥te nyùttā bʰavati.  
agniryásyai yónerásr̥jyata tasyai gʰr̥tamúlbamāsīttásmāttátpratyúddīpyata ātmā hyásyaiṣa tásmāttásya na bʰásma bʰavatyātmaìva tádātmā́namápyeti na vā úlbaṃ gárbʰaṃ hinastyáhiṃsāyā úlbādvai jā́yamāno jāyata úlbājjā́yamāno jāyātā íti.  
tāmā́dadʰāti.  
drvannaḥ sarpírāsutiríti dā́rvannaḥ sarpíraśana ítyetátpratno hótā váreṇya íti sanātáno hótā váreṇya ítyetatsáhasasputro ádbʰuta íti bálaṃ vai sáho bálasya putró dbʰuta ítyetattíṣṭʰannā́dadʰāti svāhākāréṇa tásyopári bándʰuḥ.  
tadvā́ ātmaìvòkʰā́.  
yónirmúñjāḥ śaṇā́ jarāyū́lvaṃ gʰr̥taṃ gárbʰaḥ samít.  
bā́hyokʰā bʰávati.  
ántare múñjā bā́hyo hyā̀tmā́ntarā yónirvā́hye múñjā bʰávantyántare śaṇā bā́hyā hi yónirántaraṃ jarā́yu bā́hye śaṇā bʰávantyántaraṃ gʰr̥tam bā́hyaṃ hí jarāyvántaramúlbam bā́hyaṃ gʰr̥tam bʰávatyántarā samidvā́hyaṃ hyúlvamántaro gárbʰa etébʰyo vai jā́yamāno jāyate tébʰya evaìnametájjanayati.  
átʰa vaíkaṅkatīmā́dadʰāti.  
prajā́patiryā́m pratʰāmā́hutimájuhotsá hutvā yátra nyámr̥ṣṭʰa táto víkaṅkataḥ sámabʰavatsaìṣā́ pratʰamā́hutiryadvíkaṅkatastā́masminnetájjuhoti tayainametátprīṇāti párasyā ádʰi saṃvató 'varāṃ abʰyā́tara yátrāhamásmi tā́ṃ avéti yátʰaiva yájustátʰā bándʰuḥ.  
atʰaúdumbarīmā́dadʰāti.  
devāścā́surāścobʰáye prājāpatyā́ aspardʰanta té ha sárva eva vánaspátayó 'surānabʰyúpeyurudumváro haivá devānná jahau té devā ásurānjitvā téṣāṃ vánaspátīnavr̥ñjata.  
té hocuḥ.  
hánta yaìṣu vánaspátiṣūrgyo rása udumbáre taṃ dádʰāma te yádyapakrā́meyuryātáyāmā ápakrāmeyuryátʰā dʰenúrdugdʰā yátʰānaḍvā́nūhivāníti tadyaìṣu vanaspátiṣūrgyo rása ā́sīdudumbáre támadadʰustáyaitádūrjā sárvānvánaspátīnpráti pacyate tásmātsá sarvadā̀rdráḥ sarvadā́ kṣīrī tádetatsárvamánnaṃ yádudumbáraḥ sárve vánaspátayaḥ sárveṇaivaìnametadánnena prīṇāti sárvairvánaspátibʰiḥ sáminddʰe.  
paramásyāḥ parāváta íti.  
yā́ paramā́ parāvadítyetádrohídaśva ihā́gahī́ti róhito hāgneráśvaḥ purīṣyáḥ purupriya íti paśavyò bahupriya ítyetadágne tváṃ tarā mŕ̥dʰa ityágne tváṃ tara sárvānpāpmána ítyetát.  
atʰā́paraśuvr̥kṇamā́dadʰāti.  
jā́yata eṣá etadyáccīyáte sá eṣa sárvāsmā ánnāya jāyata etadvékamánnaṃ yadáparaśuvr̥kaṇaṃ ténainametátprīṇāti yádagne kā́ni kā́ni cidā́ te dā́rūṇi dadʰmási sárvaṃ tádastu te gʰr̥taṃ tájjuṣasva yaviṣṭʰyéti yátʰaiva yájustátʰā bándʰustadyatkiṃ cā́paraśuvr̥kṇaṃ tádasmā etátsvadáyati tádasmā ánnaṃ kr̥tvā́pidadʰāti.  
átʰādʰaḥśayamā́dadʰāti.  
jā́yata eṣá etadyáccīyáte sá eṣa sárvasmā ánnāya jāyata etadvékamánnaṃ yádadʰaḥśayaṃ ténainametátprīṇāti yadáttyupajíhvikā yádvamró atisárpatī́tyupajíhvikā vā hi tadátti vamro vā́tisarpati sárvaṃ tádastu te gʰr̥taṃ tájjuṣasva yaviṣṭʰyéti yátʰaiva yájustátʰā bándʰustadyatkíṃ cādʰaḥśayaṃ tádasmā́ etátsvadáyati tádasmā ánnaṃ kr̥tvā́pidadʰāti.  
átʰaitā úttarāḥ pā́lāśyo bʰavanti.  
bráhma vaí palāśo bráhmaṇaivaìnametatsáminddʰe yádveva pā́lāśyaḥ sómo vaí palāśá eṣò ha paramā́hutiryátsomāhutistā́masminnetájjuhīti táyainametátprīṇāti.  
áharaharáprayāvam bʰáranta íti.  
áharaharámattā āháranta ítyetadáśvāyeva tíṣṭʰate gʰāsámasmā íti yatʰā́śvāya tíṣṭʰate gʰāsamítyetádrāyaspóṣeṇa sámiṣā mádanta íti rayyā́ ca póṣeṇa ca sámiṣā mádanta ítyetadágne mā́ te prátiveśā riṣāméti yátʰaivā̀sya prátiveśo na ríṣyedevámetádāha.  
nā́bʰā pr̥tʰivyā́ḥ samidʰāné agnāvíti.  
eṣā́ ha nā́bʰiḥ pr̥tʰivyai yátraiṣá etátsamidʰyáte rāyaspóṣāya br̥haté havāmaha íti rayyaí ca póṣāya ca br̥haté havāmaha ítyetádirammadamitī́rayā hyèṣá mattó br̥háduktʰamíti br̥háduktʰo hyèṣa yájatramí ti yajñíyamítyetajjétāramagnim pŕ̥tanāsu sāsahimíti jétā hyágniḥ pŕ̥tanā u sāsahíḥ.  
yāḥ sénā abʰī́tvarīḥ.  
dáṃṣṭrābʰyām malímlūnye jáneṣu malímlavo yó asmábʰyamarātīyādyáśca no dvéṣate jánaḥ níndādyó asmāndʰípsācca sárvaṃ tám masmasā́ kurvíti.  
etadvaí devā́ḥ.  
yáścainānádveḍyaṃ cā́dviṣustámasmā ánnaṃ kr̥tvā́pyadadʰusténainamaprīṇannánnamáhaitasyā́bʰavadádahadu devā́nām pāpmā́naṃ tátʰaivaìtadyájamāno yáścainaṃ dvéṣṭi yáṃ ca dvéṣṭi támasmā ánnaṃ kr̥tvā́pidadʰāti ténainam prīṇātyánnamáhaitásya bʰávati dáhatyu yájamānasya pāpmā́nam.  
tā́ etā ékādaśā́dadʰāti.  
ákṣatriyasya vā́purohitasya vā́sarvaṃ vai tadyadékādaśā́sarvaṃ tadyadákṣatriyo vā́purohito vā.  
dvā́daśa kṣatríyasya vā puróhitasya vā.  
sárvaṃ vai tadyaddvā́daśa sárvaṃ tadyátkṣatríyo vā puróhito vā.  
sá puróhitasyā́dadʰāti.  
sáṃśitam me bráhma sáṃśitaṃ vīryám bálam sáṃśitaṃ kṣatráṃ jiṣṇu yásyāhamásmi puróhita íti tádasya bráhma ca kṣatráṃ ca sáṃśyati.  
átʰa kṣatríyasya.  
údeṣām bāhū́ atiramudvárco átʰo bálam kṣiṇómi bráhmaṇāmítrānúnnayāmi svā́ṃ ahamíti yátʰaivá kṣiṇuyā́damítrānunnáyetsvā́nevámetádāhobʰetvèvaìte ā́dadʰyādayaṃ vā́ agnirbráhma ca kṣatráṃ cemámevaìtádagnímetā́bʰyāmubʰā́bʰyāṃ sáminddʰe bráhmaṇā ca kṣatréṇa ca.  
tāstráyodaśa sámpadyante.  
tráyodaśa mā́sāḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vataivaìnametadánnena prīṇāti.  
prādeśamātryò bʰavanti.  
prādeśamātro vai gárbʰo víṣṇuránnametádātmásammitenaivaìnametadánnena prīṇāti yádu vā́ ātmásammitamánnaṃ tádavati tanná hinasti yadbʰū́yo hinásti tadyatkánīyo na tádavati tiṣṭʰannā́dadʰāti tásyopári bándʰuḥ svāhākāréṇa réto vā́ idáṃ siktámayámagnistásminyátkāṣṭʰānyásvāhākr̥tānyabʰyādadʰyā́ddʰiṃsyā́ddʰainaṃ tā yátsamídʰasténa nā́hutayo yádu svāhākāréṇa tenā́nnamánnaṃ hí svāhākārastátʰo hainaṃ ná hinasti.  
átʰa viṣṇukramā́nkrāntvā́.  
vātsapréṇopastʰāyā́stamita āditye bʰásmaivá pratʰamamúdvapatyetadvā́ enametenā́nnena prīṇātyetā́bʰiḥ samídbʰistasyā́nnasya jaggʰásyaiṣá pāpmā́ sīdati bʰásma ténainametadvyā́vartayati tásminnápahatapāpmanvā́caṃ vísr̥jate vā́caṃ visŕ̥jya samídʰamā́dadʰāti rā́tryā evaìnametadánnena prīṇāti rā́trīṃ-rātrīmáprayāvam bʰáranta íti tásyokto bándʰū rā́tryā evaìtāmáriṣṭiṃ svastimā́śāste tadyatkiṃ cā́tī rā́tryopasamādádʰātyā́hutikr̥taṃ haivā̀smai tádupasamā́dadʰāti.  
átʰa prātarúdita ādityé.  
bʰásmaivá pratʰamamúdvapatyetadvā́ enametenā́nnena prīṇātyetáyā samídʰā yácca rā́tryopasamādádʰāti tasyā́nnasya jaggʰásyaiṣá pāpmā́ sīdati bʰásma ténainametadvyā́vartayati tásminnápahatapāpmanvā́caṃ vísr̥jate vā́caṃ visŕ̥jya samídʰamā́dadʰātyáhna evaìnametadánnena prīṇātyáharaharáprayāvam bʰáranta íti tásyokto bándʰuráhna evaìtāmáriṣṭiṃ svastimā́śāste tadyatkiṃ cātó 'hnopasamādádʰātyā́hutikr̥taṃ haivā̀smai tádupasamā́dadʰāti.  
ahorātre vā́ abʰívartamāne saṃvatsarámāpnutaḥ saṃvatsará idaṃ sárvamāhnā́yaivaìtāmáriṣṭiṃ svastimā́śāste.  
átʰa yadā̀smai vratám prayácʰanti.  
átʰa vrate nyájya samídʰamā́dadʰāti ná vrate nyáñjyādítyu haíka āhurā́hutiṃ tájjuhuyādánavakl̥ptaṃ vai tadyáddīkṣita ā́hutiṃ juhuyādíti.  
sa vai nyáñjyādevá.  
dévo vā́ asyaiṣá ātmā́ mānuṣò 'yaṃ sa yanná nyañjyānná haitaṃ daívamātmā́nam prīṇīyādátʰa yánnyanákti tátʰo haitaṃ daívamātmā́nam prīṇāti sā yátsamitténa nā́hutiryádu vraté nyaktā tenā́nnamánnaṃ hí vratám.  
sa vaí samídʰamādʰāyā́tʰa vratayati.  
daívo vā́ asyaiṣá ātmā́ mānuṣò 'yáṃ devā́ u vā agré 'tʰa manuṣyā̀stásmātsamídʰamādʰāyā́tʰa vratayati.  
ánnapaté 'nnasya no dehī́ti.  
áśanapaté 'śanasya no dehī́tyetádanamīvásya śuṣmíṇa ítyanaśanāyásya śuṣmíṇa ítyetatprá-pra dātā́raṃ tāriṣa íti yájamāno vaí dātā pra yájamānaṃ tāriṣa ítyetadū́rjaṃ dʰehi dvipáde cátuṣpada ítyāśíṣamā́śāste yádu bʰinnā́yai prā́yaścittimāhóttarasmiṃstádanvākʰyā́na íti.  
yádyeṣòkʰā́ bʰidyéta.  
yā́bʰinnā návā stʰā́lyurubilo syāttásyāmenam paryā́vapedā́rcʰati vā́ eṣòkʰā yā́ bʰidyaté 'nārto iyáṃ devatā́nārtāyāmimamánārtam bibʰarāṇī́ti tátrokʰā́yai kapā́lam purástātprā́syati tátʰo haiṣá etásyai yónerná cyavate.  
átʰa mŕ̥damāhŕ̥tya.  
ukʰā́ṃ copaśayā́ṃ ca piṣṭvā́ saṃsŕ̥jyokʰā́ṃ karotyetáyaivā̀vr̥tā́nupaharanyájustūṣṇī́mevá paktvā́ paryā́vapati karmaṇíreva tátra prā́yaścittiḥ púnastátkapā́lamukʰā́yāmupasamásyokʰā́ṃ copaśayā́ṃ ca piṣṭvā́ saṃsŕ̥jya nídadʰāti prā́yaścittibʰyaḥ.  
átʰa yádyeṣa úkʰyo 'gníranugácʰet.  
gā́rhapatyaṃ vāva sá gacʰati gā́rhapatyāddʰi sa ā́hr̥to bʰávati gā́rhapatyādevaìnam prā́ñcamuddʰŕ̥tyopasamādʰā́yokʰām právr̥ñjyādetáyaivā̀vr̥tā́nupaharanyájustūṣṇī́meva tā́ṃ yadā̀gnírāróhati.  
átʰa prā́yaścittī karoti.  
sárvebʰyo vā́ eṣá etaṃ kā́mebʰyo ā́dʰatte tadyádevā̀syā́tra kā́mānāṃ vyavacʰidyáte 'gnāvánugate tádevaìtatsáṃtanoti sáṃdadʰātyubʰe prā́yaścittī karotyadʰvaraprāyaścittíṃ cāgniprāyaścittíṃ cādʰvarásya pū́rvāmátʰāgnestásyokto bándʰuḥ.  
sá samidʰā́jyasyopahátya.  
ā́sīna ā́hutiṃ juhoti viśvákarmaṇe svāhetyátʰopottʰā́ya samídʰamā́dadʰāti púnastvādityā́ rudrā vásavaḥ sámindʰatām púnarbrahmáṇo vasunītʰa yajñairítyetā́stvā devátāḥ púnaḥ sámindʰatāmítyetádgʰr̥téna tváṃ tanváṃ vardʰayasva stayā́ḥ santu yájamānasya kā́mā íti gʰr̥tenā́ha tváṃ vardʰáyasva yébʰya u tvāṃ kā́mebʰyo yájamāna ā́dʰatta te 'sya sárve satyā́ḥ santvítyetát.  
átʰa yádi gā́rhapatyo 'nugácʰet.  
aráṇī vāva sá gacʰatyaráṇibʰyāṃ hi sa ā́hr̥to bʰávatyaráṇibʰyāmevaìnam matʰitvòpasamādʰā́ya prā́yaścittī karoti.  
átʰa yádi prásuta āhavanī́yo 'nugácʰet.  
gā́rhapatyaṃ vāva sá gacʰati gā́rhapatyāddʰi sa ā́hr̥to bʰávati gā́rhapatyādevaìnam prā́ñcaṃ sāṃkāśinéna hr̥tvòpasamādʰā́ya prā́yaścittīṃ karoti yastásminkālè 'dʰvaraḥ syāttā́madʰvaraprāyaścittíṃ kuryā́tsamānyágniprāyaścittíḥ.  
átʰa yádyāgnīdʰrī́yo 'nugácʰet.  
gā́rhapatyaṃ vāva sá gacʰati gā́rhapatyāddʰi sa ā́hr̥to bʰávati gā́rhapatyādevaìnam prā́ñcamúttareṇa sádo hr̥tvòpasamādʰā́ya prā́yaścittī karotyátʰa yádi gā́rhapatyo 'nugácʰettásyokto bándʰuḥ.  
