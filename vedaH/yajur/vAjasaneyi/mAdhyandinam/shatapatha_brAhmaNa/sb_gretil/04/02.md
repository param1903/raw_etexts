
cákṣuṣī ha vā́ asya śukrā́mantʰínau.  
tadvā́ eṣá evá śukro ya eṣa tápati tadyádeṣá etattápati ténaiṣá śukráścandrámā evá mantʰī́.  
taṃ sáktubʰiḥ śrīṇāti.  
tádenam mantʰáṃ karoti téno eṣá mantʰyètaú ha vā́ āsā́m prajā́nāṃ cákṣuṣī ma yáddʰaitau nòdiyā́tāṃ na haìvèha svaú caná pāṇī nírjānīyuḥ.  
táyorattaìvā̀nyataráḥ.  
ādyò 'nyatarò 'ttaìvá śukrá ādyò mantʰī́.  
tayórattaìvā̀nyataramánu.  
ādyò 'nyataramánvattaìvá śukramánvādyò mantʰínamánu tau vā́ anyásmai gr̥hyéte anyásmai hūyete śáṇḍāmárkāvítyasurarakṣase tā́bʰyāṃ gr̥hyéte devátābʰyo hūyete tadyattátʰā.  
yátra vaí devā́ḥ.  
asurarakṣasā́nyapajagʰnire tádetā́veva ná śekurápahantuṃ yáddʰa sma devāḥ kíṃ ca kárma kurváte táddʰa sma mohayitvā́ kṣiprá eva púnarápadravataḥ.  
té ha devā́ ūcuḥ.  
úpajānīta yátʰemā́vapahánāmahā íti té hocurgráhāvevā̀bʰyāṃ gr̥hṇāma tā́vabʰyavaiṣyatastaú svīkr̥tyā́pahaniṣyāmaha íti tā́bʰyāṃ gráhau jagr̥hustā́vabʰyávaitāṃ taú svīkr̥tyā́pāgʰnata tásmācʰáṇḍāmárkābʰyāmíti gr̥hyéte devátābʰyo hūyete.  
ápi hovāca yā́jñavalkyaḥ.  
no sviddevátābʰya evá gr̥hṇīyāmā víjitarūpamiva hī̀damíti tadvai sa tánmīmāṃsā́mevá cakre nettú cakāra.  
imā́mu haíke śukrásya purorúcaṃ kurvanti.  
ayáṃ venáścodayatpŕ̥śnigarbʰā jyótirjarāyū rájaso vimā́na íti tádetásya rūpáṃ kurmo yá eṣa tápatī́ti yadā́ha jyótirjarāyuríti.  
imāṃ tvèvá śukrásya purorúcaṃ kuryāt.  
tám pratnátʰā pūrvátʰā viśvátʰemátʰā jyeṣṭʰátātim barhiṣádaṃ svarvídamítyattā hyètamánvattā hí jyeṣṭʰastásmādāha jyeṣṭʰatātim barhiṣádaṃ svarvídam pratīcīnáṃ vr̥jánaṃ dohase dʰúnimāśuṃ jáyantamánu yā́su várdʰase upayā́mágr̥hīto 'si śáṇḍāya tvaíṣa te yónirvīrátām pāhī́ti yādayatyattā hyètamánvattā hí vīrastásmādāhaiṣá te yónirvīrátām pāhī́ti dakṣiṇārdʰé sādayatyetāṃ hyèṣa díśamánu saṃcárati.  
átʰa mantʰínaṃ gr̥hṇāti.  
ayáṃ venáścodayatpŕ̥śnigarbʰā jyótirjarāyū rájaso vimā́ne imámapā́ṃ saṃgame sū́ryasya śíśuṃ na víprā matíbʰī rihanti upayāmágr̥hīto 'si márkāya tvéti.  
taṃ sáktubʰiḥ śrīṇāti.  
tadyatsáktubʰiḥ śrīṇā́ti váruṇo ha vai sómasya rā́jño 'bʰīvā́kṣi prátipipeṣa tádaśvayattató 'śvaḥ sámabʰavattadyácʰvayátʰātsamabʰavattásmā́dáśvo nā́ma tasyā́śru prā́skandattáto yávaḥ sámabʰavattásmādāhurvaruṇyò yáva íti tadyádevā̀syā́tra cákṣuṣó 'mīyata ténaivaìnametatsámardʰayati kr̥tsnáṃ karoti tásmātsáktubʰiḥ śrīṇāti.  
sá śrīṇāti.  
máno na yéṣu hávaneṣu tigmaṃ vípaḥ śácyā vanutʰo drávantā ā yaḥ śáryābʰistuvinr̥mṇó asyā́śrīṇītādíśaṃ gábʰastāveṣá te yóniḥ prajā́ḥ pāhī́ti sādayatyādyò hyetamánvādyā̀ hī̀mā́ḥ prajā víśastásmādāhaiṣá te yóniḥ prajā́ḥ pāhī́ti.  
dvau prókṣitau yūpaśakalau bʰávataḥ.  
dvāváprokṣitau prókṣitaṃ caivā̀dʰvryúrādatté 'prokṣitaṃ caivámevá pratiprastʰātā prókṣitaṃ caivā̀datté prokṣitaṃ ca śukrámevā̀dʰvaryúrādatté mantʰínam pratiprastʰātā.  
so 'dʰvaryúḥ.  
áprokṣitena yūpaśakalenā́pamārṣṭyápamr̥ṣṭaḥ śáṇḍa ítyevámevá pratiprastʰātā́pamr̥ṣṭau márka íti tádādádānāvevā̀surarakṣase ápahato devā́stvā śukrapāḥ práṇayantvítyevā̀dʰvaryurniṣkrā́mati devā́stvā mantʰipāḥ práṇayantvíti pratiprastʰātā tádetaú devátābʰya eva práṇayataḥ.  
taú jagʰánenāhavanī́yamaratnī sáṃdʰattaḥ.  
tā́ uttaravedaú sādayato dákṣiṇāyāmeva śróṇāvadʰvaryúḥ sādáyatyúttarāyām pratiprastʰātā́nanusr̥jantāvevā́nādʰr̥ṣṭāsī́ti tadrákṣobʰirèvaitáduttaravedimánādʰr̥ṣṭāṃ kuruto viparyeṣyántau vā́ etā́vagním bʰavato 'tyeṣyántau tásmā evaìtanníhnuvāte tátʰo hainau vipariyántāvagnirná hinasti.  
so 'dʰvaryuḥ páryeti.  
suvī́ro vīrā́nprajanáyanpárīhī́tyattā hyètamánvattā hí vīrastásmādāha suvī́ro vīrā́nprajanáyanparīhī́tyabʰí rāyaspóṣeṇa yájamānamíti tadyájamānāyāśíṣamā́śāste yadā́hābʰí rāyaspóṣeṇa yájamānamíti.  
átʰa pratiprastʰātā páryeti.  
suprajā́ḥ prajā́ḥ prajanáyanpárīhī́tyādyò hyètamánvādyā̀ hī̀mā́ḥ prajā víśastasmādāha suprajā́ḥ prajā́ḥ prajanáyanpárīhī́tyabʰí rāyaspóṣeṇa yájamānamíti tadyájamānāyāśíṣamā́śāste yadā́hābʰí rāyaspóṣeṇa yájamānamíti.  
tā́vapidʰā́ya níṣkrāmataḥ.  
tirá evaìnāvetátkurutastásmādimaú sūryācandramásau prā́ñcau yántau na káścaná paśyati taúpurástātparītyā́porṇutaḥ purástāttíṣṭʰantau juhuta āvírevaìnāvetátkurutastásmādimaú sūryācandramásau pratyáñcau yántau sárva evá paśyati tásmātpárāgrétaḥ sicyámānaṃ na káścaná paśyati tádu paścā́tprajā́yamānaṃ sárva evá paśyati.  
taú jagʰánena yū́pamaratnī sáṃdʰattaḥ.  
yádyagnirnòdbā́dʰeta yádyu agnírudbā́dʰetāpyágreṇaiva yū́pamaratnī sáṃdadʰyātāṃ saṃjagmānó divā́ pr̥tʰivyā́ śukráḥ śukráśociṣétyevā̀dʰvaryúḥ saṃjagmāno divā́ pr̥tʰivyā́ mantʰī mantʰíśociṣéti pratiprastʰātā cákṣuṣorevaìté ārámaṇe kurutaścákṣuṣī evaìtatsáṃdʰattastásmādimé abʰitó 'stʰinī cákṣuṣī sáṃhite.  
so 'dʰvaryúḥ.  
áprokṣitaṃ yūpaśakalaṃ nírasyati nírastaḥ śáṇḍa ítyevámevá pratiprastʰātā nírasto márka íti tátpurā́hutibʰyo 'surarakṣase ápahataḥ.  
atʰādʰvaryúḥ.  
prókṣitaṃ yūpaśakalámāhavanī́ye prā́syati śukrásyādʰiṣṭʰā́namasī́tyevámevá pratiprastʰātā́ mantʰíno 'dʰiṣṭʰā́namasī́ti cákṣuṣorevaìte samídʰau cákṣuṣī evaìtatsáminddʰe tásmādime sámiddʰe cákṣuṣī.  
tátra japati.  
ácʰinnasya te deva soma savī́ryasya rāyaspóṣasya daditā́raḥ syāmétyāśī́revaìṣaìtásya kármaṇa āśíṣamevaìtadā́śāste.  
átʰāśrā́vyāha.  
prātáḥprātaḥ savásya śukrávato madʰuścúta índrāya sómānprástʰitānpreṣyéti váṣaṭkr̥te 'dʰvaryúrjuhoti tadánu pratiprastʰātā tadánu camasā́dʰvaryavaḥ.  
tau vaí purástāttíṣṭʰantau juhutaḥ.  
cákṣuṣī vā́ etau tátpurástādevaìtaccákṣuṣī dʰattastásmādimé purástāccákṣuṣī.  
abʰíto yū́paṃ tíṣṭʰantau juhutaḥ.  
yátʰā vai nā́sikaivaṃ yū́pastásmādimé abʰíto nā́sikāṃ cákṣuṣī.  
tau vai váṣaṭkr̥tau sántau mántreṇa hūyate.  
eténo haitau tadúdaśnuvāte yádenau sárvaṃ sávanamanuhūyáte yádvevaìtau sárvaṃ sávanamanuhūyáta etau vaí prajā́pateḥ pratyakṣatamāṃ cákṣuṣī hyètaú satyaṃ vai cákṣuḥ satyaṃ hí prajā́patistásmādenau sárvaṃ sávanamanuhūyate.  
sa júhoti.  
sá pratʰamā sáṃskr̥tirviśvávārā sá pratʰamo váruṇo mitro agníḥ sá pratʰamo bŕ̥haspátiścikitvāṃstásmā índrāya sutamā́juhota svāhéti.  
sa yájjuhóti.  
sā́ pratʰamā sá pratʰama íti śáśvaddʰa vai rétasaḥ siktásya cákṣuṣī evá pratʰame sámbʰavatastásmājjuhoti sā́ pratʰamā íti.  
átʰa sampréṣyati.  
praítu hótuścamasaḥ prá brahmáṇaḥ pródgātr̥̄ṇām pra yájamānasya práyantu sadásyānāṃ hótrāṇāṃ camasādʰvaryava upā́vartadʰvaṃ śukrásyābʰyúnnayadʰvamíti sampraíṣá evaìṣá paryétya pratiprastʰātā̀dʰvaryoḥ pā́tre saṃsravamávanayatyattrá evaìtádādyám balíṃ hārayati támadʰvaryúrhotr̥camasé 'vanayati bʰakṣā́ya vaṣaṭkarturhí bʰakṣáḥ prāṇo vaí vaṣaṭkāraḥ sò 'smādetádvaṣaṭkurvataḥ párāṅivābʰūtprāṇo vaí bʰakṣastátprāṇam púnarātmándʰatte.  
átʰa yádeté pratī́cī pā́tre na háranti.  
hárantyanyāngráhāṃścákṣuṣī hyèté saṃsravámevá hotr̥camasé 'vanayati.  
átʰa hótrāṇāṃ camasā́nabʰyúnnayanti.  
hutocʰiṣṭā vā́ eté saṃsravā́ bʰavanti nā́lamā́hutyai tā́nevaìtatpúnarā́pyāyayanti tatʰā́lamā́hutyai bʰavanti tásmāddʰótrāṇāṃ camasā́nabʰyúnnayanti.  
átʰa hótrāḥ sáṃyājayanti.  
hótrā ha vaí yuktā́ devébʰyo yajñáṃ vahanti tā́ evaìtatsáṃtarpayanti tr̥ptā́ḥ prītā́ devébʰyo yajñáṃ vahāníti tásmāddʰótrāḥ sáṃyājayanti.  
sá pratʰamā́yāṃ vā hótrāyām.  
iṣṭā́yāmuttamā́yāṃ vā́numantrayate tr̥mpántu hótrā mádʰvo yāḥ svìṣṭā yāḥ súprītāḥ súhutā yatsvāhéti hótrāṇāmevaìṣā tŕ̥ptiratʰétya pratyaṅṅúpaviśatyáyāḍagnīdítyagnīddʰyátra yájatāmuttamáḥ saṃyájati tásmādāhā́yāḍagnīdíti.  
ātmā́ ha vā́ asyāgrayaṇaḥ.  
sò 'syaiṣa sárvameva sárvaṃ hyáyámātmā tásmādanáyā gr̥hṇātyasyai hí stʰālī bʰávati stʰālyā hyènaṃ gr̥hṇā́ti sárvaṃ vā́ iyaṃ sárvameṣa gráhastásmādanáyā gr̥hṇāti.  
pūrṇáṃ gr̥hṇāti.  
sárvaṃ vaí pūrṇaṃ sárvameṣa gráhastásmātpūrṇaṃ gr̥hṇāti.  
víśvebʰyo devébʰyo gr̥hṇāti.  
sárvaṃ vai víśve devāḥ sárvameṣa gráhastásmādvíśvebʰyo devébʰyo gr̥hṇāti.  
sárveṣu sávaneṣu gr̥hṇāti.  
sárvaṃ vai sávanāni sárvameṣa gráhastásmātsárveṣu sávaneṣu gr̥hṇāti.  
sa yádi rā́jopadásyet.  
tamáta evá tanvīrannátaḥ prábʰāvayeyurātmā vā́ āgrayaṇá ātmano vā imā́ni sárvāṇyáṅgāni prábʰavantyetásmādantató hāriyojanaṃ gráhaṃ gr̥hṇāti tádātmányevā̀syā́m pratiṣṭʰā́yāmantató yajñaḥ prátitiṣṭʰati.  
átʰa yásmādāgrayaṇo nā́ma.  
yāṃ vā́ amūṃ grā́vāṇamādádāno vā́caṃ yácʰatyátra vai sā́gre 'vadattadyatsātrāgré 'vadattásmādāgrayaṇo nā́ma.  
rákṣobʰyo vai tā́m bʰīṣā vā́camayacʰan.  
ṣaḍvā átaḥ prā́co gráhāngr̥hṇātyátʰaiṣá saptamaḥ ṣaḍvā́ r̥távaḥ saṃvatsarásya sárvaṃ vaí saṃvatsaráḥ.  
tā́ṃ devā́ḥ.  
sárvasminvíjité 'bʰaye 'nāṣṭre 'trā́gre vā́camavadaṃstátʰo evaìṣá etāṃ sárvasminvíjité 'bʰaye 'nāṣṭre 'trā́gre vā́caṃ vadati.  
atʰā́to gr̥hṇātyevá.  
yé devā́so divyékādaśa stʰá pr̥tʰivyāmadʰyékādaśa stʰá apsukṣíto mahinaíkādaśa stʰa té devā́so yajñámimáṃ juṣadʰvam upayāmágr̥hīto 'syāgrayaṇò 'si svā̀grayaṇa íti vā́camevaìtadáyātayāmnīṃ karoti tásmādanáyā samānaṃ sádviparyā́saṃ vadatyájāmitāyai jāmí ha kuryādyádāgrayaṇò 'syāgrayaṇò 'sī́ti gr̥hṇīyāttásmādāhāgrayaṇò 'si svāgrayaṇa íti.  
pāhí yajñám pāhí yajñápatimíti.  
vā́camevaìtadútsr̥ṣṭāmāha gopāyá yajñamíti pāhí yajñápatimíti vā́camevaìtadútsr̥ṣṭāmāha gopāya yájamānamíti yájamāno hí yajñápatirvíṣṇustvā́mindriyéṇa pātu víṣṇuṃ tvám pāhī́ti vā́camevaìtadútsr̥ṣṭāmāha yajño vai víṣṇuryajñastvā́ṃ vīryèṇa gopāyatvíti víṣṇuṃ tvám pāhī́ti vā́camevaìtadútsr̥ṣṭāmāha yajñaṃ tváṃ gopāyétyabʰi sávanāni pāhī́ti tádetaṃ gráhamāha sárvāṇi hyèṣa sávanāni práti.  
átʰa daśāpavitrámupagŕ̥hya híṅkaroti.  
sā́ haiṣā vāgánudyamānā tatāma tásyāṃ devā́ vācí tāntā́yāṃ hiṅkāréṇaivá prāṇámadadʰuḥ prāṇo vaí hiṅkāráḥ prāṇo hi vaí hiṅkārastásmādapigŕ̥hya nā́sike na híṅkartuṃ śaknoti saiténa prāṇéna sámajihīta yadā vaí tāntáḥ prāṇaṃ lábʰaté 'tʰa sa sáṃjihīte tátʰo evaìṣá etádvācí tāntā́yāṃ hiṅkāréṇaivá prāṇáṃ dadʰāti saiténa prāṇéna sáṃjihīte triṣkŕ̥tvo híṅkaroti trivr̥ddʰí yajñáḥ.  
átʰāha sómaḥ pavata íti.  
sa yā́mevā̀mū́m bʰīṣā̀surarakṣasébʰyo ná nirábruvaṃstā́mevaìtatsárvasminvíjité 'bʰaye 'nāṣṭré 'tra nírāha tā́māvíṣkaroti tásmādāha sómaḥ pavata íti.  
asmai bráhmaṇe 'smaí kṣatrāyéti.  
tadbráhmaṇe ca kṣatrā́ya cāhāsmaí sunvate yájamānāya pavata íti tadyájamānāyāha.  
tádāhuḥ.  
etā́vadevòktvā́ sādayedetā́vadvā́ idaṃ sárvaṃ yā́vadbráhma kṣatraṃ víḍindrā́gnī vā́ idaṃ sárvaṃ tásmādetā́vadevòktvā́ sādayedíti.  
tádu brūyā́deva bʰū́yaḥ.  
iṣá ūrjé pavata íti vŕ̥ṣṭyai tádāha yadā́heṣa ítyūrja íti yó vr̥ṣṭādūrgráso jā́yate tásmai tádāhādbʰya óṣadʰībʰyaḥ pavata íti tádadbʰyaścaúṣadʰībʰyaścāha dyā́vāpr̥tʰivī́bʰyām pavata íti tádābʰyāṃ dyā́vāpr̥tʰivī́bʰyāmāha yáyoridaṃ sárvamádʰi subʰūtā́ya pavata íti sādʰáve pavata ítyevaìtádāha.  
tádu haíka āhuḥ.  
brahmavarcasā́ya pavata íti tádu tátʰā na brūyādyadvā ā́hāsmai bráhmaṇa íti tádevá brahmavarcasā́yāha víśvebʰyastvā devébʰya eṣá te yónirvíśvebʰyastvā devébʰya íti sādayati víśvebʰyo hyènaṃ devébʰyo gr̥hṇā́ti taṃ vai mádʰye sādayatyātmā hyásyaiṣa mádʰya iva hyáyámātmā dákṣiṇoktʰyastʰālī bʰávatyúttarādityastʰālī́.  
ayáṃ ha vā́ asyaiṣó 'nirukta ātmā yáduktʰyaḥ.  
sò 'syaiṣá ātmaìvā̀tmā hyáyamániruktaḥ prāṇaḥ so 'syaiṣa ā́yureva tásmādanáyā gr̥hṇātyasyai hí stʰālī bʰávati stʰālyā hyènaṃ gr̥hṇā́tyajárā hī̀yámamŕ̥tājáraṃ hyámŕ̥tamā́yustásmādanáyā gr̥hṇāti.  
taṃ vaí pūrṇáṃ gr̥hṇāti.  
sárvaṃ vai tadyátpūrṇaṃ sárvaṃ tadyadā́yustásmātpūrṇáṃ gr̥hṇāti.  
tásyāsā́vevá dʰruva ā́yuḥ.  
ātmaìvā̀syaiténa sáṃhitaḥ párvāṇi sáṃtatāni tadvā ágr̥hīta evaìtásmādacʰāvākā́yottamo gráho bʰavati.  
átʰa rā́jānamupā́vaharati.  
tŕ̥tīyaṃ vasatīvárīṇāmávanayati tatpárva samaíti pratʰamamahóttarasya sávanasya karótyuttamam pū́rvasya sa yadúttarasya sávanasya tatpū́rvaṃ karóti yatpū́rvasya táduttamaṃ tadvyátiṣajati tásmādimā́ni párvāṇi vyátiṣaktānīdámittʰamátihānamidámittʰám.  
evámeva mā́dʰyandine sávane.  
ágr̥hīta evaìtásmādacʰāvākā́yottamo gráho bʰavatyátʰa tŕ̥tīyaṃ vasatīvárīṇāmávanayati tatpárva samaíti pratʰamamahóttarasya sávanasya karótyuttamam pū́rvasya sa yadúttarasya tatpū́rvaṃ karóti yatpū́rvasya táduttamaṃ tadvyátiṣajati tásmādimā́ni párvāṇi vyátiṣaktānīdámittʰamátihānamidámittʰaṃ tadyádasyaiténātmā sáṃhitasténāsyaiṣa ā́yuḥ.  
saiṣā́ kāmadugʰaìvéndrasyoddʰāráḥ.  
tribʰyá evaìnam prātaḥsavaná uktʰébʰyo vigr̥hṇā́ti tribʰyo mā́dʰyandine sávane tatṣaṭ kŕ̥tvaḥ ṣaḍvā́ r̥táva r̥távo vā́ imāntsárvānkā́mānpacantyeténo haiṣā́ kāmadugʰaìvéndrasyoddʰāráḥ.  
taṃ vā́ apurorúkkaṃ gr̥hṇāti.  
uktʰaṃ hí purorugr̥ggʰí purorugr̥ggʰyùktʰaṃ sā́ma grahó 'tʰa yádanyajjápati tadyájustā haitā́ abʰyardʰá evā́gra r̥gbʰyá āsurabʰyardʰo yújurbʰyo 'bʰyardʰaḥ sā́mabʰyaḥ.  
té devā́ abruvan hántemā yájuḥṣu dádʰāma tátʰeyám bahulátareva vidyā́ bʰaviṣyatī́ti tā yájuḥṣvadadʰustáta eṣā́ bahulátareva vidyābʰavat.  
taṃ yádapurorúkkaṃ gr̥hṇā́ti.  
uktʰaṃ hí purorugr̥ggʰí purorugr̥ggʰyùktʰaṃ sa yádevaìnamuktʰébʰyo vigr̥hṇā́ti téno hāsyaiṣá puroruṅmānbʰavati tásmādapurorúkkaṃ gr̥hṇāti.  
atʰā́to gr̥hṇā́tyevá.  
upayāmágr̥hīto 'sī́ndrāya tvā br̥hadvate váyasvata itī́ndro vaí yajñásya devátā tásmādāhéndrāya tvéti br̥hádvate váyasvata íti vīryávata ítyevaìtádāha yadā́ha br̥hadvate váyasvata ítyuktʰāvyáṃ gr̥hṇāmī́tyuktʰébʰyo hyènaṃ gr̥hṇā́ti yátta indra br̥hadváya íti yátta indra vīryámítyevaìtádāha tásmai tvā víṣṇave tvéti yajñásya hyènamā́yuṣe gr̥hṇā́ti tásmādāha tásmai tvā víṣṇave tvétyeṣá te yóniruktʰébʰyastvéti sādayatyuktʰébʰyo hyènaṃ gr̥hṇā́ti.  
taṃ vígr̥hṇāti.  
devébʰyastvā devāvyáṃ yajñasyā́yuṣe gr̥hṇāmī́ti praśā́sanaṃ sá kuryādyá eváṃ kuryā́dyatʰādevataṃ tvèva vígr̥hṇīyāt.  
mitrāváruṇābʰyāṃ tvā.  
devāvyáṃ yajñasyā́yuṣe gr̥hṇāmī́tyevá maitrāvaruṇā́ya maitrāvaruṇī́ṣu hi tásmai stuváte maitrāvaruṇī́ranuśáṃsati maitrāvaruṇyā yájati.  
índrāya tvā.  
devāvyáṃ yajñasyā́yuṣe gr̥hṇāmī́tyevá brāhmaṇācʰaṃsína aindrī́ṣu hi tásmai stuváta aindrī́ranuśáṃsatyaindryā yájati.  
indrāgníbʰyāṃ tvā.  
devāvyáṃ yajñasyā́yuṣe gr̥hṇāmī́tyevā̀cʰāvākā́yaìndrāgnī́ṣu hi tásmai stuváta aindrāgnī́ranuśáṃsatyaindrāgnyā yájatī́ndrāya tvètyeva mā́dʰyandine sávana aindraṃ hi mā́dʰyandinaṃ sávanam.  
tádu ha cárakādʰvaryavo vígr̥hṇanti.  
upayāmágr̥hīto 'si devébʰyastvā devāvyámuktʰébʰya uktʰāvyam mitrāváruṇābʰyāṃ júṣṭaṃ gr̥hṇāmyeṣá te yónirmitrāváruṇābʰyāṃ tvéti sādayati púnarhavirasī́ti stʰālī́mabʰímr̥śati.  
upayāmágr̥hīto 'si.  
devébʰyastvā devāvyámuktʰébʰya uktʰāvyámíndrāya júṣṭaṃ gr̥hṇāmyeṣá te yóniríndrāya tvéti sādayati púnarhavirasī́ti stʰālī́mabʰímr̥śati.  
upayāmágr̥hīto 'si.  
devébʰyastvā devāvyámuktʰébʰya uktʰāvyámindrāgníbʰyāṃ júṣṭaṃ gr̥hṇāmyeṣá te yónirindrāgníbʰyāṃ tvéti sādayati nā́tra púnarhavirasī́ti stʰālī́mabʰímr̥śatīndrāya tvéndrāya tvétyeva mā́dʰyandine sávana aindraṃ hi mā́dʰyandinaṃ sávanaṃ dvírha púnarhavirasī́ti stʰālī́mabʰímr̥śati tūṣṇī́ṃ tr̥tī́yaṃ nídadʰāti.  
taṃ vai nòpayāména gr̥hṇīyāt.  
na yónau sādayedágre hyèvaìṣá upayāména gr̥hīto bʰávatyágre yónau sannó jāmitāyai jāmí ha kuryādyádenamatrā́pyupayāména gr̥hṇīyādyadyónau sādáyedátʰa yatpúnarhavirasī́ti stʰālī́mabʰimr̥śáti púnarhyásyai gráhaṃ grahīṣyanbʰávati na tadā́driyeta tūṣṇī́meva nídadʰyāt.  
ayáṃ ha vā́ asyaiṣá prāṇaḥ.  
yo 'yám purastā́tsa vaí vaiśvānará evā́tʰa yò 'yám paścātsá dʰruvastaú ha smaitau dvā́vevā́gre gráhau gr̥hṇanti dʰruvavaiśvānarāvíti táyorayamápyetárhyanyatará evá gr̥hyate dʰruvá eva sa yádi taṃ cárakebʰyo vā yáto vānubruvīta yájamānasya táṃ camasé 'vanayedátʰaitámevá hotr̥camasé.  
yadvā́ asyāvācī́naṃ nā́bʰeḥ.  
tádasyaiṣá ātmanaḥ sò 'syaiṣa ā́yureva tásmādanáyā gr̥hṇātyasyai hí stʰālī bʰávati stʰālyā hyènaṃ gr̥hṇā́tyajárā hī̀yámamŕ̥tājáraṃ hyámŕ̥tamā́yustásmādanáyā gr̥hṇāti.  
taṃ vaí pūrṇáṃ gr̥hṇāti.  
sárvaṃ vai tadyátpūrṇaṃ sárvaṃ tadyadā́yustásmātpūrṇaṃ gr̥̀hṇāti.  
vaiśvānarā́ya gr̥hṇāti.  
saṃvatsaro vaí vaiśvānaráḥ saṃvatsara ā́yustásmādvaiśvānarā́ya gr̥hṇāti.  
sá prātaḥsavané gr̥hītaḥ.  
aìtásmātkālādúpaśete tádenaṃ sárvāṇi sávanānyátinayati.  
taṃ ná stūyámāné 'vanayet.  
ná ha saṃvatsaraṃ yájamānó 'tijīvedyátstūyámāne 'vanáyet.  
táṃ śasyámāné 'vanayati.  
tádenaṃ dvādaśáṃ stotramátinayati tátʰā páramparamā́yuḥ sámaśnute tátʰo ha yájamāno jyógjīvati tásmādbrāhmaṇò 'gniṣṭomasátsyādaìtásya hómānna sárpenna prásrāvayeta tátʰā sárvamā́yuḥ sámaśnuta ā́yurvā́ asyaiṣa tátʰā sárvamā́yureti.  
yadvā́ asyāvācī́naṃ nābʰeḥ.  
tádasyaiṣá ātmánaḥ sa yátpuraìtásya hómātsárpedvā prá vā srāváyeta dʰruvaṃ hā́vamehennéddʰruvámavaméhānī́ti tásmādvā́ agniṣṭomasádbʰavati tadvai tadyájamāna eva yájamānasya hyèṣa tádātmánaḥ.  
sa vā́ agniṣṭomasádbʰavati.  
yáśo vai sómastasmādyáśca sóme lábʰate yáśca nòbʰāvevā́gacʰato yáśa evaìtaddráṣṭumā́gacʰanti tadvā́ etadyáśo brāhmáṇā́ḥ samprasŕ̥pyātmándadʰate yádbʰakṣáyanti sá ha yáśa evá bʰavati yá eváṃ vidvā́nbʰakṣáyati.  
te vā́ eté.  
sárpanta evā̀gniṣṭomasádyetadyáśaḥ saṃnidʰā́ya sarpanti te párāñco yáśaso bʰavanti tádeṣá parigŕ̥hyaiva púnarātmanyáśo dʰatte téṣāṃ haiṣá evá yaśasvítamo bʰūtvā praíti yá eváṃ vidvā́nagniṣṭomasadbʰávati.  
devā́śca vā ásurāśca.  
ubʰáye prājāpatyā́ḥ paspr̥dʰira etásminyajñé prajā́patau pitári saṃvatsare 'smā́kamayám bʰaviṣyatyasmā́kamayám bʰaviṣyatī́ti.  
táto devā́ḥ.  
árcantaḥ śrā́myantaścerustá etádagniṣṭomasádyaṃ dadr̥śustá eténāgniṣṭomasádyena sárvaṃ yajñaṃ sámavr̥ñjantāntárāyannásurānyajñāttátʰo evaìṣá eténāgniṣṭomasádyena sárvaṃ yajñaṃ sáṃvr̥ṅkte 'ntáreti sápatnānyajñāttásmādvā́ agniṣṭomasádbʰavati.  
táṃ gr̥hītvóttare havirdʰā́ne sādayati prāṇā vai gráhā nétprāṇā́nmoháyānītyúpakīrṇe vā ítarāngráhānsādayatyátʰaitaṃ vyúhya na tŕ̥ṇaṃ canā̀ntardʰā́ya.  
yadvā́ asyordʰvaṃ nā́bʰeḥ.  
tádasyaitá ātmána upárīva vai tadyádūrdʰvaṃ nā́bʰerupárīvaitadyadúpakīrṇaṃ tásmādúpakīrṇe sādayatyátʰaitaṃ vyúhya na tŕ̥ṇaṃ canā̀ntardʰā́ya.  
yadvā́ asyāvācī́naṃ nā́bʰeḥ.  
tádasyaiṣá ātmáno 'dʰá iva vai tadyádavācī́naṃ nā́bʰeradʰá ivaitadya dvyúhya na tŕ̥ṇaṃ canā̀ntardʰā́ya tásmādetaṃ vyúhya na tŕ̥ṇaṃ canā̀ntardʰā́ya sādayati.  
eṣa vaí prajā́patiḥ.  
yá eṣá yajñástāyáte yásmādimā́ḥ prajāḥ prájātā etámvevā́pyetarhyánu prájāyante sa yānúpakīrṇe sādáyati tasmādyāstānánu prajā́ḥ prajā́yante tā́ anyénātmáno 'syām prátitiṣṭʰanti yā vaí śapʰaíḥ pratitíṣṭʰanti tā́ anyénātmáno 'syām prátitiṣṭʰantyátʰa yádetaṃ vyúhya na tŕ̥ṇaṃ canā̀ntardʰā́ya sādáyati tásmādyā́ etamánu prajā́ḥ prajā́yante yā́ ātmánaivā̀syām prátitiṣṭʰanti manuṣyā̀śca śvā́padāśca.  
tadvā́ etát.  
asyā́ evā̀nyadútaraṃ karoti yádupakiráti sa yānúpakīrṇe sādáyati tásmādyāstānánu prajā́ḥ prajā́yante tā́ anyénaivā̀tmáno 'syām prátitiṣṭʰanti śapʰaíḥ.  
tadvā́ etát.  
āhavanī́ye juhvati puroḍā́śaṃ dʰānā́ḥ karambʰaṃ dádʰyāmíkṣāmíti tadyátʰā múkʰa āsiñcédevaṃ tadátʰaiṣa ékarūpa úpaśeta ā́pa ivaiva tásmādyádanéna múkʰena nā́nārūpamáśanamaśnātyátʰaiténa prāṇenaíkarūpameva prásrāvayate 'pá ivaivā́tʰa yásmād dʰruvo nā́ma.  
dévā ha vaí yajñáṃ tanvānāḥ.  
te 'surarakṣasébʰya āsaṅgā́dbibʰayā́ṃ cakrustā́ndakṣiṇáto 'surarakṣasānyā́sejustéṣāmetāndákṣiṇāngráhānújjagʰnurápyetáddakṣiṇaṃ havirdʰā́namújjagʰnurátʰaitámeva ná śekurúddʰantuṃ tadúttaraméva havirdʰā́naṃ dákṣiṇaṃ havirdʰā́namadr̥ṃhattadyádetaṃ ná śekurúddʰantuṃ tásmāddʰruvo nā́ma.  
taṃ vaí gopāyanti.  
śíro vā́ eṣá etásyai gāyatryaí yajño vaí gāyatrī dvā́daśa stotrā́ṇi dvā́daśa śastrā́ṇi táccaturviṃśatiścáturviṃśatyakṣarā vaí gāyatrī tásyā eṣa śíraḥ śrīrvai śíraḥ śrīrhi vai śírastásmādyó 'rdʰasya śréṣṭo bʰávatyasā́vamuṣyā́rdʰasya śíra ítyāhuḥ śréṣṭʰo ha vyatʰeta yádeṣa vyátʰeta yájamāno vai śréṣṭʰo nedyájamāno vyatʰātā íti tásmādvaí gopāyanti.  
vatso vā́ eṣáḥ.  
etásyai gāyatryaí yajño vaí gāyatrī dvā́daśa stotrā́ṇi dvā́daśa śastrā́ṇi taccáturviṃśatiścáturviṃśatyakṣarā vaí gāyatrī tásyā eṣá vatsastaṃ yádgopāyánti gopāyánti vā́ imā́nvatsāndóhāya yádidam páyo duhrá evámiyáṃ gāyatrī yájamānāya sárvānkā́māndohātā íti tásmādvai gopāyanti.  
átʰa yádadʰvaryúśca pratiprastʰātā́ ca.  
níśca krā́mataḥ prá ca pádyete yátʰā baddʰávatsopācáredevámetaṃ gráhamupā́caratastamávanayati gāyatrī́mevaítatprásrāvayati prátteyáṃ gāyatrī yájamānāya sárvānkā́māndohātā íti tásmādvā ávanayati.  
só 'vanayati.  
dʰruváṃ dʰruvéṇa mánasā vācā sómamávanayāmī́ti gr̥hṇāmī́ti vā́tʰā na índra idvíśo 'sapatnāḥ sámanasaskáradíti yátʰā na índra imā́ḥ prajā víśaḥ śriyai yáśase 'nnā́dyāyāsapatnāḥ sáṃmanasaḥ karávadítyevaìtádāda.  
atʰā́to gr̥hṇā́tyevá.  
mūrdʰā́naṃ divó aratím pr̥tʰivyā́ vaiśvānarámr̥ta ā́ jātámagním.  
kavíṃ samrā́jamátitʰiṃ jánānāmāsannā pā́traṃ janayanta devā́ḥ.  
upayāmágr̥hīto 'si dʰruvò 'si dʰruvákṣitirdʰruvā́ṇāṃ dʰruvátamó 'cyutānāmacyutakṣíttama eṣá te yónirvaiśvānarā́ya tvéti sādayati vyúhya na tŕ̥ṇaṃ canāntardʰā́ya vaiśvānarā́ya hyènaṃ gr̥hṇā́ti.  
gráhāngr̥hītvā̀.  
upaniṣkrámya viprúṣāṃ hómaṃ juhoti tadyádviprúṣāṃ hómaṃ juhóti yā́ evā̀syā́tra viprúṣa skándanti tā evaìtadāhavanī́ye svagā́karotyāhavanīyo hyā́hutīnām pratiṣṭʰā tásmādviprúṣāṃ hómaṃ juhoti.  
sá juhoti.  
yáste drapsa skándati yáste aṃśuríti yo vaí stoka skándati sá drapsastattámāha yáste aṃśuríti tádaṃśúmāha grā́vacyuto dʰiṣáṇayorupástʰādíti grā́vṇā hí cyutò 'dʰiṣávaṇābʰyāṃ skándatyadʰvaryórvā pári vā yáḥ pavítrādítyadʰvaryórvā hí pāṇíbʰyāṃ skándati pavítrādvā taṃ te juhomi mánasā váṣaṭkr̥taṃ svāhéti tadyátʰā váṣaṭkr̥taṃ hutámevámasyaitádbʰavati.  
átʰa stīrṇā́yai védeḥ.  
dve tŕ̥ṇe adʰvaryurā́datte tā́vadʰvaryū́ pratʰamau prátipadyéte prāṇodānaú yajñasyā́tʰa prastotā vā́gevá yajñasyā́tʰodgātā̀tmaìvá prajā́patiryajñasyā́tʰa pratihartā́ bʰiṣágvā vyānó vā.  
tānvā etā́n.  
páñcartvíjo yájamāno 'nvā́rabʰata etā́vānvaísárvo yajño yā́vanta ete páñcartvijo bʰávanti pā́ṅkto vaí yajñastádyajñámevaìtadyájamāno 'nvā́rabʰate.  
átʰānyatarattŕ̥ṇam.  
cā́tvālamabʰiprā́syati devā́nāmutkrámaṇamasī́ti yátra vaí devā́ yajñéna svargáṃ lokáṃ samā́śnuvata tá etásmāccā́tvālādūrdʰvā́ḥ svargáṃ lokámupódakrāmaṃstadyájamānamevaìtátsvargyám pántʰānamanusáṃkʰyāpayati.  
átʰānyatarattŕ̥ṇam.  
purástādudgātr̥̄ṇāmupāsyati tūṣṇímeva stómo vā́ eṣá prajā́patiryádudgātā́raḥ sá idaṃ sárvaṃ yutá idaṃ sárvaṃ sámbʰavati tásmā evaìtattŕ̥ṇamápidadʰāti tátʰo hādʰvaryuṃ ná yute naìnaṃ sámbʰavatyátʰa yadā jápanti-japanti hyátrodgātā́raḥ.  
átʰa stotrámupā́karoti.  
sómaḥ pavata íti sa vai párāgevá stotrámupākaróti párāñca stuvate devānvā́ etā́ni stotrā́ṇyabʰyupā́vr̥ttāni yatpávamānāḥ párāñco hyetairdèvā́ḥ svargáṃ lokáṃ samā́śnuvata tásmātpárāgevá stotrámupākaróti párāñca stuvate.  
upā́vartadʰvamíti vā́ anyā́ni stotrā́ṇi.  
abʰyāvártaṃ dʰúryai stuvata imā vaí prajā́ etā́ni stotrā́ṇyabʰyupā́vr̥ttāstásmādimā́ḥ prajāḥ púnarabʰyāvártam prájāyante.  
átʰa yadátra bahiṣpavamānéna stuvate.  
átra ha vā́ asāvágra ādityá āsa támr̥távaḥ parigŕ̥hyaivā́ta ūrdʰvā́ḥ svargáṃ lokámupódakrāmantsá eṣá r̥túṣu prátiṣṭʰitastapati tátʰo evaìtádr̥tvíjo yájamānam parigŕ̥hyaivā́ta ūrdʰvā́ḥ svargáṃ lokámupótkrāmanti tásmādátra bahiṣpavamānéna stuvate.  
naúrha vā́ eṣā́ svargyā̀.  
yádbahiṣpavamānaṃ tásyā r̥tvíja eva spʰyā́ścārítrāśca svargásya lokásya sampā́raṇāstásyā éka evá majjayitā yá evá nindyáḥ sa yátʰā pūrṇā́mabʰyārúhya majjáyedeváṃ haināṃ sá majjayati tadvai sárva evá yajño naúḥ svargyā̀ tásmādu sárvasmādevá yajñā́nnindyám páribibādʰiṣeta.  
átʰa stutá etāṃ vā́caṃ vadati.  
ágnīdagnīnvíhara barhí str̥ṇīhi puroḍā́śāṃ álaṃkuru paśunehī́ti víharatyagnī́dagnīntsáminddʰa evaìnānetátstr̥ṇā́ti barhí stīrṇé barhíṣi sáminddʰe devébʰyo juhavānī́ti puroḍā́śāṃ álaṃkurvíte puroḍā́śairhí pracariṣyanbʰávati paśunehī́ti paśuṃ hyùpākarīṣyanbʰávati.  
átʰa púnaḥ prapádya.  
āśvinaṃ gráhaṃ gr̥hṇātyāśvinaṃ gráhaṃ gr̥hītvòpaniṣkrámya yū́pam párivyayati parivī́ya yū́pam paśúmupā́karoti rásamevā̀sminnetáddadʰāti.  
sá prātaḥsavana ā́labdʰaḥ.  
ā́ tr̥tīyasavanā́cʰrapyámāṇa úpaśete sárvasminnevaìtádyajñe rásaṃ dadʰāti sárvaṃ yajñaṃ rásena prásajati.  
tásmādāgneyámagniṣṭoma ā́labʰate.  
taddʰi sáloma yádāgneyámagniṣṭomá ālábʰeta yádyuktʰyaḥ syā́daindrāgnáṃ dvitī́yamā́labʰetaindrāgnā́ni hyùktʰā́ni yádi ṣoḍaśī syā́daindráṃ tr̥tī́yamā́labʰeténdro hí ṣoḍaśī yádyatīrātraḥ syā́tsārasvatáṃ caturtʰamā́labʰeta vāgvai sárasvatī yóṣā vai vāgyóṣā rā́tristádyatʰāyatʰáṃ yajñakratūnvyā́vartayati.  
átʰa savanī́yaiḥ puroḍā́śaiḥ prácarati.  
devo vai sómo divi hi sómo vr̥tro vai sóma āsīttásyaitacʰárīraṃ yádgirayo yadáśmānastádeṣòśānā nāmaúṣadʰirjāyata íti ha smāha śvetáketurauddālakistā́metádāhŕ̥tyābʰíṣuṇvantī́ti.  
sa yátpaśúmālábʰate.  
rásamevā̀sminnetáddadʰātyátʰa yátsavanī́yaiḥ puroḍā́śaiḥ pracárati médʰamevā̀sminnetáddadʰāti tátʰo hāsyaiṣa sóma evá bʰavati.  
sárva aindrā́ bʰavanti.  
índro vaí yajñásya devátā tásmātsárva aindrā́ bʰavanti.  
átʰa yátpuroḍā́śaḥ dʰānā́ḥ karambʰo dádʰyāmikṣéti bʰávati yā́ yajñásya devátāstāḥ súprītā asanníti.  
idaṃ vā́ apūpámaśitvā́ kāmayate.  
dʰānā́ḥ kʰādeyaṃ karambʰamaśnīyāṃ dádʰyaśnīyāmāmíkṣāmaśnīyāmíti te sárve kā́mā yā́ yajñásya devátāstāḥ súprītā asannityátʰa yádeṣā prātaḥsavaná evá maitrāvaruṇī́ payasyā́vakl̥ptā bʰávati nétarayoḥ sávanayoḥ.  
gāyatrī vaí prātaḥsavanáṃ vahati.  
triṣṭummā́dʰyandinaṃ sávanaṃ jágatī tr̥tīyasavanaṃ tadvā ánekākinyevá triṣṭummā́dʰyandinaṃ sávanaṃ vahati gāyatryā́ ca br̥hatyā cā́nekākinī jágatī tr̥tīyasavanáṃ gāyatryòṣṇihakakúbbʰyāmanuṣṭúbʰā.  
gāyatryèvaìkākínī prātaḥsavanáṃ vahati.  
saìtā́bʰyām paṅktíbʰyāṃ stotrápaṅktyā ca havíṣpaṅktyā ca catvāryā́jyāni bahiṣpavamānám pañcamam páñcaparā paṅktíḥ saitáyā stotrápaṅktyā́nekākinī gāyatrī́ prātaḥsavanám vahati.  
índrasya puroḍā́śaḥ.  
háryordʰānā́ḥ pūṣṇáḥ karambʰaḥ sárasvatyai dádʰi mitrāváruṇayoḥ payasyā̀ páñcapadā paṅktiḥ saìtáyā havíṣpaṅktyā́nekākinī gāyatrī́ prātaḥsavanáṃ vahatyetásyā evá paṅktéḥ sampádaḥ kāmāya prātaḥsavaná evaìṣā́ maitrāvaruṇī́ payasyā́vakl̥ptā bʰávati nétarayoḥ sávanayoḥ.  
