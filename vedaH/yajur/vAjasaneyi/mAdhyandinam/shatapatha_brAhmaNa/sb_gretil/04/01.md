
prāṇó ha vā́ asyopāṃśúḥ.  
vyāná upāṃśusávana udāná evā̀ntaryāmáḥ.  
átʰa yásmādupāṃśurnā́ma.  
aṃśurvai nā́ma gráhaḥ sá prajā́patistásyaiṣá prāṇastadyádasyaiṣá prāṇastásmādupāṃśurnā́ma.  
tám bahiṣpavitrā́dgr̥hṇāti.  
párāñcamevā̀sminnetátprāṇáṃ dadʰāti sò 'syāyam párāṅevá prāṇo nírardati támaṃśúbʰiḥ pāvayati pūtò 'sadíti ṣaḍbʰíḥ pāvayati ṣaḍvā́ r̥táva r̥túbʰirevaìnametátpāvayati.  
tádāhuḥ.  
yádāṃśúbʰirupāṃśú punā́ti sárve sómāḥ pavítrapūtā átʰa kénāsyāṃśávaḥ pūtā́ bʰavantī́ti.  
tā́nupanívapati.  
yátte somā́dābʰyaṃ nā́ma jā́gr̥vi tásmai te soma sómāya svāhéti tádasya svāhākāréṇaivā̀ṃśávaḥ pūtā́ bʰavanti sárvaṃ vā́ eṣa gráhaḥ sárveṣāṃ hi sávanānāṃ rūpám.  
devā́ ha vaí yajñáṃ tanvānāḥ.  
tè 'surarakṣasébʰya āsaṅgā́dbibʰayā́ṃ cakrusté hocuḥ sáṃstʰāpayāma yajñaṃ yádi no 'surarakṣakā́nyāsájeyuḥ sáṃstʰita evá no yajñáḥ syādíti.  
té prātaḥsavaná eva.  
sárvaṃ yajñaṃ sámastʰāpayannetásminneva gráhe yajuṣṭáḥ pratʰamé stotré sāmatáḥ pratʰamé śastrá r̥ktasténa sáṃstʰitenaivā́ta ūrdʰváṃ yajñénācarantsá eṣó 'pyetárhi tátʰaivá yajñaḥ sáṃtiṣṭʰata etásminneva gráhe yajuṣṭáḥ pratʰamé stotré sāmatáḥ pratʰamé śastrá r̥ktasténa sáṃstʰitenaivā́ta ūrdʰváṃ yajñéna carati.  
sa vā́ aṣṭau kŕ̥tvo 'bʰiṣuṇoti.  
aṣṭā́kṣarā vai gāyatrī́ gʰāyatrám prā́taḥ savanám prātaḥsavanámevaìtátkriyate.  
sá gr̥hṇāti.  
vācaspátaye pavasvéti prāṇo vaí vācaspatiḥ prāṇá eṣa gráhastásmādāha vācaspátaye pavasvéti vŕ̥ṣṇo aṃśúbʰyāṃ gábʰastipūta íti somāṃśúbʰyāṃ hyenam pāváyati tásmādāha vŕ̥ṣṇo aṃśúbʰyāmíti gábʰastipūta íti pāṇī vai gábʰastī pāṇíbʰyāṃ hyènam pāváyati.  
atʰaíkādaśa kŕ̥tvo 'bʰíṣuṇoti.  
ékādaśākṣarā vaí triṣṭuptraíṣṭubʰam mā́dʰyandinaṃ savanam mā́dʰyandinamevaìtatsavanáṃ kriyate.  
sá gr̥hṇāti.  
devó devébʰyaḥ pavasvéti devo hyèṣá devébʰyaḥ pávate yéṣām bʰāgo 'sī́ti téṣāmu hyèṣá bʰāgáḥ.  
átʰa dvā́daśa kŕ̥tvo 'bʰíṣuṇoti.  
dvā́daśākṣarā vai jágatī jā́gataṃ tr̥tīyasavanáṃ tr̥tīyasavanámevaìtátkriyate.  
sá gr̥hṇāti.  
mádʰumatīrna íṣaṣkr̥dʰī́ti rásamevā̀sminnetáddadʰāti svadáyatyevaìnametáddevébʰyastasmādeṣá hato ná pūyatyátʰa yájjuhóti sáṃstʰāpayatyevaìnametát.  
aṣṭā́vaṣṭau kŕ̥tvaḥ.  
brahmavarcasákāmasyābʰiṣuṇuyādítyāhuraṣṭā́kṣarā vaí gāyatrī bráhma gāyatrī́ brahmavarcasī́ haivá bʰavati.  
taccáturviṃśatiṃ kŕ̥tvo 'bʰíṣutam bʰavati.  
cáturviṃśatirvaí saṃvatsarásyārdʰamāsā́ḥ saṃvatsaráḥ prajā́patiḥ prajā́patiryajñaḥ sa yā́vānevá yajño yā́vatyasya mā́trā tā́vantamevaìtatsáṃ stʰāpayati.  
páñcapañca kŕ̥tvaḥ.  
paśúkāma syābʰíṣuṇuyādítyāhuḥ pā́ṅktā paśávaḥ paśū́nhaivā́varunddʰe páñca vā́ r̥távaḥ saṃvatsarásya saṃvatsaráḥ prajā́patiḥ prajā́patiryajñaḥ sa yā́vānevá yajño yā́vatyasya mā́trā tā́vantamevaìtatsáṃstʰāpayati sò eṣā́ mīmāṃsaìvétaraṃ tvèvá kriyate.  
táṃ gr̥hītvā párimārṣṭi.  
nédvyavaścótadíti taṃ ná sādayati prāṇo hyásyaiṣa tásmādayamásannaḥ prāṇaḥ sáṃcarati yadīttvábʰicáredátʰainaṃ sādayedamúṣya tvā prā́ṇaṃ sādayāmī́ti tatʰā́ha tásminna púnarásti yannā̀nusr̥játi téno adʰvaryúśca yájamānaśca jyógjīvataḥ.  
átʰo ápyevaìnaṃ dadʰyāt.  
amúṣya tvā prāṇamápidadʰāmī́ti tatʰā́ha tásminna púnarásti yanna sādáyati teno prāṇānná lobʰayati.  
sa vā́ antáreva santsvāhéti karoti.  
devā́ ha vaí bibʰayā́ṃ cakruryadvaí naḥ puraìvā̀sya gráhasya hómādasurarakṣasā́nīmaṃ gráhaṃ ná hanyuríti támantaréva sántaḥ svāhākāréṇājuhavustáṃ hutámeva sántamagnā́vajuhavustátʰo evaìnameṣá etádantáreva sántsvāhākāréṇa juhoti táṃ hutámeva sántamagnaú juhoti.  
átʰopaníṣkrāmati.  
urvántárikṣamánvemī́tyantárikṣaṃ vā ánu rákṣaścaratyamūlamubʰayátaḥ páricʰinnaṃ yátʰāyam púruṣo 'mūlá ubʰayátaḥ páricʰinno 'ntárikṣamanucáratyetadvai yájurbráhma rakṣohā sá etena bráhmaṇāntarikṣamábʰayamanāṣṭráṃ kurute.  
átʰa váraṃ vr̥ṇīte.  
bálavaddʰa vaí devā́ etásya gráhasya hómam prépsanti tè 'smā etaṃ váraṃ sámardʰayanti kṣipré na imaṃ gráhaṃ juhavadíti tásmādváraṃ vr̥ṇīte.  
sá juhoti.  
svā́ṃkr̥to 'sī́ti prāṇo vā́ asyaiṣa gráhaḥ sá svayámevá kr̥táḥ svayáṃ jātastásmādāha svā́ṃkr̥to 'sī́ti víśvebʰya indriyébʰyo divyébʰyaḥ pā́rtʰivebʰya íti sárvābʰyo hyèṣa prajā́bʰyaḥ svayáṃ jāto mánastvāṣṭvíti prajā́patirvai mánaḥ prajā́patiṣṭvāśnutāmítyevaìtádāha svā́hā tvā subʰava sū́ryāyéti tadávaraṃ svāhākāráṃ karóti párāṃ dévátām.  
amúṣminvā́ etámahauṣīt.  
yá eṣa tápati sárvaṃ vā́ eṣa tádenaṃ sárvasyaivá parārdʰyáṃ karotyátʰa yadávarāṃ devátāṃ kuryātpáraṃ svāhākāraṃ syā́du haivā̀múṣmādādityātpáraṃ tásmādávaraṃ svāhākāráṃ karóti párāṃ devátām.  
átʰa hutvòrdʰvaṃ gráhamúnmārṣṭi.  
párāñcamevā̀sminnetátprāṇáṃ dadʰātyátʰottānéna pāṇínā madʰyamé paridʰau prāgupamārṣṭi párāñcamevā̀sminnetátprāṇáṃ dadʰāti devébʰyastvā marīcipébʰya íti.  
amúṣminvā́ etam máṇḍale 'hauṣīt.  
yá eṣa tápati tásya yé raśmáyasté devā́ marīcipāstā́nevaìtátprīṇāti tá enaṃ devā́ḥ prītā́ḥ svargáṃ lokámabʰívahanti.  
tásya vā etásya gráhasya.  
nā̀nuvākyā́sti ná yājyā̀ tam mántreṇa juhotyeténo hāsyaiṣò 'nuvākyávānbʰavatyeténa yājyávānátʰa yádyabʰicaredyò 'syāṃśurāśliṣṭaḥ syā́dbāhvorvórasi vā vā́sasi vā táṃ juhuyāddévāṃśo yásmai tvéḍe tátsatyámupariprútā bʰaṅgéna hatò 'sau pʰaḍíti yátʰā ha vaí hanyámānānāmapadʰā́vedevámeṣò 'bʰiṣūyámāṇānāṃ skandati tátʰā ha tásya naìva dʰā́vannā̀padʰā́vatpáriśiṣyate yásmā eváṃ karóti táṃ sādayati prāṇā́ya tvéti prāṇo hyasyaiṣáḥ.  
dakṣiṇārdʰe haíke sādayanti.  
etāṃ hyèṣa díśamánu saṃcáratī́ti tádu tátʰā ná kuryāduttarārdʰá evaìnaṃ sādáyennò hyètásyā ā́huteḥ kā́ cana parā́sti táṃ sādayati prāṇā́ya tvéti prāṇo hyásyaiṣáḥ.  
átʰopāṃśusávanamā́datte.  
taṃ ná daśābʰirná vivítreṇópaspr̥śati yátʰā hyádbʰiḥ práṇiktamevaṃ tadyádyaṃśurā́śliṣṭaḥ syā́tpāṇinaivá pradʰvaṃsyódañcamupanípādayedvyā́nāya tvéti vyāno hyásyaiṣáḥ.  
prāṇó ha vā́ asyopāṃśú.  
vyāná upāṃśusávana udāná evā̀ntaryāmáḥ.  
átʰa yásmādantaryāmo nā́ma.  
yo vaí prāṇaḥ sá udānaḥ sá vyānastámevā̀sminnetatpárāñcam prāṇáṃ dadʰāti yádupāṃśú gr̥hṇā́ti támevā̀sminnetátpratyáñcamudānáṃ dadʰāti yádantaryāmáṃ gr̥hṇāti sò 'syāyámudānò 'ntárātmányatastadyádasyaiṣò 'ntárātmányato yádvainenemā́ḥ prajā́ yatāstásmādantaryāmo nā́ma.  
támantaḥpavitrā́dgr̥hṇāti.  
pratyáñcamevā̀sminnetádudānáṃ dadʰāti sò 'syāyámudānò 'ntárātmánhitá eténo hāsyā́pyupāṃśúrantaḥpavitrā́dgr̥hītó bʰavati samānaṃ hyètadyádupāṃśvantaryāmaú prāṇodānau hyèténo haivā̀syaiṣo 'pī́tareṣu gráheṣvánākṣidbʰavati.  
átʰa yásmātsómam pavitréṇa pāváyati.  
yátra vai sómaḥ svám puróhitam bŕ̥haspátiṃ jijyau tásmai púnardadau téna sáṃśaśāma tásminpúnardaduṣyā́saivā́tiśiṣṭaméno yadī́nnūnam bráhma jyā́nāyābʰidadʰyaú.  
táṃ devā́ḥ pavítreṇāpāvayan.  
sa médʰyaḥ pūtó devā́nāṃ havirábʰavattátʰo evaìnameṣá etátpavítreṇa pāvayati sa médʰyaḥ pūtó devā́nāṃ havírbʰavati.  
tadyádupayāména gráhā gr̥hyánte.  
iyaṃ vā áditistásyā adáḥ prāyaṇī́yaṃ havírasā́vādityáścarustadvai tátpurèva sutyā́yai sā́ heyáṃ devéṣu sutyā́yāmapitvámīṣé 'stveva mé 'pi prásute bʰāga íti.  
te ha devā́ ūcuḥ.  
vyā́diṣṭo 'yáṃ devátābʰyo yajñastváyaiva gráhā gr̥hyántāṃ devátābʰyo hūyantāmíti tatʰéti sò 'syā eṣa prásute bʰāgáḥ.  
tadyádupayāména gráhā gr̥hyánte.  
iyaṃ vā́ upayāmá iyaṃ vā́ idámannā́dyamúpayacʰati paśúbʰyo manuṣyèbʰyo vánaspátibʰya ito vā́ ūrdʰvā́ devā́ divi hí devā́ḥ.  
tadyádupayāména gráhā gr̥hyánte.  
anáyaiva tádgr̥hyanté 'tʰa yadyónau sādáyatīyaṃ vā́ asya sárvasya yónirasyai vā́ imā́ḥ prajāḥ prájātāḥ.  
taṃ vā́ etám.  
réto bʰūtaṃ sómamr̥tvíjo bibʰrati yadvā áyonau rétaḥ sicyáte pra vai tánmīyaté 'tʰa yadyónau sādáyatyasyā́meva tátsādayati.  
prāṇodānaú ha vā́ asyaitau gráhau.  
táyorúdite 'nyataráṃ juhotyánudite 'nyatarám prāṇodānáyorvyā́kr̥tyai prāṇodānā́vevaìtadvyā̀karoti tásmādetaú samānā́veva sántau nā́nevā́cakṣate prāṇa íti codāna íti ca.  
ahorātré ha vā́ asyaitau gráhau.  
táyorúdite 'nyataráṃ juhotyánudite 'nyatarámahorātráyorvyā́kr̥tyā ahorātré evaìtadvyā́karoti.  
áhaḥ sántamupāśúm.  
taṃ rā́trau juhotyáharevaìtadrā́trau dadʰāti tásmādápi sútamiśrāyāmúpaiva kíṃcitkʰyāyate.  
rā́triṃ sántamantaryāmám.  
tamúdite juhoti rā́trimevaìtadáhandadʰāti téno hāsā́vādityá udyánnevèmā́ḥ prajā na prádahati ténemā́ḥ prajā́strātā́ḥ.  
atʰā́to gr̥hṇā́tyevá.  
upayāmágr̥hīto 'sī́tyuktá upayāmásya bándʰurantáryacʰa magʰavanpāhi sómamitī́ndro vaí magʰávāníndro yajñásya netā tásmādāha magʰavanníti pāhi sómamíti gopāya sómamítyevaìtádāhoruṣya rā́ya éṣo yajasvéti paśávo vai rā́yo gopāya paśūnítyevaìtádāhéṣo yajasvéti prajā vā íṣastā́ evaìtádyāyajū́kāḥ karoti tā́ imā́ḥ prajā yájamānā árcantyaḥ śrā́myantyaścaranti.  
antáste dyā́vāpr̥tʰivī́ dadʰāmi.  
antárdadʰāmyurvántárikṣam sajū́rdevébʰirávaraiḥ páraiścéti tádenaṃ vaiśvadeváṃ karoti tadyádenenemā́ḥ prajā́ḥ prāṇátyaścódanátyaścāntárikṣamanucáranti téna vaiśvadevò 'ntaryāmé magʰavanmādayasvetī́ndro vaí magʰávāníndro yajñásya netā tásmādāha magʰavannityátʰa yádantárantaríti gr̥hṇā́tyantástvātmándadʰa ítyevaìtádāha.  
táṃ gr̥hītvā párimārṣṭi.  
nédvyavaścótadíti taṃ ná sādayatyudāno hyásyaiṣa tásmādayamásanna udānaḥ sáṃcarati yadīttvábʰicáredátʰainaṃ sādayedamúṣya tvodānáṃ sādayāmī́ti.  
sa yádyupāṃśúṃ sādáyet.  
átʰainaṃ sādayedyádyupāṃśuṃ ná sādáyennaìnaṃ sādayedyádyupāṃśúmapidadʰyādápyenaṃ dadʰyādyádyupāṃśu nā̀pidadʰyānnaìnamápidadʰyādyátʰopāṃśoḥ kárma tátʰaitásya samānaṃ hyètadyádupāṃśvantaryāmaú prāṇodānau hí.  
tā́ u ha cárakāḥ.  
nā́naiva mántrābʰyāṃ juhvati prāṇodānau vā́ asyaitau nā́nāvīryau prāṇodānaú kurma íti vádantastádu tátʰā ná kuryānmoháyanti ha te yájamānasya prāṇodānāvapīdvā́ enaṃ tūṣṇī́ṃ juhuyāt.  
sa yadvā́ upāṃśu mántreṇa juhóti.  
tádevā̀syaiṣó 'pi mántreṇa hutó bʰavati kímu táttūṣṇī́ṃ juhuyātsamānaṃ hyètadyádupāṃśvantaryāmaú prāṇodānau hí.  
sa yénaivòpāṃśum mántreṇa juhóti.  
ténaivaìtam mántreṇa juhoti svā́ṃkr̥to 'si víśvebʰya indriyébʰyo divyébʰyaḥ pā́rtʰivebʰyo mánastvāṣṭu svā́hā subʰava sū́ryāyétyukto yajuṣo bándʰuḥ.  
átʰa hutvā́vāñcaṃ gráhamávamārṣṭi.  
idaṃ vā́ upāṃśúṃ hutvòrdʰvamúnmārṣṭyatʰātrā́vāñcamávamārṣṭi pratyáñcamevā̀sminnetádudānáṃ dadʰāti.  
átʰa nī́cā pāṇínā.  
madʰyamé paridʰaú pratyagúpamārṣṭīdaṃ vā́ upāṃśú hutvòttānéna pāṇínā madʰyamé paridʰau prāgúpamārṣṭyatʰā́tra nī́cā pāṇínā madʰyamé paridʰau pratyagúpamārṣṭi pratyañcamévāsminnetádudānáṃ dadʰāti devébʰyastvā marīcipébʰya íti sò 'sā́veva bándʰuḥ.  
tám pratyākrámya sādayati.  
udānā́ya tvétyudāno hyásyaiṣa tā́ni vai sáṃspr̥ṣṭāni sādayati prāṇodānā́vevaìtátsaṃsparśáyati prāṇodānāntsáṃdadʰāti.  
tā́ni vā ániṅgyamānāni śere.  
ā́ tr̥tīyasavanāttásmādimé manuṣyā̀ḥ svapanti tā́ni púnastr̥tīyasavane prájujyante tásmādimé manuṣyā̀ḥ suptvā́ prábudʰyante té 'niśitāścarācarā́ yajñásyaivaìtádvidʰāmánu váya iva ha vaí yajño vídʰīyate tásyopāṃśvantaryāmā́vevá pakṣā́vātmòpāṃśusávanaḥ.  
tā́ni vā ániṅgyamānāni śere.  
ā́ tr̥tīyasavanā́ttāyáte yajña éti vai tadyáttāyáte tásmādimā́ni váyāṃsi vigŕ̥hya pakṣāvánāyuvānāni patanti tā́ni púnastr̥tīyasavane práyujyante tásmādimā́ni váyāṃsi samā́sam pakṣā́vāyuvānā́ni patanti yajñásyaivaìtádvidʰāmánu.  
iyáṃ ha vā́ upāṃśúḥ.  
prāṇo hyùpāṃśúrimāṃ hyèva prā́ṇannabʰiprā́ṇityasā́vevā̀ntaryāmá udāno hyántaryāmò 'muṃ hyèvá lokámudánannabʰyudánityantárikṣamevòpāṃśusávano vyāno hyùpāṃśusávano 'ntárikṣaṃ hyèva vyánannabʰivyániti.  
vā́ggʰa vā́ asyaindravāyaváḥ.  
etannvádʰyātmamíndro ha yátra vr̥trā́ya vájram prajahā́ra só 'balīyānmányamāno nā̀str̥ṣī́tīva bíbʰyannilayā́ṃ cakre tádevā́pi devā́ apanyálayanta.  
té ha devā́ ūcuḥ.  
na vaí hatáṃ vr̥tráṃ vidma ná jīvaṃ hánta na éko véttu yádi ható vā vr̥tro jī́vati véti.  
té vāyúmabruvan.  
ayaṃ vai vāyuryò 'yam pávate vā́yo tvámidaṃ viddʰi yádi ható vā vr̥tro jī́vati vā tvaṃ vai na ā́śiṣṭo 'si yádi jīviṣyáti tvámevá kṣipram púnarā́gamiṣyasī́ti.  
sá hovāca.  
kím me tátaḥ syādíti pratʰamavaṣaṭkārá evá te sómasya rā́jña íti tatʰetyéyāya vāyuréddʰatáṃ vr̥traṃ sá hovāca ható vr̥tro yáddʰaté kuryā́ta tátkurutéti.  
té devā́ abʰyásr̥jyanta.  
yátʰā víttiṃ vetsyámānā evaṃ sa yamekó 'labʰata sá ekadevátyo 'bʰavadyaṃ dvau sá dvidevátyo yám bahávaḥ sá bahudevátyastadyádenam pā́trairvyágr̥hṇata tásmādgráhā nā́ma.  
sá eṣāmā́pūyat.  
sá enāṃcʰuktaḥ pū́tirabʰívavau sa nā́lamā́hutyā ā́sa nā́lam bʰakṣā́ya.  
té devā́ vāyúmabruvan.  
vā́yavimáṃ no vívāhī́maṃ naḥ svadayéti sá hovāca kím me tátaḥ syādíti tváyaivaìtā́ni pā́trāṇyā́cakṣīranníti tatʰéti hovāca yūyaṃ tú me sacyúpavātéti.  
tásya devā́ḥ.  
yāvanmātrámiva gandʰasyā́pajagʰnustám paśúṣvadadʰuḥ sá eṣá paśuṣu kuṇapagandʰastásmātkuṇapagandʰānnā́pigr̥hṇīta sómasya haiṣa rā́jño gandʰaḥ.  
no eva níṣṭʰīvet.  
tasmādyadyapyā́sakta iva mányetābʰivātam párīyācʰrīrvai sómaḥ pāpmā yakṣmaḥ sa yátʰā śréyasyāyati pāpīyānpratyavaróhedeváṃ hāsmādyákṣmaḥ pratyávarohati.  
atʰétaraṃ vāyurvyávāt.  
tádasvadayattató 'lamā́hutyā āsā́lam bʰakṣā́ya tásmādetā́ni nānādevátyāni santi vāyavyā̀nītyā́cakṣaté so 'syaiṣá pratʰamavaṣaṭkāráśca sómasya rā́jña etā́nyu enena pā́trāṇyā́cakṣate.  
índro ha vā́ īkṣā́ṃ cakre.  
vāyurvaí no 'syá yajñásya bʰūyiṣṭʰabʰāgyásya pratʰamavaṣaṭkāráśca sómasya rā́jña etā́nyu enena pā́trāṇyā́cakṣate hántāsmínnapitvámicʰā íti.  
sá hovāca.  
vā́yavā́ māsmingráhe bʰajéti kiṃ tátaḥ syādíti níruktameva vā́gvadedíti níruktaṃ cedvāgvádedā́ tvā bʰajāmī́ti táta eṣá aindravāyavo gráho 'bʰavadvāyavyò haiva tátaḥ purā́.  
sa índro 'bravīt.  
ardʰám me 'sya gráhasyéti túrīyamevá ta íti vāyúrardʰámevá ma itī́ndrastúrīyamevá ta íti vāyúḥ.  
taú prajā́patim pratipraśnaméyatuḥ.  
sá prajā́patirgráhaṃ dvedʰā́ cakāra sá hovācedáṃ vāyorityátʰa púnarardʰáṃ dvedʰā́ cakāra sá hovācedáṃ vāyorítīdaṃ tavetī́ndra túrīyamevá bʰājayā́ṃ cakāra yadvai cáturtʰaṃ tattúrīyaṃ táta eṣá aindraturīyo gráho 'bʰavat.  
tásya vā́ etásya gráhasya.  
dvé purorúcau vāyavyaìva eva pū́rva aindravāyava úttaro dvé anuvākyè vāyavyaìva pū́rvaindravāyavyúttarā dvaú praiṣaú vāyavyá eva pū́rva aindravāyava úttaro dvé yājyè vāyavyaìva pū́rvaindravāyavyúttaraivámenaṃ túrīyaṃ turīyamevá bʰājayā́ṃ cakāra.  
sá hovāca.  
túrīyaṃturīyaṃ cenmāmábībʰajustúrīyameva tárhi vāṅníruktaṃ vadiṣyatī́ti tádetattúrīyaṃ vāco níruktaṃ yánmanuṣyā̀ vádantyátʰaitattúrīyaṃ vācó 'niruktaṃ yátpaśávo vádantyátʰaitattúrīyaṃ vācó 'niruktaṃ yadváyāṃsi vádantyátʰaitattúrīyaṃ vācó 'niruktaṃ yádidáṃ kṣudráṃ sarīsr̥paṃ vádati.  
tásmādetadŕ̥ṣīṇābʰyánūktam.  
catvā́ri vākpárimitā padā́ni tā́ni vidurbrāhmaṇā yé manīṣíṇaḥ gúhā trī́ṇi níhitā nèṅgayanti turī́yaṃ vācó manuṣyā̀ vadantī́ti.  
atʰā́to gr̥hṇā́tyevá.  
ā́ vāyo bʰūṣa śucipā úpa naḥ sahásraṃ te niyúto viśvavāra úpo te ándʰo mádyamayāmi yásya deva dadʰiṣé pūrvapéyaṃ vāyáve tvéti.  
atʰāpagŕ̥hya púnarā́nayati.  
índravāyū imé sutā úpa práyobʰirā́gatam índravo vāmuśánti hí upayāmágr̥hīto 'si vāyáva indravāyúbʰyāṃ tvaiṣá te yóniḥ sajóṣobʰyāṃ tvéti sādayati sa yadā́ha sajóṣobʰyāṃ tvéti yo vaí vāyuḥ sa índro ya índraḥ sá vāyustásmādāhaiṣá te yóniḥ sajóṣobʰyāṃ tvéti.  
krátūdákṣau ha vā́ asya mitrāváruṇau.  
etannvádʰyātmaṃ sa yádeva mánasā kāmáyata idám me syādidáṃ kurvīyéti sá eva kráturátʰa yádasmai tátsamr̥dʰyáte sa dákṣo mitrá eva kráturváruṇo dákṣo bráhmaivá mitráḥ kṣatraṃ váruṇo 'bʰigantaìva bráhma kartā́ kṣatríyaḥ.  
té haite ágre nā́nevāsatuḥ.  
bráhma ca kṣatráṃ ca tátaḥ śa śā́kaiva bráhma mitrá r̥té kṣatrādváruṇātstʰā́tum.  
ná kṣatraṃ váruṇaḥ.  
r̥te bráhmaṇo mitrādyáddʰa kíṃ ca váruṇaḥ kárma cakré 'prasūtam bráhmaṇā mitréṇa na haìvā̀smai tatsámānr̥dʰe.  
sá kṣatraṃ váruṇaḥ.  
bráhma mitrámupamantrayā́ṃ cakra úpa mā́vartasva sáṃsr̥jāvahai púrastvā karavai tvátprasūtaḥ kárma karavā íti tatʰéti tau sámasr̥jetāṃ táta eṣá maitrāvaruṇo gráho 'bʰavat.  
so evá purodʰā́.  
tásmānná brāhmaṇaḥ sárvasyeva kṣatríyasya purodʰā́ṃ kāmayeta saṃ hyètaú sr̥jéte sukr̥táṃ ca duṣkr̥táṃ ca nò evá kṣatríyaḥ sárvamiva brāhmaṇám puródadʰīta saṃ hyèvaìtaú sr̥jéte kukr̥táṃ ca duṣkr̥táṃ ca sá yattáto váruṇaḥ kárma cakre prásūtam bráhmaṇā mitréṇa saṃ haìvāsmai tádānr̥dʰe.  
tattadávakl̥ptamevá.  
yádbrāhmaṇò 'rājanyaḥ syādyádyu rā́jānaṃ lábʰeta sámr̥ddʰaṃ tádetáddʰa tvèvā́navakl̥ptaṃ yátkṣatríyo 'brāhmaṇo bʰávati yáddʰa kíṃ ca kárma kuruté prasūtam bráhmaṇā mitréṇa ná haivā̀smai tatsámr̥dʰyate tásmādu kṣatríyeṇa kárma kariṣyámāṇenopasartávya evá brāhmaṇaḥ sáṃ haivā̀smai tadbráhmaprasūtaṃ kármardʰyate.  
atʰā́to gr̥hṇā́tyevá.  
ayáṃ vām mitrāvaruṇā sutaḥ sóma r̥tāvr̥dʰā mamédihá śrutaṃ hávam upayāmágr̥hīto 'si mitrāváruṇābʰyāṃ tvéti.  
tam páyasā śriṇāti.  
tadyatpáyasā śrīṇā́ti vr̥tro vai sóma āsīttaṃ yátra devā ágʰnaṃstám mitrámabruvaṃstvamápi haṃsī́ti sa ná cakame sárvasya vā́ ahám mitrámasmi ná mitraṃ sánnamítro bʰaviṣyāmī́ti taṃ vaí tvā yajñā́dantáreṣyāma ítyahamápi hanmī́ti hovāca tásmātpaśavó 'pākrāmanmitraṃ sánnamítro 'bʰūdíti sá paśúbʰirvyā̀rdʰyata támetáddevā́ḥ paśúbʰiḥ sámārdʰayanyatpáyasā́śrīṇaṃstátʰo evaìnameṣá etátpaśúbʰiḥ sámardʰayati yatpáyasā śrīṇā́ti.  
tádāhuḥ.  
śáśvaddʰa naìvá cakame hantumíti tadyádevā́tra páyastánmitrásya sóma eva váruṇasya tásmātpáyasā śrīṇāti.  
sá śrīṇāti.  
rāyā́ vayáṃ sasavā́ṃso madema havyéna devā yávasena gā́vaḥ tā́ṃ dʰenúm mitrāvaruṇā yuváṃ no viśvā́hā dʰattamánapaspʰurantīmeṣá te yónirr̥tāyúbʰyāṃ tvéti sādayati sa yadā́hartāyúbʰyāṃ tvéti bráhma vā́ r̥tam bráhma hí mitro bráhmo hyr̥taṃ váruṇa evā́yuḥ saṃvatsaro hi váruṇaḥ saṃvatsara ā́yustásmādāhaiṣá te yóni r̥tāyúbʰyāṃ tvéti.  
śrótraṃ ha vā́ asyāśvinaḥ.  
tásmātsarvátaḥ parihā́ram bʰakṣayati sarváto hyánéna śrótreṇa śr̥ṇóti yátra vai bʰŕ̥gavo vā́ṅgiraso vā svargáṃ lokáṃ samā́śnuvata taccyávano vā bʰārgavaścyávano vāṅgirasastádeva jī́rṇiḥ kr̥tyā́rūpo jahe.  
śáryāto ha vā́ idám mānavo grā́meṇa cacāra.  
sa tádeva prátiveśo níviviśe tásya kumārāḥ krī́ḍanta imaṃ jī́rṇiṃ kr̥tyā́rūpamanartʰyam mányamānā loṣṭairvípipiṣuḥ.  
sá śāryātébʰyaścukrodʰa.  
tebʰyó 'saṃjñāṃ cakāra pitaìvá putréṇa yuyudʰe bʰrā́tā bʰrā́trā.  
śáryāto ha vā́ īkṣā́ṃ cakre.  
yatkimákaraṃ tásmādidamā́padī́ti sá gopālā́ṃścāvipālā́ṃśca sáṃhvayitavā́ uvāca.  
sá hovāca.  
kó vo 'dyèva kíṃcidadrākṣīdíti té hocuḥ púruṣa evā̀yaṃ jī́rṇiḥ kr̥tyā́rūpaḥ śete támanartʰyam mányamānāḥ kumārā́ loṣṭairvyápikṣanníti sá vidā́ṃ cakāra sa vai cyávana íti.  
sa rátʰaṃ yuktvā́.  
sukanyā́ṃ śāryātī́mupādʰā́ya prásiṣyanda sa ā́jagāma yatrarṣirā́sa tát.  
sá hovāca.  
ŕ̥ṣe námaste yannā́vediṣaṃ ténāhiṃsiṣamiyáṃ sukanyā táyā té 'pahnuve sáṃjānītām me grā́ma íti tásya ha táta eva grā́maḥ saṃjajñe sá ha táta eva śáryāto mānava údyuyuje nedáparaṃ hinásānī́ti.  
aśvínau ha vā́ idám bʰiṣajyántau ceratuḥ.  
taú sukanyāmúpeyatustásyām mitʰunámīṣāte tanná jajñau.  
taú hocatuḥ.  
súkanye kámimaṃ jī́rṇiṃ kr̥tyā́rūpamúpaśeṣa āvā́manuprehī́ti sā́ hovāca yásmai mām pitā́dānnaìvā̀haṃ taṃ jī́vantaṃ hāsyāmī́ti táddʰāyamŕ̥ṣirā́jajñau.  
sá hovāca.  
súkanye kíṃ tvaitádavocatāmíti tásmā etadvyā́cacakṣe sá ha vyā́kʰyāta uvāca yádi tvaitatpúnarbrúvataḥ sā tvám brūtānna vai súsarvāviva stʰo na súsamr̥ddʰāvivā́tʰa me pátiṃ nindatʰa íti tau yádi tvā brávataḥ kenāvamásarvau svaḥ kenā́samr̥ddʰāvíti sā tvám brūtātpátiṃ nú me púnaryuvāṇaṃ kurutamátʰa vāṃ vakṣyāmīti tām púnarúpeyatustā́ṃ haitádevocatuḥ.  
sā́ hovāca.  
na vai súsarvāviva stʰo na súsamr̥ddʰāvivā́tʰa me pátiṃ nindatʰa íti taú hocatuḥ kénāvamásarvau svaḥ kenā́samr̥ddʰāvíti sā́ hovāca pátiṃ nú me púnaryuvāṇaṃ kurutamátʰa vāṃ vakṣyāmī́ti.  
taú hocatuḥ.  
etáṃ hradámabʰyávahara sa yéna váyasā kamiṣyáte ténodaíṣyatī́ti táṃ hradámabʰyávajahāra sa yéna váyasā cakame ténodéyāya.  
taú hocatuḥ.  
súkanye kénāvamásarvau svaḥ kenā́samr̥ddʰāvíti tau hárṣireva prátyuvāca kurukṣetrè 'mī́ devā́ yajñáṃ tanvate té vāṃ yajñā́dantáryanti tenā́sarvau stʰastenā́samr̥ddʰāvíti taú ha táta evā̀śvínau préyatustāvā́jagmaturdevā́nyajñáṃ tanvānā́ntstúte bahiṣpavamāné.  
taú hocatuḥ.  
úpa nau hvayadʰvamíti té ha devā́ ūcurná vāmúpahvayiṣyāmahe bahú manuṣyèṣu sáṃsr̥ṣṭamacāriṣṭam bʰiṣajyántāviti.  
taú hocatuḥ.  
víśīrṣṇā vaí yajñéna yajadʰva íti katʰaṃ víśīrṣṇetyúpa nu nau hvayadʰvamátʰa vo vakṣyāva íti tatʰéti tā úpāhvayanta tā́bʰyāmetámāśvinaṃ grahamagr̥hṇastā́vadʰvaryū́ yajñásyābʰavatāṃ tā́vetádyajñásya śíraḥ prátyadʰattāṃ tádadastáddivākī́rtyānām brā́hmaṇe vyā́kʰyāyate yátʰā tádyajñásya śíraḥ pratidadʰátustásmādeṣá stuté bahiṣpavamāne gráho gr̥hyate stute hí bahiṣpavamāna ā́gacʰatām.  
taú hocatuḥ.  
múkʰyau vā́ āvā́ṃ yajñásya svo yā́vadʰvaryū́ ihá nāvimám purástādgráham paryā́haratābʰí dvidevátyāníti tā́bʰyāmetám purástādgráham paryā́jahrurabʰí dvidevátyāṃstásmādeṣá daśamo gráho gr̥hyate tr̥tī́ya eva váṣaṭkriyaté 'tʰa yádaśvínāvítīmé ha vai dyā́vāpr̥tʰivī́ pratyákṣamaśvínāvime hī̀daṃ sárvamāśnuvātām púṣkarasrajāvítyagnírevā̀syai púṣkaramādityò 'múṣyai.  
atʰā́to gr̥hṇā́tyevá.  
yā́ vāṃ káśā mádʰumatyáśvinā sūnŕ̥tāvatī táyā yajñám mimikṣatam upayāmágr̥hīto 'syaśvíbʰyāṃ tvaiṣá te yónirmā́dʰvībʰyāṃ tvéti sādayati taṃ vai mádʰumatyarcā́ gr̥hṇā́ti mā́dʰvībʰyāṃ tvéti sādayati tadyanmádʰumatyarcā́ gr̥hṇā́ti mā́dʰvībʰyāṃ tvéti sādáyati.  
dadʰyáṅ ha vā́ ābʰyāmātʰarvaṇáḥ.  
mádʰu nā́ma brā́hmaṇamuvāca tádenayoḥ priyaṃ dʰā́ma tádevaìnayoreténopágacʰāta tásmānmádʰumatyarcā́ gr̥hṇā́ti mā́dʰvībʰyāṃ tvéti sādayati.  
tā́ni vā́ etā́ni.  
ślakṣṇā́ni pā́trāṇi bʰavanti rā́snāvámaindravāyavapātraṃ tattásya dvitī́yaṃ rūpaṃ téna táddvidevátyamajakāvám maitrāvaruṇapātraṃ tattásya dvitī́yaṃ rūpaṃ téna táddvidevátyamauṣṭʰámāśvinapātraṃ tattásya dvitī́yaṃ rūpaṃ téna táddvidevátyamátʰa yádaśvínāvíti múkʰyau vā́ aśvínāvauṣṭʰámiva vā́ idam múkʰaṃ tásmādauṣṭʰámāśvinapātrám bʰavati.  
