
bʰakṣayitvā́ samúpahūtāḥ sma ítyuktvóttiṣṭʰati.  
puroḍāśabr̥galámādā́ya tadyátraitadúpasanno 'cʰāvākò 'nvā́ha tádasmai puroḍāśabr̥galám pāṇā́vādádʰadāhā́cʰāvāka vádasva yátte vā́dyamityáhīyata vā́ acʰāvākáḥ.  
támindrāgnī́ anusámatanutām.  
prajā́nām prájātyai tásmādaindrāgnò 'cʰāvākaḥ sá eténa ca havíṣā yádasmā etátpuroḍāśabr̥galám pāṇā́vādádʰātyeténa cārṣeyéṇa yádetádanvā́ha ténānusámaśnute.  
sa vaí sannè 'cʰāvāké.  
r̥tugrahaíścarati tadyátsannè 'cʰāvāká r̥tugrahaiścárati mitʰunaṃ vā́ acʰāvāká aindrāgno hyácʰāvāko dvau hī̀ndrāgnī́ dvandvaṃ hí mitʰunám prajánanaṃ sa etásmānmitʰunā́tprajánanādr̥tū́ntsaṃvatsaraṃ prájanayati.  
yádvevá sannè 'cʰāvāké.  
r̥tugrahaiścárati sárvaṃ vā́ r̥távaḥ saṃvatsaraḥ sárvamevaìtatprájanayati tásmātsannè 'cʰāvāká r̥tugrahaíścarati.  
tānvai dvā́daśa gr̥hṇīyāt.  
dvā́daśa vai mā́sāḥ saṃvatsarásya tásmāddvā́daśa gr̥hṇīyādátʰo ápi tráyodaśa gr̥hṇīyādásti trayodaśo mā́sa íti dvā́daśa tvèvá gr̥hṇīyādeṣaìvá sampát.  
droṇakalaśā́dgr̥hṇāti.  
prajā́patirvaí droṇakalaśaḥ sá etásmātprajā́paterr̥tū́ntsaṃvatsaram prájanayati.  
ubʰayátomukʰābʰyām pā́trābʰyāṃ gr̥hṇāti.  
kútastáyorántā yé ubʰayátomukʰe tásmādayámantáḥ saṃvatsaraḥ páriplavate táṃ gr̥hītvā ná sādayati tásmādayamásannaḥ saṃvatsaraḥ.  
nānuvākyā̀mánvāha.  
hváyati vā́ anuvākyáyā́gato hyèvā̀yámr̥turyádi dívā yádi náktaṃ nā̀nuváṣaṭkaroti nédr̥tū́navavr̥ṇájā íti sahaìvá pratʰamau gráhau gr̥hṇītáḥ sahòttamā́vidámevaìtatsárvaṃ saṃvatsaréṇa párigr̥hṇītastádidaṃ sárvaṃ saṃvatsaréṇa párigr̥hītam.  
nírevā̀nyataraḥ krāmati.  
prā̀nyataráḥ padyate tásmādimè 'nváñco mā́sā yantyátʰa yádubʰaú vā sahá niṣkrā́metāmubʰaú vā sahá prapádyeyātām pŕ̥tʰagu haivème mā́sā īyustásmānnírevā̀nyataraḥ krā́mati prā̀nyataráḥ padyate.  
tau vā́ r̥tunéti ṣaṭ prácarataḥ.  
táddevā áharásr̥jantartúbʰiríti catustadrā́trimasr̥janta sa yáddʰaitā́vadevā́bʰaviṣyadrā́trirhaívābʰaviṣyanna vyáyavatsyat.  
taú vā r̥tunétyupáriṣṭāddvíścarataḥ.  
táddevā́ḥ purástādáharadadustásmādidámadyā́harátʰa rā́trirátʰa śvó 'harbʰavitā̀.  
r̥tunéti vaí devā́ḥ.  
manuṣyā̀násr̥jantartúbʰiríti paśūntsa yattanmádʰye yéna paśūnásr̥janta tásmādimé paśáva ubʰayátaḥ párigr̥hītā váśamúpetā manuṣyāṇām.  
tau vā́ r̥tunéti ṣáṭ pracárya.  
itarátʰā pā́tre vipáryasyete r̥túbʰiríti catúścaritvètarátʰā pā́tre vipáryasyete anyataráta eva táddevā áharásr̥jantānyataráto rā́trimanyataráta eva táddevā́ manuṣyā̀násr̥jantānyatarátaḥ paśū́n.  
atʰā́to gr̥hṇā́tyevá.  
upayāmágr̥hīto 'si mádʰave tvétyevā̀dʰvaryúrgr̥hṇā́tyupayāmagr̥hīto 'si mā́dʰavāya tvéti pratiprastʰātaìtā́veva vā́santikau sa yádvasanta óṣadʰayo jā́yante vánaspátayaḥ pacyánte téno haitau mádʰuśca mā́dʰavaśca.  
upayāmágr̥hīto 'si.  
śukrā́ya tvétyevā̀dʰvaryúrgr̥hṇā́tyupayāmágr̥hīto 'si śúcaye tvéti pratiprastʰātaìtā́veva graíṣmau sa yádetáyorbáliṣṭʰaṃ tápati téno haitaú śukráśca śúciśca.  
upayāmágr̥hīto 'si nábʰase tvétyevā̀dʰvaryúrgr̥hṇā́tyupayāmágr̥hīto 'si nabʰasyā̀ya tvéti pratiprastʰātaìtā́veva vā́rṣikāvamúto vaí divó varṣati téno haitau nábʰaśca nabʰasyáśca.  
upayāmágr̥hīto 'si.  
iṣe tvétyevā̀dʰvaryúrgr̥hṇā́tyupayāmágr̥hīto 'syūrje tvéti pratiprastʰā́taitā́vevá śāradau sa yácʰaradyūrgrása óṣadʰayaḥ pacyánte téno haitā́viṣáścorjáśca.  
upayāmágr̥hīto 'si sáhase tvétyevā̀dʰvaryúrgr̥hṇā́tyupayāmágr̥hīto 'si sahasyā̀ya tvéti pratiprastʰātaìtā́veva haímantikau sa yáddʰemantá imā́ḥ prajāḥ sáhaseva svaṃ váśamupanáyate téno haitau sáhaśca sahasyáśca.  
upayāmágr̥hīto 'si tápase tvétyevā̀dʰvaryúrgr̥hṇā́tyupayāmágr̥hīto 'si tapasyā̀ya tvéti pratiprastʰātaìtā́vevá śaiśirau sa yádetáyorbáliṣṭʰaṃ śyā́yati téno haitau tápaśca tapasyáśca.  
upayāmígr̥hīto 'si.  
aṃhasaspatáye tvéti trayodaśaṃ gráhaṃ gr̥hṇāti yádi trayodaśáṃ gr̥hṇīyādátʰa pratiprastʰātā̀dʰvaryoḥ pā́tre saṃsravamávanayatyadʰvaryúrvā pratiprastʰātuḥ pā́tre saṃsravamávanayatyā́harati bʰakṣám.  
átʰa pratiprastʰātā́bʰakṣitena pā́treṇa.  
aindrāgnaṃ gráhaṃ gr̥hṇāti tadyadábʰakṣitena pā́treṇaindrāgnaṃ gráhaṃ gr̥hṇā́ti na vā́ r̥tugrahā́ṇāmanuváṣaṭkurvantyetébʰyo vā́ aindrāgnaṃ gráhaṃ grahīṣyánbʰavati tádasyaindrāgnénaivā̀nuváṣaṭkr̥tā bʰavanti.  
yádvevaìndrāgnaṃ gráhaṃ gr̥hṇā́ti.  
sárvaṃ vā́ idam prā́jījanadyá r̥tugrahānágrahītsá idaṃ sárvam prajanáyyedámevaìtatsárvam prāṇodānáyoḥ prátiṣṭʰāpayati tádidaṃ sárvam prāṇodānáyoḥ prátiṣṭʰitamindrāgnī hi prāṇodānā́vime hi dyā́vāpr̥tʰivī́ prāṇodānā́vanáyorhīdaṃ sárvam prátiṣṭʰitam.  
yádvevaìndrāgnaṃ gráhaṃ gr̥hṇā́ti.  
sárvaṃ vā́ idam prā́jījanadyá r̥tugrahānágrahītsá idaṃ sárvam prajanáyyāsmínnevaìtatsárvasminprāṇādānaú dadʰāti tā́vimā́vasmintsárvasminprāṇodānaú hitaú.  
atʰā́to gr̥hṇā́tyevá.  
índrāgnī ā́gataṃ sutáṃ gīrbʰirnábʰo váreṇyam.  
asyá pātaṃ dʰiyèṣitā́.  
upayāmágr̥hīto 'sīndrāgní yāṃ tvaiṣá te yónirindrāgníbʰyāṃ tvéti sādayatīndrāgníbʰyāṃ hyènaṃ gr̥hṇā́ti.  
átʰa vaiśvadevaṃ gráhaṃ gr̥hṇāti.  
sárvaṃ vā́ idam prā́jījanadyá r̥tugrahānágrahītsa yáddʰaitā́vadevā́bʰaviṣyadyā́vatyā haivā́gre prajā́ḥ sr̥ṣṭāstā́vatyo haivā̀bʰaviṣyanna prā́janiṣyanta.  
átʰa yádvaiśvadevaṃ gráhaṃ gr̥hṇā́ti.  
idámevaìtatsárvamimā́ḥ prajā́ yatʰāyatʰaṃ vyávasr̥jati tásmādimā́ḥ prajāḥ púnarabʰyāvartam prájāyante śukrapātréṇa gr̥hṇātyeṣa vaí śukro yá eṣa tápati tásya yé raśmáyaste víśve devāstásmācʰukrapātréṇa gr̥hṇāti.  
atʰā́to gr̥hṇā́tyevá.  
ómāsaścarṣaṇīrdʰato víśve devāsa ā́gata dāśvā́ṃso dā́śuṣaḥ sutám upayāmágr̥hīto 'si víśvebʰyastvā devébʰya eṣá te yónirvíśvebʰyastvā devébʰya íti sādayati víśvebʰyo hyènaṃ devébʰyo gr̥hṇā́ti.  
gr̥ṇā́ti ha vā́ etaddʰótā yacʰáṃsati.  
tásmā etádgr̥ṇate prátyevā̀dʰvaryurā́gr̥ṇāti tásmātpratigaro nā́ma.  
taṃ vai prā́ñcamāsīnamā́hvayate.  
sárve vā́ anyá udgātuḥ prā́ñca ā́rtvijyaṃ kurvanti tátʰo hāsyaitatprā́gevā́rtvijyaṃ kr̥tám bʰavati.  
prajā́patirvā́ udgātā́ḥ.  
yoṣarggʰótā sá etátprajāpatirudgātā yóṣāyāmr̥ci hótari rétaḥ siñcati yátstute taddʰótā śastréṇa prájanayati tácʰyati yátʰāyam púruṣaḥ śitastadyádenacʰyáti tásmācʰastraṃ nā́ma.  
tádupapalyáyya prátigr̥ṇāti.  
idámevaìtadrétaḥ siktámupanímadatyátʰa yatpárāṅ tíṣṭʰanpratigr̥ṇīyātpárāgu haivaìtadrétaḥ siktam práṇaśyettanna prájāyeta samyáñcā u caivaìtádbʰūtvaìtadrétaḥ siktam prájanayataḥ.  
yātáyāmāni vaí devaiścʰándāṃsi.  
cʰándobʰirhí devā́ḥ svargáṃ lokáṃ samā́śnuvata mádo vaí pratigaro yo vā́ r̥ci mádo yaḥ sā́manraso vai sa taccʰándaḥsvevaìtadrásaṃ dadʰātyáyātayāmāni karoti tairáyātayāmairyajñáṃ tanvate.  
tásmādyádyardʰarcaśaḥ śáṃset.  
ardʰarcè 'rdʰarce prátigr̥ṇīyādyádi pacʰaḥ śáṃsetpadé-pade prátigr̥ṇīyādyátra vai śáṃsannavā́niti tádasurarakṣasā́ni yajñámanvávacaranti tátpratigaréṇa sáṃdadʰāti nāṣṭrā́ṇāṃ rákṣasāmánanvavacārāya yájamānasyo caivaìtádbʰrātr̥vyalokáṃ cʰinatti.  
cáturakṣarāṇi ha vā ágre cʰándāṃsyāsuḥ.  
táto jágatī sómamácʰāpatatsā trī́ṇykṣárāṇi hitvā́jagāma tátastriṣṭupsómamácʰāpatatsaíkamakṣáraṃ hitvā́jagāma táto gāyatrī sómamácʰāpatatsaìtā́ni cākṣárāṇi hárantyā́gacʰatsómaṃ ca táto 'ṣṭā́kṣarā gāyatryábʰavattásmādāhuraṣṭā́kṣarā gāyatrī́ti.  
táyā prātaḥsavanámatanvata.  
tásmādgāyatráṃ prātaḥsavanaṃ táyaiva mā́dʰyandinaṃ sávanamatanvata tā́ṃ ha triṣṭúbuvācópa tvāhamā́yāni tribʰírakṣárairúpa mā hvayasva mā́ mā yajñā́dantárgā íti tatʰéti tāmúpāhvayata táta ékādaśākṣarā triṣṭúbabʰavattasmādāhustraíṣṭubʰam mā́dʰyandinaṃ sávanamíti.  
táyaivá tr̥tīyasavanámatanvata.  
tā́ṃ ha jágatyuvācópa tvāhamā́yānyékenākṣáreṇópa sā hvayasva mā́ mā yajñā́dantárgā íti tatʰéti tāmúpāhvayata táto dvā́daśākṣarā jágatyabʰavattásmādāhurjā́gataṃ tr̥tīyasavanamíti.  
tádāhuḥ.  
gāyatrā́ṇi vai sárvāṇi sávanāni gāyatrī hyèvaìtádupasr̥jámānaidíti tásmātsáṃsiddʰam prātaḥsavane prátigr̥ṇīyātsáṃsiddʰā hí gāyatryā́gacʰatsakŕ̥nmadvanmā́dʰyandine sávana ékaṃ hi sā̀kṣáraṃ hitvā̀gacʰatténaivaìnāmetatsámardʰayati kr̥tsnā́ṃ karoti.  
yátra triṣṭúbʰaḥ śasyánte.  
trímadvattr̥tīyasavane trī́ṇi hi sā̀kṣárāṇi hitvā́gacʰattaírevaìnāmetatsámardʰayati kr̥tsnā́ṃ karoti.  
yátra dyāvāpr̥tʰivyáṃ śasyáte.  
imé ha vai dyā́vāpr̥tʰivī́ imā́ḥ prajā úpajīvanti tádanáyorevaìtaddyā́vāpr̥tʰivyo rásaṃ dadʰāti te rásavatyā upajīvanī́ye imā́ḥ prajā úpajīvanti sa vā omítyeva prátigr̥ṇīyāttaddʰí satyaṃ táddevā́ viduḥ.  
taddʰaíke.  
ótʰāmódaiva vāgíti prátigr̥ṇanti vā́kpratigará etadvā́camúpāpnuma íti vádantastádu tátʰā ná kuryādyátʰā vai kátʰā ca pratigr̥ṇātyúpāptaivā̀sya vā́gbʰavati vācā hí pratigr̥ṇā́ti tásmādomítyeva prátigr̥ṇīyāttaddʰí satyaṃ táddevā́ viduḥ.  
ihā́ ihā ítyabʰíṣuṇoti.  
índramevaìtadā́cyāvayati br̥hádbr̥haditī́ndramevaìtadā́cyāvayati.  
sá śukrā́mantʰínau pratʰamaú gr̥hṇāti.  
śukrávaddʰyètatsávanamátʰāgrayaṇaṃ sárveṣu hyèṣa sávaneṣu gr̥hyaté 'tʰa marutvatī́yamátʰoktʰyamuktʰā́ni hyátrā́pi bʰávanti.  
taddʰaíke.  
uktʰyáṃ gr̥hītvā́tʰa marutvatī́yaṃ gr̥hṇanti tádu tatʰā ná kuryānmarutvatī́yamevá gr̥hītvā́tʰoktʰyáṃ gr̥hṇīyāt.  
tānvā́ etā́n.  
páñca gráhāngr̥hṇātyeṣa vai vájro yanmā́dʰyandinaḥ pávamānastásmātpañcadaśaḥ páñcasāmā bʰavati pañcadaśo hi vájraḥ sá etaíḥ pañcábʰirgráhaiḥ páñca vā́ imā́ aṅgúlayo 'ṅgúlibʰirvai práharati.  
índro vr̥trā́ya vájram prájahāra.  
sá vr̥trám pāpmā́naṃ hatvā víjité 'bʰaye 'nāṣṭre dákṣiṇā nināya tásmādápyetárhi yadaìvaìténa mā́dʰyandinena pávamānena stuvaté 'tʰa víjité 'bʰaye 'nāṣṭre dákṣiṇā nīyante tátʰo evaìṣá etaíḥ pañcábʰirgráhaiḥ pāpmáne dviṣate bʰrātr̥vyāya vájram práharati sá vr̥trám pāpmā́naṃ hatvā víjité 'bʰaye nāṣṭre dákṣiṇā nayati tásmādvā etānpáñca gráhāngr̥hṇāti.  
tadyánmarutvatī́yāngr̥hṇā́ti.  
etádvā índrasya níṣkevalyaṃ sávanaṃ yanmā́dʰyandinaṃ sávanaṃ téna vr̥trámajigʰā́satténa vyájigīṣata marúto vā ítyaśvattʰè 'pakrámya tastʰuḥ kṣatraṃ vā índro víśo marúto viśā vaí kṣatríyo bálavānbʰavati tásmādā́śvattʰe r̥tupātré syātāṃ kārṣmaryamáye tvèvá bʰavataḥ.  
tāníndra upamantrayā́ṃ cakre.  
úpa mā́vartadʰvaṃ yuṣmā́bʰirbálena vr̥tráṃ hanānī́ti té hocuḥ kíṃ nastátaḥ syādíti tébʰya etaú marutvatī́yau gráhāvagr̥hṇāt.  
té hocuḥ.  
apanidʰā́yainamója upā́vartāmahā íti tá enamapanidʰā́yaivaúja upā́vavr̥tustadvā índro 'spuṇutāpanidʰā́ya vai maúja upā́vr̥tanníti.  
sá hovāca.  
sahaìva maújasopā́vartadʰvamíti tébʰyo vaí nastr̥tī́yaṃ gráhaṃ gr̥hāṇéti tébʰya etáṃ tr̥tī́yaṃ gráhamagr̥hṇādupayāmágr̥hīto 'si marútāṃ tvaújasa íti tá enaṃ sahaìvaújasopā́vartanta tairvyájayata taírvr̥trámahankṣatraṃ vā índro víśo marúto viśā vaí kṣatríyo bálavānbʰavati tátkṣatrá evaìtadbálaṃ dadʰāti tásmānmarutvatī́yāngr̥hṇāti.  
sa vā ídrāyaivá marútvate gr̥hṇīyāt.  
nā́pi marúdbʰyaḥ sa yaddʰā́pi marúdbʰyo gr̥hṇīyā́tpratyudyāmínīṃ ha kṣatrā́ya víśaṃ kuryādátʰaitadíndramevā́nu marúta ā́bʰajati tátkṣatrā́yaivaìtadvíśaṃ kr̥tānukarāmánuvartmānaṃ karoti tásmādíndrāyaivá marútvate gr̥hṇīyānnā́pi marúdbʰyaḥ.  
apakramā́du haivaìṣāmetádbibʰayā́ṃ cakāra.  
yádime mannā̀pakrā́meyuryannā̀nyáddʰriyéranníti tā́nevaìtadánapakramiṇo 'kuruta tásmādíndrāyaivá marútvate gr̥hṇīyānnā́pi marúdbʰyaḥ.  
r̥tupātrā́bʰyāṃ gr̥hṇāti.  
r̥távo vai saṃvatsaro yajñastè 'dáḥ prātaḥsavané pratyákṣamávakalpyante yádr̥tugrahā́ngr̥hṇātyátʰaitátparó 'kṣam mā́dʰyandine sávané 'vakalpayante yadr̥tupātrā́bʰyām marutvatī́yāngr̥hṇā́ti víśo vaí marutó 'nnaṃ vai víśa r̥távo vā́ idaṃ sárvamannā́dyam pacanti tásmādr̥tupātrā́bʰyām marutvatī́yāngr̥hṇāti.  
atʰā́to gr̥hṇā́tyevá.  
índra marutva ihá pāhi sómaṃ yátʰā śāryāte ápibaḥ sutásya.  
táva práṇītī táva śūra śármannā́vivāsanti kaváyaḥ suyajñā́ḥ.  
upayāmágr̥hīto 'sī́ndrāya tvāmarútvata eṣá te yóniríndrāya tvā marútvate.  
marútvantaṃ vr̥ṣabʰám.  
vāvr̥dʰānamákavāriṃ divyáṃ śāsamíndram viśvāsā́hamávase nū́tanāyográṃ sahodā́miha táṃ huvema.  
upayāmágr̥hīto 'sī́ndrāya tvā marútvata eṣá te yóniríndrāya tvā marútvate upayāmágr̥hīto 'si marútāṃ tvaújasa íti tr̥tī́yaṃ gráhaṃ gr̥hṇāti.  
átʰa mahendraṃ gráhaṃ gr̥hṇāti.  
pāpmánā vā́ etadíndraḥ sáṃsr̥ṣṭo 'bʰūdyádviśā́ marúdbʰiḥ sa yátʰā vijayásya kā́māya viśā́ samāne pā́tre 'śnīyā́devaṃ tadyádasmā etám marúdbʰiḥ samānaṃ gráhamágr̥hṇan.  
táṃ devā́ḥ.  
sárvasminvíjité 'bʰaye 'nāṣṭre yátʰeṣī́kām múñjādvivr̥hédevaṃ sárvasmātpāpmáno vyávr̥hanyánmāhendraṃ gráhamágr̥hṇaṃstátʰo evaìṣá etadyátʰeṣī́kā vímuñjā syā́devaṃ sárvasmātpāpmáno nírmucyate yánmāhendraṃ gráham gr̥hṇā́ti.  
yádvevá māhendraṃ gráhaṃ gr̥hṇā́ti.  
índro vā́ eṣá purā́ vr̥trásya badʰādátʰa vr̥tráṃ hatvā yátʰā mahārājó vijigyāná evám mahendrò 'bʰavattásmānmāhendraṃ gráhaṃ gr̥hṇāti mahā́ntamu caivaìnametatkʰálu karoti vr̥trásya badʰā́ya tásmādvevá māhendraṃ gráhaṃ gr̥hṇāti śu pātréṇa gr̥hṇātyeṣa vaí śukro yá eṣa tápatyeṣá u evá mahāṃstásmācʰukrapātréṇa gr̥hṇāti.  
atʰā́to gr̥hṇā́tyevá.  
mahāṃ índro nr̥vadā́ carṣaṇiprā́ utá dvibárhā aminaḥ sáhobʰiḥ asmadryágvāvr̥dʰe vīryā̀yorúḥ pr̥tʰuḥ súkr̥taḥ kartŕ̥bʰirbʰūt upayāmágr̥hīto 'si mahendrā́ya tvaiṣá te yónirmahendrā́ya tvéti sādayati mahendrā́ya hyènaṃ gr̥hṇā́ti.  
átʰopākŕ̥tyaitāṃ vā́caṃ vadati.  
ábʰiṣotāro 'bʰíṣuṇutaulūkʰalānúdvādayatā́gnīdāśíraṃ vínaya saumyásya vittādíti te vaí tr̥tīyasavanā́yaivā̀bʰiṣotā́ro 'bʰiṣuṇvánti tr̥tīyasavanā́yaulūkʰalānúdvādayanti tr̥tīyasavanā́yāgnī́dāśíraṃ vínayati tr̥tīyasavanā́ya saumyáṃ carúṃ śrapayatyete vaí śukrávatī rásavatī sávane yátprātaḥsavanáṃ ca mā́dʰyandinaṃ ca sávanamátʰaitannírdʰītaśukraṃ yáttr̥tīyasavanaṃ tádevaitásmānmādʰyandinātsávanānnírmimīte tátʰo hāsyaitácʰukrávadrásavattr̥tīyasavanám bʰavati tásmādetāmátra vā́caṃ vadati.  
gʰnánti vā́ etádyajñám.  
yádenaṃ tanváte yannvèva rā́jānamabʰiṣuṇvánti tattáṃ gʰnanti yátpaśúṃ saṃjñapáyanti viśā́sati tattáṃ gʰnantyulūkʰalamusalā́bʰyāṃ dr̥ṣadupalā́bʰyāṃ haviryajñáṃ gʰnanti.  
sá eṣá yajñó hato ná dadakṣe.  
táṃ devā dákṣiṇābʰiradakṣayaṃstadyádenaṃ dákṣiṇābʰirádakṣayaṃstásmāddákṣiṇā nā́ma tadyádevā́tra yajñásya hatásya vyátʰate tádevā̀syaitaddákṣiṇābʰirdakṣayatyátʰa sámr̥ddʰa evá yajñó bʰavati tásmāddákṣiṇā dadāti.  
tadvai ṣaḍdvā́daśétyevá haviryajñé dadati.  
ná ha tvèvā́śatadakṣiṇaḥ saúmyo 'dʰvaráḥ syādeṣa vaí pratyákṣaṃ yajño yátprajā́patiḥ púruṣo vaí prajā́paternédiṣṭʰaṃ sò 'yáṃ śatā́yuḥ śatátejāḥ śatávīryastáṃ śaténaivá dakṣáyati nā́śaténa tásmānnā́śatadakṣiṇaḥ saumyò 'dʰvaráḥ syānnò haivā́śatadakṣiṇena yájamānasyartvíksyānnédasyākṣibʰūrásāni yámimé haniṣyántyeva ná dakṣayiṣyantī́ti.  
dvayā vaí devā́ devā́ḥ.  
áhaivá devā átʰa yé brāhmaṇā́ḥ śuśruvā́ṃso 'nūcānāsté manuṣyadevāstéṣāṃ dvedʰāvibʰaktá evá yajña ā́hutaya evá devā́nāṃ dákṣiṇā manuṣyadevā́nām brāhmaṇā́nāṃ śuśruvúṣāmanūcānā́nāmā́hutibʰirevá devā́nprīṇā́ti dákṣiṇābʰirmanuṣyadevā́nbrāhmaṇā́ñcʰuśruvúṣo 'nūcānāṃstá enamubʰáye devā́ḥ prītā́ḥ svargáṃ lokámabʰívahanti.  
tā vā́ etā́ḥ.  
r̥tvíjāmeva dákṣiṇā anyaṃ vā́ etá etásyātmā́naṃ sáṃskurvantyetáṃ yajñámr̥ṅmáyaṃ yajurmáyaṃ sāmamáyamāhutimáyaṃ sò 'syāmúṣmiṃloká ātmā́ bʰavati tadye mā́jījanantéti tásmādr̥tvígbʰya eva dákṣiṇā dadyānnā́nr̥tvigbʰyaḥ.  
átʰa pratiparétya gā́rhapatyam.  
dakṣiṇā́ni juhoti sá daśāhomī́ye vā́sasi híraṇyam prabádʰyāvadʰā́ya juhoti devaloke mé 'pyasadíti vaí yajate yo yájate sò 'syaiṣá yajñó devalokámevā̀bʰipraíti tádanū́cī dákṣiṇā yāṃ dádāti saìti dákṣiṇāmanvārábʰya yájamānaḥ.  
cátasro vai dákṣiṇāḥ.  
híraṇyaṃ gaurvāsó 'śvo na vai tadávakalpate yadáśvasya pā́damavadʰyādyádvā gauḥ pā́damavadadʰyāttásmāddaśāhomī́ye vā́sasi híraṇyam prabádʰyāvadʰā́ya juhoti.  
saurī́bʰyāmr̥gbʰyā́ṃ juhoti.  
támasā vā́ asaú lokò 'ntárhitaḥ sá eténa jyótiṣā támo 'pahátya svargáṃ lokámupasáṃkrāmati tásmātsaurī́bʰyāmr̥gbʰyāṃ juhoti.  
sá juhoti.  
údu tyáṃ jātavèdasaṃ deváṃ vahanti ketávaḥ.  
dr̥śe víśvāya sū́ryaṃ svāhétyatáyā gāyatryā́ gāyatrī vā́ iyám pr̥tʰivī sèyám pratiṣṭʰā tádasyā́mevaìtátpratiṣṭʰā́yām prátitiṣṭʰati.  
átʰa dvitī́yāṃ juhoti.  
citráṃ devā́nāmúdagādánīkaṃ cákṣurmitrásya váruṇasyāgnéḥ.  
ā́prā dyā́vāpr̥tʰivī́ antárikṣaṃ sū́rya ātmā jágatastastʰúṣaśca svāhétyetáyā triṣṭúbʰā lokámevaìtáyopapraíti.  
atʰā́gnīdʰre.  
dve vaíkāṃ vā juhoti tadyádagnāvā́gnīdʰre dve vaíkāṃ vā juhótyagnirvaí paśūnā́mīṣṭe tá enamabʰítaḥ pariṇíviśante támetayā́hutyā prīṇāti sò 'smai prīto 'nùmanyate tenā́numatāṃ dadāti.  
sá juhoti.  
ágne náya mupátʰā rāyé asmānvíśvāni deva vayúnāni vidvā́n.  
yuyodʰyásmájjuhurāṇaméno bʰū́yiṣṭʰāṃ te námauktiṃ vidʰema svāhetyátʰa yadyáśvaṃ yuktaṃ vā́yuktaṃ vā dāsyantsyādátʰa dvitī́yāṃ juhuyādyádyu na nā́driyeta.  
sá juhoti.  
ayáṃ no agnirvárivaskr̥ṇotvayam mŕ̥dʰaḥ purá etu prabʰindán ayaṃ vā́jānjayatu vā́jasātāvayaṃ śátrūnjayatu járhr̥ṣāṇaḥ svāhéti vājasā hyáśvaḥ.  
átʰa híraṇyamādā́ya śā́lāmabʰyaíti.  
dákṣiṇena védiṃ dákṣiṇā úpatiṣṭʰante só 'greṇa śā́lāṃ tíṣṭʰannabʰímantrayate rūpéṇa vo rūpamabʰyā́gāmíti ná ha vā ágre paśávo dā́nāya cakṣamire tè 'panidʰā́ya svā́ni rupā́ṇi śárīraiḥ pratyúpātiṣṭʰanta tā́netáddevāḥ svaírevá rūpaíryajñasyā́rdʰādúpāyaṃste svā́ni rūpā́ṇi jānānā́ abʰyávāyaṃsté rātámanasó 'laṃ dā́nāyābʰavaṃstátʰo evaìnāneṣá etatsvaírevá rūpaíryajñasyā́rdʰādúpaiti te svā́ni rūpā́ṇi jānānā́ abʰyávāyanti té rātámanasó 'laṃ dā́nāya bʰavanti.  
tatʰó vo viśvávedā víbʰajatvíti.  
bráhma vaí tutʰastádenā bráhmaṇā víbʰajati bráhma vaí dakṣiṇī́yaṃ cādakṣiṇiyáṃ ca veda tátʰo hāsyaitā́ dakṣiṇī́yāyaivá dattā́ bʰavanti nādakṣiṇīyā́ya.  
r̥tásya patʰā pretéti.  
yo vaí devā́nām patʰaíti sá r̥tásya patʰaìti candrádakṣiṇā íti tádeténa jyótiṣā yanti.  
átʰa sádo 'bʰyaíti.  
vi sváḥ páśya vyántarikṣamíti vi tváyā dákṣiṇayā lokáṃ kʰyeṣamítyevaìtádāha.  
átʰa sádaḥ prékṣate.  
yátasva sadasyaìríti mā́ tvā sadasyā̀ átirikṣatétyevaìtádāha.  
átʰa híraṇyamādāyā́gnīdʰramabʰyaíti.  
brāhmaṇámadyá videyam pitr̥mántam paitr̥matyamíti yo vaí jñātó jñātakulī́naḥ sá pitr̥mā́npaitr̥matyo yā vaí jñātāyā́pi katipayīrdákṣiṇā dádāti tā́bʰirmahájjayatyŕ̥ṣimārṣeyamíti yo vaí jñātò 'nūcānaḥ sa ŕ̥ṣirārṣeyáḥ sudʰā́tudakṣiṇāmíti sa hí sudʰā́tudakṣiṇaḥ.  
átʰaivámupasádya.  
agnī́dʰe híraṇyaṃ dadātyasmádrātā devatrā́ gacʰatéti yāṃ vaí rātámanā ávicikitsandákṣiṇāṃ dádāti táyā mahájjayati devatrā́ gacʰatéti devaloke mé 'pyasadíti vaí yajate yo yájate táddevaloká evaìnametádapitvínaṃ karoti pradātā́ramā́viśatéti māmā́viśatétyevaìtádāha tátʰo hāsmādetāḥ párācyo na práṇaśyanti tadyádagnī́dʰe pratʰamā́ya dákṣiṇāṃ dádātyáto hi víśve devā́ amr̥tatvámapā́jayaṃstásmādagnī́dʰe pratʰamā́ya dákṣiṇāṃ dadāti.  
átʰaivámevòpasádya.  
ātreyā́ya híraṇyaṃ dadāti yátra vā́ adáḥ prātaranuvākámanvāhustáddʰa smaitátpurā́ śaṃsantyátrirvā ŕ̥ṣīṇāṃ hótāsā́tʰaitatsádo 'suratamasámabʰípupruve ta ŕ̥ṣayó trimabruvannéhi pratyáṅṅidaṃ tamó 'pajahī́ti sá etattamó 'pāhannayaṃ vai jyótiryá idaṃ támo 'pābadʰīdíti tásmā etajjyótirhíraṇyaṃ dákṣiṇāmanayajjyótirhi híraṇyaṃ tadvai sa tattéjasā vīryèṇárṣistamó 'pajagʰānā́tʰaiṣá eténaivaìtajjyótiṣā tamó 'pahanti tásmādātreyā́ya híraṇyaṃ dadʰāti.  
átʰa brahmáṇe.  
brahmā hí yajñáṃ dakṣiṇatò 'bʰigopāyatyátʰodgātré 'tʰa hotré 'tʰādʰvaryúbʰyāṃ havirdʰā́na ā́sīnābʰyāmátʰa púnarétya prastotré 'tʰa maitrāvaruṇāyā́tʰa brāhmaṇācʰaṃsīné 'tʰa potré 'tʰa neṣṭré 'tʰācʰāvākāyā́tʰonnetré 'tʰa grāvastúte 'tʰa subrahmaṇyā́yai pratihartrá uttamā́ya dadāti pratihartā vā́ eṣa sò 'smā etádantataḥ prátiharati tátʰo hāsmādetāḥ párācyo na práṇaśyanti.  
átʰāhéndrāya marútvaté 'nubrūhī́ti.  
yátra vaí prajā́patirágre dadau taddʰéndra īkṣā́ṃ cakre sárvaṃ vā́ ayámidáṃ dāsyati nā̀smábʰyaṃ kíṃ cana páriśekṣyatī́ti sá etaṃ vájramúdayacʰadíndrāya marútváté 'nubrūhītyádānāya táto nā̀dadātsá eṣó 'pyetárhi tátʰaiva vájra údyamyata índrāya marútvaté 'nubrūhītyádānāya táto ná dadāti.  
cátasro vai dákṣiṇāḥ.  
híraṇyamā́yurevaìténātmánastrāyata ā́yurhi híraṇyaṃ tádagnáya ā́gnīdʰraṃ kurvatè 'dadāttásmādápyetárhyagnī́dʰe híraṇyaṃ dīyate.  
átʰa gaúḥ.  
prāṇámevaìtáyātmánastrāyate prāṇo hi gauránnaṃ hi gauránnaṃ hí prāṇastā́ṃ rudrā́ya hótre 'dadāt.  
átʰa vā́saḥ.  
tvácamevaìténātmánastrāyate tvaggʰi vā́sastadbŕ̥haspátaya udgā́yate 'dadāt.  
atʰā́śvaḥ.  
vájro vā áśvo vájramevaìtátpurogā́ṃ kurute yamaloke mé 'pyasadíti vaí yajate yo yájate tádyamaloká evaìnametádapitvínaṃ karoti táṃ yamā́ya brahmáṇe 'dadāt.  
sa híraṇyam prátyeti.  
agnáye tvā máhyaṃ váruṇo dadātvítyagnáye hyètadváruṇó 'dadʰātso 'mr̥tatvámaśīyā́yurdātrá edʰi máyo máhyam pratigrahītra íti.  
átʰa gām prátyeti.  
rudrā́ya tvā máhyaṃ váruṇo dadātvíti rudrā́ya hyetāṃ váruṇó 'dadātsò 'mr̥tatvámaśīya prāṇó dātrá edʰi váyo máhyam pratigrahītra íti.  
átʰa vā́saḥ prátyeti.  
bŕ̥haspátaye tvā máhyaṃ váruṇo dadātvíti bŕ̥haspátaye hyètadváruṇo 'dadātsò 'mr̥tatvámaśīya tvágdātrá edʰi máyo máhyam pratigrahītra íti.  
atʰā́śvam prátyeti.  
yamā́ya tvā máhyaṃ váruṇo dadātvíti yamā́ya hyètaṃ váruṇó 'dadātsò 'mr̥tatvámaśīya háyo dātrá edʰi váyo máhyam pratigrahītra íti.  
átʰa yádanyaddádāti.  
kā́menaiva táddadātīdam mé 'pyamútrāsādíti tatprátyeti kò 'dātkásmā adātkā́mo 'dātkā́māyādāt kā́mo dātā kā́maḥ pratigrahītā kā́maitátta íti táddevátāyā átidiśati.  
tádāhuḥ.  
ná devátāyā átidiśedidaṃ vai yā́ṃ devátāṃ saminddʰe sā dī́pyamānā śváḥ-śvaḥ śréyasī bʰavatīdaṃ vai yásminnagnā́vabʰyādádʰati sa dī́pyamāna eva śváḥ-śvaḥ śréyānbʰavati śváḥ-śvo ha vai śréyānbʰavati yá eváṃ vidvā́npratigr̥hṇā́ti tadyátʰā sámiddʰe juhuyā́devámetā́ṃ juhoti yā́madʰīyate dádāti tásmādadʰīyannā́tidiśet.  
trayā vaí devā́ḥ.  
vásavo rudrā́ ādityāstéṣāṃ víbʰaktāni sávanāni vásūnāmevá prātaḥsavanáṃ rudrā́ṇām mā́dʰyandinaṃ sávanamādityānāṃ tr̥tīyasavanaṃ tadvā ámiśrameva vásūnām prātaḥsavanamámiśraṃ rudrā́ṇām mā́dʰyandinaṃ sávanam miśrámādityā́nāṃ tr̥tīyasavanám.  
té hādityā́ ūcuḥ.  
yátʰedamámiśraṃ vásūnāṃ prātaḥsavanamámiśraṃ rudrā́ṇām mā́dʰyandinaṃ sávanameváṃ na imám purā́ miśrādgráhaṃ juhutʰéti tatʰéti devā́ abruvaṃste sáṃstʰita eva mā́dʰyandine sávane purā́ tr̥tīyasavanā́detámajuhavuḥ sá eṣó 'pyetárhi tátʰaiva gráho hūyate sáṃstʰita eva mā́dʰyandine sávane purā́ tr̥tīyasavanā́t.  
té hādityā́ ūcuḥ.  
nèva vā ítarasmintsávane smo nèvetarasminyadvaí no rákṣāṃsi ná hiṃsyuríti.  
té ha dvidevátyānūcuḥ.  
rákṣobʰyo vaí bibʰīmo hánta yuṣmā́npraviśāméti.  
té ha dvidevátyā ūcuḥ.  
kímasmā́kaṃ tátaḥ syādítyasmā́bʰiranuváṣaṭkr̥tā bʰaviṣyatʰetyu hādityā́ ūcustatʰéti té dvidevátyānprāviśan.  
sa yátra prātaḥsasavané.  
dvidevátyaiḥ pracárati tátpratiprastʰātā̀dityapātréṇa droṇakalaśā́tpratinígr̥hṇīta upayāmágr̥hīto 'sī́tyetā́vatādʰvaryúrevā̀śrāváyatyadʰvaryoránu hómaṃ juhoti pratiprastʰātā̀dityébʰyastvéti saṃsravamávanayatyetā́vataivámeva sárveṣu.  
tadyátpratiprastʰātā́ pratinigr̥hṇīté.  
dvidevátyānvai prā́viśannasmā́bʰiranuváṣaṭkr̥tā bʰaviṣyatʰétyu hādityā ūcuryāṃ vā́ amū́ṃ dvitī́yāmā́hutiṃ juhóti sviṣṭakŕ̥te vai tā́ṃ juhoti sviṣṭakŕ̥to vā́ etè 'nuváṣaṭkriyante tátʰo hāsyaitè 'nuváṣaṭkr̥tā iṣṭásviṣṭakr̥to bʰavantyuttarārdʰé juhotyeṣā hyètásya devásya diktásmāduttarārdʰé juhoti.  
yádvevá pratiprastʰātā́ pratinigr̥hṇīté.  
dvidevátyānvai prā́viśantsa yā́neva prā́viśaṃstébʰya evaìtannírmimīte 'tʰā́pidadʰāti rákṣobʰyo hyábibʰayurvíṣṇa urugāyaiṣá te sómastáṃ rakṣasva mā́ tvā dabʰanníti yajño vai víṣṇustádyajñā́yaivaìtatpáridadāti gúptyā átʰāha sáṃstʰita eva mā́dʰyandine sávane purā́ tr̥tīyasavanādéhi yajamānéti.  
samprápadyante.  
adʰvaryúśca yájamānaścā́gnīdʰraśca pratiprastʰātā́ connetā́tʰa yò 'nyáḥ paricaro bʰávatyubʰe dvā́re ápidadʰati rákṣobʰyo hyábibʰayurátʰādʰvaryúrādityastʰālī́ṃ cādityapātraṃ cā́datte sá upáryupari pūtabʰŕ̥taṃ vígr̥hṇāti nédvyavaścótadíti.  
átʰa gr̥hṇāti.  
kadā́ caná starī́rasi nèndra saścāsi dāśúṣe úpopennú magʰavanbʰūyá innú te dā́naṃ devásya pr̥cyata ādityébʰyastvéti.  
taṃ vai nòpayāména gr̥hṇīyāt.  
ágre hyèvaìṣá upayāména gr̥hīto bʰávatyájāmitāyai jāmí ha kuryādyádenamatrā́pyupayāména gr̥hṇīyā́t.  
átʰāpagŕ̥hya púnarā́nayati.  
kadā́ cana práyucʰasyubʰe nípāsi jánmanī túrīyāditya sávanaṃ ta indriyamā́tastʰāvamŕ̥taṃ divyā̀dityébʰyastvéti.  
átʰa dádʰi gr̥hṇāti.  
ādityā́nāṃ vaí tr̥tīyasavanámādityānvā ánu paśávastátpaśúṣvevaìtatpáyo dadʰāti tádidám paśúṣu páyo hitám madʰyatá iva gr̥hṇīyādítyāhurmadʰyatá iva hīdám paśūnām páya íti paścā́diva tvèvá gr̥hṇīyātpaścā́diva hī̀dám paśūnām páyaḥ.  
yádveva dádʰi gr̥hṇā́ti.  
hutocʰiṣṭā vā́ eté saṃsravā́ bʰavanti nā́lamā́hutyai tā́nevaìtatpúnarā́pyāyayati tatʰā́lamā́hutyai bʰavanti tásmāddádʰi gr̥hṇāti.  
sá gr̥hṇāti.  
yajñó devā́nām prátyeti sumnamā́dityāso bʰávatā mr̥ḍayántaḥ ā́ vo 'rvā́cī sumatírvavr̥tyādaṃhóścidyā́ varivovíttarā́sadādityébʰyastvéti.  
támupāṃśusávanena mekṣayati.  
vívasvānvā́ eṣá ādityó nidā́nena yádupāṃśusávana ādityagraho vā́ eṣá bʰavati tádenaṃ svá evá bʰāgé prīṇāti.  
taṃ ná daśā́bʰirna pavítreṇópaspr̥śati ete vaí śukrávatī rásavatī sávane yátprātaḥsavanáṃ ca mā́dʰyandinaṃ ca savanamátʰaitannírdʰītaśukraṃ yáttr̥tīyasavanaṃ sa yanná daśā́bʰirná pavítreṇopaspr̥śáti téno hāsyaitácʰukrávadrásavattr̥tīyasavanám bʰavati tásmānna daśā́bʰirna pavítreṇopaspr̥śati.  
sá mekṣayati.  
vívasvannādityaiṣá te somapītʰastásminmatsvetyátʰonnetrá upāṃśusávanam práyacʰatyátʰāhonnetā́ramā́sr̥ja grā́vṇa íti tā́nādʰavanī́ye vāsr̥játi camasé vā.  
rā́jānamunnī́ya.  
ādityā́nāṃ vaí tr̥tīyasavanámādityānvā ánu grā́vāṇastádenāntsvá evá bʰāgé prīṇātyáporṇuvanti dvā́re.  
átʰāpidʰā́yopaníṣkrāmati.  
rákṣobʰyo hyábibʰayurátʰāhādityebʰyó 'nubrūhītyátra sámpaśyedyádi kāmáyetāśrā́vya tvèva sámpaśyedādityébʰyaḥ préśya priyébʰyaḥ priyádʰāmabʰyaḥ priyavratebʰyo mahasvásarasya pátibʰya urórantárikṣasyā́dʰyakṣebʰya íti váṣaṭkr̥te juhoti nā̀nuváṣaṭkaroti nétpaśū́nagnaú pravr̥ṇájānī́ti práyacʰati pratiprastʰātré saṃsravaú.  
átʰa púnaḥ prapádya.  
āgrayaṇamādatta udīcī́nadaśam pavítraṃ vítanvanti práskandayatyadʰvaryúrāgrayaṇásyápratiprastʰātā́ samprágr̥hṇāti saṃsravāvā́nayatyunnetā́ camaséna vodáñcanena vā.  
táṃ catasr̥ṇāṃ dʰā́rāṇāmāgrayaṇáṃ gr̥hṇāti.  
ādityā́nāṃ vaí tr̥tīyasavanámādityānvā ánu gā́vastásmādidaṃ gávāṃ caturdʰāvihitaṃ páyastásmāccatasr̥ṇāṃ dʰā́rāṇāmāgrayaṇáṃ gr̥hṇāti.  
tadyátpratiprastʰātā́ saṃsravaú sampragr̥hṇā́ti.  
ādityagraho vā́ eṣá bʰavati na vā́ ādityagrahásyānuváṣaṭkarotyetásmādvaí sāvitraṃ gráhaṃ grahīṣyánbʰavati tádasya sāvitréṇaivā̀nuváṣaṭkr̥to bʰavati.  
yádvevá pratiprastʰātā́ saṃsravaú sampragr̥hṇā́ti.  
purā vā́ ebʰya etánmiśrādgráhamahauṣuḥ purā́ tr̥tīyasavanā́ttr̥tīyasavanā́ya vā́ eṣa gráho gr̥hyate tádādityā́str̥tīyasavanamápiyanti tátʰā ná bahirdʰā́ yajñā́dbʰavanti tásmātpratiprastʰātā́ saṃsravaú samprágr̥hṇāti.  
