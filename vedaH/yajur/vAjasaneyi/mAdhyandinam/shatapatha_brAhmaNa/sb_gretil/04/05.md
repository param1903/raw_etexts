
ādityéna carúṇodayanī́yena prácarati.  
tadyádādityáścarurbʰávati yádevaìnāmadó devā ábruvaṃstávaivá prāyaṇī́yastávodayanī́ya íti támevā̀syā etádubʰayátra bʰāgáṃ karoti.  
sa yádamútra rā́jānaṃ kreṣyánnupapraiṣyanyájate.  
tásmāttátprāyaṇī́yaṃ nāmā́tʰa yadátrāvabʰr̥tʰā́dudétya yájate tásmādetádudayanī́yaṃ nā́ma tadvā́ etátsamānámevá havirádityā evá prāyaṇī́yamádityā udayanī́yamiyaṃ hyèvā́ditiḥ.  
sa vaí patʰyā̀mevā́gre svastíṃ yajati.  
táddevā áprajñāyamāne vācaìva prátyapadyanta vācā hí mugdʰam prajñāyate 'tʰā́tra prájñāte yatʰāpūrváṃ karoti.  
so 'gnímevá pratʰamáṃ yajati.  
átʰa sómamátʰa savitā́ramátʰa patʰyā̀ṃ svastimatʰā́ditiṃ vāgvaí patʰyā̀ svastíriyamáditirasyā́meva táddevā vā́cam prátyaṣṭʰāpayantsèyaṃ vā́gasyām prátiṣṭʰitā vadati.  
átʰa maitrāvaruṇī́ṃ vaśā́manūbándʰyāmā́labʰate.  
sá eṣò 'nyá evá yajñástāyate paśubandʰá evá samiṣṭayajū́ṃṣi hyèvā́nto yajñásya.  
tadyánmaitrāvaruṇī́ vaśā bʰávati.  
yadvā́ ījānásya svìṣṭam bʰávati mitrò 'sya tádgr̥hṇāti yádvasya dúriṣṭam bʰávati váruṇo 'sya tádgr̥hṇāti.  
tádāhuḥ.  
kvè jānò 'bʰūdíti tadyádevā̀syā́tra mitraḥ svìṣṭaṃ gr̥hṇā́ti tádevā̀smā etáyā prītáḥ pratyávasr̥jati yádu cāsya váruṇo dúriṣṭaṃ gr̥hṇā́ti táccaivā̀smā etáyā prītaḥ svìṣṭaṃ karóti tádu cāsmai pratyávasr̥jati sò 'syaiṣa svá evá yajñó bʰavati sváṃ sukr̥tám.  
tadyánmaitrāvaruṇī́ vaśā bʰávati.  
yátra vaí devā rétaḥ siktam prā́janayaṃstádāgnimārutamítyuktʰaṃ tásmiṃstadvyā́kʰyāyate yátʰā táddevā rétaḥ prā́janayaṃstató 'ṅgārāḥ sámabʰavannáṅgārebʰyó 'ṅgirasastadánvanyé paśávaḥ.  
átʰa yadā́sāḥ pāṃsávaḥ paryáśiṣyanta.  
táto gardabʰaḥ sámabʰavattásmādyátra pāṃsulam bʰávati gardabʰastʰā́namiva batétyāhurátʰa yadā na káścana rásaḥ paryáśiṣyata táta eṣā́ maitrāvaruṇī́ vaśā sámabʰavattásmādeṣā na prájāyate rásāddʰi rétaḥ sambʰávati rétasaḥ paśávastadyádantatáḥ samábʰavattásmādántaṃ yajñasyā́nuvartate tásmādvā́ eṣā́tra maitrāvaruṇī́ vaśā́vakl̥ptatamā bʰavati yádi vaśāṃ ná vindedápyukṣavaśá evá syāt.  
atʰétaraṃ víśve devā́ amarīmr̥tsyanta.  
táto vaiśvadevī sámabʰavadátʰa bārhaspatyā so 'ntó 'nto hi bŕ̥haspátiḥ.  
sa yáḥ sahásraṃ vā bʰū́yo vā dadyā́t.  
sá enāḥ sárvā ā́labʰeta sárvaṃ vai tásyāptám bʰavati sárvaṃ jitaṃ yáḥ sahásraṃ vā bʰūyo vā dádāti sárvametā́ evámevá yatʰāpūrvám maitrāvaruṇī́mevāgré 'tʰa vaiśvadevīmátʰa bārhaspatyám.  
átʰo yé dīrgʰasattramā́sīran.  
saṃvatsaráṃ vā bʰū́yo vā tá enāḥ sárvā ā́labʰerantsárvaṃ vai téṣāmāptám bʰavati sárvaṃ jitaṃ ye dīrgʰasattramā́sate saṃvatsaráṃ vā bʰū́yo vā sárvametā́ evámevá yatʰāpūrvám.  
átʰodavasānī́yayéṣṭyā yajate.  
sá āgneyam páñcakapālam puroḍā́śaṃ nírvapati tásya páñcapadāḥ paṅktáyo yājyānuvākyā̀ bʰavanti yātáyāmeva vā́ etádījānásya yajñó bʰavati sò 'smātpárāṅiva bʰavatyagnirvai sárve yajñā́ agnau hi sárvānyajñā́ṃstanváte yé ca pākayajñā ye cétare tádyajñámevaìtatpúnarā́rabʰate tátʰāsyā́yātayāmā yajño bʰávati tátʰo asmānna párāṅ bʰavati.  
tadyatpáñcakapālaḥ puroḍā́śo bʰávati.  
páñcapadāḥ paṅktáyo yājyānuvākyā̀ḥ pā́ṅkto vaí yajñastádyajñámevaìtatpúnarā́rabʰate tátʰāsyā́yātayāmā yajño bʰávati tátʰo asmānna párāṅ bʰavati.  
tásya híraṇyaṃ dákṣiṇā.  
āgneyo vā́ eṣá yajñó bʰavatyagne réto híraṇyaṃ tásmāddʰíraṇyaṃ dákṣiṇānaḍvā́nvā sa hi váhenāgneyò 'gnídagdʰamiva hyásya váham bʰávati.  
átʰo caturgr̥hītámevā́jyaṃ gr̥hītvā́.  
vaiṣṇavyárcā́ juhotyurú viṣṇo víkramasvoru kṣáyāya naskr̥dʰi gʰr̥táṃ gʰr̥tayone piba prá-pra yajñápatiṃ tira svāhéti yajño vai víṣṇustádyajñámevaìtatpúnarā́rabʰate tátʰāsyā́yātayāmā yajño bʰávati tátʰo asmānna párāṅ bʰavati tátro yácʰaknuyāttáddadyānnā̀dakṣiṇáṃ havíḥ syādíti hyā̀hurátʰa yádevaìṣòdavasānīyéṣṭiḥ saṃtíṣṭʰaté 'tʰa sāyamāhutíṃ juhóti kālá evá prātarāhutím.  
vaśāmā́labʰate.  
tā́mālábʰya sáṃjñapayanti saṃjñápyāha vapāmútkʰidétyutkʰídya vapā́manumárśaṃ gárbʰaméṣṭavaí brūyātsa yádi ná vindánti kimā́driyeranyádyu vindánti tátra prā́yaścittiḥ kriyate.  
na vai tádavakalpate.  
yadékām mányamānā ékayevaitáyā cáreyuryaddve mányamānā dvā́bʰyāmiva cáreyu stʰālī́ṃ caivòṣṇī́ṣaṃ cópakalpayitavaí brūyāt.  
átʰa vapáyā caranti.  
yátʰaiva tásyai cáraṇaṃ vapáyā caritvā̀dʰvaryúśca yájamānaśca púnarétaḥ sá āhādʰvaryurnírūhaitaṃ gárbʰamíti táṃ ha nòdarato nírūhedā́rtāyā vaí mr̥tā́yā udarato nírūhanti yadā vai gárbʰaḥ sámr̥ddʰo bʰávati prajánanena vai sa tárhi pratyaṅṅaíti tamápi virújya śróṇī pratyáñcaṃ nírūhitavaí brūyāt.  
táṃ niruhyámāṇamabʰímantrayate.  
éjatu dáśamāsyo gárbʰo jarā́yuṇā sahéti sa yadāhaíjatvíti prāṇámevā̀sminnetáddadʰāti dáśamāsya íti yadā vai gárbʰaḥ sámr̥ddʰo bʰávatyátʰa dáśamāsyastámetadapyádaśamāsyaṃ sántam bráhmaṇaiva yájuṣā dáśamāsyaṃ karoti.  
jarā́yuṇā sahéti.  
tadyátʰā dáśamāsyo jarā́yuṇā saheyā́devámetádāha yátʰāyáṃ vāyuréjati yátʰā samudra éjatī́ti prāṇámevā̀sminnetáddadʰātyevā̀yaṃ dáśamāsyo ásrajjarā́yuṇā sahéti tadyátʰā dáśamāsyo jarā́yuṇā saha sráṃsetaivámetádāha.  
tádāhuḥ.  
katʰámetaṃ gárbʰaṃ kuryādityáṅgādaṅgāddʰaivāsyā́vadyeyuryátʰaivétareṣāmavadā́nānāmavadā́naṃ tádu tátʰā ná kuryāduta hyèṣó 'vikr̥tāṅgo bʰávatyadʰástādevá grīvā́ apikŕ̥tyaitásyāṃ stʰālyā́metam médʰaṃ ścotayeyuḥ sárvebʰyo vā́ asyaiṣó 'ṅgebʰyo médʰa ścotati tádasya sárveṣāmevā́ṅgānāmávattam bʰavatyávadyanti vaśā́yā avadā́nāni yátʰaiva téṣāmavadā́nam.  
tā́ni paśuśrápaṇe śrapayanti.  
tádevaìtam médʰaṃ śrapayantyuṣṇī́ṣeṇāvéṣṭya gárbʰam pārśvatáḥ paśuśrápaṇasyopanídadʰāti yadā́ śr̥to bʰávatyátʰa samúdyāvadā́nānyevā̀bʰijuhóti naitam médʰamúdvāsayanti paśúṃ tádevaìtam médʰamúdvāsayanti.  
táṃ jagʰánena cā́tvālamántareṇa yū́paṃ cāgníṃ ca haranti.  
dakṣiṇató nidʰā́ya pratiprastʰātā́vadyatyátʰa srucorúpastr̥ṇīté 'tʰa manótāyai havíṣo 'nuvā́ca āhā́vadyanti vaśā́yā avadā́nānāṃ yátʰaiva téṣāmavadā́nam.  
átʰa pracaraṇī́ti srúgbʰavati.  
tásyām pratiprastʰātā médʰāyópastr̥ṇīte dvirávadyati sakŕ̥dabʰígʰārayati prátyanaktyavadā́ne átʰānuvā́ca āhāśrā́vyāha preṣyéti váṣaṭkr̥te 'dʰvaryúrjuhotyadʰvaryoránu hómaṃ juhoti pratiprastʰātā́.  
yásyai te yajñíyo gárbʰa íti.  
áyajñiyā vai gárbʰāstámetadbráhmaṇaiva yájuṣā yajñíyaṃ karoti yásyai yónihiraṇyayī́tyado vā́ etásyai yóniṃ vícʰindanti yádadó niṣkárṣantyamŕ̥tamā́yurhíraṇyaṃ tā́mevā̀syā etádamŕ̥tāṃ yóniṃ karotyáṅgānyáhrutā yásya tám mātrā sámajīgamaṃ svāhéti yádi púmāntsyādyádyu strī syādáṅgānyáhrutā yásyai tā́m mātrā sámajīgamaṃ svāhéti yádyu ávijñāto gárbʰo bʰávati puṃskŕ̥tyaivá juhuyātpúmāṃso hi gárbʰā áṅgānyáhrutā yásya tám mātrā sámajīgamaṃ svāhétyado vā́ etám mātrā víṣvañcaṃ kurvanti yádadó niṣkárṣanti támetádbráhmaṇaiva yájuṣā samárdʰya madʰyató yajñásya púnarmātrā sáṅgamayati.  
átʰādʰvayurvánaspátinā carati.  
vánaspátinādʰvaryúścaritvā yā́nyupabʰŕ̥tyavadā́nāni bʰávanti tā́ni samānáyamāna āhāgnáye sviṣṭakr̥té 'nubrūhī́tyatyā́krāmati pratiprastʰātā sá etaṃ sárvameva médʰaṃ gr̥hṇīté 'tʰopáriṣṭāddvirā́jyasyābʰígʰārayatyāśrā́vyāha preṣyéti váṣaṭkr̥te 'dʰvaryúrjuhotyadʰvaryoránu hómaṃ juhoti pratiprastʰātā́.  
purudasmo víṣurūpa índuríti.  
bahudāna íti haitadyadā́ha purudasma íti víṣurūpa íti víṣurūpā iva hi gárbʰā índurantármahimā́namānañja dʰī́ra ítyantarhyèṣá mātáryakto bʰávatyékapadīṃ dvipádīṃ tripádīṃ cátuṣpadīmaṣṭā́padīm bʰúvanā́nu pratʰantāṃ svāhéti pratʰáyatyevaìnāmetatsúbʰūyo ha jayatyaṣṭā́padyeṣṭvā yáducā́naṣṭāpadyā.  
tádāhuḥ.  
kvaìtaṃ gárbʰaṃ kuryādíti vr̥kṣá evaìnamúddadʰyurantárikṣāyatanā vai gárbʰā antárikṣamivaitadyádvr̥kṣastádenaṃ svá evā̀yátane prátiṣṭʰāpayati tádu vā́ āhuryá enaṃ tátrānuvyāháredvr̥kṣá enam mr̥tamúddʰāsyantī́ti tátʰā haivá syāt.  
apa évainámabʰyávahareyuḥ.  
ā́po vā́ asya sárvasya pratiṣṭʰā tádenamapsvèva prátiṣṭʰāpayati tádu vā́ āhuryá enaṃ tátrānuvyāháredapsvèvá mariṣyatī́ti tátʰā haivá syāt.  
ākʰūtkará evaìnamúpakireyuḥ.  
iyaṃ vā́ asya sárvasya pratiṣṭʰā tádenamasyā́meva prátiṣṭʰāpayati tádu vā́ āhuryá enaṃ tátrānuvyāháretkṣiprè 'smai mr̥tā́ya śmaśānáṃ kariṣyantī́ti tátʰā haivá syāt.  
paśuśrápaṇa evaìnam marúdbʰyo juhuyāt.  
ahutā́do vaí devā́nām marúto viḍáhutamivaitadyadáśr̥to gárbʰa āhavanī́yādvā́ eṣa ā́hr̥to bʰavati paśuśrápaṇastatʰā́ha ná bahirdʰā́ yajñādbʰávati ná pratyákṣamivāhavanī́ye devā́nāṃ vaí marútastádenam marútsveva prátiṣṭʰāpayati.  
sá hutvaìvá samiṣṭayajū́ṃṣi.  
pratʰamāvaśānteṣváṅgāreṣvetaṃ sóṣṇīṣaṃ gárbʰamā́datte taṃ prāṅ tíṣṭʰañjuhoti mārutyárcā máruto yásya hi kṣáye pātʰā́ divó vimahasaḥ sá sugopā́tamo jána íti na svā́hākarotyahutā́do vaí devā́nām marúto viḍáhutamivaitadyadásvāhākr̥taṃ devā́nāṃ vaí marútastádenam marútsveva prátiṣṭʰāpayati.  
atʰā́ṅgārairabʰisámūhati.  
mahī dyaúḥ pr̥tʰivī́ ca na imáṃ yajñám mimikṣatām pipr̥tā́ṃ no bʰárīmabʰiríti.  
índro ha vaí ṣoḍaśī́.  
taṃ nú sakr̥díndram bʰūtānyátyaricyanta prajā vaí bʰūtā́ni tā́ hainena sadr̥gbʰávamivāsuḥ.  
índro ha vā́ īkṣā́ṃ cakre.  
katʰaṃ nváhámidaṃ sárvamátitiṣṭʰeyamarvā́geva mádidaṃ sárvaṃ syādíti sá etaṃ gráhamapaśyattámagr̥hṇīta sá idaṃ sárvamevā́tyatiṣṭʰadarvā́gevā̀smādidaṃ sárvamabʰavatsárvaṃ ha vā́ idamátitiṣṭʰatyarvā́gevāsmādidaṃ sárvam bʰavati yásyaiváṃ vidúṣa etaṃ gráhaṃ gr̥hṇánti.  
tásmādetadŕ̥ṣiṇābʰyā́nūktam.  
ná te mahitvamánubʰūdádʰa dyauryádanyáyā spʰigyā̀ kṣāmávastʰā íti ná ha vā asyāsau dyaúranyatarā́ṃ caná spʰicīmánubabʰūva tátʰedaṃ sárvamevā́tyatiṣṭʰadarvā́gevā̀smādidaṃ sárvamabʰavatsárvaṃ ha vā́ idamátitiṣṭʰatyarvā́gevā̀smādidaṃ sárvam bʰavati yasyaiváṃ vidúṣa etaṃ gráhaṃ gr̥hṇánti.  
taṃ vai hárivatyarcā́ gr̥hṇā́ti.  
hárivatīṣu stuvate hárivatīránuśaṃsati vīryáṃ vai hára indró 'surāṇāṃ sapátnānāṃ sámavr̥ṅkta tátʰo evaìṣá etádvīryáṃ háraḥ sapátnānāṃ sáṃvr̥ṅkte tásmāddʰárivatyarcā́ gr̥hṇā́ti hárivatīṣu stuvate hárivatīránuśaṃsati.  
taṃ vā́ anuṣṭúbʰā gr̥hṇāti.  
gāyatraṃ vaí prātaḥsavanaṃ traíṣṭubʰam mā́dʰyandinaṃ sávanaṃ jā́gataṃ tr̥tīyasavanamatʰātiriktānuṣṭubatyevaìnametádrecayati tásmādanuṣṭúbʰā gr̥hṇāti.  
taṃ vai cátuḥsraktinā pā́treṇa gr̥hṇāti.  
tráyo vā́ imé lokāstádimā́nevá lokā́ṃstisŕ̥bʰiḥ sraktíbʰirāpnotyátyevaìnaṃ caturtʰyā sraktyā́ recayati tásmāccátuḥsraktinā pā́treṇa gr̥hṇāti.  
taṃ vaí prātaḥsavané gr̥hṇīyāt.  
āgrayaṇáṃ gr̥hītvā sá prātaḥsavané gr̥hīta ètásmātkālādúpaśete tádenaṃ sárvāṇi sávanānyátirecayati.  
mā́dʰyandine vainaṃ sávane gr̥hṇīyāt.  
āgrayaṇáṃ gr̥hītvā sò eṣā́ mīmāṃsaìvá prātaḥsavaná evaìnaṃ gr̥hṇīyādāgrayaṇáṃ gr̥hītvā sá prātaḥsavané gr̥hīta aìtásmātkālādúpaśete.  
atʰā́to gr̥hṇā́tyevá.  
ā́tiṣṭʰa vr̥trahanrátʰa yuktā́ te bráhmaṇā hárī arvācī́naṃ sú te máno grā́vā kr̥ṇotu vagnúnā upayāmágr̥hīto 'sī́ndrāya tvā ṣoḍaśína eṣá te yóniríndrāya tvā ṣoḍaśína íti.  
anáyā vā.  
yukṣvā hí keśínā hárī vŕ̥ṣaṇā kakṣyaprā́ átʰā na indra somapā girāmúpaśrutiṃ cara upayāmágr̥hīto 'sī́ndrāya tvā ṣoḍaśína eṣá te yóniríndrāya tvā ṣoḍaśína íti.  
atʰétya stotrámupā́karoti.  
somó 'tyarecyupā́vartadʰvamityátyevaìnametádrecayati taṃ vaí purā̀stamayā́dupākarotyástamité 'nuśaṃsati tádenenāhorātre sáṃdadʰāti tásmātpurā̀stamayā́dupākarotyástamité 'nuśaṃsati.  
sárve ha vaí devā́ḥ.  
ágre sadŕ̥śā āsuḥ sárve púṇyāstéṣāṃ sárveṣāṃ sadr̥śānāṃ sárveṣām púṇyānāṃ tráyo 'kāmayantātiṣṭʰā́vānaḥ syāmétyagniríndraḥ.  
té 'rcantaḥ śrā́myantaśceruḥ.  
tá etā́natigrā́hyāndadr̥śustānátyagr̥hṇata tadyádenānatyágr̥hṇata tásmādatigrā́hyā nā́ma tè 'tiṣṭʰā́vāno 'bʰavanyátʰaitá etádatiṣṭʰèvātiṣṭʰèva ha vaí bʰavati yásyaiváṃ vidúṣa etāngráhāngr̥hṇánti.  
no ha vā́ idamágre 'gnau várca āsa.  
yádidámasminvárcaḥ sò 'kāmayatedam máyi várcaḥ syādíti sá etaṃ gráhamapaśyattámagr̥hṇīta táto 'sminnetadvárca āsa.  
no ha vā́ idamágra índra ója āsa.  
yádidámasminnójaḥ sò 'kāmayatedam mayyójaḥ syādíti sá etaṃ gráhamapaśyattámagr̥hṇīta táto 'sminnetadója āsa.  
no ha vā́ idamágre sū́rye bʰrā́ja āsa.  
yádidámasminbʰrā́jaḥ sò 'kāmayatedam máyi bʰrā́jaḥ syādíti sá etaṃ gráhamapaśyattámagr̥hṇīta táto 'sminnetadbʰrā́ja āsaitā́ni ha vai téjāṃsyetā́ni vīryā̀ṇyātmándʰatte yásyaiváṃ vidúṣa etāngráhān gr̥hṇanti.  
tānvaí prātaḥsavané gr̥hṇīyāt.  
āgrayaṇáṃ gr̥hītvā̀tmā vā́ āgrayaṇó bahu vā́ idámātmána ékaikamátiriktaṃ klomahr̥dayáṃ tvadyáttvat.  
mā́dʰyandine vaināntsávane gr̥hṇīyāt.  
uktʰyáṃ gr̥hītvòpākariṣyánvā pūtabʰŕ̥to 'yáṃ ha vā́ asyaiṣó 'nirukta ātmā yáduktʰyáḥ sò eṣā́ mīmāṃsaìvá prātaḥsavaná evaìnāngr̥hṇīyādāgrayaṇáṃ gr̥hītvā.  
té māhendrásyaivā́nu hómaṃ hūyante.  
eṣa vā índrasya níṣkevalyo gráho yánmāhendró 'pyasyaitanníṣkevalyamevá stotraṃ níṣkevalyaṃ śastramíndro vai yájamāno yájamānasya vā́ ete kā́māya gr̥hyante tásmānmāhendrrásyaivā́nu hómaṃ hūyante.  
atʰā́to gr̥hṇā́tyevá.  
agne pávasva svápā asme várcaḥ suvī́ryam dádʰadrayim máyi póṣam upayāmágr̥hīto 'syagnáye tvā várcasa eṣá te yóniragnáye tvā várcase.  
uttíṣṭʰannójasā.  
sahá pītvī śípre avepayaḥ sómamindra camū́sutam upayāmágr̥hīto 'sī́ndrāya tvaújasa eṣá te yóniríndrāya tvaújase.  
ádr̥śramasya ketávaḥ.  
ví raśmáyo jánāṃ ánu bʰrā́janto agnáyo yatʰā upayāmágr̥hīto 'si sū́ryāya tvā bʰrājā́yaiṣá te yóniḥ sū́ryāya tvā bʰrājāyéti.  
téṣām bʰákṣaḥ.  
ágne varcasvinvárcasvāṃstváṃ deveṣvási várcasvānahám manuṣyèṣu bʰūyāsamíndraujiṣṭʰaújiṣṭʰastváṃ deveṣvasyójiṣṭʰo 'hám manuṣyèṣu bʰūyāsaṃ sū́rya bʰrājiṣṭʰa bʰrā́jiṣṭʰastváṃ deveṣvási bʰrā́jiṣṭʰo 'hám manuṣyèṣu bʰūyāsamítyetā́ni ha vai bʰrā́jāṃsyetā́ni vīryā̀ṇyātmándʰatte yásyaiváṃ vidúṣa etāngráhān gr̥hṇánti.  
tānvai pŕ̥ṣṭʰye ṣaḍahé gr̥hṇīyāt.  
pūrve tryahá āgneyámevá pratʰamé 'hannaindráṃ dvitī́ye sauryáṃ tr̥tī́ya evámevā̀nvahám.  
tā́nu haíka úttare tryahé gr̥hṇanti.  
tádu tátʰā ná kuryātpū́rva evaìnāṃstryahé gr̥hṇīyādyadyúttare tryahé grahī́ṣyantsyātpū́rva evaìnāṃstryahé gr̥hītvātʰóttare tryahé gr̥hṇīyādevámevá yatʰāpūrváṃ viśvajíti sárvapr̥ṣṭʰa ekāhá evá gr̥hyante.  
eṣa vaí prajā́patiḥ.  
yá eṣá yajñástāyáte yásmādimā́ḥ prajāḥ prájātā etámvevā́pyetarhyánu prájāyante.  
upāṃśupātrámevā́nvajāḥ prájāyante.  
tadvai tatpúnaryajñe práyujyate tásmādimā́ḥ prajāḥ púnarabʰyāvártam prájāyante.  
antaryāmapātrámevānvávayaḥ prájāyante.  
tadvai tatpúnaryajñe práyujyate tásmādimā́ḥ prajāḥ púnarabʰyāvártam prájāyante.  
átʰa yádetáyorubʰáyoḥ.  
sahá satórupāṃśu pū́rvaṃ juhóti tásmādu sahá satò 'jāvikásyobʰáyasyaivā̀jāḥ pū́rvā yántyanūcyó 'vayaḥ.  
átʰa yádupāṃśúṃ hutvā̀.  
ūrdʰvámunmā́rṣṭi tásmādimā́ ajā́ arā ḍī́tarā ākrámamāṇā iva yanti.  
atʰa yádantaryāmáṃ hutvā́.  
ávāñcamavamā́rṣṭi tásmādimā ávayo 'vācīnaśīrṣṇyáḥ kʰánantya iva yantyetā vaí prajā́pateḥ pratyakṣatamāṃ yádajāváyastásmādetāstríḥ saṃvatsarásya vijā́yamānā dvau trīníti janayanti.  
śukrapātrámevā́nu manuṣyā̀ḥ prájāyante.  
taddvai tatpúnaryajñe práyujyate tásmādimā́ḥ prajāḥ púnarabʰyāvártam prájāyanta eṣa vaí śukro yá eṣa tápatyeṣá u evéndraḥ púruṣo vaí paśūnā́maindrastásmātpaśūnā́mīṣṭe.  
r̥tupātrámevānvékaśapʰam prájāyate.  
tadvai tatpúnaryajñe práyujyate tásmādimā́ḥ prajāḥ púnarabʰyāvártam prajāyanta ítīva vā́ r̥tupātramítīvaíkaśapʰasya śíra āgrayaṇapātrámuktʰyapātrámādityapātrámetā́nyevā́nu gā́vaḥ prájāyante tā́ni vai tā́ni púnaryajñe práyujyante tásmādimā́ḥ prajāḥ púnarabʰyāvártam prájāyante.  
átʰa yádajā́ḥ.  
kániṣṭʰāni pā́trāṇyánu prajā́yante tásmādetāstríḥ saṃvatsarásya vijā́yamānā dvau trīníti janáyantyaḥ kániṣṭʰāḥ kániṣṭʰāni hi pā́trāṇyánu prajā́yante.  
átʰa yadgā́vaḥ.  
bʰū́yiṣṭʰāni pā́trāṇyánu prajā́yante tásmādetā́ḥ sakŕ̥tsaṃvatsarásya vijā́yamānā ékaikaṃ janáyantyo bʰū́yiṣṭʰā bʰū́yiṣṭʰāni hi pā́trāṇyánu prajā́yante.  
átʰa droṇakalaśè.  
antató hāriyojanaṃ gráhaṃ gr̥hṇāti prajā́patirvaí droṇakalaśaḥ sá imā́ḥ prajā́ upā́vartate tā́ avati tā́ abʰíjigʰratyetadvā́ enā bʰavati yádenāḥ prajanáyati.  
páñca ha tvèva tā́ni pā́trāṇi.  
yā́nīmāḥ prajā ánu prajā́yante samānámupāṃśvantaryāmáyoḥ śukrapātrámr̥tupātrámāgrayaṇapātrámuktʰyapātram páñca vā́ r̥távaḥ saṃvatsarásya saṃvatsaráḥ prajā́patiḥ prajā́patiryajño yádyu ṣáḍevartávaḥ saṃvatsarasyétyādityapātrámevaìtéṣāṃ ṣaṣṭʰám.  
ékaṃ ha tvèva tatpā́tram.  
yádimā́ḥ prajā ánu prajā́yanta upāṃśupātrámevá prāṇo hyùpāṃśúḥ prāṇo hí prajā́patiḥ prajā́patiṃ hyèvèdaṃ sárvamánu.  
eṣa vaí prajā́patiḥ.  
yá eṣá yajñástāyáte yásmādimā́ḥ prájāḥ prájātā etámvevā́pyetarhyánu prájāyante sá āśvinaṃ gráhaṃ gr̥hītvā̀vakāśānávakāśayati.  
sá upāṃśúmevá pratʰamamávakāśayati.  
prāṇā́ya me varcodā varcase pavasvetyátʰopāṃśusávanaṃ vyānā́ya me varcodā várcase pavasvetyátʰāntaryāmámudānā́ya me varcodā várcase pavasvetyátʰaindravāyaváṃ vācé me varcodā várcase pavasvetyátʰa maitrāvaruṇaṃ krátūdákṣābʰyām me varcodā várcase pavasvetyátʰāśvinaṃ śrótrāya me varcodā várcase pavasvetyátʰa śukrā́mantʰínau cákṣurbʰyām me varcódasau várcase pavetʰāmíti.  
átʰāgrayaṇám.  
ātmáne me varcodā várcase pavasvetyátʰoktʰyámójase me varcodā várcase pavasvetyátʰa dʰruvamā́yuṣe me varcodā várcase pavasvetyátʰāmbʰr̥ṇau víśvābʰyo me prajā́bʰyo varcodásau várcase pavetʰāmíti vaiśvadevau vā́ ambʰr̥ṇāváto hí devébʰya unnáyantyáto manuṣyèbʰyó 'taḥ pitŕ̥bʰyastásmādvaiśvadevā́vambʰr̥ṇaú.  
átʰa droṇakalaśam.  
ko 'si katamò 'sī́ti prajā́patirvai kaḥ kásyāsi ko nā́māsī́ti prajā́patirvai ko nā́ma yásya te nāmā́manmahī́ti manute hyásya nā́ma yáṃ tvā sómenā́tītr̥pāméti tarpáyati hyènaṃ sómena sá āśvinaṃ gráhaṃ gr̥hītvānvaṅgámāśiṣamā́śāste suprajā́ḥ prajā́bʰiḥ syāmíti tátprajāmā́śāste suvī́ro vīrairíti tádvīrānā́śāste supóṣaḥ póṣairíti tatpúṣṭimā́śāste.  
tānvai na sárvamivā́vakāśayet.  
yo nvèvá jñātastamávakāśayedyó vāsya priyaḥ syādyó vānūcānó 'nūktenainānprāpnuyātsá āśvinaṃ gráhaṃ gr̥hītvā́ kr̥tsnáṃ yajñáṃ janayati táṃ kr̥tsnáṃ yajñáṃ janayitvā támātmándʰatte támātmánkurute.  
tā vā́ etā́ḥ.  
cátustriṃśadvyā́hr̥tayo bʰavanti prā́yaścittayo nā́maiṣa vaí prajā́patiryá eṣá yajñástāyáte yásmādimā́ḥ prajāḥ prájātā etámvevā́pyetarhyánu prájāyante.  
aṣṭau vásavaḥ.  
ékādaśa rudrā dvā́daśādityā́ imé eva dyā́vāpr̥tʰivī́ trayastriṃśyaù tráyastriṃśadvaí devā́ḥ prajā́patiścatustriṃśastádenam prajā́patiṃ karotyetadvā́ astyetaddʰyámr̥taṃ yaddʰyámŕ̥taṃ taddʰyástyetádu tadyanmártyaṃ sá eṣá prajā́patiḥ sárvaṃ vaí prajā́patistádenam prajā́patiṃ karoti tásmādetāścátustriṃśadvyā̀hr̥tayo bʰavanti prā́yaścittayo nā́ma.  
tā haíke.  
yajñatanvá ityā́cakṣate yajñásya ha tvèvaìtā́ni párvāṇi sá eṣá yajñástāyámāna etā́ evá devátā bʰávanneti.  
sa yádi gʰarmadúgʰā hválet.  
anyā́mupasáṃkrāmeyuḥ sa yásyāmevaìnaṃ vélāyām purā́ pinváyanti tádvaivaìnāmúdīcīṃ stʰāpáyedágreṇa vā śā́lām prā́cīm.  
tadyé eté abʰítaḥ.  
pucʰakāṇḍáṃ śikʰaṇḍāstʰé ucʰáyāte táyoryaddákṣiṇaṃ tásminnetāścátustriṃśatamājyāhutī́rjuhotyetā́vānvai sárvo yajño yā́vatya etāścátustriṃśadvyā́hr̥tayo bʰavanti tádasyāṃ kr̥tsnámeva sárvaṃ yajñáṃ dadʰātyeṣā hyáto gʰarmam pínvata eṣò tátra prā́yaścittiḥ kriyate.  
átʰa yádyajñásya hválet.  
tátsamanvī́kṣya juhuyāddīkṣopasátsvāhavanī́ye prásuta ā́gnīdʰre vi vā́ etádyajñásya párva srṃsate yaddʰválati sā yaìva tárhi tátra devátā bʰávati táyaivaìtádbʰiṣajyáti táyā sáṃdadʰāti.  
átʰa yádi skándet.  
tádadbʰírupanínayedadbʰirvā́ idaṃ sárvamāptaṃ sárvasyaivā́ptyai vaiṣṇavavāruṇyárcā yadvā́ idaṃ kíṃ cārcʰáti váruṇa evèdaṃ sárvamā́rpayati yáyorójasā skabʰitā rájāṃsi vīryèbʰirvīrátamā śáviṣṭʰā yā pátyete ápratītā sáhobʰirvíṣṇū aganváruṇā pūrváhūtāvíti yajño vai víṣṇustásyaitadā́rcʰati váruṇo vā́ ārpayitā tadyásyāścaivaìtáddevátāyā ārcʰáti yò ca devátārpáyati tā́bʰyāmavaìtádubʰā́bʰyām bʰiṣajyátyubʰā́bʰyāṃ sáṃdadʰāti.  
átʰo abʰyèvá mr̥śet.  
devāndívamaganyajñastáto mā dráviṇamaṣṭu manuṣyā̀nantárikṣamaganyajñastáto mā dráviṇamaṣṭu pitŕ̥̄npr̥tʰivī́maganyajñastáto mā dráviṇamaṣṭu yaṃ káṃ ca lokamáganyajñastáto me bʰadrámabʰūdítyevaìtádāha.  
táddʰa smaitadā́ruṇirāha.  
kiṃ sá yajeta yó yajñásya vyr̥ddʰyā pā́pīyānmányeta yajñásya vā́ ahaṃ vyr̥̀ddʰyā śréyānbʰavāmī́tyetáddʰa sma sa tádabʰyā̀ha yádetā́ āśíṣa upagácʰati.  
tadyátraitáttrirātré sahásraṃ dádāti.  
tádeṣā́ sāhasrī́ kriyate sá pratʰamé 'haṃstrī́ṇi ca śatā́ni náyati tráyastriṃśatam caivámevá dvitīyé 'haṃstrī́ṇi caivá śatā́ni náyati tráyastriṃśataṃ caivámevá tr̥tīyé 'haṃstrī́ṇi caivá śatā́ni náyati tráyastriṃśataṃ cā́tʰaiṣā́ sāhasryátiricyate.  
sā vai trírūpā syādítyāhuḥ.  
etaddʰyásyai rūpátamamivéti róhiṇī ha tvevòpadʰvastā́ syādétaddʰaivā̀syai rūpátamamiva.  
sā́ syādápravītā.  
vāgvā́ eṣā́ nidā́nena yátsāhasryáyātayāmnī vā́ 'yaṃ vāgáyātayāmnyápravītā tásmādápravītā syāt.  
tā́m pratʰamé 'hannayet.  
vāgvā́ eṣā́ nidā́nena yátsāhasrī tásyā etátsahásraṃ vācaḥ prájātam pūrvā́ haiṣaíti paścā́denām prájātamánvetyuttamé vaināmáhannayetpū́rvamáhāsyai prájātaméti paścā́deṣā́nveti sò eṣā́ mīmāṃsaìvòttamá evaìnāmáhannayetpū́rvamáhāsyai prájātaméti paścā́deṣā́nveti.  
tāmúttareṇa havirdʰā́ne.  
dákṣiṇenā́gnīdʰráṃ droṇakalaśamávagʰrāpayati yajño vaí droṇakalaśó yajñámevaìnāmetáddarśayati.  
ā́jigʰra kaláśam.  
mahyā́ tvā viśantvíndava íti riricāná iva vā́ eṣá bʰavati yáḥ sahásraṃ dádāti támevaìtádriricānam púnarā́pyāyayati yadāhā́jigʰra kaláśam mahyā́ tvā viśantvíndava íti.  
púnarūrjā nívartasvéti.  
tádvevá riricānam púnarā́pyāyayati yadā́ha púnarūrjā nívartasvéti.  
sā́ naḥ sahásraṃ dʰukṣvéti.  
tátsahásreṇa riricānam púnarāpyāyayati yadā́ha sā́ naḥ sahásraṃ dʰukṣvéti.  
urúdʰārā páyasvatī púnarmā́viśatādrayiríti.  
tádvevá riricānam púnarā́pyāyayati yadā́ha púnarmā́viśatādrayiríti.  
átʰa dakṣiṇe kárṇa ā́japati.  
íḍe ránte hávye kā́mye cándre jyoté 'diti sárasvati máhi víśruti etā́ te agʰnye nā́māni devébʰyo mā sukŕ̥tam brūtādíti voceríti vaitā́ni ha vā́ asyai devatrā nā́māni sā yā́ni te devatrā nā́māni taírmā devébʰyaḥsukŕ̥tam brūtādítyevaìtádāha.  
tāmávārjanti.  
sā yadyápuruṣābʰivītā prā́cīyāttátra vidyādárātsīdayaṃ yájamānaḥ kalyā́ṇaṃ lokámajaiṣīdíti yadyúdīcīyācʰréyānasmíṃloke yájamāno bʰaviṣyatī́ti vidyādyádi pratī́cīyādíbʰyatilvila iva dʰā́nyatilvilo bʰaviṣyatī́ti vidyādyádi dakṣiṇèyā̀tkṣiprè 'smā́llokādyájamānaḥ praíṣyatī́ti vidyādetā́ni vijñā́nāni.  
tadyā́ etā́stisrástisrastriṃśatyádʰi bʰávanti.  
tā́svetā́mupasamā́kurvanti vi vā́ etā́ṃ virā́jaṃ vr̥hanti yā́ṃ vyākurvánti vicʰinno eṣā́ virāḍyā vívr̥ḍʰā dáśākṣarā vaí virāṭtátkr̥tsnā́ṃ virā́jaṃ sáṃdadʰāti tāṃ hótre dadyāddʰótā hi sāhasastásmāttāṃ hótre dadyāt.  
dvaú vonnetā́rau kurvīta.  
táyoryataro nā̀śrāváyettásmā enāṃ dadyādvyr̥̀ddʰo vā́ eṣá unnetā́ yá r̥tviksannā̀śrāváyati vyr̥̀ddʰo eṣā́ virāḍyā vívr̥ḍʰā tadvyr̥̀ddʰa evaìtadvyr̥̀ddʰaṃ dadʰāti.  
tádāhuḥ.  
ná sahasré 'dʰi kíṃ caná dadyātsahásreṇa hyèva sárvān kā́mānāpnotī́ti tádu hovācā́suriḥ kā́mamevá dadyātsahásreṇā́ha sárvān kā́mānāpnóti kā́meno asyétaraddattám bʰavatī́ti.  
átʰa yádi rátʰaṃ vā yuktáṃ dāsyantsyā́t.  
yádvā vaśā́yai vā vapā́yāṃ hutā́yāṃ dadyā́dudavasānī́yāyāṃ véṣṭau.  
sa vai dákṣiṇā náyan.  
ányūnā daśáto nayedyásmā ékāṃ dāsyantsyā́ddaśábʰyastébʰyo daśátamupā́vartayedyásmai dvé dāsyantsyā́tpañcábʰyastébʰyo daśátamupā́vartayedyásmai tisró dāsyantsyā́ttribʰyastébʰyo daśátamupā́vartayedyásmai páñca dāsyantsyāddvā́bʰyāṃ tā́bʰyāṃ daśátamupā́vartayedevamā́ śatāttátʰo hāsyaiṣā́nyūnā virā́ḍamúṣmiṃloké kāmadúgʰā bʰavati.  
tadyátraitáddvādaśāhéna vyū̀ḍʰacʰandasā yájate.  
tadgráhānvyū̀hati vyū̀hata udgātā́ ca hótā ca cʰándāṃsi sá eṣa prájñā́ta eva pū́rvastryahó bʰavati sámūḍacʰandāstádaindravāyavā́grāngr̥hṇāti.  
átʰa caturtʰé 'hanvyū̀hati.  
gráhānyū̀hanti cʰándāṃsi tádāgrayaṇā́grān gr̥hṇāti prājāpatyaṃ vā́ etáccaturtʰamáharbʰavatyātmā vā́ āgrayaṇa ātmā vaí prajā́patistásmādāgrayaṇā́grāngr̥hṇāti.  
táṃ gr̥hītvā ná sādayati.  
prāṇā vai gráhā nétprāṇā́nmoháyānī́ti moháyeddʰa prāṇānyásādáyettáṃ dʰāráyanta evópāsaté 'tʰa gráhān gr̥hṇātyátʰa yadā gráhān gr̥hṇātyátʰa yátraivaìtásya kālastádenaṃ hiṃkŕ̥tya sādayatyatʰaitatprájñātamevá pañcamamáharbʰavati tádaindravāyavā́grān gr̥hṇāti.  
átʰa ṣaṣṭʰé 'hanvyū̀hati.  
gráhānvyū̀hanti cʰándāṃsi tácʰukrā́grān gr̥hṇātyaindraṃ vā́ etatṣaṣṭʰamáharbʰavatyeṣa vaí śukro yá eṣa tápatyeṣá u evéndrastásmācʰukrā́grān gr̥hṇāti.  
táṃ gr̥hītvā ná sādayati.  
prāṇā vai gráhā nétprāṇānmoháyānī́ti moháyeddʰa prāṇānyátsādáyettáṃ dʰāráyanta evópāsaté 'tʰa gráhān gr̥hṇātyátʰa yadā gráhān gr̥hṇātyátʰa yátraivaìtásya kālastádenaṃ sādayati.  
átʰa saptamé 'hanvyū̀hati.  
gráhānvyū̀hanti cʰándāṃsi tácʰukrā́grān gr̥hṇāti bā́rhataṃ vā́ etátsaptamamáharbʰavatyeṣa vaí śukro yá eṣa tápatyeṣa u evá br̥haṃstásmācʰukrā́grān gr̥hṇāti.  
táṃ gr̥hītvā ná sādayati.  
prāṇā vai gráhā nétprāṇā́nmoháyānī́ti moháyeddʰa prāṇānyátsādáyettáṃ dʰāráyanta evópāsaté 'tʰa gráhān gr̥hṇātyátʰa yadā gráhān gr̥hṇātyátʰa yátraivaìtásya kālastádenaṃ sādayatyátʰaitatprájñātamevā̀ṣṭamamáharbʰavati tádaindravāyavā́grān gr̥hṇāti.  
átʰa navamé 'hanvyū̀hati.  
gráhānvyū̀hanti cʰándāṃsi tádāgrayaṇā́grān gr̥hṇāti jā́gataṃ vā́ etánnavamamáharbʰavatyātmā vā́ āgrayaṇaḥ sárvaṃ vā́ idámātmā jágattásmādāgrayaṇā́grān gr̥hṇāti.  
táṃ gr̥hītvā ná sādayati.  
prāṇā vai gráhā nétprāṇā́nmoháyānī́ti moháyeddʰa prāṇānyátsādáyettaṃ dʰāráyanta evòpāsaté 'tʰa gráhān gr̥hṇātyátʰa yadā gráhān gr̥hṇātyátʰa yátraivaìtásya kālastádenaṃ hiṃkŕ̥tya sādayati.  
tádāhuḥ.  
na vyū̀hedgráhānprāṇā vai gráhā nétprāṇā́nmoháyānī́ti moháyeddʰa prāṇānyadvyū́hettásmānna vyū̀het.  
tádu vyū̀hedevá.  
áṅgāni vai gráhāḥ kā́maṃ vā́ imānyáṅgāni vyatyā́saṃ śete tásmādu vyū̀hedevá.  
tádu naìva vyū̀het.  
prāṇā vai gráhā nétprāṇā́nmoháyānī́ti moháyeddʰa prāṇānyadvyū́hettásmānna vyū̀het.  
kiṃ nu tátrādʰvaryó.  
yádudgātā́ ca hótā ca cʰándāṃsi vyū́hata etadvā́ adʰaryurvyū̀hati gráhānyádaindravāyavā́grānprātaḥsavané gr̥hṇā́ti śukrā́grānmā́dʰyandine sávana āgrayaṇā́grāṃstr̥tīyasavané.  
yádi sómamapaháreyuḥ.  
vídʰāvatecʰatéti brūyātsa yádi vindánti kimā́driyeranyádyu ná vindánti tátra prā́yaścittiḥ kríyate.  
dvayā́ni vaí pʰālgunā́ni.  
lóhitapuṣpāṇi cāruṇápuṣpāṇi ca sa yā́nyaruṇápuṣpāṇi pʰālgunā́ni tā́nyabʰíṣuṇuyādeṣa vai sómasya nyaṅgo yádaruṇápuṣpāṇi pʰālgúnāni tasmādaruṇápuṣpāṇyabʰíṣuṇuyāt.  
yádyaruṇápuṣpāṇi ná vindéyuḥ.  
śyenáhr̥tamabʰíṣuṇuyādyátra vaí gāyatrī sómamacʰā́patattásyā āhárantyai sómasyāṃśúrapatattácʰyenáhr̥tamabʰavattásmācʰyénahr̥tamabʰíṣuṇuyāt.  
yádi śyenáhr̥taṃ ná vindéyuḥ.  
ādārā́nabʰíṣuṇuyādyátra vai yajñásya śiró 'cʰidyata tásya yo ráso vyápruṣyattáta ādārāḥ sámabʰavaṃstásmādādārā́nabʰíṣuṇuyāt.  
yádyādārānná vindéyuḥ.  
aruṇadūrvā́ abʰíṣuṇuyādeṣa vai sómasya nyaṅgo yádaruṇadūrvāstásmādaruṇadūrvā́ abʰíṣuṇuyāt.  
yádyaruṇadūrvā ná vindéyuḥ.  
ápi yā́neva kā́ṃśca háritānkuśā́nabʰíṣuṇuyāttatrāpyékāmeva gā́ṃ dadyādátʰāvabʰr̥tʰā́devòdétya púnardīkṣeta punaryajño hyèva tátra prā́yaścittiríti nú somāpahr̥tā́nām.  
átʰa kalaśadírām.  
yádi kaláśo dīryetā́nulipsadʰvamíti brūyātsa yádyanulábʰeranprasr̥tamātráṃ vāñjalimātráṃ vā tádanyairekadʰanairabʰyunnī́ya yatʰāprabʰā́vam prácareyuryádyu nā̀nulábʰerannāgrayaṇásyaivá praskándyānyairékadʰanairabʰyunnī́ya yatʰāprabʰā́vam prácareyuḥ sa yadyánītāsu dákṣiṇāsu kaláśo dīryéta tatrāpyékāmeva gā́ṃ dadyādátʰāvabʰr̥tʰā́devòdétya púnardīkṣeta punaryajño hyèva tátra prā́yaścittiríti nú kalaśadírām.  
átʰa somātiriktā́nām.  
yádyagniṣṭomámatiricyéta pūtabʰŕ̥ta evòktʰyáṃ gr̥hṇīyādyádyuktʰyámatiricyéta ṣoḍaśínamúpeyuryádi ṣoḍaśínamatiricyéta rā́trimúpeyuryádi rā́trimatiricyetā́harúpeyurnettvèvā̀tīrekò 'sti.  
