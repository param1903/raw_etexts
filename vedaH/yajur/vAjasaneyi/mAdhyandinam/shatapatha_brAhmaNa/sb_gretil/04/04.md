
máno ha vā́ asya savitā́.  
tasmātsāvitráṃ gr̥hṇāti pāṇó ha vā́ asya savitā támevā̀sminnetátpurástātprāṇáṃ dadʰāti yádupāṃśú gr̥hṇā́ti támevā̀sminnetátpaścā́tprāṇáṃ dadʰāti yátsāvitráṃ gr̥hṇā́ti tā́vimā́ ubʰayátaḥ prāṇaú hitau yáścāyámupáriṣṭādyáścādʰástāt.  
r̥távo vaí saṃvatsaró yajñaḥ.  
tè 'dáḥ prātaḥsavané pratyákṣamávakalpyante yádr̥tugrahā́ngr̥hṇātyátʰaitátparó 'kṣam mā́dʰyandine sávané 'vakalpyante yádr̥tupātrā́bʰyām marutvatī́yāngr̥hṇā́ti na vā átrartúbʰya íti káṃ cana gráhaṃ gr̥hṇánti nártupātrā́bʰyāṃ káścana gráho gr̥hyate.  
eṣa vaí savitā yá eṣa tápati.  
eṣá u eva sárva r̥távastádr̥távaḥ saṃvatsarástr̥tīyasavané pratyákṣamávakalpyante tásmātsāvitráṃ gr̥hṇāti.  
taṃ vā́ upāṃśupātréṇa gr̥hṇāti.  
máno ha vā́ asya savitā́ prāṇá upāṃśustásmādupāṃśupātréṇa gr̥hṇātyantaryāmapātréṇa vā samānaṃ hyètadyádupāṃśvantaryāmaú prāṇodānau hì.  
āgrayaṇā́dgr̥hṇāti.  
máno ha vā asya savítātmā̀grayaṇá ātmányevaìtanmáno dadʰāti prāṇó ha vā́ asya savítātmā̀grayaṇá ātmányevaìtátprāṇáṃ dadʰāti.  
atʰā́to gr̥hṇā́tyevá.  
vāmámadyá savitarvāmámu śvó divé-dive vāmamásmábʰyaṃ sāvīḥ vāmásya hi kṣáyasya deva bʰū́rerayā́ dʰiyā́ vāmabʰā́jaḥ syāma upayāmágr̥hīto 'si sāvitrò 'si canodʰā́ścanodʰā́ asi cáno máyi dʰehi jínva yajñaṃ jínva yajñápatim bʰágāyéti.  
táṃ gr̥hītvā ná sādayati.  
máno ha vā́ asya savitā tásmādidamásannam mánaḥ prāṇó ha vā́ asya savitā tásmādayamásannaḥ prāṇaḥ sáṃcaratyátʰāha devā́ya savitré 'nubrūhī́tyāśrā́vyāha devā́ya savitre preṣyéti váṣaṭkr̥te juhoti nā̀nuváṣaṭkaroti máno ha vā́ asya savitā nenmáno 'gnaú pravr̥ṇájānī́ti prāṇo ha vā́ asya savitā nétprāṇámagnaú pravr̥ṇájānī́ti.  
atʰā́bʰakṣitena pā́treṇa.  
vaiśvadevaṃ gráhaṃ gr̥hṇāti tadyadábʰakṣitena pā́treṇa vaiśvadevaṃ gráhaṃ gr̥hṇā́ti na vaí sāvitrásyānuváṣaṭkarotyetásmādvaí vaiśvadevaṃ gráhaṃ grahīṣyánbʰavati tádasya vaiśvadevénaivā̀nuváṣaṭkr̥to bʰavati.  
yádvevá vaiśvadevaṃ gráhaṃ gr̥hṇāti.  
máno ha vā́ asya savitā sárvamidaṃ víśve devā́ idámevaìtatsárvaṃ mánasaḥ kr̥tānukaramánuvartma karoti tádidaṃ sárvam mánasaḥ kr̥tānukaramánuvartma.  
yádvevá vaiśvadevaṃ gráhaṃ gr̥hṇā́ti.  
prāṇo ha vā́ asya savitā sárvamidaṃ víśve devā́ asmínnevaìtatsárvasminprāṇodānaú dadʰāti tā́vimā́vasmintsárvasminprāṇodānau hi taú.  
yádvevá vaiśvadevaṃ gráhaṃ gr̥hṇā́ti.  
vaiśvadevaṃ vaí tr̥tīyasavanaṃ táducyáta evá sāmato yásmādvaiśvadeváṃ tr̥tīyasavanámucyáta r̥któ 'tʰaitádevá yajuṣṭáḥ puraścaraṇato yádetám mahā́vaiśvadevaṃ gr̥hṇā́ti.  
taṃ vai pūtabʰŕ̥to gr̥hṇāti.  
vaiśvadevo vaí pūtabʰr̥dáto hí devébʰya unnáyantyáto manuṣyèbʰyo 'taḥ pitŕ̥bʰyastásmādvaiśvadeváḥ pūtabʰŕ̥t.  
taṃ vā́ apurorúkkaṃ gr̥hṇāti.  
víśvebʰyo hyènaṃ devébʰyo gr̥hṇā́ti sárvaṃ vai víśve devā yadŕ̥co yadyájūṃṣi yatsā́māni sa yádevaìnaṃ víśvebʰyo devébʰyo gr̥hṇā́ti téno hāsyaiṣá purorúṅmānbʰavati tásmādapurorúkkaṃ gr̥hṇāti.  
atʰā́to gr̥hṇā́tyevá.  
upayāmágr̥hīto 'si suśármāsi supratiṣṭʰāna íti prāṇo vaí suśármā supratiṣṭʰānó br̥hádukṣāya náma íti prajā́patirvaí br̥hádukṣaḥ prajā́pataye náma ítyevaìtádāha víśvebʰyastvā devébʰya eṣá te yónirvíśvebʰyastvā devébʰya íti sādayati víśvebʰyo hyènaṃ devébʰyo gr̥hṇātyatʰétya prāṅúpaviśati.  
sa yátraitāṃ hótā śáṃsati.  
ékayā ca daśábʰiśca svabʰūte dvā́bʰyāmiṣṭáye viṃśatī́ ca tisŕ̥bʰiśca váhase triṃśátā ca niyúdbʰirvāyaviha tā vímuñcéti tádetásyāṃ vāyavyā̀yāmr̥ci pā́trāṇi vímucyante vāyúpraṇetrā vaí paśávaḥ prāṇo vaí vāyúḥ prāṇéna hí paśávaścáranti.  
sá ha devébʰyaḥ paśúbʰirápacakrāma.  
táṃ devā́ḥ prātaḥsavané 'nvamantrayanta sa nòpā́vavarta tam mā́dʰyandine sávané 'nvamantrayanta sá ha naìvopā́vavarta táṃ tr̥tīyasavané 'nvamantrayanta.  
sá hopāvartsyánnuvāca.  
yádva upāvárteya kím me tátaḥ syādíti tváyaivaìtā́ni pā́trāṇi yujyéraṃstváyā vímucyeranníti tádenenaitatpā́trāṇi yujyante yádaindravāyavā́grānprātaḥsavané gr̥hṇātyátʰainenaitatpātrāṇi vímucyante yadā́ha niyúdbʰirvāyaviha tā vímuñcéti paśávo vaí niyútastátpaśúbʰirévaìtatpā́trāṇi.  
sa yátprātaḥsavaná upā́vartsyat.  
gāyatraṃ vaí prātaḥsavanam bráhma gāyatrī́ brāhmaṇéṣu ha paśávo 'bʰaviṣyannátʰa yanmā́dʰyandine sávana upā́vartsyadaindraṃ vai mā́dʰyandinaṃ sávanaṃ kṣatramíndraḥ kṣatríyeṣu ha paśávo 'bʰaviṣyannátʰa yáttr̥tīyasavaná upā́vartata vaiśvadevaṃ vaí tr̥tīyasavanaṃ sárvamidaṃ víśve devāstásmādime sarvátraivá paśávaḥ.  
saumyéna carúṇā prácarati.  
sómo vaí devā́nāṃ havirátʰaitatsómāyaivá havíṣkriyate tatʰā́taḥ somó 'nantarhito bʰavati carúrbʰavati carúrvai devā́nāmánnamodano hí carúrodano hí pratyákṣamánnaṃ tásmāccarúrbʰavati.  
téna ná prātaḥsavané pracárati.  
na mā́dʰyandine sávana ete vaí devā́nāṃ níṣkevalye sávane yátprātaḥsavanáṃ ca mā́dʰyandinaṃ ca sávanam pitr̥devátyo vai sómaḥ.  
sa yátprātaḥsavané vā pracáret.  
mā́dʰyandine vā sávane samádaṃ ha kuryāddevébʰyaśca pitŕ̥bʰyaśca téna tr̥tīyasavane prácarati vaiśvadevaṃ vaí tr̥tīyasavanaṃ tátʰā hā́samadaṃ karoti nā̀nuvākyā̀mánvāha sakŕ̥duhyèva párāñcaḥ pitárastásmānnā̀nuvākyā̀mánvāha.  
átʰa caturgr̥hītamā́jyaṃ gr̥hītvā̀.  
āśrā́vyāha gʰr̥tásya yajeti váṣaṭkr̥te juhoti tadyā átaḥ prā́cya ā́hutayo hutā bʰávanti tā́bʰya evaìtádantárdadʰāti tátʰā hā́samadaṃ karoti.  
sa ā́jyasyopastī́rya.  
dvíścarorávadyatyátʰopáriṣṭādā́jyasyābʰígʰārayatyāśrā́vyāha saumyásya yajéti váṣaṭkr̥te juhoti.  
atʰā́paraṃ caturgr̥hītamā́jyaṃ gr̥hītvā̀.  
āśrā́vyāha gʰr̥tásya yajéti váṣaṭkr̥te juhoti tadyā áta ūrdʰvā ā́hutīrhoṣyanbʰávati tā́bʰya evaìtádantárdadʰāti tátʰā hāsámadaṃ karoti sa yádi kāmáyetobʰayátaḥ páriyajedyádyu kāmáyetānyatarátaḥ páriyajet.  
átʰa pracaraṇī́ti srúgbʰavati.  
tásyāṃ caturgr̥hītamā́jyaṃ gr̥hītvā̀dʰvaryúḥ śālākairdʰíṣṇyānvyā́gʰārayati tadyácʰālākairdʰíṣṇyānvyāgʰāráyati yádevaìnānadó devā ábruvaṃstr̥tīyasavané vo gʰr̥tyā́hutiḥ prā́psyati ná saumyā́pahr̥to hí yuṣmátsomapītʰasténa somāhutiṃ saìnāneṣā́ tr̥tīyasavaná eva gʰr̥tyā́hutiḥ prā́pnoti ná saumyā yácʰālākairdʰíṣṇyānvyāgʰāráyati tā́netaíreva yájurbʰiryatʰopakīrṇáṃ yatʰāpūrvaṃ vyā́gʰārayati mārjālī́ya evòttamám.  
taddʰaíke.  
āgnīdʰrī́ye púnarā́gʰārayantyúdagna idaṃ kármānusáṃtiṣṭʰātā íti tádu tátʰā ná kuryānmārjālī́ya evòttámam.  
sa yátrādʰvaryúḥ.  
śālākairdʰíṣṇyānvyāgʰāráyati tátpratiprastʰātā́ pātnīvataṃ gráhaṃ gr̥hṇāti yajñādvaí prajāḥ prájāyante yajñā́tprajā́yamānā mitʰunātprájāyante mitʰunā́tprajā́yamānā antató yajñásya prájāyante tádenā etádantató yajñásya mitʰunā́tprajánanātprájanayati tásmānmitʰunā́tprajánanādantató yajñásyemā́ḥ prajāḥ prájāyante tásmātpātnīvatáṃ gr̥hṇāti.  
taṃ vā́ upāṃśupātréṇa gr̥hṇāti.  
yádi sāvitrámupāṃśupātréṇa gr̥hṇīyā́dantaryāmapātréṇaitaṃ yádi sāvitrámantaryāmapātréṇa gr̥hṇīyā́dupāṃśupātréṇaitáṃ samānaṃ hyètadyádupāṃśvantaryāmaú prāṇo hi yo vaí prāṇaḥ sá udāno vr̥ṣā vaí prāṇo yóṣā pátnī mitʰunámevaìtátprajánanaṃ kriyate.  
taṃ vā́ apurorúkkaṃ gr̥hṇāti.  
vīryáṃ vaí puroruṅnétstrīṣú vīryáṃ dádʰānī́ti tásmādapurorúkkaṃ gr̥hṇāti.  
atʰā́to gr̥hṇā́tyevá.  
upayāmágr̥hīto 'si bŕ̥haspátisutasya deva soma ta íti bráhma vai bŕ̥haspátirbráhmaprasūtasya deva soma ta ityevaìtádāhéndorindriyā́vata íti vīryávata ítyevaìtádāha yadāhéndorindriyā́vata íti pátnīvato gráhāṃ r̥dʰyāsamíti ná samprati pátnībʰyo gr̥hṇāti nétstrīṣu vīryáṃ dádʰānī́ti tásmānná samprati pátnībʰyo gr̥hṇāti.  
átʰa yáḥ pracaraṇyā́ṃ saṃsravaḥ páriśiṣṭo bʰávati.  
ténainaṃ śrīṇāti sámardʰayati vā́ anyāngráhāñcʰrīṇānnátʰaitáṃ vyárdʰayati vájro vā ā́jyameténa vaí devā vájreṇā́jyena :!gʰnanneva pátnīrnírākṣṇuvaṃstā́ hatā níraṣṭā nā̀tmánaścanaìśata na dāyásya canaìśata tátʰo evaìṣá eténa vájreṇā́jyena hántyeva pátnīrnírakṣṇoti tā́ hatā níraṣṭā nā̀tmánaścanèśate ná dāyásya canèśate.  
sá śrīṇāti.  
ahám parástādahámavástā́dyádantárikṣaṃ tádu me pítābʰūt ahaṃ sū́ryamubʰayáto dadarśāháṃ devā́nām paramam gúhā yadíti sa yádahámahamíti śrīṇā́ti puṃsvèvaìtádvīryáṃ dadʰāti.  
átʰāhā́gnītpātnīvatásya yajéti.  
vŕ̥ṣā vā́ agnīdyóṣā pátnī mitʰunámevaìtátprajánanaṃ kriyate sá juhotyagnā i pátnīvnníti vŕ̥ṣā vā́ agniryóṣā pátnī mitʰunámevaìtátprajánanaṃ kriyate.  
sajū́rdevéna tvaṣṭréti.  
tváṣṭā vaí siktaṃ réto víkaroti tádeṣá evaìtátsiktaṃ réto víkaroti sómam piba svāhétyuttarārdʰé juhoti yā ítarā ā́hutayasté devā átʰaitāḥ pátnya evámiva hí mitʰunáṃ kl̥ptámuttarato hi strī púmāṃsamupaśéta ā́haratyadʰvaryúragnī́dʰe bʰakṣaṃ sá āhā́dʰvarya úpa mā hvayasvéti taṃ ná pratyúpahvayeta ko hí hatásya níraṣṭasya pratyupahavastaṃ vai prátyevópahvayeta júhvatyasyāgnau váṣaṭkurvanti tásmātprátyevópahvayeta.  
átʰa sámpreṣyati.  
ágnīnnéṣṭurupástʰamā́sīda néṣṭaḥ pátnīmudā́nayodgātrā sáṃkʰyāpayónnetarhótuścamasámanū́nnaya sómam mātirīrica íti yádyagniṣṭomaḥ syā́t.  
yádyuktʰyáḥ syā́t.  
sómam prábʰāvayéti brūyātsa bíbʰradevaìtatpā́tramagnīnnéṣṭurupástʰamā́sīdatyagnirvā́ eṣá nidā́nena yadā́gnīdʰro yóṣā néṣṭā vŕ̥ṣā vā́ agnīdyóṣā néṣṭā mitʰunámevaìtátprajánanaṃ kriyata udā́nayati néṣṭā pátnīṃ tā́mudgātrā sáṃkʰyāpayati prajā́patirvŕ̥ṣāsi retodʰā réto máyi dʰehī́ti prajā́patirvā́ udgātā yóṣā pátnī mitʰunámevaìtátprajánanaṃ kriyate.  
paśávo vaí devā́nāṃ cʰándāṃsi.  
tadyátʰedám paśávo yuktā́ manuṣyèbʰyo váhantyevaṃ cʰándāṃsi yuktā́ni devébʰyo yajñáṃ vahanti tadyátra cʰándāṃsi devā́ntsamátarpayannátʰa cʰándāṃsi devāḥ sámatarpayaṃstadátastatprā́gabʰūdyaccʰándāṃsi yuktā́ni devébʰyo yajñamávākṣuryádenāntsamátītr̥pan.  
átʰa hāriyojanáṃ gr̥hṇāti.  
cʰándāṃsi vaí hāriyojanaścʰándāṃsyevaìtatsáṃtarpayati tásmāddʰāriyojanám gr̥hṇāti.  
taṃ vā átiriktaṃ gr̥hṇāti.  
yadā hí śamyorāhā́tʰainaṃ gr̥hṇā́tīdaṃ vaí devā átʰa cʰándāṃsyátiriktānyátʰa manuṣyā̀ átʰa paśavó 'tiriktāstásmādátiriktaṃ gr̥hṇāti.  
droṇakalaśé gr̥hṇāti.  
vr̥tro vai sóma āsīttaṃ yátra devā ágʰnaṃstásya mūrdʰódvavarta sá droṇakalaśò 'bʰavattásminyā́vānvā yāvānvā rásaḥ sámasravadátirikto vai sá āsīdátirikta eṣa gráhastadátirikta evaìtadátiriktaṃ dadʰāti tásmāddroṇakalaśé gr̥hṇāti.  
taṃ vā́ apurorúkkaṃ gr̥hṇāti.  
cʰándobʰyo hyènaṃ gr̥hṇā́ti sa yádevaìnaṃ cʰándobʰyo gr̥hṇā́ti téno hāsyaiṣá purorúṅnānbʰavati tásmādapurorúkkaṃ gr̥hṇāti.  
atʰā́to gr̥hṇā́tyevá.  
upayāmágr̥hīto 'si hárirasi hāriyojano háribʰyāṃ tvétyr̥ksāme vai hárī r̥kasāmā́bʰyāṃ hyènaṃ gr̥hṇā́ti.  
átʰa dʰānā ā́vapati.  
háryordʰānā́ stʰa sahásomā índrāyéti tadyádevā́tra mitáṃ ca cʰandó 'mitaṃ ca tádevaìtatsárvam bʰakṣayati.  
tásyonnetā́śrāvayati.  
átirikto vā́ unnetā na hyèṣī̀ 'nyásyāśrāváyatyátirikta eṣa gráhastadátirikta evaìtadátiriktaṃ dadʰāti tásmādunnetā́śrāvayati.  
mūrdʰánnabʰinidʰāyā́śrāvayati.  
mūrdʰā̀ hyasyaiṣó 'tʰāha dʰānāsomebʰyó 'nubrūh:!tyāśrā́vyāha dʰānāsomānprástʰitānpreṣyéti váṣaṭkr̥te juhotyanuváṣaṭkr̥té 'tʰa dʰānā vílipsante bʰakṣā́ya.  
taddʰaíke.  
hótre droṇakalaśám pratipárāharanti vaṣaṭkartúrbʰakṣa íti vádantastádu tátʰā ná kuryādyátʰācamasa vā́ anyé bʰakṣā átʰaiṣó 'tiriktastásmādetásmintsárveṣāmevá bʰakṣastásmāddʰānā vílipsante bʰakṣā́ya.  
tā ná dadbʰíḥ kʰādeyuḥ.  
paśávo vā́ ete nétpaśū́npramradé karávāmahā íti prāṇaírevá bʰakṣayanti yáste aśvasánirbʰakṣo yó gosániríta paśávo hyète tásmādāha yáste aśvasánirbʰakṣo yó gosániríti tásya ta iṣṭáyajuṣa stutástomasyétīṣṭā́ni hi yájūṃṣi bʰávanti stutā stómāḥ śastóktʰasyéti śastā́ni hyùktʰā́ni bʰávantyúpahūtasyópahūto bʰakṣayāmītyúpahūtasya hyètadúpahūto bʰakṣáyati.  
tā nā̀gnau prákireyuḥ.  
nedúcʰiṣṭamagnaú juhávāmétyuttaravedā́veva nívapanti tátʰā ná bahirdʰā́ yajñā́dbʰavanti.  
átʰa pūrṇapātrā́ntsamávamr̥śanti.  
yānéke 'psuṣomā ítyā cákṣate yátʰā vaí yukto váhedevámete ya ā́rtvijyaṃ kurvántyuta vaí yuktáḥ kṣaṇuté vā ví vā liśate śā́ntirā́po bʰeṣajaṃ tadyádevā́tra kṣaṇváte vā ví vā liśánte śā́ntirā́pastádadbʰiḥ śā́ntyā śamayante tádadbʰiḥ sáṃdadʰate tásmātpūrṇapātrā́ntsamávamr̥śanti.  
té samávamr̥śanti.  
saṃ várcasā páyasā sá tanū́bʰiráganmahi mánasā sáṃ śivéna tváṣṭā sudátro vídadʰātu rāyó 'numārṣṭu tanvò yadvíliṣṭamíti yadvívr̥ḍʰaṃ tatsáṃdadʰate.  
átʰa múkʰānyúpaspr̥śante.  
dvayaṃ tadyásmānmúkʰānyupaspr̥śánte 'mŕ̥taṃ vā ā́po 'mŕ̥tenaivaìtatsáṃspr̥śanta etádu caivaìtatkármātmankurvate tásmānmúkʰānyúpaspr̥śante.  
tā́ni vā́ etā́ni.  
náva samiṣṭayajūṃṣi juhoti tadyannáva samiṣṭayajū́ṃṣi juhóti náva vā́ amū́rbahiṣpavamā́ne stotríyā bʰavanti saìṣòbʰayáto nyū̀nā virā́ṭ prajánanāyaitásmādvā́ ubʰayáto nyū̀nātprajánanātprajā́patiḥ prajā́ḥ sasr̥ja itáścordʰvā́ itaścā́vācīstátʰo evaìṣá etásmādubʰayáta eva nyū̀nātprajánanātprajā́ḥ sr̥jata itáścordʰvā́ itaścā́vācīḥ.  
hiṅkārá stotríyāṇāṃ daśamáḥ.  
svāhākārá etéṣāṃ tátʰo hāsyaiṣā nyū̀nā virā́ḍdaśadaśínī bʰavati.  
átʰa yásmātsamiṣṭayajū́ṃṣi nā́ma.  
yā vā́ eténa yajñéna devátā hváyati yā́bʰya eṣá yajñástāyáte sárvā vai tattāḥ sámiṣṭā bʰavanti tadyattā́su sárvāsu sámiṣṭāsvátʰaitā́ni juhóti tásmātsamiṣṭayajū́ṃṣi nā́ma.  
átʰa yásmātsamiṣṭayajū́ṃṣi juhóti.  
riricāná iva vā́ etádījānásyātmā́ bʰavati yaddʰyásya bʰávati tásya hi dádāti támevā́tastribʰiḥ púnarāpyāyayati.  
átʰa yānyúttarāṇi trī́ṇi juhóti.  
yā vā́ eténa yajñéna devátā hváyati yā́bʰya eṣá yajñástāyáta úpa haiva tā́ āsate yā́vanná samiṣṭayajū́ṃṣi júhvatīmā́ni nú no juhvatvíti tā́ evaìtádyatʰāyatʰaṃ vyávasr̥jati yátra yatrāsāṃ cáraṇaṃ tadánu.  
átʰa yānyúttamāni trī́ṇi juhóti.  
yajñaṃ vā́ etádajījanata yádenamátana táṃ janayitvā yátrāsya pratiṣṭʰā tatprátiṣṭʰāpayati tásmātsamiṣṭayajū́ṃṣi juhoti.  
sá juhoti.  
sámindra ṇo mánasā neṣi góbʰiríti mánaseti tanmánasā riricānamā́pyāyayati góbʰiríti tadgóbʰī riricānamā́pyāyayati sáṃ sūríbʰirmagʰavantsáṃ svastyā́ sam bráhmaṇā devákr̥tam yadastī́ti bráhmaṇéti tadbráhmaṇā riricānamā́pyāyayati sáṃ devā́nāṃ sumataú yajñíyānāṃ svā́hā.  
saṃ várcasā.  
páyasā sáṃ tanū́bʰiríti várcaséti tadvárcasā riricānamā́pyāyayati páyaséti ráso vai páyastatpáyasā riricānamā́pyāyayatyáganmahi mánasā sáṃ śivéna tváṣṭā sudátro vídadʰātu rāyó 'numārṣṭu tanvò yadvíliṣṭamíti vívr̥ḍʰaṃ tatsáṃdadʰāti.  
savitèdáṃ juṣantām prajā́patirnidʰipā́ devó agníḥ.  
tváṣṭā víṣṇuḥ prajáyā saṃrarāṇā yájamānāya dráviṇaṃ d+dʰāta svāhéti tádvevá riricānam púnarā́pyāyayati yadā́ha yájamānāya dráviṇaṃ dadʰāta svāhéti.  
sugā́ vo devāḥ.  
sádanā akarma yá ājagmèdaṃ sávanaṃ juṣāṇā íti sugā́ni vo devāḥ sádanānyakarma ya ā́gantedaṃ sávanaṃ juṣāṇā ítyevaìtádāha bʰáramāṇā váhamānā havīṃṣī́ti táddevátā vyávasr̥jati bʰáramāṇā áha te yántu yè 'vāhanā váhamānā u té yantu ye vā́hanavanta ítyevaìtádāha tásmādāha bʰáramāṇā váhamānā havī́ṃṣyasmédʰatta vasavo vásūni svā́hā.  
yāṃ ā́vahaḥ.  
uśató deva devāṃstānpréraya své agne sadʰástʰa ítyagniṃ vā́ āhāmū́ndevānāvahāmū́ndevānā́vahéti támevaìtádāha yā́ndevānā́vākṣīstā́ngamaya yátra-yatraiṣāṃ cáraṇaṃ tadanvíti jakṣivā́ṃsaḥ papivā́ṃsaśca víśva íti jakṣivā́ṃso hí paśúm puroḍā́śam bʰávanti papivā́ṃsa íti papivā́ṃso hi sómaṃ rā́jānam bʰávanti tásmādāha jakṣivā́ṃsaḥ papivā́ṃsaśca viśvé 'suṃ gʰarmaṃ svárā́tiṣṭʰatā́nu svāhéti tádvevá devátā vyávasr̥jati.  
vayaṃ hí tvā.  
prayatí yajñé asminnágne hótāramávr̥ṇīmahīhá ŕ̥dʰagayā ŕ̥dʰagutā̀śamiṣṭʰāḥ prajānányajñamúpayāhi vidvāntsvāhétyagnímevaìtáyā vimuñcátyagniṃ vyávasr̥jati.  
dévā gātuvida íti.  
gātuvído hí devā́ gātúṃ vittvéti yajñáṃ vittvétyevaìtadāha gātumitéti tádeténa yatʰāyatʰaṃ vyávasr̥jati mánasaspata imáṃ deva yajñaṃ svā́hā vā́te dʰā ítyayaṃ vaí yajño yò 'yam pávate tádimáṃ yajñáṃ sambʰŕ̥tyaitásminyajñe prátiṣṭʰāpayati yajñéna yajñaṃ sáṃdadʰāti tásmādāha svā́hā vā́te dʰā íti.  
yájña yajñáṃ gacʰa.  
yajñápatiṃ gacʰa svāṃ yóniṃ gʰacʰa svāhéti tatprátiṣṭʰitamevaìtádyajñaṃ sántaṃ svā́yāṃ yónau prátiṣṭʰāpayatyeṣá te yajñó yajñapate sahásūktavākaḥ sárvavīrastáṃ juṣasva svāhéti tatprátiṣṭʰitamevaìtádyajñaṃ sántaṃ sahásūktavākaḥ sárvavīraṃ yájamāne 'ntataḥ prátiṣṭʰāpayati.  
sa vā́ avabʰr̥tʰámabʰyávaiti.  
tadyádavabʰr̥tʰámabʰyavaíti yo vā́ asya rasó 'bʰūdā́hutibʰyo vā́ asya támajījanadátʰaitacʰárīraṃ tásminna ráso 'sti tanná parā́syaṃ tádapò 'bʰyávaharanti ráso vā ā́pastádasminnetaṃ rásaṃ dadʰāti tádenameténa rásena sáṃgamayati tádenamáto janayati sá enaṃ jātá eva sáñjanayati tadyádapò 'bʰyavaháranti tásmādavabʰr̥tʰáḥ.  
átʰa samiṣṭayajū́ṃṣi juhoti.  
samiṣṭayajū́ṃṣi hyèvā́nto yajñásya sá hutvaìvá samiṣṭayajū́ṃṣi yádetámabʰíto bʰávati téna cā́tvālamupasamā́yanti sa kr̥ṣṇaviṣāṇā́m mékʰalāṃ ca cā́tvāle prā́syati.  
mā́hirbʰūrmā pŕ̥dākuríti.  
asau vā́ r̥jīṣásya svagākāro yádenadapò 'bʰyavahárantyátʰaiṣá evaìtásya svagākāro rájjuriva hí sarpāḥ kū́pā iva hí sarpā́ṇāmāyátanānyásti vaí manuṣyā̀ṇāṃ ca sarpā́ṇāṃ ca víbʰrātr̥vyamiva nettadátaḥ sambʰávadíti tásmādāha mā́hirbʰūrmā pŕ̥dākuríti.  
atʰa vācayati.  
uruṃ hi rā́jā váruṇaścakā́ra sū́ryāya pántʰāmánvetavā́ u íti yátʰāyámururábʰayo 'nāṣṭraḥ sū́ryāya pántʰā evám me 'yámururábʰayo 'nāṣṭraḥ pántʰā astvítyevaìtádāha.  
apáde pā́dā prátigʰātave 'karíti.  
yádi ha vā ápyapādbʰávatyálamevá pratikrámaṇāya bʰavatyutā̀pavaktā́ hr̥dayā́vídʰaścidíti tádenaṃ sárvasmāddʰŕ̥dyādénasaḥ pāpmánaḥ prámuñcati.  
átʰāha sā́ma gāyéti.  
sā́ma brūhī́ti vā gāyéti tvèvá brūyādgā́yanti hi sā́ma tadyatsā́ma gā́yati nédidám bahirdʰā́ yajñācʰárīraṃ nāṣṭrā rákṣāṃsi hinásanníti sā́ma hí nāṣṭrā́ṇāṃ rákṣasāmapahantā̀.  
āgneyyā́ṃ gāyati.  
agnirhi rákṣasāmapahantā́ticʰandasi gāyatyeṣā vai sárvāṇi cʰándāṃsi yadáticʰandāstásmādáticʰandasi gāyati.  
sá gāyati.  
agníṣṭapati prátidahatyahā́vo 'hā́va íti tánnāṣṭrā́ evaìtadrákṣāṃsyató 'pahanti.  
ta údañco níṣkrāmanti.  
jagʰánena cā́tvālamágreṇā́gnīdʰraṃ sa yásyāṃ táto diśyā́po bʰávanti tádyanti.  
sa yaḥ syándamānānāṃ stʰāvaró hradaḥ syā́t.  
támapò 'bʰyáveyādetā vā́ apāṃ váruṇagr̥hītā yāḥ syándamānānāṃ na syándante varuṇyò vā́ avabʰr̥tʰó nirvaruṇátāyai yádyu tā ná vindedápi yā́ eva kā́ścāpò 'bʰyáveyāt.  
támapò 'vakramáyanvācayati.  
námo váruṇāyābʰíṣṭʰito váruṇasya pā́śa íti tádenaṃ sárvasmādvaruṇapāśātsárvasmādvaruṇyā̀tprámuñcati.  
átʰa caturgr̥hītamā́jyaṃ gr̥hītvā́.  
samídʰam prā́syābʰíjuhotyagneránīkamapa ā́viveśāpāṃ nápātpatirákṣannasuryám dáme-dame samídʰaṃ yakṣyagne práti te jihvā́ gʰr̥tamúccaraṇyatsvāhéti.  
agnérha vaí devā́ḥ.  
yā́vadvā yāvadvāpsú praveśayā́ṃ cakrurnedáto nāṣṭrā rákṣāṃsyupottíṣṭʰānítyagnirhi rákṣasāmapahantā támetáyā ca samídʰaitáyā cā́hutyā sáminddʰe sámiddʰe devébʰyo juhavānī́ti.  
atʰā́paraṃ caturgr̥hītamā́jyaṃ gr̥hītvā̀.  
āśrā́vyāha samídʰo yajéti só 'pabarhiṣaścatúraḥ prayājā́nyajati prajā vaí barhírvaruṇyò vā́ avabʰr̥tʰo nétprajā váruṇo gr̥hṇādíti tásmādápabarhiṣaścatúraḥ prayājā́nyajati.  
átʰa vāruṇa ékakapālaḥ puroḍā́śo bʰavati.  
yo vā́ asya rasó 'bʰūdā́hutibʰyo vā́ asya támajījanadátʰaitacʰárīraṃ tásminna ráso 'sti ráso vaí puroḍā́śastádasminnetáṃ rásaṃ dadʰāti tádenameténa rásena sáṃgamayati tádenamáto janayati sá enaṃ jātá eva sáñjanayati tásmādvāruṇa ékakapālaḥ puroḍā́śo bʰavati.  
sa ā́jyasyopastī́rya.  
puroḍā́śasyāvadyánnāha váruṇāyā́nubrūhītyátra haíka r̥jīṣásya dvirávadyanti tádu tátʰā ná kuryācʰárīraṃ vā́ etádbʰavati nā́lamā́hutyai dvirávadyati sakŕ̥dabʰígʰārayati prátyanaktyavadā́ne āśrā́vyāha váruṇaṃ yajéti váṣaṭkr̥te juhoti.  
atʰā́jyasyopastī́rya.  
puroḍā́śamavadádʰadāhāgnīváruṇābʰyāmánubrūhī́ti tátsviṣṭakŕ̥te sa yannā̀gnáya ityā́ha nédagni váruṇo gr̥hṇādíti sa yádyamútrarjīṣásya dvíravadyedatʰā́tra sakr̥dyadyu na nā́driyetā́tʰopáriṣṭāddvirā́jyasyābʰígʰārayatyāśrā́vyāhāgnīváruṇau yajéti váṣaṭkr̥te juhoti.  
tā vā́ etā́ḥ.  
ṣaḍā́hutayo bʰavanti ṣaḍvā́ r̥távaḥ saṃvatsarásya saṃvatsaro váruṇastásmātṣaḍā́hutayo bʰavanti.  
etádādityā́nāmáyanam.  
ādityā́nīmā́ni yájūṃṣī́tyāhuḥ sa yā́vadasya váśaḥ syā́devámevá cikīrṣedyádyu enamitarátʰā yájamānaḥ kártavaí brūyā́ditarátʰo tárhi kuryādetā́nevá catúraḥ prayājānápabarhiṣo yajeddvāvā́jyabʰāgau váruṇamagnīváruṇau dvā́vanuyājāvápabarhiṣau taddáśa dáśākṣarā vaí virā́ḍvirāḍvaí yajñastádvirā́jamevaìtádyajñámabʰisámpādayati.  
etadáṅgirasāmáyanam.  
áto 'nyatarátkr̥tvā yásminkumbʰá r̥jīṣam bʰávati tam práplāvayati samudré te hr̥dayamapsvantarityā́po vaí samudro ráso vā ā́pastádasminnetaṃ rásaṃ dadʰāti tádenameténa rásena sáṃgamayati tádenamáto janayati sá enaṃ jātá eva sáñjanayati sáṃ tvā viśantvóṣadʰīrutā́pa íti tádasminnubʰáyaṃ rásaṃ dadʰāti yaścaúṣadʰiṣu yáścāpsú yajñásya tvā yajñapate sūktóktau namovāké vidʰema yatsvāhéti tadyádevá yajn=ásya sādʰu tádevā̀sminnetáddadʰāti.  
átʰānusr̥jyópatiṣṭʰate.  
dévīrāpa eṣá vo gárbʰa ítyapāṃ hyèṣa garbʰastaṃ súprītaṃ súbʰr̥tam bibʰr̥téti tádenamadbʰyaḥ páridadāti guptyai déva somaiṣá te loka ityā́po hyètásya lokastásmiñcʰáṃ ca vákṣva pári ca vakṣvéti tásminnaḥ śáṃ caidʰi sárvābʰyaśca na ā́rtibʰyo gopāyétyevaìtádāha.  
atʰópamā́rayati.  
ávabʰr̥tʰa nicumpuṇa nicerúrasi nicumpuṇáḥ áva devaírdevákr̥taméno yāsiṣamáva mártyairmártyakr̥tamityáva hyètáddevaírdevákr̥tamenó 'yāsītsómena rājñā́va mártyairmártyakr̥tamityáva hyètanmártyairmártyakr̥tamenó 'yāsītpaśúnā puroḍā́śena pururā́vṇo deva riṣáspāhī́ti sárvābʰyo mā́rtibʰyo gopāyetyevaìtádāha.  
átʰābʰyavétya snātaḥ.  
anyò 'nyásya pr̥ṣṭʰe prádʰāvatastā́vanye vā́sasī paridʰā́yodétaḥ sa yatʰā́histvacó nirmucyétaivaṃ sárvasmātpāpmáno nírmucyate tásminna tā́vaccanaíno bʰavati yā́vatkumārè 'dáti sa yénaivá niṣkrā́manti téna púnarā́yanti púnarétyāhavanī́ye samídʰamabʰyā́dadʰāti devā́nāṃ samídasī́ti yájamānamevaìtáyā sáminddʰe devā́nāṃ hi sámiddʰimánu yájamānaḥ samidʰyáte.  
