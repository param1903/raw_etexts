
átʰa prātargótamasya.  
caturuttara stómo bʰavati tásya catasŕ̥ṣu bahiṣpavamānámaṣṭā́svaṣṭāsvā́jyāni dvādaśásu mā́dʰyandinaḥ pávamānaḥ ṣoḍaśásu pr̥ṣṭʰā́ni viṃśatyāmā́rbʰavaḥ pávamānaścáturviṃśatyāmagniṣṭomasāmá.  
tásya haíke.  
agniṣṭomasāma cátuḥsāma kurvanti nā̀gniṣṭomo nòktʰyá íti vádantastadyádi tátʰā kuryúḥ sārdʰaṃ stotríyaṃ śastvā́ sārdʰamánurūpaṃ śaṃsedratʰantarám pr̥ṣṭʰaṃ rā́tʰantaraṃ śastrámagniṣṭomó yajñasténemáṃ lokámr̥dʰnoti.  
ékaviṃśatiḥ savanī́yāḥ paśávaḥ.  
sárva āgneyāstéṣāṃ samānaṃ karmétyu haíka āhurdve tvèvaìté ekādaśínyāvā́labʰeta yá evaìkādaśinéṣu kā́mastásya kā́masyā́ptyai.  
sáṃstʰite'gniṣṭomé.  
párihr̥tāsu vásatīvarīṣvadʰvaryúrannahomā́njuhoti téṣāmuktam brā́hmaṇaṃ prāṇā́ya svā́hāpānā́ya svāhéti dvādaśábʰiranuvākairdvā́daśa mā́sāḥ saṃvatsaraḥ sárvaṃ saṃvatsaraḥ sárvamaśvamedʰaḥ sárvasyāptyai sárvasyā́varuddʰyai.  
ekaviṃśám madʰyamamáharbʰavati.  
asau vā́ ādityá ekaviṃśaḥ sò'śvamedʰaḥ svénaivaìnaṃ stómena svā́yāṃ devátāyām prátiṣṭʰāpayati tásmādekaviṃśám.  
yádvevaíkaviṃśám.  
ekaviṃśo vai púruṣo dáśa hástyā aṅgúlayo dáśa pā́dyā ātmaìkaviṃśastádanénaikaviṃśénātmánaitásminnekaviṃśé pratiṣṭʰā́yām prátitiṣṭʰati tásmādekaviṃśám.  
yádvevaìkaviṃśám.  
ekaviṃśo vai stómānām pratiṣṭʰā́ bahu kʰálu vā́ etádetasminnáhanyuccāvacámiva kárma kriyate tadyádetádetasminnáhanyuccāvacám bahu kárma kriyáte tádetásminnekaviṃśé pratiṣṭʰā́yām prátiṣṭʰitaṃ kriyātā íti tásmādvevaìtádekaviṃśamáhaḥ.  
tásya prātaḥsavanám.  
agniṃ tám manye yo vásuríti hótā pā́ṅktamā́jyaṃ śastvaíkāhikamupasáṃśaṃsati bā́rhataṃ ca práugam mādʰucʰandasáṃ ca tricaśá ubʰe sáṃśaṃsati yáśca bā́rhate práuge kā́mo yá u ca mādʰucʰandase táyorubʰáyoḥ kā́mayorā́ptyai kl̥ptám prātaḥsavanám.  
atʰā́to mā́dʰyandinaṃ sávanaṃ.  
áticʰandāḥ pratipánmarutvatī́yasya tríkadrukeṣu mahiṣo yávāśiramítyatiṣṭʰā vā́ eṣā cʰándasāṃ yádaticʰandā atiṣṭʰā́ aśvamedʰó yajñā́nāmaśvamedʰásyaivā́ptyai saìṣaìva tríḥ śastā́ tricaḥ sámpadyate téno taṃ kā́mamāpnoti yástricá idáṃ vaso sutamándʰa ítyanucará eṣá eva nítya ekāhātāná ittʰā hi sóma inmáde'vitā́si sunvató vr̥ktábarhiṣa íti paṅktī́śca ṣáṭpadāśca śastvaíkāhike nívidaṃ dadʰātī́ti marutvatī́yam.  
atʰā́to níṣkevalyam.  
mahā́nāmnyaḥ pr̥ṣṭʰám bʰavanti sā́nurūpāḥ sápragātʰāḥ śaṃsati sarve vai kā́mā mahā́nāmnīṣu sárve kā́mā aśvamedʰe sárveṣāṃ kā́mānāmā́ptyāíndro mádāya vāvr̥dʰe prèdam bráhma vr̥tratū́ryeṣvāvitʰé ti paṅktī́śca ṣa+\padāśca śastvaíkāhike nivídaṃ dadʰāti kl̥ptam mā́dʰyandinaṃ sávanam.  
atʰā́tastr̥tīyasavanam.  
áticʰandā evá pratipádvaiśvadevásyābʰityáṃ deváṃ savitā́ramoṇyòríti tásyā etádeva brā́hmaṇaṃ yatpū́rvasyā abʰítvā deva savitarítyanucarò'bʰivā́nbʰíbʰūtyai rūpamúdu ṣyá deváḥ savitā dámūnā íti sāvitráṃ śastvaíkāhike nivídaṃ dadʰāti mahī dyā́vāpr̥tʰivī́iha jyéṣtʰe íti caturr̥cáṃ dyāvāpr̥tʰivī́yaṃ śastvaíkāhike nivídaṃ dadʰātyr̥bʰúrvibʰvā̀ vā́ja índro no acʰetyā́rbʰavaṃ śastvaíkāhike nivídaṃ dadʰāti ko nú vām mitrāvaruṇāvr̥tāyanníti vaiśvadeváṃ śastvaíkāhike nivídaṃ dadʰātī́ti vaiśvadevam.  
atʰā́ta āgnimārutám.  
mūrdʰā́naṃ divó aratím pr̥tʰivyā íti vaiśvānarī́yaṃ śastvaíkāhike nivídaṃ dadʰātyā́ rudrāsa índravantaḥ sajóṣasa íti mārutáṃ śastvaíkāhike nivídaṃ dadʰātīmámūṣú vo átitʰimuṣarbúdʰamíti navarcáṃ jātavedasī́yaṃ śastvaíkāhike nivídaṃ dadʰāti tadyadaíkāhikāni nividdʰā́nāni bʰávanti pratiṣṭʰā vai jyótiṣtomaḥ pratiṣṭʰā́yā ápracyutyai.  
tásyaité paśávo bʰavanti.  
áśvastūparó gomr̥ga íti pañcadaśa páryaṅgyāstéṣāmuktam brā́hmaṇamátʰaitá āraṇyā́ vasantā́ya kapíñjalānā́labʰate grīṣmā́ya kalaviṅkā́nvarṣā́bʰyastittírīníti téṣāmvevòktam.  
átʰaitānékaviṃśataye.  
cāturmāsyadevatā́bʰya ékviṃśatimekaviṃśatim paśūnā́labʰata etā́vanto vai sárve devā yā́vatyaścāturmāsyadevatāḥ sárve kā́mā aśvamedʰe sárvāndevā́nprītvā sárvānkā́mānāpnavānī́ti na tátʰā kuryāt.  
saptádaśaivá paśū́nmadʰyame yū́pa ā́labʰet.  
prajā́patiḥ saptadaśaḥ sárvaṃ saptadaśaḥ sárvamaśvamedʰaḥ sárvasyā́ptai sárvasyā́varudʰyai ṣóḍaśa ṣoḍaśétareṣu ṣóḍaśkalam vā́ idaṃ sárvaṃ sárvamaśvamedʰaḥ sárvasyāptai sárvasyā́varudʰyai tráyodaśa trayodaśāraṇyā́nākāśeṣvā́labʰate tráyodaśa mā́sāḥ samvatsaraḥ sárvaṃ samvatsaraḥ sárvamaśvamedʰaḥ sárvasyā́ptai sárvasyā́varudʰyai.  
átʰa purā́ bahiṣpavamānāt.  
áśvaṃ niktvòdā́nayanti téna pāvamānāya sarpanti tásyoktam brā́hmaṇaṃ stuté bahiṣpavamāné'śvamāstāvamā́kramayanti sa yadyáva vā jígʰredví vā vártet sámr̥ddʰo me yajña íti ha vidyāttámupākŕ̥tyādʰvaryúrāha hótarabʰíṣṭuhī́ti támekādaśábʰirhótābʰíṣṭauti.  
yadákrandaḥ pratʰamaṃ jā́yamāna íti.  
tríḥ pratʰamáyā tríruttamáyā tāḥ páñcadaśa sámpadyante pañcadaśo vai vájro vīryám vájro vájreṇaivaìtádvīryèṇa yájamānaḥ purástātpāpmā́՚m vájro vájreṇaivaìtádvīryèṇa yájamānaḥ purástātpāpmā́namápahate tadvai yájamānāyaiva vájraḥ prádīyate yò'sya stŕ̥tyastaṃ stártava úpa prā́gācʰásanam vājyarvópa prā́gātparamaṃyátsadʰástʰamíti.  
eté uddʰŕ̥tya.  
mā́ no mitro váruṇo aryamā̀yurítyetátsūktamádʰrigāvā́vapati cátustriṃśadvājíno devábandʰorítyu haíka etām váṅkrīṇām purástāddadʰati nedánāyatane praṇavaṃ dádʰāmetyátʰo nédekavacanéna bahuvacanám vyavā́yāméti na tátʰā kuryātsārdʰámeṣá sūktamā́vapedúpa prā́gācʰásanam vājyarvópa prā́gātparamaṃyátsadʰástʰamíti.  
etéuktvā.  
yadádʰrigoḥ páriśiṣṭam bʰávati tádāha vā́so'dʰivāsaṃ híraṇyamityáśvāyópastr̥ṇanti tásminnenamádʰi sáñjñapayanti sáñjñapteṣu paśúṣu pátnyaḥ pānnéjanairudā́yanti cátasraśca jāyā́ḥ kumārī́ pañcamī́ catvā́ri ca śatā́nyanucarī́ṇām.  
níṣtʰ\iteṣu pānnéjaneṣu.  
máhiṣīmáśvāyopanípādayantyátʰaināvadʰivāséna samprórṇuvanti svargéloke prórṇuvatʰāmítyeṣa vai svargó loko yátra paśúṃ sañjñapáyanti nirāyatyā́śvasya śiśnam máhiṣyúpastʰe nídʰatte vŕ̥ṣā vājī́ retodʰā réto dadʰātvíti mitʰunásyaivá sarvatvā́ya.  
táyoḥ śáyānayoḥ áśvaṃ yájamāno'bʰímetʰatyútsaktʰyā áva gudáṃ dʰehī́ti taṃ na káścaná pratyabʰímetʰati nedyájamānam pratipratiḥ káścidásaditi.  
átʰādʰvaryúḥ kumārī́mabʰímetʰati.  
kúmāri háye-haye kúmāri yakā̀sakaú śakuntikéti táṃ kumārī́ pratyabʰímetʰatyádʰvaryo háye-hayé'dʰvaryo yakò'sakaú śakuntaka iti.  
átʰa brahmā máhiṣīmabʰímetʰati.  
máhiṣi háye-haye máhiṣi mātā́ ca te pitā́ ca té'gram vr̥kṣásya rohata íti tásyai śatáṃ rājaputryò'nucaryò bʰavanti tā́ brahmā́ṇam pratyabʰímetʰanti bráhmanháye-haye bráhmanmātā́ ca te pitā́ ca té'gre vr̥kṣásya krīḍata iti.  
átʰodgātā vā́vātāmabʰímetʰati.  
vā́vāte háye-haye vā́vāta ūrdʰvā́menāmúcʰrāpayéti t!syai śatáṃ rājanyā̀ anucaryò bʰavanti tā́ udgātārám pratyabʰímetʰantyúdgātarháye-haya údgātarūdʰvármenamúcʰrayatāditi.  
átʰa hótā párivr̥ktāmabʰímetʰati.  
párivr̥kte háye-haye párivr̥kte yádasyā aṃhubʰédyā íti tásyai śatáṃ sūtagrāmaṇyā̀ṃ duhitáro'nucaryò bʰavanti tā hótāram pratyabʰímetʰanti hótarháye-haye hótaryáddevā́so lalā́magumiti.  
átʰa kṣattā́ pālāgalī́mabʰímetʰati.  
pā́lāgali háye-haye pā́lāgali yáddʰariṇo yávamátti ná puṣṭám paśu mányata íti tásyai śatáṃ kṣātrasaṅgrahītr̥̄ṇā́ṃ duhitáro'nucaryò bʰavanti tā́ḥ kṣattā́ram pratyabʰímetʰanti kṣáttarháye-haye kṣáttaryáddʰariṇo yávamátti na puṣṭám bahu mányata íti.  
sarvāptirvā́eṣā́ vācaḥ.  
yádabʰimétʰikāḥ sárve kā́mā aśvamedʰe sárvayā vācā sárvānkā́mānāpnavāmetyúttʰāpayanti máhiṣīṃ tátastā́ yatʰetám pratip!rāyantyatʰétare surabʰimátīmŕ̥camantató'nvāhurdadʰikrā́vṇoakāriṣamiti.  
ápa vā́ etébʰya ā́yurdevátāḥ krāmanti.  
yé yajñépūtām vā́ cam vádanti vā́camevaìtátpunate devayajyā́yai devátānāmánapakramāya yā́ ca gomr̥gé vapā bʰávati yā́ cājétūpare te áśve pratyavadʰāyā́haranti nā́śvasya vapā̀stī́ti vádanto na tátʰā kuryādáśvasyaiva pratyákṣam méda ā́haretprajñātā ítarāḥ.  
śr̥tā́su vapā́su svā́hākr̥tibʰiścaritvā́ pratyáñcaḥ pratiparétya sádasi brahmódyam vadanti pū́rvayā dvārā́ prapádya yatʰādʰiṣṇyam vyúpaviśanti.  
sa hotādʰvaryúm pr̥cʰati.  
káḥ svidekākī́ caratī́ti tam prátyāha sū́rya ekākī́ caratīti.  
átʰādʰvaryurhótāram pr̥cʰati.  
kíṃ svitsū́ryasamaṃ jyótiríti tam prátyāha bráhma sū́ryasamaṃ jyótiriti.  
átʰa brahmòdgātā́ram pr̥cʰati.  
pr̥cʰā́mi tvā citáye devasakʰéti tam prátyāhā́pi téṣu triṣú padéṣvasmīti.  
átʰodgātā́ brahmā́ṇam pr̥cʰati.  
kéṣvantaḥ púruṣa ā́viveśéti tam prátyāha pañcásvantaḥ púruṣa ā́viveśéti.  
etásyāmuktā́yāmuttʰā́ya.  
s!dasó'dʰi prā́ñco yájamānamabʰyā́yantyágreṇa havirdʰā́ne ā́sīnamétya yatʰāyatanám paryúpaviśanti.  
sa hótādʰvaryúm pr̥cʰati.  
kā́ svidāsītpūrvácittiríti tam prátyāha dyaúrāsītpūrvácittiriti.  
átʰādʰvaryurhótāram pr̥cʰati.  
ká īmare piśaṅgiléti tam prátyāhājā̀re piśañgileti.  
átʰa brahmòdgātā́ram pr̥cʰati.  
kátyasya viṣṭʰāḥ kátyakṣárāṇī́ti tam prátyāha ṣáḍasya viṣtʰ\ā́ḥ śatámakṣárāṇīti.  
átʰodgātā́ brahmā́ṇam pr̥cʰati.  
kó asyá veda bʰúvanasya nā́bʰimiti tam prátyāha védāhámasya bʰúvanasya nā́bʰimiti.  
átʰādʰvaryuṃ yájamānaḥ pr̥cʰati.  
pr̥cʰā́mi tvā páramántam pr̥tʰivyā íti tam prátyāheyam védiḥ páro ántaḥ pr̥tʰivyā íti.  
sarvāptirvā eṣā́ vācaḥ.  
yádbrahmódyaṃ sárve kā́mā aśvamedʰe sárvayā vācā sárvānkā́mānāpnavāméti.  
udité brahmódye.  
prapádyādʰvaryúrhiraṇmáyene pā́treṇa prājāpatyám mahimā́naṃ gráhaṃ gr̥hṇāti tásya purorúggʰiraṇyagarbʰaḥ sámavartatā́gra ityátʰāsya puro'nuvākyā̀ subʰū́ḥ svayambʰū́ḥ pratʰama íti hótā yakṣatprajā́patimíti praiṣaḥ prájāpate na tvádetā́nyanya íti hótā yajati váṣaṭkr̥te juhoti yasté'hantsamvatsaré mahimā́ sambabʰūvéti nā̀nuváṣaṭkaroti sarvahútaṃ hí juhoti.  
atʰā́to vapā́nāṃ hómaḥ.  
nā́naivá careyurā́ vaiśvadevásya vapā́yai vaiśvadevásya vapā́yāṃ hutā́yāṃ tadanvítarājuhuyuríti ha smāha satyákāmo jābālo víśve vai sárve devāstádenānyatʰādevatám prīṇātī́ti.  
aindrāgnásya vadā́yāṃ hutā́yām.  
tadanvítarā juhuyuríti ha smāhatuḥ saumāpau mā́nutantavyāvindrāgnī vai sárve devāstádevaìnānyatʰādevatám prīṇātī́ti.  
kāyásya vapā́yāṃ hutā́yām.  
tadanvítarā juhuyuríti ha smāha ìnānyatʰādevatám prīṇātī́ti śaílāliḥ prajā́patirvai káḥ prajā́patimu vā ánu sárve devāstádevaìnānyatʰādevatám prīṇātīti.  
ékaviṃśatiṃ cāturmāsyadevatā́ anuhútya.  
ekviṃśatidʰā́ kr̥tvā prácareyuríti ha smāha bʰāllabeyá etā́vanto vai sárve devāyā́vatyaścāturmāsyadevatāstádevaìnānyatʰādevatám prīṇātī́ti.  
nā́naivá careyuḥ.  
ítīndrotaḥ śaunakaḥ kímutá tvareraṃstádevaìnānyatʰādevatam prīṇātī́tyetadáha téṣām váco'nyā tvèvā́ta stʰítiḥ.  
átʰa hovāca yā́jñavalkyaḥ.  
sakŕ̥devá prājāpatyā́bʰiḥ pracáreyuḥ sakŕ̥ddevadevátyābʰistádevaìnānyatʰādevatám prīṇātyáñjasā yajñásya saṃstʰāmúpaiti na hvalatīti.  
hutā́su vapā́su.  
prapádyādʰvaryū́ rajaténa pā́treṇa prājāpatyám mahimā́namúttaraṃ gráhaṃ gr̥hṇāti tásya purorugyáḥ prāṇató nimiṣató mahitvéti vipáryaste yājyānuvākyè ayātayāmátāyā eṣá evá praiṣo váṣaṭkr̥te juhoti yáste rā́trau samvatsaré mahimā́ sambabʰūvéti nā̀nuváṣaṭkaroti tásyoktam brā́hmaṇam.  
nānyéṣām paśūnā́m tedanyā́ avadyanti ávadyantyáśvasya dakṣiṇatò'nyéṣām paśūnā́mavadyántyuttarató'śvasya plakṣaśākʰā́svanyéṣām paśūnā́mavadyánti vetasaśākʰāsváśvasya.  
tádu hovāca sā́tyayajñiḥ.  
itarátʰaivá kuryuḥ patʰa eva nā̀podítyamíti pū́rvā tvèva stʰítiruktʰyò yajñasténāntarikṣalokámr̥dʰnoti sárvastomo'tirātrá uttamamáharbʰavati sárvam vai sárvastomo'tirātraḥ sárvamaśvamedʰaḥ sárvasyā́ptai sárvasyā́varuddʰyai.  
tásya trivŕ̥dbahiṣpavamānám.  
pañcadaśānyā́jyāni saptadaśo mā́dʰyandinaḥ pávamāna ekaviṃśā́ni pr̥ṣtʰ\ā́ni triṇavástr̥tī́yaḥ pávamānastráyastriṃśamagniṣṭomasāmaìkaviṃśā́nyuktʰā́nyekaviṃśáḥ ṣoḍaśī́ pañcadaśī rā́tristrivŕ̥tsandʰiryáddvitī́yasyā́hnaḥ pr̥ṣtʰ\yásya ṣaḍahásya tácʰastrámatirātró yajñasténāmúṃ lokámr̥dʰnoti.  
ékaviṃśatiḥ savanī́yāḥ paśávaḥ.  
sárva āgneyāstéṣāṃ samānaṃkarmétyu haíka āhuścaturviṃśatim tvèvaìtā́ngavyānā́labʰet dvādaśábʰyo devatābʰyo dvā́daśa mā́sāḥ samvatsaraḥ sárvaṃ samvatsaraḥ sárvamaśvamedʰaḥ sárvasyā́ptai sárvasyā́varuddʰyai.  
eténa hendrotó daivāpaḥ śaúnakaḥ.  
janamejayám pārikṣitáṃ yājayā́m cakāra téneṣṭvā sárvām pāpakr̥tyāṃ sárvām brahmahatyāmápajagʰāna sárvāṃ ha vaí pāpakr̥tyāṃ sárvām brahmahatyāmápahanti yò'śvamedʰéna yájate.  
tádetadgā́tʰayābʰígītam.  
āsandī́vati dʰānyādáṃ rukmíṇaṃ háritasrajam ábadʰnādáśvaṃ sāraṅgáṃ devébʰyo janamejaya íti.  
eté eva pū́rve áhanī.  
jyótiratirātrasténa bʰīmásenameté eva pū́rve áhanī gaúratirātrasténográsenameté eva pū́rve áhanī ā́yuratirātrasténa śrutásenamítyeté pārikṣitī́yāstádetadgā́tʰayābʰígītam pārikṣitā yájamānā aśvamedʰaíḥ paro'varam ájahuḥ kárma pā́pakam púṇyāḥ púṇyena kármaṇéti.  
eté eva pū́rve áhanī.  
abʰijídatirātrasténa ha pára āṭṇārá īje kaúsalyo rā́jā tádetadgā́tʰayābʰígītamaṭṇārásya páraḥ putró'śvam médʰyamabandʰayat hairaṇyanābʰaḥ kaúsalyo díśaḥ pūrṇā́ amaṃhatéti.  
eté eva pū́rve áhanī.  
viśvajídatirātrasténa ha purukutso daurgahéṇeja aikṣvāko rā́jā tásmādetadŕ̥ṣiṇābʰyánūktamasmā́kamátra pitárastá āsantsapta r̥ṣáyo daurgahé badʰyámāna íti.  
eté eva pū́rve áhanī.  
mahāvratámatirātrasténa ha marútta āvikṣitá īja ā́yogavo rā́jā tásya ha táto marútaḥ pariveṣṭā́ro'gníḥ kṣattā víśve devā́ḥ sabʰāsádo babʰūvustádetadgā́tʰayābʰígītam marútaḥ pariveṣṭā́ro marúttasyāvasangr̥hé āvikṣitásyāgníḥ kṣattā víśve devā́ḥ sabʰāsáda íti marúto ha vai tásya pariveṣṭā́ro'gníḥ kṣattā víśve devā́ḥ sabʰāsádo bʰavanti yò'śvamedʰéna yájate.  
eté eva pū́rve áhanī.  
aptoryāmò'tirātrasténa haiténa kraívyaīje pā́ñcālo rā́jā krívaya íti ha vaí purā́ pañcālānā́cakṣate tádetadgā́tʰayābʰígītam áśvam médʰyamā́labʰata krívīṇāmátipūruṣaḥ pā́ñcālaḥ párivakrāyāṃ sahasraśatádakṣiṇamíti.  
átʰa dvitī́yayā.  
sahásramāsannayútā śatā́ ca páñcaviṃśatiḥ diktó-diktaḥ pañcālā́nām brāhmaṇā yā́ vibʰejira íti.  
trivŕ̥dagniṣṭomáḥ.  
pañcadaśá uktʰyáḥ saptadaśáṃ tr̥tī́yamáhaḥ sóktʰakamekaviṃśáḥ ṣoḍaśī́ pañc=daśī rā́tristrivŕ̥tsandʰirítyeṣò'nuṣṭúpsampannasténa haiténa dʰvasā́ dvaitavanáīje mātsyo rā́jā yátraitaddvaítavanaṃ sárastádetadgā́tʰayābʰígītaṃ cáturdaśa dvaitavano rā́jā saṅgrāmajiddʰáyān índrāya vr̥trágʰne'badʰnāttásmāddvaítavanaṃ sára íti.  
caturviṃśāḥ pávamānāḥ.  
trivŕ̥dabʰyāvártaṃ catuścatvāriṃśāḥ pávamānā ekaviṃśámabʰyāvártamaṣṭācatvāriṃśāḥ pávamānāstrayastriṃśámabʰyāvártamā̀gniṣṭomasāmā́ddyātriṃśā́nyuktʰā́nyekaviṃśáḥ ṣoḍaśī́ pañcadaśī rā́tristrivŕ̥tsandʰiríti.  
etadvíṣṇoḥ krāntam.  
téna haiténa bʰarato daúḥṣantirīje téneṣṭvèmām vyáṣṭim vyā̀naśe yèyám bʰaratā́nāṃ tádetadgā́tʰayābʰígītamaṣṭā́saptatim bʰarato daúṣantiryamunāmánu gáṅgāyām vr̥tragʰnè'badʰnātpáñcapañcāśataṃ háyāniti.  
átʰa dvitī́yayā.  
trayastriṃśáṃ śataṃ rājā́śvānbaddʰvā́ya médʰyān saúdyumnirátyaṣṭʰādanyā́namāyā́nmāyávattara iti.  
átʰa tr̥tī́yayā.  
śakúntalā nāḍapítyapsarā́ bʰaratám dadʰe páraḥsahasrāníndrāyā́śvānmédʰānya ā́haradvijítya pr̥tʰivīṃ sárvāmiti.  
átʰa caturtʰyā́.  
mahádadyá bʰaratásya na pū́rve nā́pare jánāḥ.  
dívam mártya-iva bāhúbʰyāṃ nódāpuḥ páñca mānavā íti.  
ekaviṃśástomena.  
r̥ṣabʰó yājñaturá īje śvíknānāṃ rā́jā tádetadgā́tʰayābʰígītaṃ yājñature yájamāne brahmā́ṇa r̥ṣabʰe jánā aśvamedʰe dʰánam labdʰvā víbʰajante sma dákṣiṇā íti.  
trayastriṃśástomena.  
śóṇaḥ sātrāsāhá īje pā́ñcālo rā́jā tádetadgā́tʰayābʰigītaṃ sātrāsahe yájamāne'śvamedʰéna taurvaśāḥ údīrate trayastriṃśāḥ ṣáṭ sahásrāṇi varmíṇāmiti.  
átʰa dvitīyayā.  
ṣáṭṣaṭ ṣaḍgā́ sahásrāṇi yajñé kokapitustáva údīrate trayastriṃśāḥ ṣáṭ sahásrāṇi varmíṇāmiti.  
átʰa tr̥tī́yayā.  
sātrāsahe yájamāne pā́ñcāle rā́jñi susraji ámādyadíndraḥ sómenā́tr̥pyanbrāhmaṇā dʰánairíti.  
góvinatena śatā́nīkaḥ.  
sātrājitá īje kā́śyasyā́śvamādā́ya táto haitárdavā́kkāśayo'gnīnnā́dadʰata āttasomapītʰāḥ sma íti vádantaḥ.  
tásya vidʰā́ caturviṃśāḥ pávamānāḥ.  
trivŕ̥dabʰyāvártam catuścatvāriṃśāḥ pávamānā ekviṃśānyā́jyāni triṇavā́nyuktʰā́nyekaviṃśā́ni pr̥ṣṭʰā́ni ṣaṭtriṃśāḥ pávamānāstrayastriṃśámabʰyāvártamā̀gniṣṭomasāmā́dekaviṃśā́nyuktʰā́nyekaviṃśáḥ ṣoḍaśī́ pañcadaśī rā́tristrivŕ̥tsandʰiḥ.  
tádetadgā́tʰayābʰígītam.  
śatā́nīkaḥ sámantāsu médʰyaṃ sātrājito háyam ā́datta yajñáṃ kāśīnā́m bʰaratáḥ satvátāmiveti.  
átʰa dvitī́yayā.  
śvetaṃ sámantāsu vaśaṃ cárantaṃ śatā́nīko dʰrr̥tárāṣṭrasya médʰyam ādā́ya sáhvā dáśamāsyamáśvaṃ śatā́nīko góvinatena heja iti.  
átʰa caturtʰyā́.  
mahádadyá bʰaratā́nāṃ na pū́rve nā́pare janāḥ dívam mártya-iva pakṣā́bʰyāṃ nódāpuḥ saptámā navā iti.  
atʰā́to dákṣiṇānām.  
mádʰyam práti rāṣṭrásya yádanyadbʰū́meśca púruṣebʰyaśca brāhmaṇásya ca vittātprā́cī diggʰóturdákṣiṇā brahmáṇaḥ pratī́cyadʰvaryorúdīcyudgātustádeva hótr̥kā anvā́bʰaktāḥ.  
udayanī́yāyāṃ sámstʰitāyām.  
ékaviṃśatim vaśā́ anūbándʰyā ā́labʰate maitrāvaruṇī́rvaiśvadevī́rbārhaspatyā́ etā́sāṃ devátānāmā́ptyai tadyádbārhaspatyāntyā bʰávanti bráhma vai bŕ̥haspátistádu bráhmaṇyevā̀ntataḥ prátitiṣṭʰati.  
átʰa yadékaviṃśatirbʰavanti.  
ekaviṃśo vā́ eṣa yá eṣa tápati dvā́daśa mā́sāḥ páñcartávastráya imé lokā́ asā́vādityá.  
ekaviṃśa etā́mabʰisampádam.  
udavasā́nīyāyāṃ sáṃstʰitāyām.  
cátasraśca jāyā́ḥ kumārī́m pañcamī́ṃ catvā́ri ca śatā́nyanucarī́ṇāṃ yatʰāsamuditam dákṣiṇām dadati.  
atʰóttaraṃ samvatsarámr̥tupaśúbʰiryajate.  
ṣaḍbʰírāgneyaírvasanté ṣaḍbʰíraindraírgrīṣme ṣaḍbʰíḥ pārjanyaírvā mārutaírvā varṣā́su ṣaḍbʰírmaitrāvaruṇaíḥ śarádi ṣaḍbʰíraindrāvaiṣṇavaírhemanté ṣaḍbʰíraindrābārhaspatyaiḥ śíśire ṣáḍr̥távaḥ samvatsaráḥ r̥túṣveva samvatsare prátitiṣṭʰati ṣáṭtriṃśadeté paśávo bʰavanti ṣaṭtriṃśadakṣarā br̥hatī́ br̥hatyāmádʰi svargó lokaḥ prátiṣṭʰitastádvantató br̥hatyaìva cʰándasā svargé loke prátitiṣṭʰati.  
