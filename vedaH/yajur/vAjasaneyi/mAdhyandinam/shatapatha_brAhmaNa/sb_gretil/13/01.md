
brahmaudanám pacati.  
réta eva táddʰatte yadā́jyamucʰiṣyáte téna raśanā́mabʰyajyā́datte téjo vā ā́jyam prājāpatyó'śvaḥ prajā́patimeva téjasā sámardʰayatyápūto vā́ eṣò'medʰyo yadáśvaḥ.  
darbʰamáyī raśanā́ bʰavati.  
pavítraṃ vaí darbʰā́ḥ punā́tyevaìnam pūtámevaìnam médʰyamā́labʰate.  
áśvasya vā ā́labdʰasya.  
réta údakrāmattátsuvárṇaṃ híraṇyamabʰavadyátsuvárṇaṃ híraṇyaṃ dádātyáśvameva rétasā sámardʰayati.  
prajā́patiryajñámasr̥jata.  
tásya mahimā́pākrāmatsá mahartvíjaḥ prā́viśattám mahartvígbʰiránvaicʰattám mahartvígbʰiránvavindadyánmahartvíjo brahmaudanám prāśnánti mahimā́nameva tádyajñásya yájamānó'varunddʰe brahmaudané suvárṇaṃ híraṇyaṃ dadāti réto vā́ odano réto híraṇyaṃ rétasaivā̀smiṃstadréto dadʰāti śatámānam bʰavati śatā́yurvai púruṣaḥ śaténdriya ā́yurevèndriyáṃ vīryámātmándʰatte cátuṣṭayīrapó vasatīvárīrmadʰyamāyā́hne gr̥hṇāti tā́ digbʰyáḥ samā́hr̥tā bʰavanti dikṣu vā ánnamánnamāpó'nnenaívāsmā̀ ánnamávarunddʰe.  
vyr̥ddʰamu vā́ etádyajñásya.  
yádayajúṣkeṇa kriyáta imā́magr̥bʰṇanraśanā́mr̥tasyétyaśvābʰidʰā́nīmā́datte yájuṣkr̥tyai yajñásya sámr̥ddʰyai dvā́daśāratnirbʰavati dvā́daśa mā́sāḥ saṃvatsaráḥ saṃvatsarámevá yajñámāpnoti.  
tádāhuḥ.  
dvā́daśāratnī raśanā́ kāryā3 tráyodaśāratnī3rítyr̥ṣabʰo vā́ eṣá r̥tūnāṃ yátsaṃvatsarastásya trayodaśo mā́so viṣṭápamr̥ṣabʰá eṣá yajñā́nāṃ yádaśvamedʰo yátʰā vā́ r̥ṣabʰásya viṣṭápamevámetásya viṣṭápaṃ trayodaśámaratníṃ raśanā́yāmupā́dadʰyāttadyátʰa r̥ṣabʰásya viṣṭápaṃ saṃstriyáte tādr̥ktát.  
abʰidʰā́ asī́ti.  
tásmādaśvamedʰayājī sárvā diśò'bʰíjayati bʰúvanamasī́ti bʰúvanaṃ tájjayati yantā̀si dʰartéti yantā́ramevaìnaṃ dʰartā́raṃ karoti sa tvámagníṃ vaiśvānaramítyagnímevaìnaṃ vaiśvānaráṃ gamayati sápratʰasaṃ gacʰéti prajáyaivaìnam paśúbʰiḥ pratʰayati svā́hākr̥ta íti vaṣaṭkārá evā̀syaiṣá svagā́ tvā devébʰya íti devébʰya evaìnaṃ svagā́ karoti prajā́pataya íti prājāpatyó'śvaḥ sváyaivaìnaṃ devátayā sámardʰayati.  
īśvaro vā́ eṣáḥ.  
ā́rtimā́rtoryó brahmáṇe devébʰyó'pratiprocyā́śvaṃ badʰnā́ti bráhmannáśvam bʰantsyā́mi devébʰyaḥ prajā́pataye téna rādʰyāsamíti brahmā́ṇamā́mantrayate brahmáṇa evaìnam pratiprócya badʰnāti nā́rtimā́rcʰati táṃ badʰāna devébʰyaḥ prajā́pataye téna rādʰnuhī́ti brahmā prásauti sváyaivaìnaṃ devátayā sámardʰayatyátʰa prókṣatyasā́vevá bandʰúḥ.  
sa prókṣati.  
prajā́pataye tvā júṣṭam prókṣāmī́ti prajā́patirvaí devā́nāṃ vīryávattamo vīryámevā̀smindadʰāti tásmādáśvaḥ paśūnā́ṃ vīryávattamaḥ.  
indrāgníbʰyāṃ tvā júṣṭam prókṣāmī́ti.  
indrāgnī vaí devā́nāmojasvítamā ója evā̀smindadʰāti tásmādáśvaḥ paśūnā́mojasvítamaḥ.  
vāyáve tvā júṣṭam prókṣāmī́ti.  
vāyurvaí devā́nāmā́śiṣṭʰo javámevā̀smindadʰāti tásmādáśvaḥ paśūnāmā́śiṣṭʰaḥ.  
viśvebʰyastvā devébʰyo júṣṭam prókṣāmī́ti.  
víśve vaí devā́ devā́nāṃ yaśasvítamā yáśa evāsmindadʰāti tásmādáśvaḥ paśūnā́ṃ yaśasvítamaḥ sárvebʰyastvā devébʰyo juṣṭam prókṣāmī́ti.  
tádāhuḥ.  
yátprājāpatyo'śvó'tʰa katʰā́pyanyā́bʰyo devátābʰyaḥ prókṣatī́ti sárvā vaí devátā aśvamedʰè'nvā́yattā yadā́ha sárvebʰyastvā devébʰyaḥ prókṣāmī́ti sárvā evā̀smindevátā anvā́yātayati tásmādaśvamedʰe sárvā devátā anvā́yattāḥ pāpmā vā́ etam bʰrātr̥vya īpsati yò'śvamedʰéna yájeta vajró'śvaḥ paro mártaḥ paraḥ śvéti śvā́naṃ caturakṣáṃ hatvā̀dʰaspadamáśvasyópaplāvayati vájreṇaivaìnamávakrāmati naìnam pāpmā bʰrā́tr̥vya āpnoti.  
yátʰā vaí haviṣó'hutasya skándet.  
evámetátpaśó skandati yáṃ niktamánālabdʰamutsr̥jánti yátstokī́yā juhóti sarvahútamevaìnaṃ juhotyáskandāyā́skannaṃ hi tadyáddʰutásya skándati sahásraṃ juhoti sahásrasammito vaí svargó lokáḥ svargásya lokásyābʰíjityai.  
tádāhuḥ.  
yánmitā́ juhuyātpárimitamávarundʰītetyámitā juhotyáparimitasyaivā́varuddʰyā uvā́ca ha prajā́pati stokī́yāsu vā́ ahámaśvamedʰaṃ sáṃstʰāpayāmi téna sáṃstʰitenaivā́ta ūrdʰváṃ carāmī́ti.  
agnáye svāhéti.  
agnáya evaìnaṃ juhoti sómāya svāhéti sómāyaivaìnaṃ juhotyapām módāya svāhétyadbʰyá evaìnaṃ juhoti savitre svāhéti savitrá evaìnaṃ juhoti vāyáve svāhéti vāyáva evaìnaṃ juhoti víṣṇave svāhéti víṣṇava evaìnaṃ juhotī́ndrāya svāhetī́ndrāyaivaìnaṃ juhoti bŕ̥haspátaye svāhéti bŕ̥haspátaya evaìnaṃ juhoti mitrā́ya svāhéti mitrā́yaivaìnaṃ juhoti váruṇāya svāhéti váruṇāyaivaìnaṃ juhotyetā́vanto vai sárve devāstébʰya evaìnaṃ juhoti párācīrjuhoti párāṅiva vaí svargó lokáḥ svargásya lokásyābʰíjityai.  
īśvaro vā́ eṣáḥ.  
párāṅ pradágʰoryaḥ párācīrā́hutīrjuhóti púnarā́vartate'smínnevá loke prátitiṣṭʰatyetā́ṃ ha vāva sá yajñásya sáṃstʰitimuvācā́skandāyā́skannaṃ hi tadyáddʰutásya skándati.  
yátʰā vaí haviṣó'hutasya skándet.  
evámetátpaśó skandati yam prókṣitamánālabdʰamutsr̥jánti yádrūpā́ṇi juhóti sarvahútamevaìnaṃ juhotyáskandāyā́skannaṃ hi tadyáddʰutásya skándati hiṅkārā́ya svā́hā híṅkr̥tāya svāhétyetā́ni vā áśvasya rūpā́ṇi tā́nyevā́varunddʰe.  
tádāhuḥ.  
ánāhutirvaí rūpā́ṇi naìtā́ hotávyā ityátʰo kʰálvāhurátra vā́ aśvamedʰaḥ sáṃtiṣṭʰate yádrūpā́ṇi juhóti hotávyā evéti bahirdʰā vā́ etámāyátanātkaroti bʰrā́tr̥vyamasmai janayati yasyā́nāyatane'nyátrāgnerā́hutīrjuhóti.  
sāvitryā́ evéṣṭeḥ.  
purástādanudrútya sakŕ̥devá rūpā́ṇyāhavanī́ye juhotyāyátana evā́hutīrjuhóti nā̀smai bʰrā́tr̥vyaṃ janayati yajñamukʰé-yajñamukʰe juhoti yajñásya sáṃtatyā ávyavacʰedāya.  
tadāhuḥ.  
yádyajñamukʰe-yajñamukʰe juhuyātpaśúbʰirvyr̥̀dʰyeta pā́poyāntsyātsakŕ̥devá hotávyā ná paśúbʰirvyr̥̀dʰyate na pā́pīyānbʰavatyaṣṭā́catvāriṃśataṃ juhotyaṣṭā́catvāriṃśadakṣarā jágatī jā́gatāḥ paśávo jágatyaivā̀smai paśūnávarunddʰa ékamátiriktaṃ juhoti tásmādékaḥ prajāsvárdʰukaḥ.  
prajā́patiraśvamedʰámasr̥jata.  
sò'smātsr̥ṣṭaḥ párāṅaitsa díśo'nuprā́viśattáṃ devāḥ praíṣamaicʰaṃstamíṣṭibʰiranuprā́yuñjata tamíṣṭibʰiránvaicʰaṃstamíṣṭibʰiránvavindanyadíṣṭibʰiryájaté'śvameva tanmédʰyaṃ yájamānó'nvicʰati.  
sāvitryò bʰavanti.  
iyaṃ vaí savitā yo vā́ asyā́ṃ niláyate yò'nyatraítyasyāṃ vāva tamánuvindanti na vā́ imāṃ káścaná tiryaṅnòrdʰvó'tyetumarhati yátsāvitryò bʰávantyáśvasyaivā́nuvittyai.  
tádāhuḥ.  
pra vā́ etadáśvo mīyate yatpárāṅéti na hyènam pratyāvartáyantī́ti yátsāyaṃ dʰr̥tī́rjuhóti kṣémo vai dʰŕ̥tiḥ kṣémo rā́triḥ kṣémeṇaivaìnaṃ dādʰāra tásmātsāyám manuṣyā̀śca paśávaśca kṣemyā́ bʰavantyátʰa yátprātaríṣṭibʰiryájata icʰátyevaìnaṃ tattásmāddívā naṣṭaiṣá eti yádvevá sāyaṃ dʰŕ̥tīrjuhóti prātaríṣṭibʰiryájate yogakṣemámeva tadyájamānaḥ kalpayate tásmādyatraiténa yajñéna yájante kl̥ptáḥ prajā́nāṃ yogakṣemó bʰavati.  
ápa vā́ etásmāt.  
śrī́ rāṣṭráṃ krāmati yò'śvamedʰéna yájate yadā vai púruṣaḥ śríyaṃ gácʰati vī́ṇāsmai vādyate brāhmaṇaú vīṇāgātʰínau saṃvatsaráṃ gāyataḥ śriyai vā́ etádrūpaṃ yadvī́ṇā śríyamevā̀smiṃstáddʰattaḥ.  
tádāhuḥ.  
yádubʰaú brāhmaṇau gā́yetāmápāsmātkṣatráṃ krāmedbráhmaṇo vā́ etádrūpaṃ yádbrāhmaṇo na vai bráhmaṇi kṣatráṃ ramata íti.  
yádubʰaú rājanyaù.  
ápāsmādbrahmavarcasáṃ krāmetkṣatrásya vā́ etádrūpaṃ yádrājanyò na vaí kṣatré brahmavarcasáṃ ramata íti brāhmaṇò'nyo gā́yati rājanyò'nyo bráhma vaí brāhmaṇáḥ kṣatráṃ rājanyástádasya bráhmaṇā ca kṣatréṇa cobʰayátaḥ śrīḥ párigr̥hītā bʰavati.  
tádāhuḥ.  
yádubʰau dívā gā́yetām prabʰráṃśukāsmācʰrī́ḥ syādbráhmaṇo vā́ etádrūpaṃ yadáharyadā vai rā́jā kāmáyate'tʰa brāhmaṇáṃ jināti pā́pīyāṃstú bʰavati.  
yádubʰau náktam.  
ápāsmādbrahmavarcasáṃ krāmetkṣatrásya vā́ etádrūpaṃ yadrā́trirna vaí kṣatré brahmavarcasáṃ ramata íti dívā brāhmaṇo gā́yati náktaṃ rājanyástátʰo hāsya bráhmaṇā ca kṣatréṇa cobʰayátaḥ śrīḥ párigr̥hītā bʰavatī́ti.  
ayajatétyadadādíti brāhmaṇó gāyatīṣṭāpūrtaṃ vaí brāhmaṇásyeṣṭāpūrténaivaìnaṃ sa sámardʰayatī́tyayudʰyatétyamúṃ saṃgrāmámajayadíti rājanyò yuddʰaṃ vaí rājanyásya vīryáṃ vīryèṇaivaìnaṃ sa sámardʰayati tisro'nyo gā́tʰā gā́yati tisro'nyaḥ ṣaṭ sámpadyante ṣáḍr̥távaḥ saṃvatsará r̥túṣvevá saṃvatsare prátitiṣṭʰati tā́bʰyāṃ śatáṃ dadāti śatā́yurvai púruṣaḥ śaténdriya ā́yurevèndriyáṃ vīryámātmándʰatte.  
vibʰū́rmātrā́ prabʰū́ḥ pitréti.  
iyaṃ vaí mātā̀saú pitā̀bʰyāmevaìnam páridadātyáśvo'si háyo'sī́ti śā́styevaìnaṃ tattásmācʰiṣṭā́ḥ prajā́ jāyanté'tyo'si máyo'sītyátyevaìnaṃ nayati tásmādáśvaḥ paśūnāṃ śraíṣṭʰyaṃ gacʰatyárvāsi sáptirasi vājyasī́ti yatʰāyajúrevaìtadvŕ̥ṣāsi nr̥máṇā asī́ti mitʰunatvā́ya yáyurnā́māsi śíśurnā́māsī́tyetadvā áśvasya priyáṃ nāmadʰéyam priyéṇaivaìnaṃ nā́mnābʰívadati tásmādápyāmitraú saṃgátya nā́mnā cédabʰivádato'nyò'nyaṃ sámevá jānāte.  
ādityā́nām patvā́nvihī́ti.  
ādityā́nevaìnaṃ gamayati dévā āśāpālā etáṃ devebʰyó'śvam medʰā́ya prókṣitaṃ rakṣatéti śataṃ vai tálpyā rājaputrā́ āśāpālāstébʰya evaìnam páridadātīha rántirihá ramatāmiha dʰŕ̥tiriha svádʰr̥tiḥ svāhéti saṃvatsaramā́hutīrjuhoti ṣóḍaśa navatī́retā vā áśvasya bándʰanaṃ tā́bʰirevaìnam badʰnāti tásmādáśvaḥ prámukto bándʰanamā́gacʰati ṣóḍaśa navatī́retā vā áśvasya bándʰanaṃ tā́bʰirevaìnam badʰnāti tásmādáśvaḥ prámukto bándʰanaṃ ná jahāti.  
rāṣṭraṃ vā́ aśvamedʰáḥ.  
rāṣṭrá ete vyā́yacʰante yé'śvaṃ rákṣanti téṣāṃ yá udŕ̥caṃ gácʰanti rāṣṭréṇaiva té rāṣṭrám bʰavantyátʰa ye nòdŕ̥caṃ gácʰanti rāṣṭrātte vyávacʰidyante tásmādrāṣṭryáśvamedʰéna yajeta párā vā́ eṣá sicyate yò'bálo'śvamedʰéna yájate yádyamítrā áśvaṃ vindéranyajñò'sya vícʰidyeta pā́pīyāntsyācʰatáṃ kavacíno rakṣanti yajñásya sáṃtatyā ávyavacʰedāya na pā́pīyānbʰavatyátʰānyámānī́ya prókṣeyuḥ saìva tátra prā́yaścittiḥ.  
prajā́patirakāmayata.  
aśvamedʰéna yajeyéti sò'śrāmyatsa tápo'tapyata tásya śrāntásya taptásya saptadʰā̀tmáno devátā ápākrāmantsā́ dīkṣā̀bʰavatsá etā́ni vaiśvadevā́nyapaśyattā́nyajuhottairvai sá dīkṣāmávārunddʰa yádvaiśvadevā́ni juhóti dīkṣā́meva tairyájamānó'varunddʰe'nvaháṃ juhotyanvahámevá dīkṣāmávarunddʰe saptá juhoti sapta vai tā́ devátā ápākrāmaṃstā́bʰirevā̀smai dīkṣāmávarunddʰe.  
ápa vā́ etébʰyaḥ prāṇā́ḥ krāmanti.  
yé dīkṣā́matirecáyanti saptāham prácaranti sapta vaí śīrṣaṇyā̀ḥ prāṇā́ḥ prāṇā́ dīkṣā́ prāṇaírevā̀smai prāṇā́ndīkṣāmávarunddʰe tredʰā́ vibʰájya devátāṃ juhoti tryā̀vr̥to vaí devāstryā̀vr̥ta imé lokā ŕ̥ddʰyāmevá vīryá eṣú lokéṣu prátitiṣṭʰati.  
ékaviṃśatiḥ sámpadyante.  
dvā́daśa mā́sāḥ páñcartávastráya imé lokā́ asā́vādityá ekaviṃśastaddaívaṃ kṣatraṃ sā śrīstadā́dʰipatyaṃ tádbradʰnásya viṣṭápaṃ tatsvā́rājyamaśnute.  
triṃśátamaudgrabʰaṇā́ni juhoti.  
triṃśádakṣarā virā́ḍvirā́ḍu kr̥tsnamánnaṃ kr̥tsnásyaivā̀nnā́dyasyā́varuddʰyai catvā́ryaudgrabʰaṇā́ni juhoti trī́ṇi vaiśvadevā́ni sapta sámpadyante sapta vaí śīrṣáṇyāḥ prāṇā́ḥ prāṇā́ prāṇaírevā̀smai prāṇā́ndīkṣāmávarunddʰe pūrṇāhutímuttamā́ṃ juhoti pratyúttabdʰyai sayuktvā́ya.  
prajā́patiraśvamedʰámasr̥jata.  
sá sr̥ṣṭaḥ prárcamávlīnātpra sā́ma táṃ vaiśvadevānyúdayacʰanyádvaiśvadevā́ni juhótyaśvamedʰásyaivódyatyai.  
kā́ya svā́hā.  
kásmai svā́hā katamásmai svāhéti prājāpatyam múkʰyaṃ karoti prajā́patimukʰābʰirevaìnaṃ devátābʰirúdyacʰati.  
svā́hādʰimā́dʰītāya svā́hā.  
mánaḥ prajā́pataye svā́hā cittaṃ víjñātāyéti yádeva pū́rvāsām brā́hmaṇaṃ tadátra.  
ádityai svā́hā.  
ádityai mahyai svāhā́dityai sumr̥ḍīkā́yai svāhétīyaṃ vā áditiranáyaivaìnamúdyacʰati.  
sárasvatyai svā́hā.  
sárasvatyai pāvakā́yai svā́hā sárasvatyai br̥hatyai svāhéti vāgvai sárasvatī vācaìvaìnamúdyacʰati.  
pūṣṇe svā́hā.  
pūṣṇé prapatʰyā̀ya svā́hā pūṣṇé naráṃdʰiṣāya svāhéti paśávo vaí pūṣā́ paśúbʰirevaìnamúdyacʰati.  
tváṣṭre svāhā.  
tváṣṭre turīpā́ya svā́hā tváṣṭre pururūpā́ya svāhéti tváṣṭā vaí paśūnā́m mitʰunā́nāṃ rūpakŕ̥drūpaírevaìnamúdyacʰati.  
víṣṇave svā́hā.  
víṣṇave nibʰūyapā́ya svāhā víṣṇave śipiviṣṭā́ya svāhéti yajño vai víṣṇuryajñénaivaìnamúdyacʰati víśvo devásya neturíti pūrṇāhutímuttamā́ṃ juhotīyaṃ vaí pūrṇāhutírasyā́mevā̀ntataḥ prátitiṣṭʰati.  
ā bráhman.  
brāhmaṇó brahmavarcasī́ jāyatāmíti brāhmaṇá evá brahmavarcasáṃ dadʰāti tásmātpurā́ brāhmaṇó brahmavarcasī́ jajñe.  
ā́ rāṣṭré rājanyáḥ.  
śū́ra iṣavyò'tivyādʰī́ mahāratʰó jāyatāmíti rājanyá eva śaúryam mahimā́naṃ dadʰāti tásmātpurā́ rājanyáḥ śū́ra iṣavyò'tivyādʰī́ mahāratʰó jajñe.  
dógdʰrī dʰenuríti.  
dʰenvā́meva páyo dadʰāti tásmātpurā́ dʰenurdógdʰrī jajñe.  
vóḍʰā́naḍvāníti.  
anaḍúhyeva bálaṃ dadʰāti tásmātpurā̀naḍvānvóḍʰā jajñe.  
āśuḥ sáptiríti.  
áśva evá javáṃ dadʰāti tásmātpurā́śvaḥ sártā jajñe.  
púraṃdʰiryeṣéti.  
yoṣítyevá rūpáṃ dadʰāti tásmādrūpíṇī yuvatíḥ priyā bʰā́vukā.  
jiṣṇū́ ratʰeṣṭʰā íti.  
rājanyá eva jaítram mahimā́naṃ dadʰāti tásmātpurā́ rājanyò jiṣṇúrjajñe.  
sabʰéyo yuvéti.  
eṣa vaí sabʰéyo yúvā yáḥ pratʰamavayasī tásmātpratʰamavayasī́ strīṇā́m priyo bʰā́vukaḥ.  
āsya yájamānasya vīró jāyatāmíti.  
yájamānasyaivá prajā́yāṃ vīryáṃ dadʰāti tásmātpurèjānásya vīró jajñe.  
nikāmé naḥ parjányo varṣatvíti.  
nikāménikāme vai tátra parjányo varṣati yátraiténa yajñéna yájante pʰálavatyo na óṣadʰayaḥ pacyantāmíti pʰálavatyo vaí tatraúṣadʰayaḥ pacyante yátraiténa yajñéna yájante yogakṣemó naḥ kalpatāmíti yogakṣemo vai tátra kalpate yátraiténa yajñéna yájante tásmādyátraiténa yajñéna yájante kl̥ptáḥ prajā́nāṃ yogakṣemó bʰavati.  
