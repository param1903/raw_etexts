
prajā́patirakāmayata.  
sárvānkā́mānāpnuyāṃ sárvā vyáṣṭīrvyáśnuvīyéti sá etámaśvamedʰáṃ trirātráṃ yajñakratúmapaśyattamā́haratténāyajata téneṣṭvā sárvānkā́mānāpnotsárvā vyáṣṭīrvyā̀śnuta sárvānha vai kā́mānāpnoti sárvā vyáṣṭīrvyáśnute yò'śvamedʰéna yájate.  
tádāhuḥ.  
kásminnr̥tā́vabʰyārambʰa íti grīṣmè'bʰyā̀rabʰetétyu haíka āhurgrīṣmo vaí kṣatríyasyartúḥ kṣatriyayajñá u vā́ eṣa yádaśvamedʰa íti.  
tadvaí vasantá evā̀bʰyā́rabʰeta.  
vasanto vaí brahmaṇásyarturyá u vai káśca yájate brāhmaṇībʰū́yevaivá yajate tásmādvasantá evā̀bʰyā́rabʰeta.  
sā yā̀saú pʰālgunī́ paurṇamāsī bʰávati.  
tásyai purástātṣaḍahé vā saptāhé vartvíja upasamā́yantyadʰvaryúśca hótā ca brahmā́ codgātā́ caitānvā́ ánvanyá r̥tvíjaḥ.  
tébʰyo'dʰvaryúścātuṣprāśyám brahmaudanaṃ nírvapati.  
tásyoktam brā́hmaṇaṃ catúraḥ pātrā́ṃścaturo'ñjalī́ṃścatúraḥ prásr̥tāndvā́daśavidʰaṃ dvā́daśa mā́sāḥ saṃvatsaraḥ sárvaṃ saṃvatsaraḥ sárvamaśvamedʰaḥ sárvasyā́ptyai sárvasyā́varuddʰyai.  
támeté catvā́ra r̥tvíjaḥ prā́śnanti.  
téṣāmuktam brā́hmaṇaṃ tébʰyaścatvā́ri sahásrāṇi dadāti sárvaṃ vaí sahásraṃ sárvamaśvamedʰaḥ sárvasyā́ptyai sárvasyā́varuddʰyai catvā́ri ca suvárṇāni śatámānāni híraṇyāni tásyo evòktam.  
átʰāsmā adʰvaryúrniṣkám pratimuñcánvācayati.  
téjo'si śukrámamŕ̥tamíti téjo vaí śukrámamŕ̥taṃ híraṇyaṃ téja evā̀smiñcʰukrámamŕ̥taṃ dadʰātyāyuṣpā ā́yurme pāhītyā́yurevā̀smindadʰātyátʰainamāha vā́caṃ yacʰéti vāgvaí yajñó yajñásyaivā̀bʰyārambʰā́ya.  
cátasro jāyā úpakl̥ptā bʰavanti.  
máhiṣī vā́vātā párivr̥ktā pālāgalī sárvā niṣkinyó'laṅkr̥tā mitʰunásyaivá sarvatvā́ya tā́bʰiḥ sahā̀gnyagāram prápadyate pū́rvayā dvārā yájamāno dákṣiṇayā pátnyaḥ.  
sāyamāhutyā́ṃ hutāyām.  
jagʰánena gā́rhapatyamúdaṅvā́vātayā saha sáṃviśati tádevāpī́tarāḥ sáṃviśanti so'ntaròrū ásaṃvartamānaḥ śete'néna tápasā svastí saṃvatsarásyodŕ̥caṃ sámaśnavā íti.  
prātarāhutyā́ṃ hutā́yāṃ.  
adʰvaryúḥ pūrṇāhutíṃ juhoti sárvaṃ vaí pūrṇaṃ sárvamaśvamedʰaḥ sárvasyā́ptyai sárvasyā́varuddʰyai tásyāṃ váreṇa vā́caṃ vísr̥jate váraṃ dadāmi brahmáṇa íti sárvaṃ vai váraḥ sárvamaśvamedʰaḥ sárvasyā́ptyai sárvasyā́varuddʰyai.  
átʰa yò'sya niṣkaḥ prátimukto bʰávati.  
támadʰvaryáve dadātyadʰvaryáve dádadamŕ̥tamā́yurātmándʰatte'mŕ̥taṃ hyā́yurhíraṇyam.  
átʰāgneyīmíṣṭiṃ nírvapati.  
patʰáśca kā́māya yajñamukʰásya cā́cʰambaṭkārāyā́tʰo agnímukʰā u vai sárvā devátāḥ sárve kā́mā aśvamedʰé mukʰataḥ sárvāndevā́nprītvā sárvānkā́mānāpnavānī́ti.  
tásyai páñcadaśa sāmidʰenyò bʰavanti.  
pañcadaśo vai vájro vīryáṃ vájro vájreṇaivaìtádvīryèṇa yájamānaḥ purástātpāpmā́namápahate vā́rtragʰnāvā́jyabʰāgau pāpmā vaí vr̥tráḥ pāpmanó'pahatyā agnírmūrdʰā́ diváḥ kakudbʰúvo yajñásya rájasaśca netétyupāṃśú havíṣo yājyānuvākyè mūrdʰanvátyanyā bʰávati sádvatyanyaìṣa vaí mūrdʰā yá eṣa tápatyetásyaivā́varuddʰyā átʰa yatsádvatī sádevā́varunddʰe.  
virā́jau saṃyājyè sarvadevátyaṃ vā́ etaccʰándo yádvirāṭ sárve kā́mā aśvamedʰe sárvāndevā́nprītvā sárvānkā́mānāpnavānī́ti híraṇyaṃ dákṣiṇā suvárṇaṃ śatámānaṃ tásyoktam brā́hmaṇam.  
átʰa pauṣṇīṃ nírvapati.  
pūṣā vaí patʰīnāmádʰipatiráśvāyaivaìtátsvastyáyanaṃ karotyátʰo iyaṃ vaí pū́ṣemā́mevā̀smā etádgoptrī́ṃ karoti tásya hi nā́rtirásti ná hvalā yámiyamádʰvangopāyátīmā́mevā̀smā etádgoptrī́ṃ karoti.  
tásyai saptádaśa sāmidʰenyò bʰavanti.  
saptadaśo vaí prajā́patiḥ prajā́patiraśvamedʰò'śvamedʰásyaivā́ptyai vŕ̥dʰanvantāvā́jyabʰāgau yájamānasyaiva vŕ̥ddʰyai pū́ṣaṃstava vrate vayám patʰáspatʰaḥ páripatiṃ vacasyétyupāṃśú havíṣo yājyānuvākyè vratávatyanyā bʰávati pátʰanvatyanyā́ vīryáṃ vaí vratáṃ vīryásyā́ptyai vīryásyā́varuddʰyā átʰa yatpátʰanvatyáśvāyaivaìtátsvastyáyanaṃ karotyanuṣṭúbʰau saṃyājyè vāgvā́ anuṣṭubvāgvaí prajā́patiḥ prajā́patiraśvamedʰò'śvamedʰásyaivā́ptyai vāsaḥśataṃ dákṣiṇā rūpaṃ vā́ etatpúruṣasya yadvā́sastásmādyámeva káṃ ca suvā́sasamāhuḥ ko nváyamíti rūpásamr̥ddʰo hi bʰávati rūpéṇaivaìnaṃ sámardʰayati śatám bʰavati śatā́yurvai púruṣaḥ śaténdriya ā́yurevèndriyáṃ vīryámātmándʰatte.  
etásyāṃ tāyámānāyām.  
áśvaṃ niktvòdā́nayanti yásmintsárvāṇi rūpā́ṇi bʰavanti yó vā javásamr̥ddʰaḥ sahásrārham pūrvyaṃ yo dákṣiṇāyāṃ dʰuryápratidʰuráḥ.  
tadyátsarvárūpo bʰávati.  
sárvaṃ vaí rūpaṃ sárvamaśvamedʰaḥ sárvasyā́ptyai sárvasyā́varuddʰyā átʰa yájjavásamr̥ddʰo vīryáṃ vaí javó vīryasyā́ptyai vīryásyā́varuddʰyā átʰa yátsahásrārhaḥ sárvaṃ vaí sahásraṃ sárvamaśvamedʰaḥ sárvasyā́ptyai sárvasyā́varuddʰyā átʰa yátpūrvyá eṣa vā áparimitaṃ vīryámabʰivárdʰate yátpūrvyó'parimitasyaivá vīryásyā́varuddʰyā átʰa yaddákṣiṇāyāṃ dʰuryápartidʰurá eṣa vā́ eṣa yá eṣa tápati na vā́ etaṃ káścaná pratipratíretásyaivā́varuddʰyai.  
tádu hovāca bʰāllabeyó.  
dvírūpa evaìṣó'śvaḥ syātkr̥ṣṇásāraṃgaḥ prajā́patervā́ eṣò'kṣṇaḥ sámabʰavaddvírūpaṃ vā́ idaṃ cákṣuḥ śukláṃ caivá kr̥ṣṇáṃ ca tádenaṃ svéna rūpéṇa sámardʰayatī́ti.  
átʰa hovāca sā́tyayajñiḥ.  
trírūpa evaìṣó'śvaḥ syāttásya kr̥ṣṇáḥ pūrvārdʰáḥ śuklò'parārdʰaḥ kŕ̥ttikāñjiḥ purástāttadyátkr̥ṣṇáḥ pūrvārdʰo bʰávati yádevèdáṃ kr̥ṣṇámakṣṇastádasya tadátʰa yácʰuklò'parārdʰo yádevèdáṃ śuklámakṣṇastádasya tadátʰa yatkŕ̥ttikāñjiḥ purástātsā́ kanī́nakā sá evá rūpásamr̥ddʰo'to yatamò'syopakálpeta bahurūpó vā dvírūpo vā trírūpo vā kŕ̥ttikāñjistamā́labʰeta javéna tvèva sámr̥ddʰaḥ syāt.  
tásyaité purástādrakṣitā́ra úpakl̥ptā bʰavanti.  
rājaputrā́ḥ kavacínaḥ śatáṃ rājanyā̀ niṣaṅgíṇaḥ śatáṃ sūtagrāmaṇyā̀m putrā́ iṣuparṣíṇaḥ śatáṃ kṣāttrasaṃgrahītr̥̄ṇā́m putrā́ daṇḍínaḥ śatámaśvaśataṃ níraṣṭaṃ nirámaṇaṃ yásminnenamapisŕ̥jya rákṣanti.  
átʰa sāvitrīmíṣṭiṃ nírvapati.  
savitré prasavitre dvā́daśakapālam puroḍā́śaṃ savitā vaí prasavitā́ savitā́ ma imáṃ yajñam prásuvāditi.  
tásyai páñcadaśa sāmidʰenyò bʰavanti.  
vā́rtragʰnāvā́jyabʰāgau yá imā víśvā jātānyā́ devó yātu savitā́ surátna ítyupāṃśú havíṣo yājyānuvākyè virā́jau saṃyājyè híraṇyaṃ dákṣiṇā suvárṇaṃ śatámānaṃ tásyoktam brā́hmaṇam.  
tásyai prayājéṣu tāyámāneṣu.  
brāhmaṇó vīṇāgātʰī́ dakṣiṇata úttaramandrāmudāgʰnáṃstisráḥ svayaṃsámbʰr̥tā gā́tʰā gāyatī́tyayajatétyadadādíti tásyoktam brā́hmaṇam.  
átʰa dvitī́yāṃ nírvapati.  
savitrá āsavitre dvā́daśakapālam puroḍā́śaṃ savitā vā́ āsavitā́ savitā́ ma imáṃ yajñamā́suvādíti.  
tásyai saptádaśa sāmidʰenyò bʰavanti.  
sádvantāvā́jyabʰāgau sádevā́varunddʰe víśvāni deva savitaḥ sá gʰā no deváḥ savitā́ sahāvétyupāṃśú havíṣo yājyānuvākyè anuṣṭúbʰau saṃyājyè rajataṃ híraṇyaṃ dákṣiṇā nānārūpátāyā átʰo utkramāyā́napakramāya śatámānam bʰavati śatā́yurvai púruṣaḥ śaténdriya ā́yurevèndriyáṃ vīryámātmándʰatte.  
tásyai prayājéṣu tāyámāneṣu.  
brāhmaṇó vīṇāgātʰī́ dakṣiṇata úttaramandrāmudāgʰnáṃstisráḥ svayaṃsámbʰr̥tā gā́tʰā gāyatī́tyayajatétyadadādíti tásyoktam brā́hmaṇam.  
átʰa tr̥tī́yāṃ nírvapati.  
savitré satyáprasavāya dvā́daśakapālam puroḍā́śameṣa ha vaí satyáḥ prasavo yáḥ savitúḥ satyéna me prasavénemáṃ yajñam prásuvādíti.  
tásyai saptádaśaivá sāmidʰenyò bʰavanti.  
rayimántāvā́jyabʰāgau vīryáṃ vaí rayívīryásyā́ptyai vīryásyā́varuddʰyā ā́ viśvádevaṃ sátpatiṃ ná pramíye saviturdaívyasya tadítyupāṃśú havíṣo yājyānuvākyè nítye saṃyājyè nédyajñapatʰādáyānī́ti kl̥ptá evá yajñè'ntataḥ prátitiṣṭʰati triṣṭúbʰau bʰavata índre vaí vīryáṃ triṣṭúbindriyásyaivá vīryásyā́varuddʰyai híraṇyaṃ dákṣiṇā suvárṇaṃ śatámānaṃ tásyoktam brā́hmaṇam.  
tásyai prayājéṣu tāyámāneṣu.  
brāhmaṇó vīṇānevá rudrā́dantárdadʰāti tásmādyátraiṣā̀śvamedʰa ā́hutirhūyáte na tátra rudráḥ paśū́nabʰímanyate.  
etásyāṃ sáṃstʰitāyām.  
upottʰā́yādʰvaryúśca yájamānaścā́śvasya dákṣiṇe kárṇa ā́japato vibʰū́rmātrā́ prabʰū́ḥ pitréti tásyoktam brā́hmaṇamátʰainamúdañcam prā́ñcam prásr̥jata eṣā́ hobʰáyeṣāṃ devamanuṣyā́ṇāṃ digyadúdīcī prā́cī svā́yāmevaìnaṃ táddiṣí dʰatto na vai svá āyátane prátiṣṭʰito riṣyatyáriṣṭyai.  
sá āha dévā āśāpālāḥ.  
etáṃ devebʰyó'śvam médʰāya prókṣitaṃ rakṣatétyuktā́ mānuṣā āśāpālā atʰaite daívā āpyā́ḥ sādʰyā́ anvādʰyā́ marútastámetá ubʰáye devamanuṣyā́ḥ saṃvidānā ápratyāvartayantaḥ saṃvatsaráṃ rakṣanti tadyaṃ ná pratyāvartáyantyeṣa vā́ eṣa tápati ká u hyètamárhati pratyā !vayituṃ yadyènam pratyāvartáyeyuḥ párāgevèdaṃ sárvaṃ syāttásmādápratyāvartayanto rakṣanti.  
sá āhā́śāpālāḥ.  
ye vā́ etásyodŕ̥caṃ gamiṣyánti rāṣṭraṃ té bʰaviṣyanti rā́jāno bʰaviṣyantyabʰiṣecanī́yā átʰa yá etásyodŕ̥caṃ ná gamiṣyantyárāṣṭraṃ té bʰaviṣyantyárājāno bʰaviṣyanti rājanyā̀ víśo'nabʰiṣecanī́yāstásmānmā prámadata snā́tvāccaivaìnamudakā́nnirundʰīdʰvaṃ váḍavābʰyaśca te yádyadbrāhmaṇajātámupanigácʰeta táttatpr̥cʰeta brā́hmaṇāḥ kíyadyūyámaśvamedʰásya vittʰéti te ye ná vidyúrjinīyā́ta tāntsárvaṃ vā́ aśvamedʰaḥ sárvasyaiṣa na veda yó brāhmaṇaḥ sánnaśvamedʰásya na véda só'brāhmaṇo jyéya eva sa pā́naṃ karavātʰa kʰādaṃ nívapātʰā́tʰa yatkíṃ ca janapadé kr̥tānnaṃ sárvaṃ vastátsutaṃ téṣāṃ ratʰakārakulá evá vo vasatistaddʰyáśvasyāyátanamíti.  
pramucyā́śvaṃ dákṣiṇena védiṃ.  
hiraṇmáyaṃ kaśipū́pastr̥ṇāti tásminhotópaviśati dákṣiṇena hótāraṃ hiraṇmáye kūrce yájamāno dakṣiṇató brahmā́ codgātā́ ca hiraṇmáyyoḥ kaśipúnoḥ purástātpratyáṅṅadʰvaryúrhiraṇmáye vā kūrcé hiraṇmáye vā pʰálake.  
samúpaviṣṭeṣvadʰvaryúḥ sampréṣyati.  
hótarbʰūtānyā́cakṣva bʰūtéṣvimaṃ yájamānamádʰyūhéti sampraíṣito hótādʰvaryumā́mantrayate pā́riplavamākʰyā́namākʰyāsyannádʰvaryavíti havaí hotarítyadʰvaryúḥ.  
mánurvaivasvato rājétyāha.  
tásya manuṣyā̀ víśastá imá āsata ityáśrotriyā gr̥hamedʰína upasamétā bʰavanti tānúpadi=\atyr̥co védaḥ sò'yamítyr̥cā́ṃ sūktáṃ vyā́cakṣāṇa ivā́nudravedvīṇāgaṇagína upasamétā bʰavanti tā́nadʰvaryúḥ sampréṣyati vī́ṇāgaṇagina ítyāha purāṇaírimaṃ yájamānaṃ rā́jabʰiḥ sādʰukŕ̥dbʰiḥ sáṃgāyatéti taṃ te tátʰā sáṃgāyanti tadyádenameváṃ saṃgā́yanti purāṇaírevaìnaṃ tadrā́jabʰiḥ sādʰukŕ̥dbʰiḥ sálokaṃ kurvanti.  
sampraíṣyādʰvaryúḥ prakramā́njuhoti.  
anvāhāryapácane vā́śvasya vā padám parilíkʰya yatarátʰāsya tátrāvr̥dbʰávati pū́rvā tvèva stʰítiḥ.  
sāvitryā́ evéṣṭeḥ.  
purástādanudrútya sakŕ̥devá rūpā́ṇyāhavanī́ye juhotyátʰa sāyaṃ dʰŕ̥tiṣu hūyámānāsu rājanyò vīṇāgātʰī́ dakṣiṇata úttaramandrāmudāgʰnáṃstisráḥ svayaṃsambʰr̥tā gā́tʰā gāyatī́tyayudʰyatétyamúṃ saṃgrāmámajayadíti tásyoktam brā́hmaṇam.  
átʰa śvó bʰūté dvitīyé'han.  
evámevaìtā́su sāvitrīṣvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryuryámo vaivasvato rājétyāha tásya pitáro víśastá imá āsata íti stʰávirā upasamétā bʰavanti tānúpadiśati yájūṃṣi védaḥ sò'yamíti yájuṣā́manuvākáṃ vyācákṣāṇa ivā́nudravedevámevā̀dʰvaryúḥ sampréṣyati ná prakramā́njuhoti.  
átʰa tr̥tīyé'han.  
evámevaìtāsvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryurváruṇa ādityo rājétyāha tásya gandʰarvā víśastá imá āsata íti yúvānaḥ śobʰanā́ upasamétā bʰavanti tānúpadiśatyátʰarvāṇo védaḥ sò'yamityátʰarvaṇāmékam párva vyācákṣāṇa ivā́nudravedevámevā̀dʰvaryúḥ sampréṣyati ná prakramā́njuhoti.  
átʰa caturtʰé'han.  
evámevaìtā́svíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryuḥ sómo vaiṣṇavo rājétyāha tásyāpsaráso víśastā́ imā́ āsata íti yuvatáyaḥ śobʰanā́ḥ upasamétā bʰavanti tā úpadiśatyáṅgiraso védaḥ sò yamityáṅgirasāmékam párva vyācákṣāṇa ivā́nudravedevámevā̀dʰvaryúḥ sampréṣyati ná prakramā́njuhoti.  
átʰa pañcamé'han.  
evámevaìtāsvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryurárbudaḥ kādraveyo rājétyāha tásya sarpā víśastá imá āsata íti sarpā́śca sarvavídaścopasamétā bʰavanti tānúpadiśati sarpavidyā védaḥ sò'yamíti sarpavidyā́yā ékam párva vyācákṣāṇa ivā́nudravedevámevā̀dʰvaryúḥ sampréṣyati ná prakramā́njuhoti.  
átʰa ṣaṣṭʰé'han.  
evámevaìtāsvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryuḥ kúbero vaiśravaṇo rājétyāha tásya rákṣāṃsi víśastā́nīmā́nyāsata íti sélagāḥ pādakŕ̥ta upasamétā bʰavanti tānúpadiśati devajanavidyā védaḥ sò'yamíti devajanavidyā́yā ékam párva vyācákṣāṇa ivā́nudravedevámevā̀dʰvaryúḥ sampréṣyati ná prakramā́njuhoti.  
átʰa saptamé'han.  
evámevaìtāsvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryurásito dʰānvo rājétyāha tasyā́surā víśastá imá āsata íti kusīdína upasamétā bʰavanti tānúpadiśati māyā védaḥ sò'yamíti kā́ṃcinmāyā́ṃ kuryādevamevā̀dʰvaryúḥ sampréṣyati ná prakramā́njuhoti.  
átʰāṣṭamé'han.  
evámevaìtāsvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryurmátsyaḥ sāmmado rājétyāha tásyodakecarā víśastá imá āsata íti matsyā́śca matsyahánaścopasamétā bʰavanti tānúpadiśatītihāso védaḥ sò'yamíti káṃciditihāsamā́cakṣītaivámevā̀dʰvaryúḥ sampréṣyati ná prakramā́njuhoti.  
átʰa navamé'han.  
evámevaìtāsvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryustā́rkṣyo vaipaśyato rājétyāha tásya váyāṃsi víśastā́nīmā́nyāsata íti váyāṃsi ca vāyovidyikā́ścopasamétā bʰavanti tānúpadiśati purāṇaṃ védaḥ sò'yamíti kíṃcitpurāṇamā́cakṣītaivámevā̀dʰvaryúḥ sampréṣyati ná prakramā́njuhoti.  
átʰa daśamé'han.  
evámevaìtāsvíṣṭiṣu sáṃstʰitāsveṣaìvā̀vr̥dádʰvaryavíti havaí hotarítyevā̀dʰvaryurdʰárma índro rājétyāha tásya devā víśastá imá āsata íti śrótriyā ápratigrāhakā upasamétā bʰavanti tānúpadiśati sā́māni védaḥ sò'yamíti sā́mnāṃ daśátam brūyādevámevā̀dʰvaryúḥ sampréṣyati ná prakramā́njuhotī́ti.  
etatpā́riplavam.  
sárvāṇi rājyānyā́caṣṭe sárvā víśaḥ sárvānvédāntsárvāndevāntsárvāṇi bʰūtā́ni sárveṣāṃ ha vai sá etéṣāṃ rājyā́nāṃ sā́yujyaṃ salokátāmaśnute sárvāsāṃ viśāmaíśvaryamā́dʰipatyaṃ gacʰati sárvānvédānávarunddʰe sárvāndevā́nprītvā sárveṣu bʰūtéṣvantataḥ prátitiṣṭʰati yásyaivaṃvídetaddʰótā pā́riplavamākʰyā́namācáṣṭe yó vaitádevaṃ védaitádevá samānámākʰyā́nam púnaḥ punaḥ saṃvatsaram páriplavate tadyatpúnaḥ punaḥ pariplávate tásmātpā́riplavaṃ ṣáṭtriṃśataṃ daśāhānā́caṣṭe ṣáṭtriṃśadakṣarā br̥hatī bā́rhatāḥ paśávo br̥hatyaìvā̀smai paśūnávarunddʰe.  
saṃvatsaré paryávete dīkṣā́.  
prājāpatyámālabʰyótsīdantī́ṣṭayaḥ puróhitasyāgníṣu yajetétyu haíka āhuḥ kímu dīkṣitó yajeta dvā́daśa dīkṣā dvā́daśopasádastisráḥ sutyāstáttriṇavámabʰisámpadyate vájro vaí triṇaváḥ kṣatramáśvaḥ kṣatráṃ rājanyò vájreṇa kʰálu vaí kṣatráṃ spr̥taṃ tadvájreṇaivá kṣatráṃ spr̥ṇoti.  
dīkṣaṇī́yāyāṃ sáṃstʰitāyām.  
sāyáṃ vāci vísr̥ṣṭāyāṃ vīṇāgaṇagína upasamétā bʰavanti tā́nadʰvaryúḥ sampréṣyati vī́ṇāgaṇagina ítyāha devaírimaṃ yájamānaṃ sáṃgāyatéti taṃ te tátʰā sáṃgāyanti.  
áharaharvāci vísr̥ṣṭāyām.  
agnīṣomī́yāṇāmantatáḥ saṃstʰā́yām párihr̥tāsu vásatīvarīṣu tadyádenaṃ devaíḥ saṃgā́yanti devaírevaìnaṃ tatsálokaṃ kurvanti.  
prajā́patinā sutyā́su.  
evámevā́harahaḥ párihr̥tāsvevá vasatīvárīṣūdavasānī́yāyāmantataḥ sáṃstʰitāyāṃ tadyádenam prajā́patinā saṃgā́yanti prajā́patinaivaìnam tádantataḥ sálokaṃ kurvanti.  
ékaviṃśatiryū́pāḥ.  
sárva ékaviṃśatyaratnayo rā́jjudālo'gniṣṭʰo bʰávati paítudāravāvabʰítaḥ ṣáḍbailvāstráya ittʰāttráya ittʰātṣáṭ kʰādirāstráya evèttʰāttráya ittʰātṣaṭ pā́lāśāstráya evèttʰāttráya ittʰā́t.  
tadyádetá evaṃ yū́pā bʰávanti.  
prajā́pateḥ prāṇeṣū́tkrānteṣu śárīraṃ śváyitumadʰriyata tásya yáḥ śleṣmā́sītsá sārdʰáṃ samavadrútya madʰyató nasta údabʰinatsá eṣa vánaspátirabʰavadrájjudālastásmātsá śleṣmaṇā́ḥ śleṣmáṇo hí samábʰavatténaivaìnaṃ tádrūpéṇa sámardʰayati tadyatsò'gniṣṭʰo bʰávati mádʰyaṃ vā́ etadyū́pānāṃ yádagniṣṭʰo mádʰyametátprāṇā́nāṃ yannā́sike svá evaìnaṃ tádāyátane dadʰāti.  
átʰa yádāpomáyaṃ téja ā́sīt.  
yó gandʰaḥ sá sārdʰáṃ samavadrútya cakṣuṣṭa údabʰinatsá eṣa vánaspátirabʰavatpótudārustásmātsá surabʰírgandʰāddʰí samábʰavattásmādu jvalanastéjaso hí samábʰavatténaivaìnaṃ tádrūpéṇa sámardʰayati tadyattā́vabʰíto'gniṣṭʰam bʰávatastásmādimé abʰíto nā́sikāṃ cákṣuṣī svá evaìnau tádāyátane dadʰāti.  
átʰa yatkúntāpamā́sīt.  
yó majjā sá sārdʰáṃ samavadrútya śrotrata údabʰinatsá eṣa vánaspátirabʰavadbílvastásmāttásyāntarataḥ sárvameva pʰálamādyám bʰavati tásmādu hāridrá iva bʰavati hāridrá iva hi majjā ténaivaìnaṃ tádrūpéṇa sámardʰayatyántare paítudāruvau bʰávato bā́hye bailvā ántare hi cákṣuṣī bā́hye śrótre svá evaìnāṃstádāyátane dadʰāti.  
ástʰibʰya evā̀sya kʰadiraḥ sámabʰavat.  
tásmātsá dāruṇó bahusāró dāruṇámiva hyástʰi ténaivaìnaṃ tádrūpéṇa sámardʰayatyántare bailvā bʰávanti bā́hye kʰādirā ántare hí majjā́no bā́hyānyástʰīni svá evaìnāṃstádāyátane dadʰāti.  
māṃsébʰya evā̀sya palāśaḥ sámabʰavat.  
tásmātsá bahuraso lóhitaraso lóhitamiva hí māṃsaṃ ténaivaìnaṃ tádrūpéṇa sámardʰayatyántare kʰādirā bʰávanti bā́hye pā́lāśa ántarāṇi hyástʰīni bā́hyāni māṃsā́ni svá evaìnāṃstádāyátane dadʰāti.  
átʰa yadékaviṃśatirbʰávanti.  
ékaviṃśatyaratnaya ekaviṃśo vā́ eṣa tápati dvā́daśa mā́sāḥ páñcartávastráya imé lokā́ asā́vādityá ekaviṃśaḥ sò'śvamedʰá eṣá prajā́patirevámetám prajā́patiṃ yajñáṃ kr̥tsnáṃ saṃskŕ̥tya tásminnékaviṃśatimagnīṣomī́yānpaśūnā́labʰate téṣāṃ samānaṃ karmétyetátpūrvedyuḥ kárma.  
