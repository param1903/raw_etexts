
bráhma vaí svayambʰu tápo'tapyata.  
tádaikṣata na vai tápasyā́nantyamasti hántāhám bʰūtéṣvātmā́naṃ juhávāni bʰūtā́ni cāttmanī́ti tatsárveṣu bʰūtéṣvātmā́naṃ hutvā́ bʰūtā́ni cātmáni sárveṣām bʰūtā́nāṃ śraíṣṭʰyaṃ svā́rājyamā́dʰipatyam páryaittátʰaivaìtadyájamānaḥ sarvamedʰe sárvānmédʰānhutvā sárvāṇi bʰūtā́ni śraíṣṭʰyaṃ svā́rājyamā́dʰipatyam páryeti.  
sa vā́ eṣá sarvamedʰó daśarātró yajñakratúrbʰavati.  
dáśākṣarā virāḍvirāḍu kr̥tsnamánnaṃ kr̥tsnásyaivā̀nnā́dyasyā́varuddʰyai tásminnagním parārdʰyáṃ cinoti paramo vā́ eṣá yajñakratūnāṃ yátsarvamedʰáḥ paraméṇaivaìnam paramátāṃ gamayati.  
tásyāgniṣṭúdagniṣṭomáḥ pratʰamamáharbʰavati.  
agnirvā́ agniṣṭúdagniṣṭomò'gnímukʰā u vai sárve devāḥ sárveṣāṃ devā́nāmā́ptyai tásyāgneyā gráhā bʰavantyagniyyáḥ purorúcaḥ sárvamāgneyámasadíti.  
indrastúduktʰyò dvitī́yamáharbʰavati.  
índro vai sárve devāḥ sárveṣāṃ devā́nāmā́ptyai tásyaindrā gráhā bʰavantyaindryáḥ purorúcaḥ sárvamaindrámasadíti.  
sūryastúduktʰyástr̥tī́yamáharbʰavati.  
sū́ryo vai sárve devāḥ sárveṣām devā́nāmā́ptyai sauryā gráhā bʰavanti sauryyáḥ purorúcaḥ sárvaṃ sauryámasaditi.  
vaiśvadeváścaturtʰamáharbʰavati.  
víśve vai sárve devāḥ sárveṣāṃ devā́nāmā́ptyai vaiśvadevā gráhā bʰavanti vaiśvadèvyaḥ parorúcaḥ sárvam vaiśvadevámasaditi.  
ā́śvamedʰikam madʰyamám pañcamamáharbʰavati.  
tásminnáśvam médʰyamā́labʰate'śvamedʰásyaivā́ptyai.  
paúruṣamedʰikam madʰyamáṃ ṣaṣṭʰamáharbʰavati.  
tásminmédʰyānpúruṣānā́labʰate puruṣamedʰásyaivā́ptyai.  
aptoryāmáḥ saptamamáharbʰavati.  
sárveṣām yajñakratūnāmā́ptyai tásmintsárvānmédʰyānā́labʰate yácca prāṇi yáccāprāṇám vapā́ vapā́vataṃ juhoti tváca utkártamavapā́kānāṃ samvráścamoṣadʰivanaspatīnām prákiranti śúṣkāṇāṃ cārdrā́ṇām cā́nnamannaṃ juhotyánnasyānnasyā́ptyai sárvam juhoti sárvasmai juhoti sárvasyā́ptyaj sárvasyā́varuddʰyai prātaḥsavané hutā́su vapā́svevámevá tr̥tīyasavané hutéṣu havíḥṣu.  
triṇavámaṣṭamamáharbʰavati.  
vájro vaí triṇavo vájreṇa kʰálu vaí kṣatráṃ spr̥taṃ tadvájreṇaivá kṣatráṃ spr̥ṇoti.  
trayastriṃśáṃ navamamáharbʰavati pratiṣṭʰā vai travastriṃśaḥ prátiṣṭʰityai.  
viśvajitsárvapr̥ṣṭʰo'tirātro daśamamáharbʰavati.  
sárvam vaí viśvajitsárvapr̥ṣṭʰo'tirātraḥ sárvaṃ sarvamedʰaḥ sárvasyā́ptyai sárvasyā́varuddʰyai.  
atʰā́to dákṣiṇānām.  
mádʰyam práti rāṣṭrásya yádanyádbrāhmaṇásya vittātsábʰūmi sápuruṣam prā́cī diggʰóturdákṣiṇā brahmáṇaḥ pratī́cyadʰvaryorúdīcyudgātustádeva hótr̥kā anvā́bʰaktāḥ.  
téna haiténa viśvákarmā bʰauvaná īje.  
téneṣṭvā́tyatiṣṭʰatsárvāṇi bʰūtā́nīdaṃ sárvamabʰavadátitiṣṭʰati sárvāṇi bʰūtā́nīdaṃ sárvam bʰavati ya evám vidvā́ntsarvamedʰéna yájate yó vaitádevam véda.  
táṃ ha kaśyápo yājayā́ṃ cakāra.  
tadápi bʰū́miḥ ślókaṃ jagau ná mā mártyaḥ káścana dā́tumarhati víśvakarmanbʰauvana mandá āsitʰa úpamañgʰyati syā́ salilásya mádʰye mŕ̥ṣaiṣá te saṅgaráḥ kaśyápāyéti.  
