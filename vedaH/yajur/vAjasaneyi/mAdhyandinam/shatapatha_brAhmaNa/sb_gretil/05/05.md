
āgneyò 'ṣṭā́kapālaḥ puroḍā́śo bʰavati.  
tám pūrvārdʰa ā́sādayatyaindra ékādaśakapālaḥ puroḍā́śo bʰavati saumyó vā carustáṃ dakṣiṇārdʰa ā́sādayati vaiśvadeváścarúrbʰavati tám paścārdʰa ā́sādayati maitrāvaruṇī́ payasyā̀ bʰavati tā́muttarārdʰa ā́sādayati bārhaspatyáścarúrbʰavati tam mádʰya ā́sādayatyeṣá caruḥ páñcabilastadyatpáñca havī́ṃṣi bʰávanti téṣām páñca bílāni tásmāccaruḥ páñcabilo nā́ma.  
tadyádeténa rājasūyayājī yájate.  
yádevaìnaṃ díśaḥ samāroháyati yádr̥tūnyatstómānyaccʰándāṃsi tásmādevaìnameténa níṣkrīṇāti sa yáddʰaiténa rājasūyayājī na yájetódvā ha mā́dyetprá vā patettásmādvā́ eténa rājasūyayājī́ yajate.  
sa yádāgneyénāṣṭā́kapālena puroḍā́śena pracárati.  
yádevaìnam prā́cīṃ díśaṃ samāroháyati yádr̥tūnyatstómānyaccʰándāṃsi tásmādevaìnameténa níṣkrīṇāti saṃsravám bārhaspatyé carāvávanayati.  
átʰa yádaindreṇaíkādaśakapālena puroḍā́śena pracárati.  
saumyéna vā carúṇā yádevaìnaṃ dákṣiṇāṃ díśaṃ samāroháyati yádr̥tūnyatstómānyaccʰándāṃsi tásmādevaìnameténa níṣkrīṇāti saṃsravám bārhaspatyé carāvávanayati.  
átʰa yádvaiśvadevéna carúṇā pracárati.  
yádevaìnam pratī́cīṃ díśaṃ samāroháyati yádr̥tūnyatstómānyaccʰándāṃsi tásmādevaìnameténa níṣkrīṇāti saṃsravám bārhaspatyé carāvávanayati.  
átʰa yánmaitrāvaruṇyā́ payasyā̀yā pracárati.  
yádevaìnamúdīcīṃ díśaṃ samāroháyati yádr̥tūnyatstómānyaccʰándāṃsi tásmādevaìnameténa níṣkrīṇāti saṃsravam bārhaspatyé carāvávanayati tadyátsaṃsravā́nbārhaspatyé carā́vavanáyati sarváta evā̀sminnetádannā́dyaṃ dadʰāti tásmādu diśó-diśa eva rā́jñe 'nnā́dyamabʰíhriyate.  
átʰa yádbārhaspatyéna carúṇā pracárati.  
yádevaìnamūrdʰvāṃ díśaṃ samāroháyati yádr̥tūnyatstómānyaccʰándāṃsi tásmādevaìnameténa níṣkrīṇāti.  
sa yá eṣá āgneyò 'ṣṭā́kapālaḥ pūroḍā́śo bʰávati.  
tásya híraṇyaṃ dákṣiṇāgneyo vā́ eṣá yajñó bʰavatyagne réto híraṇyaṃ tásmāddʰíraṇyaṃ dákṣiṇā tádagnī́dʰe dadātyagnirvā́ eṣá nidā́nena yadā́gnīdʰrastásmāttádagnī́dʰe dadāti.  
átʰa yá eṣá aindra ékādaśakapālaḥ puroḍā́śo bʰávati.  
tásyarṣabʰo dákṣiṇā sá haindro yádr̥ṣabʰo yádyu saumyáścarurbʰávati tásya babʰrurgaurdákṣiṇā sa hí saumyo yádbabʰrustám brahmáṇe dadāti brahmā hí yajñáṃ dakṣiṇatò 'bʰigopāyáti tásmāttám brahmáṇe dadāti.  
átʰa yá eṣá vaiśvadeváścarurbʰávati.  
tásya pŕ̥ṣangaurdákṣiṇā bʰūmā vā́ etádrūpā́ṇāṃ yatpŕ̥ṣato gorvíśo vai víśve devā́ bʰūmā vai viṭtásmātpŕ̥ṣangaurdákṣiṇā taṃ hótre dadāti hótā hí bʰūmā tásmāttaṃ hótre dadāti.  
átʰa yaìṣā́ maitrāvaruṇī payasyā̀ bʰávati.  
tásyai vaśā dákṣiṇā sā hí maitrāvaruṇī yádvaśā yádi vaśāṃ ná vindedápi yaìva kā cāpravītā syātsárvā hyèvá vaśā́pravītā tā́madʰvaryúbʰyāṃ dadāti prāṇodānau vā́ adʰvaryū́ prāṇodānaú mitrāváruṇau tásmāttā́madʰvaryúbʰyāṃ dadāti.  
átʰa yá eṣá bārhaspatyáścarurbʰávati.  
tásya śitipr̥ṣṭʰo gaurdákṣiṇaiṣā vā́ ūrdʰvā bŕ̥haspáterdiktádeṣá upáriṣṭādaryamṇaḥ pántʰāstásmācʰitipr̥ṣṭʰó bārhaspatyásya dákṣiṇā tám brahmáṇe dadāti bŕ̥haspátirvaí devā́nām brahmaìṣa vā́ etásya brahmā́ bʰavati tásmāttám brahmáṇe dadāti sá haitenā́pi viṣṭʰāvrājyánnā́dyakāmo yajeta tádasmintsarváto 'nnā́dyaṃ dadʰāti sá hānnādá evá bʰavati.  
sa vaí prayújāṃ havírbʰiryajate.  
tadyátprayújāṃ havírbʰiryájata r̥tūnvā́ etátsuṣuvāṇó yuṅkte tá enamr̥távo yuktā́ vahantyr̥tū́nvā práyuktānánucarati tásmātprayújāṃ havírbʰiryajate.  
tā́ni vai dvā́daśa bʰavanti.  
dvā́daśa vai mā́sāḥ saṃvatsarásya tásmāddvā́daśa bʰavanti māsí-māsi yajetétyāhuḥ kó veda manuṣyásya tásmānná māsí-māsi yajeta śamyāparāvyādʰé śamyāparāvyādʰa evá ṣaḍbʰíryajate prāṅ yānátʰa púnarā́vr̥ttaḥ śamyāparāvyādʰé śamyāparāvyādʰa evá ṣaḍbʰíryajate.  
tádu tátʰā ná kuryāt.  
ṣáḍevaitā́ni pū́rvāṇi havī́ṃṣi nírvapati samānábarhīṃṣi tā́sāṃ devátānāṃ rūpaṃ yátʰā śíśire yuktvā prā́ñca āprāvr̥ṣáṃ yāyustatṣáḍr̥tū́nyūṅkte tá enaṃ ṣáḍr̥távo yuktāḥ prā́ñca āpravr̥ṣáṃ vahanti ṣaḍvártūnpráyuktānāprāvr̥ṣamánucarati pūrvāgnivā́hāṃ dvau dákṣiṇā.  
ṣáḍevóttarāṇi havī́ṃṣi nírvapati.  
samānabárhīṃṣi tā́sāṃ devátānāṃ rūpaṃ yátʰā púnarāvárteranvā́rṣikamabʰi tatṣáḍr̥tū́nyuṅkte tá enaṃ ṣáḍr̥távo yuktā vā́rṣikamabʰí vahanti ṣáḍvartūnpráyuktānvā́rṣikamánucarati pūrvāgnivā́hāṃ dvau dákṣiṇā tadyátpūrvāgnivā́ho dákṣiṇa 'rtūnvā́ etátsuṣavāṇó yuṅkte váhanti vā́ anaḍvā́hastásmātpūrvāgnivā́ho dákṣiṇā.  
táddʰa smaitátpurā́ kurupañcālā́ āhuḥ.  
r̥távo vā́ asmā́nyuktā́ vahantyr̥tū́nvā práyuktānánucarāma íti yádeṣāṃ rā́jāno rājasūyayājína āsustáddʰa sma tádabʰyāhuḥ.  
āgneyò 'ṣṭā́kapālaḥ puroḍā́śo bʰavati.  
saumyáścarúḥ sāvitro dvā́daśakapālo vāṣṭā́kapālo vā puroḍā́śo bārhaspatyáścarústvāṣṭro dáśakapālaḥ puroḍā́śo vaiśvānaro dvā́daśakapāla etā́ni ṣaṭ pū́rvāṇi havī́ṃṣi bʰavanti.  
ṣáḍevóttare carávaḥ.  
sārasvatáścarúḥ pauṣṇáścarúrmaitráścarúḥ kṣaitrapatyáścarúrvārúṇaścarúrādityáścarúretá u ṣaḍúttare carávaḥ.  
átʰa śyénīṃ vícitragarbʰāmádityā ā́labʰate.  
tásyā eṣaìvā̀vr̥dyā̀ṣṭā́padyai vaśā́yā iyaṃ vā áditirasyā́ evaìnametadgárbʰaṃ karoti tásyā etādŕ̥śyeva śyénī vícitragarbʰā dákṣiṇā.  
átʰa pŕ̥ṣatīṃ vícitracarbʰām marúdbʰya ā́labʰate.  
tásyā eṣaìvā̀vr̥dvíśo vaí marúto viśā́mevaìnametadgárbʰaṃ karoti tásyāṃ etādŕ̥śyeva pŕ̥ṣatī vícitragarbʰā dákṣiṇā.  
etaú paśubandʰaú.  
tádetā́veva sántāvanyátʰevā́labʰante yāmádityā ālábʰanta ādityébʰyastāmā́labʰante sárvaṃ vā́ ādityāḥ sárvasyaivaìnametadgárbʰaṃ karoti yā́m marúdbʰya ālábʰante víśvebʰyastā́ṃ devébʰya ā́labʰante sárvaṃ vai víśve devāḥ sárvasyaivaìnametadgárbʰaṃ karoti.  
abʰiṣecanī́yeneṣṭvā́.  
kéśānná vapate tadyatkéśānna vápate vīryáṃ vā́ etádapāṃ rásaḥ sámbʰr̥to bʰavati yénainametádabʰiṣiñcáti tásyābʰíṣiktasya kéśānpratʰamānprā́pnoti sa yatkéśānvápetaitāṃ śríyam jihmāṃ vínāśayedvyuduhyāttásmātkéśānná vapate.  
saṃvatsaraṃ ná vapate.  
saṃvatsarásammitā vaí vratacaryā tásmātsaṃvatsaraṃ ná vapate sá eṣá vratavisarjanī́yopayogo nā́ma stómo bʰavati keśavapanī́yaḥ.  
tásyaikaviṃśám prātaḥsavanám.  
saptadaśam mā́dʰyandinaṃ sávanam pañcadaśáṃ tr̥tīyasavanáṃ sahòktʰaíḥ sahá ṣoḍaśinā́ saha rā́tryā.  
trivr̥drā́tʰantaraḥ saṃdʰírbʰavati.  
eṣá evaìkaviṃśo yá eṣa tápati sá etásmādekaviṃśādápayuṅkte sá saptadaśámabʰipratyávaiti saptadaśā́tpañcadaśám pañcadaśā́dasyā́mevá trivŕ̥ti pratiṣṭʰā́yām prátitiṣṭʰati.  
tásya ratʰantarám pr̥ṣṭʰám bʰavati.  
iyaṃ vaí ratʰantarámasyā́mevaìtátpratiṣṭʰā́yām prátitiṣṭʰatyatirātró bʰavati pratiṣṭʰā vā́ atirātrastásmādatirātró bʰavati.  
sa vai nyèvá vartayate kéśānná vapate vīryáṃ vā́ etádapāṃ rásaḥ sámbʰr̥to bʰavati yénainametádabʰiṣiñcáti tásyābʰíṣiktasya kéśānpratʰamānprā́pnoti sa yatkéśānvápetaitāṃ śríyaṃ jihmāṃ vínāśayedvyuhyādátʰa yánnivartáyate tádātmányevaìtāṃ śríyaṃ níyunakti tásmānnyèvá vartayate kéśānna vápate tásyaiṣaìvá vratacaryā́ bʰavati yāvajjī́vaṃ nā̀syām prátitiṣṭʰati.  
āsandyā́ upānáhā úpamuñcate.  
upānáḍbʰyāmádʰi yádasya yā́nam bʰávati rátʰo vā kíṃcidvā sárvaṃ vā́ eṣá idámupáryupari bʰavatyarvā́gevā̀smādidaṃ sárvam bʰavati yó rājasū́yena yájate tásmādásyaiṣaìvá vratacaryā́ bʰavati yāvajjī́vaṃ nāsyām prátitiṣṭʰati.  
śyéta āśvinó bʰavati.  
śyétāviva hyáśvínāvávirmalhā́ sārasvatī́ bʰavatyr̥ṣabʰamíndrāya sr̥trā́mṇa ā́labʰate durvédā eváṃsamr̥ddʰāḥ paśávo yádyeváṃsamr̥ddʰānná vindedápyajā́nevā́labʰeraṃste hí suśrápatarā bʰávanti sa yádyajā́nālábʰeraṃlóhita āśvinó bʰavati tadyádetáyā yájate.  
tváṣṭurha vaí putráḥ.  
tríṣīrṣā ṣaḍakṣá āsa tásya trīṇyeva múkʰānyāsustadyádeváṃrūpa ā́sa tásmādviśvárūpo nā́ma.  
tásya somapā́namevaíkam múkʰamā́sa.  
surāpā́ṇamékamanyásmā áśanāyaíkaṃ tamíndro didveṣa tásya tā́ni śīrṣā́ṇi prácicʰeda.  
sa yátsomapā́namā́sa.  
tátaḥ kapíñjalaḥ sámabʰavattásmātsá babʰruká iva babʰrúriva hi sómo rā́jā.  
átʰa yátsurāpā́ṇamā́sa.  
tátaḥ kalavíṅkaḥ sámabʰavattásmātsò 'bʰimādyatká iva vadatyabʰimā́dyanniva hi súrām pītvā vádati.  
átʰa yádatyásmā áśanāyā́sa.  
tátastittíriḥ sámabʰavattásmātsá viśvárūpatama iva sántyevá gʰr̥tastokā́ iva tvanmadʰustokā́ iva tvatparṇeṣvā́ścutitā eváṃrūpamiva hi sa tenā́śanamā́vayat.  
sa tváṣṭā cukrodʰa.  
kuvínme putramábadʰīdíti só 'pendrameva sómamā́jahre sa yátʰāyaṃ sómaḥ prásuta evamápendra evā̀sa.  
índro ha vā́ īkṣā́ṃ cakre.  
idaṃ vaí mā sómādantáryantī́ti sa yátʰā bálīyānábalīyasa evamánupahūta eva yó droṇakalaśe śukra ā́sa tám bʰakṣayā́ṃ cakāra sá hainaṃ jihiṃsa sò 'sya víṣvaṅṅevá prāṇébʰyo dudrāva múkʰāddʰaivā̀sya ná dudrāva tásmātprā́yaścittirāsa sa yaddʰā́pi múkʰādádroṣyanná haiva prā́yaścittirabʰaviṣyat.  
catvā́ro vai várṇāḥ.  
brāhmaṇó rājanyò vaíśyaḥ śūdro ná haitéṣāmékaścaná bʰavati yaḥ sómaṃ vámati sa yáddʰaitéṣāmékaścitsyā tasyā́ddʰaiva prā́yaścittiḥ.  
sa yánnasto 'dravat.  
tátaḥ siṃhaḥ sámabʰavadátʰa yatkárṇābʰyāmádravattáto kŕ̥kaḥ sámabʰavadátʰa yadávācaḥ prāṇādadrávattátaḥ śārdūlájyeṣṭʰāḥ śvā́padāḥ sámabʰavannátʰa yadúttarātprāṇādádravatsā́ parisrudátʰa trirníraṣṭʰīvattátaḥ kúvalaṃ karkándʰu bádaramíti sámabʰavatsa sárveṇaiva vyā̀rdʰyata sárvaṃ hi sómaḥ.  
sa sómātipūto maṅkúriva cacāra.  
támetáyāśvínāvabʰiṣajyatāṃ taṃ sárveṇaiva sámārdʰayatāṃ sárvaṃ hi sómaḥ sa vásīyānevèṣṭvā̀bʰavat.  
té devā́ abruvan.  
sútrātam batainamatrāsatāmíti tásmātsautrāmaṇī nā́ma.  
sá haitayā́pi sómātipūtam bʰiṣajyet.  
sárveṇa vā́ eṣa vyr̥̀dʰyate yaṃ sómo 'tipávate sarvaṃ hi sómastaṃ sárveṇaiva sámardʰayati sárvaṃ hi sómaḥ sa vásīyānevèṣṭvā́ bʰavati tásmādu haitayā́pi sómātipūtam bʰiṣajyeta.  
tadyádetáyā rājasūyayājī yájate.  
sávānvā́ eṣá yajñakratūnávarunddʰe sárvā íṣṭīrápi darvihomānyó rājasū́yena yájate devásr̥ṣṭā vā́ eṣéṣṭiryátsautrāmaṇyánáyā mé 'pīṣṭámasadanayā́pi sūyā íti tásmādvā́ etáyā rājasūyayājī́ yajate.  
átʰa yádāśvino bʰávati.  
aśvínau vā́ enamabʰiṣajyatāṃ tátʰo evaìnameṣá etádaśvíbʰyāmevá bʰiṣajyati tásmādāśvinó bʰavati.  
átʰa yátsārasvato bʰávati.  
vāgvai sárasvatī vācā vā́ enamaśvínāvabʰiṣajyatāṃ tátʰo evaìnameṣá etádvācaìvá bʰiṣajyati tásmātsārasvato bʰavati.  
átʰa yádaindro bʰávati índro vaí yajñásya devátā táyaivaìnametádbʰiṣajyati tásmādaindró bʰavati.  
etéṣu paśúṣu.  
siṃhalomā́ni vr̥kalomā́ni śārdūlalomānītyā́vapatyetadvai tátaḥ sámabʰavadyádenaṃ sómo 'tyápavata ténaivaìnametatsámardʰayati kr̥tsnáṃ karoti tásmādetānyā́vapati.  
tádu tátʰā ná kuryāt.  
ulkáyā ha sá nakʰínyā paśūnánuṣuvati yá etā́ni paśúṣvāvápati tásmādu parisrútyevā́vapettátʰā holkáyā nakʰínyā paśūnnā̀nuṣuváti tátʰo evaìnaṃ sámardʰayati kr̥tsnáṃ karoti tásmādu parisrútyevā́vapeta.  
átʰa pūrvedyúḥ.  
parisrútaṃ sáṃdadʰātyāśvíbʰyām pacyasva sárasvatyai pacyasvéndrāya sutrāmṇe pacyasvéti sā́ yadā́ parisrudbʰávatyátʰainayā prácarati.  
dvā́vagnī úddʰaranti.  
uttaravedā́vevóttaramúddʰate dákṣiṇaṃ nétsomāhutī́śca surāhutī́śca sahá juhávāméti tásmāddvā́vagnī úddʰarantyuttaravedā́vevóttaramúddʰate dákṣiṇamátʰa yadā́ vapā́bʰiḥ pracáratyátʰaitáyā parisrútā prácarati.  
tā́ṃ darbʰaíḥ pāvayati.  
pūtā̀sadíti vāyúḥ pūtáḥ pavítreṇa pratyaṅ sómo átisrutaḥ índrasya yújyaḥ sakʰéti tátkuvalasaktū́nkarkandʰusaktū́nbadarasaktūnityā́vapatyetadvai tátaḥ sámabʰavadyattrírniráṣṭʰīvatténaivaìnametatsámardʰayati kr̥tsnáṃ karoti tásmādetānā́vapati.  
átʰa gráhāngr̥hṇāti.  
ékaṃ vā trīnvaíkastvèvá grahītávya ékā hí purorugbʰávatyékānuvākyaíkā yājyā̀ tásmādékā evá grahītávyaḥ.  
sá gr̥hṇāti.  
kuvídaṅga yávamanto yávaṃ cidyátʰā dā́ntyanupūrváṃ viyū́ya ihéhaiṣāṃ kr̥ṇuhi bʰójanāni yé barhíṣo námauktiṃ yájanti upayāmágr̥hīto 'syaśvíbʰyāṃ tvā sárasvatyai tvéndrāya tvā sutrā́mṇa íti yádyu trī́ngr̥hṇīyā́detáyaivá gr̥hṇīyādupayāmaistu tárhi nā́nā gr̥hṇīyādátʰāhāśvíbʰyām sárasvatyā índrāya sutrāmṇé 'nubrūhī́ti.  
só 'nvāha.  
yuváṃ surā́mamaśvinā námucāvāsure sácā vipipānā́ subʰaspatī índraṃ kármasvāvatamítyāśrā́vyāhāśvínau sárasvatīmíndraṃ sutrā́māṇaṃ yajéti.  
sá yajati.  
putrámiva pítarāvaśvínobʰéndrāvátʰuḥ kā́vyairdaṃsánābʰiḥ yátsurā́maṃ vyápibaḥ śácībʰiḥ sárasvatī tvā magʰavannabʰiṣṇagíti dvirhótā vaṣaṭkaróti dvíradʰvaryúrjuhotyā́harati bʰakṣaṃ yádyu trī́ngr̥hṇīyā́detásyaivā́nu hómamítarau hūyete.  
átʰa kumbʰáḥ.  
śatávitr̥ṇo vā bʰávati návavitr̥ṇo vā sa yádi śatávitr̥ṇaḥ śatā́yurvā́ ayam púruṣaḥ śatátejāḥ śatávīryastásmācʰatávitr̥ṇo yádyu návavitr̥ṇo náveme púruṣe prāṇāstásmānnávavitr̥ṇaḥ.  
táṃ śikyòdutam.  
upáryuparyāhavanī́yaṃ dʰārayanti sā yā páriśiṣṭā parisrudbʰávati tāmā́siñcati tā́ṃ vikṣárantīmúpatiṣṭʰate pitr̥̄ṇāṃ sómavatāṃ tisŕ̥bʰirr̥gbʰíḥ pitr̥̄ṇā́m barhiṣádāṃ tisŕ̥bʰirr̥gbʰíḥ pitr̥̄ṇā́magniṣvāttā́nāṃ tisr̥bʰirr̥gbʰistadyádevámupatíṣṭʰate yátra vai sóma índramatyápavata sa yátpitr̥̄nágacʰattrayā vaí pitárasténaivaìnametatsámardʰayati kr̥tsnáṃ karoti tásmādevamúpatiṣṭʰate.  
átʰaitā́ni havī́ṃṣi nírvapati.  
sāvitraṃ dvā́daśakapālaṃ vāṣṭā́kapālaṃ vā puroḍā́śaṃ vāruṇáṃ yavamáyaṃ carúmaindramékādaśakapālam puroḍā́śam.  
sa yátsāvitro bʰávati.  
savitā vaí devā́nām prasavitā́ savitŕ̥prasūta evaìtádbʰiṣajyati tásmātsāvitró bʰavati.  
átʰa yádvāruṇo bʰávati.  
váruṇo vā́ ārpayitā tadyá evā̀rpayitā ténaivaìtádbʰiṣajyati tásmādvāruṇó bʰavati.  
átʰa yádaindro bʰávati.  
índro vaí yajñásya devátā sā yaìvá yajñásya devátā táyaivaìtádbʰiṣajyati tásmādaindró bʰavati.  
sa yádi haitayā́pi sómātipūtam bʰiṣajyét.  
iṣṭā́ anuyājā bʰávantyávyūḍʰe srúcāvátʰaitaírhavírbʰiḥ prácarati paścādvai somó 'tipavate paścā́devaìnameténa médʰenā́pidadʰātyāśvinámu tárhi dvíkapālam puroḍā́śaṃ nírvapedátʰa yadā́ vapā́bʰiḥ pracáratyátʰaiténāśvinéna dvíkapālena puroḍā́śena prácarati.  
tádu tátʰā ná kuryāt.  
hválati vā́ eṣa yó yajñapatʰādetyéti vā́ eṣá yajñapatʰādyá eváṃ karoti tásmādyátraivaìtéṣām paśūnā́ṃ vapā́bʰiḥ pracáranti tádevaìtaírhavírbʰiḥ prácareyurnò tárhyāśvinaṃ dvíkapālam puroḍā́śaṃ nírvapet.  
tásya nápuṃsako gaurdákṣiṇā.  
na vā́ eṣa strī na púmānyannápuṃsako gauryadáha púmāṃsténa na strī yádu strī téno na púmāṃstásmānnápuṃsako gaurdákṣiṇā́śvā vā ratʰavāhī sā hi na strī na púmānyadáśvā ratʰavāhī yadáha rátʰaṃ váhati téna na strī yádu strī téno na púmāṃstásmādáśvā ratʰavāhī dákṣiṇā.  
aindravaiṣṇavaṃ dvā́daśakapālam puroḍā́śaṃ nírvapati.  
tadyádetáyā yájate vr̥tré ha vā́ idamágre sárvanāma yadŕ̥co yadyájūṃṣi yatsā́māni tásmā índro vájram prā́jihīrṣat.  
sá ha víṣṇumuvāca.  
vr̥trā́ya vai vajram práhariṣyāmyánu mā tiṣṭʰasvéti tatʰéti ha víṣṇuruvācā́nu tvā stʰāsye práharéti tásmā índro vájramúdyayāma sa údyatādvájrādvr̥tró bibʰayā́ṃ cakāra.  
sá hovāca.  
ásti vā́ idáṃ vīryáṃ tannú te práyacʰāni mā tú me práhārṣīríti tásmai yájūṃṣi prā́yacʰattásmai dvitī́yamúdyayāma.  
sá hovāca.  
ásti vā́ idáṃ vīryáṃ tannú te práyacʰāni mā tú me práhārṣīríti tásmā ŕ̥caḥ prā́yacʰattásmai tr̥tī́yamúdyayāma.  
ásti vā́ idáṃ vīryáṃ tannú te práyacʰāni mā tú me práhāṣīríti tásmai sā́māni prā́yacʰattásmādápyetárhyevámevaìrvédairyajñáṃ tanvate yájurbʰirevāgré 'tʰargbʰirátʰa sā́mabʰireváṃ hyasmā etatprā́yacʰat.  
tásya yo yónirāśaya ā́sa.  
támanuparāmŕ̥śya saṃlúpyācʰinatsaìṣéṣṭirabʰavattadyádetásminnāśaye trídʰāturivaiṣā́ vidyā́śeta tásmāttraidʰātavī nā́ma.  
átʰa yádaindrāvaiṣṇaváṃ havirbʰávati.  
índro hi vájramudáyacʰadvíṣṇuranvátiṣṭʰata.  
átʰa yaddvā́daśakapālo bʰávati.  
dvā́daśa vai mā́sāḥ saṃvatsarasya saṃvatsarásammitaiṣéṣṭistásmāddvā́daśakapālo bʰavati.  
támubʰáyeṣāṃ vrīhiyavā́ṇāṃ gr̥hṇāti.  
vrīhimáyamevā́gre píṇḍamádʰiśrayati tadyájuṣāṃ rūpamátʰa yavamáyaṃ tádr̥cā́ṃ rūpamátʰa vrīhimáyaṃ tatsā́mnāṃ rūpa tádetáttrayyaí vidyā́yai rūpáṃ kriyate saìṣā́ rājasūyayājína udavasānīyéṣṭirbʰavati.  
sárvānvā́ eṣá yajñakratūnávarunddʰe.  
sárvā íṣṭīrápi darvihomānyó rājasū́yena yájate tásya yātáyāmeva yajñó bʰavati sò 'smātpárāṅiva bʰavatyetā́vānvai sárvo yajño yā́vāneṣá trayo védastásyaitádrūpáṃ kriyata eṣa yónirāśayastádeténa trayéṇa védena púnaryajñamā́rabʰate tátʰāsyā́yātayāmā yajño bʰávati tátʰo asmānna párāṅ bʰavati.  
sárvānvā́ eṣá yajñakratūnávarunddʰe.  
sárvā íṣṭīrápi darvihomānyó rājasū́yena yájate devásr̥ṣṭo vā́ eṣéṣṭiryáttraidʰātavyánáyā mé 'pīṣṭámasadanayā́pi sūyā íti tásmādvā́ eṣā́ rājasūyayājína udavasānīyéṣṭʰirbʰavati.  
átʰo yáḥ sahásraṃ vā bʰū́yo vā dadyā́t.  
tásya hā́pyudavasānī́yā syādriricāná iva vā́ eṣá bʰavati yáḥ sahásraṃ vā bʰū́yo vā dádātyetadvaí sahásraṃ vācaḥ prájātaṃ yádeṣá trayo védastátsahásreṇa riricānam púnarā́pyāyayati tásmādu ha tasyā́pyudavasānī́yā syāt.  
átʰo yé dīrgʰasattramā́sīran.  
saṃvatsaráṃ vā bʰū́yo vā téṣāṃ hā́pyudavasānī́ya syātsárvaṃ vai téṣāmāptám bʰavati sárvaṃ jitaṃ yé dīrgʰasattramāsate saṃvatsaráṃ vā bʰūyo vā sárvameṣā tásmādu ha téṣāmápyudavasānī́yā syāt.  
átʰo hainayā́pyabʰícaret.  
etáyā vaí bʰadrasenámājātaśatravamā́ruṇirabʰícacāra kṣipraṃ kílāstr̥ṇutéti ha smāha yā́jñavalkyó 'pi ha vā́ enayéndro vr̥trásyāstʰā́namacʰinadápi ha vā́ enayāstʰā́naṃ cʰinatti yá enayābʰicárati tásmādu hainayā́pyabʰícaret.  
átʰo hainayā́pi bʰiṣajyet.  
yaṃ nvèvaíkayarcā́ bʰiṣájyedékena yájuṣaíkena sā́mnā taṃ nvèvā̀gadáṃ kuryātkímu yáṃ trayéṇa védena tásmādu hainayā́pi bʰiṣajyet.  
tásyai trī́ṇi śatámānāni híraṇyāni dákṣiṇā.  
tā́ni brahmáṇe dadāti na vaí brahmā prácarati ná stute ná śaṃsatyátʰa sa yáśo na vai híraṇyena kíṃ caná kurvantyátʰa tadyáśastásmāttrī́ṇi śatámānāni brahmáṇe dadāti.  
tisró dʰenūrhótre.  
bʰūmā vaí tisró dʰenávo bʰūmā hótā tásmāttisró dʰenūrhótre.  
trī́ṇi vā́sāṃsyadʰvaryáve.  
tanute vā́ adʰvaryúryajñaṃ tanvate vā́sāṃsi tásmāttrī́ṇi vā́sāṃsyadʰvaryáve gā́magnī́dʰe.  
tā vā́ etā́ḥ.  
dvā́daśa vā tráyodaśa vā dákṣiṇā bʰavanti dvā́daśa vā vai tráyodaśa vā saṃvatsarásya māsāḥ saṃvatsarásammitaiṣéṣṭistásmāddvā́daśa vā tráyodaśa vā dákṣiṇā bʰavanti.  
