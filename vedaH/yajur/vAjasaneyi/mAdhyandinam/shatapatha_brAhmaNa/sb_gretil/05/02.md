
átʰa sruváṃ cājyavilā́panīṃ cādā́ya.  
āhavanī́yamabʰyaíti sá etā dvā́daśā́ptīrjuhóti vā vācáyati vā yádi juhóti yádi vācáyati samāná eva bándʰuḥ.  
sá juhoti.  
āpáye svā́hā svāpáye svā́hāpijā́yaṃ svā́hā krátave svā́hā vásave svā́hāharpátaye svāhā́hne mugdʰā́ya svā́hā mugdʰā́ya vainaṃśinā́ya svā́hā vinaṃśína āntyāyanā́ya svāhā́ntyāya bʰauvanā́ya svā́hā bʰúvanasya pátaye svāhā́dʰipataye svāhétyetā dvā́daśāptīrjuhoti dvā́daśa vaí mā́sāḥ saṃvatsarásya saṃvatsaráḥ prajā́patiḥ prajā́patiryajñastadyaìvā̀syā́ptiryā́ sampattā́mevaìtadújjayati tā́mātmánkurute.  
átʰa ṣaṭ kŀ̥ptīḥ.  
juhóti vā vācáyati vā yádi juhóti yádi vācáyati samāná eva bándʰuḥ.  
sá vācayati.  
ā́yuryajñéna kalpatām prāṇó yajñéna kalpatāṃ cákṣuryajñéna kalpatāṃ śrótraṃ yajñéna kalpatām pŕ̥ṣṭʰaṃ yajñéna kalpatāṃ yajñó yajñéna kalpatāmítyetāḥ ṣaṭkŀ̥ptīrvācayati ṣaḍvā́ r̥távaḥ saṃvatsarásya saṃvatsaráḥ prajā́patiḥ prajā́patiryajñastadyaìvā̀sya kŀ̥ptiryā sampattā́mevaìtadújjayati tā́mātmánkurute.  
aṣṭāśriryū́po bʰavati.  
aṣṭā́kṣarā vaí gāyatrī́ gāyatrámagneścʰándo devalokámevaìtenójjayati saptadaśábʰirvā́sobʰiryū́po veṣṭitó vā vígratʰito vā bʰavati saptadaśo vaí prajā́patistátprajā́patimújjayati.  
gaudʰūmáṃ caṣā́lam bʰavati.  
púruṣo vaí prajā́paternédiṣṭʰaṃ sò 'yámatvágete vai púruṣasyaúṣadʰīnāṃ nediṣṭʰatamāṃ yádgodʰū́māstéṣāṃ na tvágasti manuṣyalokámevaìtenójjayati.  
gartanvānyūpó 'tīkṣṇāgro bʰavati.  
pitr̥devátyo vai gártaḥ pitr̥lokámevaì saptádaśāratnirbʰavati saptadaśo vaí prajā́patistátprajā́patimújjayati.  
átʰa néṣṭā pátnīmudāneṣyán.  
kauśaṃ vā́saḥ páridʰāpayati kauśáṃ vā cáṇḍātakamántaraṃ dīkṣitavásanājjagʰanārdʰo vā́ eṣá yajñásya yatpátnī tā́metatprā́cīṃ yajñám prasādayiṣyánbʰavatyásti vai patnyā amedʰyaṃ yádavācī́naṃ nā́bʰermédʰyā vaí darbʰāstadyádevā̀syā amedʰyaṃ tádevā̀syā etáddarbʰairmédʰyaṃ kr̥tvā́tʰainām prā́cīṃ yajñam prásādayati tásmānnéṣṭā pátnīmudānesyánkauśaṃ vā́saḥ páridʰāpayati kaus=áṃ vā cáṇḍātakamántaraṃ dīkṣitavásanāt.  
átʰa niśrayaṇo níśrayati.  
sá dakṣiṇata údaṅ roheduttarató vā dakṣiṇā́ dakṣiṇatastvèvódaṅ rohettátʰā hyúdagbʰavati.  
sá rokṣyánjāyāmā́mantrayate.  
jā́ya éhi svo róhāvéti róhāvétyāha jāyā tadyájjāyā́māmantráyate 'rdʰó ha vā́ eṣá ātmáno yájjāyā tásmādyā́vajjāyāṃ ná vindáte naìva tā́vatprájāyaté 'sarvo hi tā́vadbʰávatyátʰa yadaìvá jāyā́ṃ vindaté 'tʰa prájāyate tárhi hi sárvo bʰávati sárva etāṃ gátiṃ gacʰānī́ti tásmājjāyāmā́mantrayate.  
sá rohati.  
prajā́pateḥ prajā́ abʰūméti prajā́paterhyèṣá prajā bʰávati yó vājapéyena yájate.  
átʰa godʰū́mānúpaspr̥śati.  
svárdevā aganmeti svárhyèṣa gácʰati yó vājapéyena yájate.  
tadyádgodʰū́mānupaspr̥śáti.  
ánnaṃ vaí godʰū́mā ánnaṃ vā́ eṣa újjayati yó vājapéyena yájate 'nnapéyaṃ ha vai nā́maitadyádvājapéyaṃ tadyádevaìtadánnamudájaiṣītténaivaìtádetāṃ gátiṃ gatvā sáṃspr̥śate tádātmánkurute tásmādgodʰū́mānúpaspr̥śati.  
átʰa śīrṣṇā yū́pamatyújjihīte.  
amŕ̥tā abʰūméti devalokámevaìtenójjayati.  
átʰa diśò 'nuvī́kṣamāṇo japati.  
asmé vo astvindriyámasmé nr̥mṇámuta kráturasme várcāṃsi santu va íti sárvaṃ vā́ eṣá idamújjayati yó vājapéyena yájate prajā́patiṃ hyùjjáyati sárvamu hyèvèdám prajā́patiḥ sò 'sya sárvasya yáśa indriyáṃ vīryáṃ saṃvŕ̥jya tádātmándʰatté tádātmánkurute tásmāddiśò 'nuvī́kṣamāṇo japati.  
átʰainamūṣapuṭaíranū́dasyanti.  
paśávo vā ū́ṣā ánnaṃ vaí paśavó 'nnaṃ vā́ eṣa újjayati yó vājapéyena yájate 'nnapéyaṃ ha vai nā́maitadyádvājapéyaṃ tadyádevaìtadánnamudájaiṣītténaivaìtádetāṃ gátiṃ gatvā sáṃspr̥śate tádātmánkurute tásmādenamūṣapuṭaíranū́dasyanti.  
ā́śvattʰeṣu palāśeṣū́panaddʰā bʰavanti.  
sa yádevā̀dò 'śvattʰe tíṣṭʰata índro marúta upā́mantrayata tásmādā́śvattʰeṣu palāśeṣū́panaddʰā bʰavanti víśo 'nū́dasyanti víśo vaí marutó 'nnaṃ víśastásmādvíśo 'nū́dasyanti saptádaśa bʰavanti saptadaśo vaí prajā́patistátprajā́patimújjayati.  
átʰemā́mupāvékṣamāṇo japati.  
námo mātré pr̥tʰivyai námo mā́tre pr̥tʰivyā íti bŕ̥haspáterha vā́ abʰiṣiṣicānā́tpr̥tʰivī́ bibʰayā́ṃ cakāra mahadvā́ ayámabʰū́dyo 'bʰyáṣeci yadvaí māyaṃ nāvadr̥ṇīyādíti bŕ̥haspátirha pr̥tʰivyai bibʰayā́ṃ cakāra yadvaí meyaṃ nā̀vadʰūnvītéti tádanáyaivaìtánmitradʰéyamakuruta na hí mātā́ putráṃ hinásti ná putró mātáram.  
br̥haspatisavo vā́ eṣa yádvājapéyam.  
pr̥tʰivyù haitásmādbibʰeti mahadvā́ ayámabʰū́dyo 'bʰyáṣeci yadvaí māyaṃ nāvadr̥ṇīyādítyeṣá u hāsyaí bibʰeti yadvaí meyaṃ nā̀vadʰūnvītéti tádanáyaivaìtánmitradʰéyaṃ kurute na hí mātā́ putráṃ hinásti ná putró mātáram.  
átʰa híraṇyamabʰyávarohati.  
amŕ̥tamā́yurhíraṇyaṃ tádamŕ̥ta ā́yuṣi prátitiṣṭʰati.  
átʰājarṣabʰásyājínamúpastr̥ṇāti.  
tádupáriṣṭādrukmaṃ nídadʰāti támabʰyávarohatīmā́ṃ vaivá.  
átʰāsmā āsandīmā́haranti.  
uparisádyaṃ vā́ eṣá jayati yo jáyatyantarikṣasádyaṃ tádenamuparyā́sīnamadʰástādimā́ḥ prajā úpāsate tásmādasmā āsandīmā́haranti.  
aúdumbarī bʰavati.  
annaṃ vā ū́rgudumbára ūrjò 'nnā́dyasyā́varuddʰyai tásmādaúdumbarī bʰavati tāmágreṇa havirdʰā́ne jagʰánenāhavanī́yaṃ nídadʰāti.  
átʰājarṣabʰásyājínamā́str̥ṇāti.  
prajā́patirvā́ eṣa yádajarṣabʰá etā vaí prajā́pateḥ pratyakṣatamāṃ yádajāstásmādetāstríḥ saṃvatsarásya vijā́yamānā dvau trīníti janayanti tátprajā́patimevaìtátkaroti tásmādajarṣabásyājínamā́str̥ṇāti.  
sa ā́str̥ṇāti.  
iyáṃ te rāḍíti rājyámevā̀sminnetáddadʰātyátʰainamā́sādayati yantā̀si yámana íti yantā́ramevaìnametadyámanamāsām prajā́nāṃ karoti dʰruvò 'si dʰarúṇa íti dʰruvámevaìnametáddʰarúṇamasmíṃloké karoti kr̥ṣyaí tvā kṣémāya tvā rayyaí tvā póṣāya tvéti sādʰáve tvétyevaìtádāha.  
bārhaspatyéna carúṇā prácarati.  
tasyā́niṣṭa evá sviṣṭakr̥dbʰávatyátʰāsmā ánnaṃ sámbʰaratyánnaṃ vā́ eṣa újjayati yó vājapéyena yájate 'nnapéyaṃ ha vai nā́maitadyádvājapéyaṃ tadyádevaìtadánnamudájaiṣīttádevā̀smā etatsámbʰarati.  
aúdumbare pā́tre.  
ánnaṃ vā ū́rgudumbára ūrjò 'nnā́dyasyā́varuddʰyai tásmādaúdumbare pā́tre sò 'pá evá pratʰamāḥ sámbʰaratyátʰa payó 'tʰa yatʰopasmāramánnāni.  
taddʰaíke.  
saptádaśā́nnāni sámbʰaranti saptadaśáḥ prajā́patiríti vádantastádu tátʰā ná kuryātprajā́paternvèva sárvamánnamánavaruddʰaṃ ká u tásmai manuṣyò yaḥ sárvamánnamavarundʰīta tásmādu sárvamevā́nnaṃ yatʰopasmā́raṃ sambʰárannékamánnaṃ na sámbʰaret.  
sa yanná sambʰárati.  
tasyódbruvīta tásya nā̀śnīyādyāvajjī́vaṃ tátʰā nā́ntameti tátʰā jyógjīvati sá etásya sárvasyānnā́dyasya sámbʰr̥tasya sruvéṇopagʰā́taṃ vājaprasavī́yāni juhoti tadyā́bʰya evaìtáddevátābʰyo juhóti tā́ asmai prásuvanti tā́bʰiḥ prásūta újjayati tásmādvājaprasavī́yāni juhoti.  
sá juhoti.  
vā́jasyemám prasaváḥ suṣuvé 'gre sómaṃ rā́jānamoṣadʰīṣvapsú tā́ asmábʰyam mádʰumatīrbʰavantu vayáṃ rāṣṭré jāgr̥yāma puróhitāḥ svā́hā.  
vā́jasyemā́m.  
prasaváḥ śiśriye dívamimā́ ca víśvā bʰúvanāni samrā́ṭ áditsantaṃ dāpayati prajānantsá no rayiṃ sárvavīraṃ níyacʰatu svā́hā.  
vā́jasya nú.  
prasava ā́babʰūvemā́ ca víśvā bʰúvanāni sarvátaḥ sánemi rā́jā páriyāti vidvā́nprajām púṣṭiṃ vardʰáyamāno asme svā́hā.  
sómaṃ rā́jānam ávase 'gnímanvā́rabʰāmahe.  
ādityānvíṣṇuṃ sū́ryam brahmā́ṇaṃ ca bŕ̥haspátiṃ svā́hā.  
aryamáṇam bŕ̥haspátim.  
índraṃ dā́nāya codāya vā́caṃ víṣṇuṃ sárasvatīṃ savitā́raṃ ca vājínaṃ svā́hā.  
ágne ácʰā.  
vadehá naḥ práti naḥ sumánā bʰava prá no yacʰa sahasrajittvaṃ hí dʰanadā ási svā́hā.  
prá naḥ.  
yacʰatvaryamā prá pūṣā pra bŕ̥haspátiḥ pra vā́gdevī́ dadātu naḥ svāhéti.  
átʰainam páriśiṣṭenābʰíṣiñcati.  
annā́dyenaivaìnametádabʰíṣiñcatyannā́dyamevā̀sminnetáddadʰāti tásmādenam páriśiṣṭenābʰíṣiñcati.  
so 'bʰíṣiñcati.  
devásya tvā savitúḥ prasavè 'śvínorbāhúbʰyām pūṣṇo hástābʰyāmíti devahastaírevaìnametádabʰíṣiñcati sárasvatyai vācó yantúryantríye dadʰāmī́ti vāgvai sárasvatī tádenaṃ vācá evá yantúryantríye dadʰāti.  
tádu haíka āhuḥ.  
víśveṣāṃ tvā devā́nāṃ yantúryantríye dadʰāmī́ti sárvaṃ vai víśve devā́stadenaṃ sárvasyaivá yantúryantríye dadʰāti tádu tátʰā na brūyātsárasvatyai tvā vācó yantúryantríye dadʰāmī́tyevá brūyādvāgvai sárasvatī tádenaṃ vācá evá yantúryantríye dadʰāti bŕ̥haspáteṣṭvā sā́mrājyenābʰíṣiñcāmyasāvíti nā́ma gr̥hṇāti tadbŕ̥haspáterevaìnametatsā́yujyaṃ salokátāṃ gamayati.  
átʰāha.  
samrā́ḍayámasaú samrā́ḍayámasāvíti níveditamevaìnametatsántaṃ devébʰyo nívedayatyayám mahā́vīryò yo 'bʰyáṣecī́tyayáṃ yuṣmākaíko 'bʰūttáṃ gopāyatétyevaìtádāha triṣkŕ̥tva āha trivr̥ddʰí yajñáḥ.  
atʰójjitīḥ.  
juhóti vā vācáyati vā yádi juhóti yádi vācáyati samāná eva bándʰuḥ.  
sá vācayati.  
agnirékākṣareṇa prāṇamúdajayattamújjeṣam prajā́patiḥ saptádaśākṣareṇa saptadaśaṃ stómamúdajayattamújjeṣamíti tadyádevaìtā́bʰiretā́ devátā udájayaṃstádevaìṣá etā́bʰirújjayati saptádaśa bʰavanti saptadaśo vaí prajā́patistátprajā́patimújjayati.  
átʰāhāgnáye sviṣṭakr̥té 'nubrūhī́ti.  
tadyadántareṇā́hutī etatkárma kriyáta eṣa vaí prajā́patiryá eṣá yajñástāyáte yásmādimā́ḥ prajāḥ prájātā etámvevā́pyetarhyánu prájāyante tánmadʰyatá evaìtátprajā́patimújjayati tásmādántareṇā́hutī etatkárma kriyata āśrā́vyāhāgníṃ sviṣṭakŕ̥taṃ yajéti váṣaṭkr̥te juhoti.  
atʰéḍāmā́dadʰāti.  
úpahūtāyāmíḍāyāmapá upaspŕ̥śya māhendraṃ gráhaṃ gr̥hṇāti māhendraṃ gráhaṃ gr̥hītvā́ stotrámupā́karoti táṃ stotrā́ya prámīvati sá upā́varohati só 'nte stotrásya bʰávatyánte śastrásya.  
taddʰaíke.  
etatkr̥tvā́tʰaitátkurvanti tádu tátʰā ná kuryādātmā vaí stotrám prajā́ śastrámetásmāddʰa sa yájamānam práṇāśayati sá jihmá eti sá hvalati tásmādetádevá kr̥tvā́tʰaitátkuryāt.  
atʰéḍāmā́dadʰāti.  
úpahūtāyāmíḍāyāmapá upaspŕ̥śya māhendraṃ gráhaṃ gr̥hṇāti māhendraṃ gráhaṃ gr̥hītvā́ stotrámupākaroti táṃ stotrā́ya prámīvati sá upā́varohati só 'nte stotrásya bʰávatyánte śastrásya.  
pūrṇāhutíṃ juhoti.  
sárvaṃ vaí pūrṇaṃ sárvam parigŕ̥hya sūyā íti tásyāṃ váraṃ dadāti sárvaṃ vai váraḥ sárvam parigŕ̥hya sūyā íti sa yádi kāmáyeta juhuyā́detāṃ yádyu kāmáyetā́pi nā́driyeta.  
átʰa śvó bʰūté.  
ánumatyai havíraṣṭā́kapālam puroḍā́śaṃ nírvapati sa yé jagʰánena śámyām piṣyámāṇānāmavaśīyánte piṣṭā́ni vā taṇḍulā́ vā tā́ntsruvé sārdʰaṃ sáṃvapatyanvāhāryapácanādúlmukamā́dadate téna dakṣiṇā yanti sa yátra svákr̥taṃ vériṇaṃ vindáti śvabʰrapradaráṃ vā.  
tádagníṃ samādʰā́ya juhoti.  
eṣá te nirr̥te bʰāgastáṃ juṣasvasvāhétīyaṃ vai nírr̥tiḥ sā yám pāpmánā gr̥hṇā́ti taṃ nírr̥tyā gr̥hṇāti tadyádevā̀syā átra nairr̥táṃ rūpaṃ tádevaìtácʰamayati tátʰo hainaṃ sūyámānaṃ nírr̥tirná gr̥hṇātyátʰa yatsvákr̥te vériṇe juhóti śvabʰrapradaré vaitádu hyásyai nírr̥tigr̥hītam.  
atʰā́pratīkṣam púnarā́yanti.  
atʰā́numatyā aṣṭā́kapālena puroḍā́śena prácaratīyaṃ vā ánumatiḥ sa yastatkárma śaknóti kártuṃ yaccíkīrṣatīyáṃ hāsmai tadánumanyate tádimā́mevaìtátprīṇātyanayā́numatyā́numataḥ sūyā íti.  
átʰa yádaṣṭā́kapālo bʰávati.  
aṣṭā́kṣarā vaí gāyatrī́ gāyatrī vā́ iyám pr̥tʰivyátʰa yátsamānásya havíṣa ubʰayátra juhótyeṣā hyèvaìtádubʰáyaṃ tásya vā́so dákṣiṇā yadvai sávāsā áraṇyaṃ nòdāśáṃsate nidʰā́ya vai tadvāsó 'timucyate tátʰo hainaṃ sūyámānamāsaṅgo ná vindati.  
átʰa śvó bʰūté.  
āgnā́vaiṣṇavamékādaśakapālam puroḍā́śaṃ nírvapati téna yatʰéṣṭyaiváṃ yajate tadyádevā̀daḥ prájātamāgnāvaiṣṇaváṃ dīkṣaṇī́yaṃ havistádevaìtádagnirvai sárvā devátā agnau hi sárvābʰyo devátābʰyo júhvatyagnirvaí yajñásyāvarārdʰyò víṣṇuḥ parārdʰyástatsárvāścaivaìtáddevátāḥ parigŕ̥hya sárvaṃ ca yajñám parigŕ̥hya sūyā íti tásmādāgnāvaiṣṇava ékādaśakapālaḥ puroḍā́śo bʰavati tásya híraṇyaṃ dákṣiṇāgneyo vā́ eṣá yajñó bʰavatyagne réto híraṇyaṃ yo vai víṣṇuḥ sá yajñò 'gníru vaí yajñá eva tádu tádāgneyámeva tásmāddʰíraṇyaṃ dákṣiṇā.  
átʰa śvó bʰūtè.  
agnīṣomī́yamékādaśakapālam puroḍā́śaṃ nírvapati téna yatʰéṣṭyaiváṃ yajata eténa vā índro vr̥trámahanneténo eva vyájayata yā̀syeyaṃ víjitistāṃ tátʰo evaìṣá eténa pāpmā́naṃ dviṣántam bʰrā́tr̥vyaṃ hanti tátʰo eva víjayate víjité 'bʰaye 'nāṣṭré sūyā íti tásmādagnīṣomī́ya ékādaśakapālaḥ puroḍā́śo bʰavati tásyotsr̥ṣṭo gaurdákṣiṇotsárjaṃ vā amúṃ candrámasaṃ gʰnánti paurṇamāsenā́ha gʰnántyāma:vāsyenótsr̥janti tásmādutsr̥ṣṭo gaurdákṣiṇā.  
átʰa śvó bʰūté.  
aindrāgnaṃ dvā́daśakapālam puroḍā́śaṃ nírvapati téna yatʰéṣṭyaiváṃ yajate yátra vā índro vr̥tramáhaṃstádasya bʰītásyendriyáṃ vīryámápacakrāma sá eténa havíṣendriyáṃ vīryám púnarātmánnadʰatta tátʰo évaiṣá eténa havíṣendriyáṃ vīryámātmándʰatte téjo vā́ agnírindriyáṃ vīryámíndra ubʰé vīryè parigŕ̥hya sūyā íti tásmādaindrāgno dvā́daśakapālaḥ puroḍā́śo bʰavati tásyarṣabʰò 'naḍvāndákṣiṇā sa hi váhenāgneyá āṇḍā́bʰyāmaindrastásmādr̥ṣabʰò 'naḍvāndákṣiṇā.  
átʰāgrayaṇeṣṭyā́ yajate.  
sárvānvā́ eṣá yajñakratūnávarunddʰe sárvā íṣṭīrápi darvihomānyó rājasū́yena yájate devásr̥ṣṭo vā́ eṣéṣṭiryádāgrayaṇeṣṭíranáyā mé pīṣṭámasadanayā́pi sūyā íti tásmādāgrayaṇeṣṭyā́ yajata óṣadʰīrvā́ eṣá sūyámāno 'bʰí sūyate tadóṣadʰīrevaìtádanamīvā́ akilviṣā́ḥ kurute 'namīvā́ akilviṣā óṣadʰīrabʰí sūyā íti tásya gaurdákṣiṇā.  
átʰa cāturmāsyaíryajate.  
sárvānvā́ eṣá yajñakratūnávarunddʰe sárvā íṣṭīrápi darvihomānyó rājasū́yena yájate devásr̥ṣṭo vā́ eṣá yajñakraturyáccāturmāsyā́nyebʰirmé 'pīṣṭámasadebʰirápi sūyā íti tásmāccāturmāsyaíryajate.  
vaiśvadevéna yajate.  
vaiśvadevéna vaí prajā́patirbʰūmā́nam prajā́ḥ sasr̥je bʰūmā́nam prajā́ḥ sr̥ṣṭvā́ sūyā íti tátʰo evaìṣá etádvaiśvadevénaivá bʰūmā́nam prajā́ḥ sr̥jate bʰūmā́nam prajā́ḥ sr̥ṣṭvā́ sūyā íti.  
átʰa varuṇapragʰāsaíryajate.  
varuṇapragʰāsairvaí prajā́patiḥ prajā́ varuṇapāśātprā́muñcattā́ asyānamīvā́ akilviṣā́ḥ prajā prā́jāyantānamīvā́ akilviṣā́ḥ prajā́ abʰí sūyā íti tátʰo evaìṣá etádvaruṇapragʰāsaírevá prajā́ varuṇapāśātprámuñcati tā́ asyā́namīvā ákilviṣāḥ prajāḥ prájāyanté 'namīva akilviṣāḥ prajā ábʰi sūyā íti.  
átʰa sākamedʰaíryajate.  
sākamedʰairvaí devā́ vr̥trámagʰnaṃstaírveva vyájayanta yèyámeṣāṃ víjitistāṃ tátʰo evaìṣá etaíḥ pāpmā́naṃ dviṣántam bʰrā́tr̥vyaṃ hanti tátʰo eva víjayate víjité 'bʰaye 'nāṣṭré sūyā íti.  
átʰa śunāsīryèṇa yajate.  
ubʰau rásau parigŕ̥hya sūyā ítyatʰa pañcavītī́yaṃ sá pañcadʰā̀havanī́yaṃ vyúhya sruvéṇo pagʰā́taṃ juhoti.  
sá pūrvārdʰyè juhoti.  
agnínetrebʰyo devébʰyaḥ puraḥsádbʰyaḥ svāhetyátʰa dakṣiṇārdʰyè juhoti yamánetrebʰyo devébʰyo dakṣiṇāsádbʰyaḥ svāhetyátʰa paścārdʰyè juhoti viśvádevanetrebʰyo devébʰyaḥ paścātsádbʰyaḥ svāhetyátʰottarārdʰyè juhoti mitrāváruṇanetrebʰyo vā marúnnetrebʰyo vā devébʰyo uttarāsádbʰyaḥ svāhetyátʰa mádʰye juhoti sómanetrebʰyo devébʰya uparisádbʰyo dúvasvadbʰyaḥ svāhéti.  
átʰa sārdʰáṃ samúhya juhoti.  
yé devā agnínetrāḥ puraḥsádastébʰyaḥ svā́hā yé devā́ yamánetrā dakṣiṇāsádastébʰyaḥ svā́hā yé devā viśvádevanetrāḥ paścātsádastébʰyaḥ svā́hā yé devā́ mitrāváruṇanetrā vā marúnnetrā vottarāsádastébʰyaḥ svā́hā yé devāḥ sómanetrā uparisádo dúvasvantastébʰyaḥ svāhéti tadyádeváṃ juhóti.  
yátra vaí devā́ḥ.  
sākamedʰairvyájayanta yèyámeṣāṃ víjitistāṃ táddʰocurútpibante vā́ imā́ni dikṣú nāṣṭrā rákṣāṃsi hántaibʰyo vájram prahárāméti vájro vā ā́jyaṃ tá eténa vájreṇā́jyena dikṣú nāṣṭrā rákṣāṃsyávāgʰnaṃste vyájayanta yèyámeṣāṃ víjitistāṃ tátʰo evaìṣá eténa vájreṇā́jyena dikṣú nāṣṭrā rákṣāṃsyávahanti tátʰo eva víjayate víjité 'bʰaye 'nāṣṭré sūyā íti.  
átʰa yádetā áparāḥ pañcā́hutīrjuhóti.  
kṣaṇvánti vā́ etádagnervívr̥hanti yátpañcadʰā̀havanī́yaṃ vyū́hanti tádevāsyaiténa sáṃdadʰāti tásmādetā áparāḥ pañcā́hutīrjuhoti.  
tásya práṣṭivāhano 'śvaratʰo dákṣiṇā.  
trayó 'śvā dvaú savyaṣṭʰr̥sāratʰī te páñca prāṇā yo vaí prāṇaḥ sa vā́tastadyádetásya kármaṇa eṣā dákṣiṇā tásmātpañcavātī́yaṃ nā́ma.  
sá haitenā́pi bʰiṣajyet.  
ayaṃ vaí prāṇo yò 'yam pávate yo vaí prāṇaḥ sa ā́yuḥ sò 'yaméka ivaivá pavate sò 'yam púruṣe 'ntaḥ práviṣṭo daśadʰā vihito dáśa vā́ etā ā́hutīrjuhoti tádasmindáśa prāṇā́nkr̥tsnámeva sárvamā́yurdadʰāti sa yádihā́pi gatā́suriva bávatyā́ haivaìnena harati.  
átʰendraturīyám.  
āgneyò 'ṣṭā́kapālaḥ puroḍā́śo bʰavati vāruṇó yavamáyaścarū́ raudró gāvedʰukáścarúranaḍuhyaí vahalā́yā aindraṃ dádʰi ténendraturīyéṇa yajata indrāgnī́ u haivaìtatsámūdāte útpibante vā́ imā́ni dikṣú nāṣṭrā rákṣāṃsi hántaibʰyo vájram prahárāvéti.  
sá hāgníruvāca.  
tráyo máma bʰāgāḥ santvékastavéti tatʰéti tā́veténa havíṣā dikṣú nāṣṭrā rákṣāṃsyávāhatāṃ tau vyajayetāṃ yaìnayoriyaṃ víjitistāṃ tátʰo evaìṣá eténa havíṣā dikṣú nāṣṭrā rákṣāṃsyávahanti tátʰo eva víjayate víjité 'bʰaye nāṣṭré sūyā íti.  
sa yá eṣá āgneyò 'ṣṭā́kapālaḥ puroḍā́śo bʰávati.  
sò 'gneréko bʰāgó 'tʰa yádvāruṇó yavamáyaścarurbʰávati yo vai váruṇaḥ sò 'gniḥ sò 'gnerdvitī́yo bʰāgó 'tʰa yádraudró gāvedʰukáścarurbʰávati yo vaí rudraḥ sò 'gniḥ sò 'gnéstr̥tī́yo bʰāgó 'tʰa yádgāvedʰuko bʰávati vāstavyò vā́ eṣá devó vāstavyā̀ gavédʰukāstásmādgāvedʰukó bʰavatyátʰa yádanaḍuhyaí vahalā́yā aindraṃ dádʰi bʰávati sa índrasya caturtʰó bʰāgo yadvai cáturtʰaṃ tattúrīyaṃ tásmādindraturīyaṃ nā́ma tásyaiṣaìvā̀naḍuhī́ vahalā dákṣiṇā sā hi váhenāgneyyágnídagdʰamiva hyásyai váham bʰávatyátʰa yatstrī́ satī váhatyádʰarmeṇa tádasyai vāruṇáṃ rūpamátʰa yadgausténa raudryátʰa yádasyā aindraṃ dádʰi ténaindryèṣā hi vā́ etatsárvaṃ vyaśnute tásmādeṣaìvā̀naḍuhī́ vahalā dákṣiṇā.  
átʰāpāmārgahomáṃ juhoti.  
apāmārgairvaí devā́ dikṣú nāṣṭrā rákṣāṃsyápāmr̥jata te vyájayanta yèyámeṣāṃ víjitistāṃ tátʰo evaìṣá etádapāmārgaírevá dikṣú nāṣṭrā rákṣāṃsyápamr̥ṣṭe tatʰo eva víjayate víjité 'bʰaye 'nāṣṭré sūyā íti.  
sa pā́lāśe vā sruve vaíkaṅkate vā.  
apāmārgataṇḍulānā́datté 'nvāhāryapácanādúlmukamā́dadate téna prā́ñco vódañco vā yanti tádagníṃ samādʰā́ya juhoti.  
sa úlmukamā́datte.  
agné sáhasva pŕ̥tanā íti yúdʰo vai pŕ̥tanā yúdʰaḥ sahasvétyevaìtádāhābʰímātīrápāsyéti sapátno vā́ abʰímātiḥ sapátnamápajahī́tyevaìtádāha duṣṭárastárannárātīríti dustáro hyèṣa rákṣobʰirnāṣṭrā́bʰistárannárātīríti sárvaṃ hyèṣá pāpmā́naṃ tárati tásmādāha tárannárātīríti várco dʰā yajñávāhasī́ti sādʰu yájamānaṃ dadʰadítyevaìtádāha.  
tádagníṃ samādʰā́ya juhoti.  
devásya tvā savitúḥ prasavè 'śvínorbāhúbʰyām pūṣṇo hástābʰyāmupāṃśórvīryèṇa juhomīti yajñamukʰaṃ vā́ upāṃśúryajñamukʰénaivaìtánnāṣṭrā rákṣāṃsi hanti hataṃ rákṣaḥ svāhéti tánnāṣṭrā rákṣāṃsi hanti.  
sa yadi pā́lāśaḥ sruvo bʰávati.  
bráhma vaí palāśo bráhmaṇaivaìtánnāṣṭrā rákṣāṃsi hanti yádyu vaíkaṅkato vájro va víkaṅkato vájreṇaivaìtánnāṣṭrā rákṣāṃsi hanti rákṣasāṃ tvā badʰāyéti tánnāṣṭrā rákṣāṃsi hanti.  
sa yádi prā́ṅitvā́ juhóti.  
prā́ñcaṃ sruvámasyati yadyúdaṅṅitvā́ juhotyúdañcaṃ sruvámasyatyábadʰiṣma rákṣa íti tánnāṣṭrā rákṣāṃsi hanti.  
atʰā́pratīkṣam púnarā́yanti.  
sá haitenā́pi pratisaráṃ kurvīta sa yásyāṃ táto diśi bʰávati tátpratī́tya juhoti pratīcī́napʰalo vā apāmārgaḥ sa yó hāsmai tátra kíṃcitkaróti támeva tátpratyágdʰūrvati tásya nāmā́diśedábadʰiṣmāmúmasaú hata íti tánnāṣṭrā rákṣāṃsi hanti.  
āgnāvaiṣṇavamékādaśakapālam puroḍā́śaṃ nírvapati.  
aindrāvaiṣṇaváṃ carúṃ vaiṣṇavaṃ tríkapālaṃ vā puroḍāśaṃ carúṃ vā téna triṣaṃyukténa yajate púruṣānetáddevā úpāyaṃstátʰo evaìṣá etatpúruṣānevópaiti.  
sa yádāgnāvaiṣṇaváḥ.  
ékādaśakapālaḥ puroḍā́śo bʰávatyagnirvaí dātā́ vaiṣṇavāḥ púruṣāstádasmā agnírdātā púruṣāndadāti.  
átʰa yádaindrāvaiṣṇaváḥ.  
carurbʰávatī́ndro vai yájamāno vaiṣṇavāḥ púruṣāstádasmā agnírdātā puruṣāndádāti taírevaitatsáṃspr̥śate tā́nātmánkurute.  
átʰa yádvaiṣṇaváḥ.  
tríkapālo vā puroḍā́śo bʰávati carúrvā yā́nevā̀smā agnírdātā púruṣāndádāti téṣvevaìtádantataḥ prátitiṣṭʰati yadvai púruṣavānkárma cíkīrṣati śaknóti vai tatkártuṃ tatpúruṣānevaìtadúpaiti púruṣavāntsūyā íti tásya vāmano gaurdákṣiṇā sa hí vaiṣṇavo yádvāmanáḥ.  
atʰā́pareṇa triṣaṃyukténa yajate.  
sá āgnāpauṣṇamékādaśakapālam puroḍā́śaṃ nírvapatyaindrāpauṣṇáṃ carum pauṣṇáṃ caruṃ téna triṣaṃyukténa yajate paśū́neva táddevā úpāyaṃstátʰo evaìṣá etátpaśū́nevópaiti.  
sa yádāgnāpauṣṇáḥ.  
ékādaśakapālaḥ puroḍā́śo bʰávatyagnirvaí dātā́ pauṣṇā́ḥ paśávastádasmā agnírevá dātā́ paśū́ndadāti.  
átʰa yadaindrāpauṣṇaḥ.  
carurbʰávatī́ndro vai yájamānaḥ pauṣṇā́ḥ paśávaḥ sa yā́nevā̀smā agnírdātā́ paśūndádāti taírevaìtatsáṃspr̥śate tā́nātmánkurute.  
atʰa yátpauṣṇáḥ.  
carurbʰávati yā́nevā̀smā agnírdātā́ paśūndádāti téṣvevaìtádantataḥ prátitiṣṭʰati yadvaí paśumānkárma cíkīrṣati śaknóti vai tatkártuṃ tátpaśū́nevaìtadúpaiti paśumā́ntsūyā íti tásya śyāmo gaurdákṣiṇā sa hí pauṣṇo yácʰyāmo dve vaí śyāmásya rūpé śukláṃ caiva lóma kr̥ṣṇáṃ ca dvandvaṃ vai mitʰunám prajánanaṃ vaí pūṣā́ paśávo hí pūṣā́ paśávo hí prajánanam mitʰunámevaìtátprajánanaṃ kriyate tásmācʰyāmo gaurdákṣiṇā.  
atʰā́pareṇa triṣaṃyukténa yajate.  
sò 'gnīṣomī́yamékādaśakapālam puroḍā́śaṃ nírvapatyaindrāsaumyáṃ carúṃ saumyáṃ caruṃ téna triṣaṃyukténa yajate várca eva táddevā úpāyaṃstátʰo evaìṣá etadvárca evópaiti.  
sa yádagnīṣomī́yaḥ.  
ékādaśakapālaḥ puroḍā́śo bʰávatyagnirvaí dātā várcaḥ sómastádasmā agníreva dātā várco dadāti.  
átʰa yádaindrāsaumyáḥ.  
carurbʰávatī́ndro vai yájamāno várcaḥ sómaḥ sa yádevā̀smā agnírdātā várco dádāti ténaivaìtatsáṃspr̥śate tádānmánkurute.  
átʰa yátsaumyáḥ.  
carurbʰávati yádevā̀smā agnírdātā várco dádāti tásminnevaìtádantataḥ prátitiṣṭʰati yadvaí varcasvī kárma cíkīrṣati śaknóti vai tatkártuṃ tadvárca evaìtadúpaiti varcasvī́ sūyā íti nò hyávarcáso vyā̀ptyā canārtʰó 'sti tásya babʰrurgaurdákṣiṇā sa hí saumyo yádbabʰrúḥ.  
átʰa śvó bʰūté.  
vaiśvānaraṃ dvā́daśakapālam puroḍā́śaṃ nírvapati vāruṇá yavamáyaṃ caruṃ tā́bʰyāmanūcīnāhaṃ véṣṭibʰyāṃ yájate samānábarhirbʰyāṃ vā.  
sa yádvaiśvānaro bʰávati.  
saṃvatsaro vaí vaiśvānaráḥ saṃvatsaráḥ prajā́patiḥ prajā́patireva tádbʰūmā́nam prajā́ḥ sasr̥je bʰūmā́nam prajā́ḥ sr̥ṣṭvā́ sūyā íti tátʰo évaiṣá etádbʰūmā́nam prajā́ḥ sr̥jate bʰūmā́nam prajāḥ sr̥ṣṭvā sūyā íti.  
átʰa yaddvā́daśakapālo bʰávati.  
dvā́daśa vai mā́sāḥ saṃvatsarásya saṃvatsaró vaiśvānarastásmāddvādaśakapālo bʰavati.  
átʰa yádvāruṇó yavamáyaścarurbʰávati.  
tatsárvasmādevaìtádvaruṇapāśātsárvasmādvaruṇyā̀tprajāḥ prámuñcati tā́ asyānamīvā́ akilviṣā́ḥ prajāḥ prájāyante 'namīvā́ akilviṣā́ḥ prajā́ abʰí sūyā íti.  
r̥ṣabʰó vaiśvānarásya dákṣiṇā.  
saṃvatsaro vaí vaiśvānaráḥ saṃvatsaráḥ prajā́patirr̥ṣabʰo vaí paśūnā́m prajā́patistásmādr̥ṣabʰó vaiśvānarásya dákṣiṇā kr̥ṣṇaṃ vā́so vāruṇásya taddʰí vāruṇaṃ yátkr̥ṣṇaṃ yádi kr̥ṣṇaṃ ná vindedápi yádeva kíṃ ca vā́saḥ syādgrantʰíbʰirhi vā́so vāruṇáṃ varuṇyò hí grantʰíḥ.  
