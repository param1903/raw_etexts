
devā́śca vā ásurāśca.  
ubʰáye prājāpatyā́ḥ paspr̥dʰire tató 'surā atimānénaiva kásminnú vayáṃ juhuyāméti svéṣvevā̀syèṣu júhvataścerustè 'timānénaiva párābabʰūvustásmānnā́timanyeta parābʰavásya haitanmúkʰaṃ yádatimānáḥ.  
átʰa devā́ḥ.  
anyò 'nyásminneva júhvataścerustébʰyaḥ prajā́patirātmā́nam prádadau yajñó haiṣāmāsa yajño hí devā́nāmánnam.  
té hocuḥ.  
kásya na idám bʰaviṣyatī́ti te máma mamétyeva ná sampādayā́ṃ cakruste hā́sampādyocurājímevā̀smínnajāmahai sa yó na ujjeṣyáti tásya na idám bʰaviṣyatī́ti tatʰéti tásminnājímājanta.  
sa bŕ̥haspátiḥ.  
savitā́ramevá prasavāyópādʰāvatsavitā vaí devā́nām prasavitédam me prásuva tvátprasūta idamújjayānī́ti tádasmai savitā́ prasavitā prā́suvattátsavitŕ̥prasūta údajayatsá idaṃ sárvamabʰavatsá idaṃ sárvamúdajayatprajā́patiṃ hyùdájayatsárvamu hyèvèdám prajā́patisténeṣṭvaìtā́mevòrdʰvāṃ diśamúdakrāmattásmādyáśca véda yáśca naìṣòrdʰvā bŕ̥haspáterdigítyevā̀huḥ.  
tadyé ha sma purā́ vājapéyena yájante.  
etā́ṃ ha smaivòrdʰvā díśamútkrāmanti táta aúpāvinaivá jānaśruteyéna pratyávarūḍʰaṃ táto 'rvācī́nam pratyávarohanti.  
tenéndro 'yajata.  
sá idaṃ sárvamabʰavatsá idaṃ sárvamúdajayatprajā́patiṃ hyùdájayatsárvamu hyèvèdám prajā́patisténeṣṭvaìtā́mevòrdʰvāṃ díśamúdakrāmat.  
tadyé ha sma purā́ vājapéyena yájante.  
etā́ṃ ha smaivòrdʰvāṃ díśamútkrāmanti táta aúpāvinaivá jānaśruteyéna pratyávarūḍʰaṃ táto 'rvācī́nam pratyávarohanti.  
sa yó vājapéyena yájate.  
sá idaṃ sárvam bʰavati sá idaṃ sárvamújjayati prajā́patiṃ hyùjjáyati sárvamu hyèvèdám prajā́patiḥ.  
tádāhuḥ.  
ná vājapéyena yajéta sárvaṃ vā́ eṣá idamújjayati yó vājapéyena yájate prajā́patiṃ hyùjjáyati sárvamu hyèvèdam prajā́patiḥ sá iha na kíṃ cana páriśinaṣṭi tásyeśvaráḥ prajā pā́pīyasī bʰávitoríti.  
tádu vai yájetaivá.  
yá evámetáṃ yajñáṃ kl̥ptáṃ vidyúrr̥któ yajuṣṭáḥ sāmato yé prajájñayastá enaṃ yājayeyureṣā́ ha tvètásya yajñásya sámr̥ddʰiryádenaṃ vidvā́ṃso yājáyanti tásmādu yájetaivá.  
sa vā́ eṣá brāhmaṇásyaiva yajñáḥ.  
yádenena bŕ̥haspátiráyajata bráhma hi bŕ̥haspátirbráhma hí brāhmaṇó 'tʰo rājanyásya yádenenendró 'yajata kṣatraṃ hī́ndraṃ kṣatráṃ rājanyáḥ.  
rā́jña evá rājasū́yam.  
rā́jā vai rā̀jasū́yeneṣṭvā́ bʰavati na vaí brāhmaṇó rājyāyā́lamávaraṃ vaí rājasū́yam páraṃ vājapéyam.  
rā́jā vaí rājasū́yeneṣṭvā́ bʰavati.  
samrā́ṅvājapéyenā́varaṃ hí rājyam páraṃ sā́mrājyaṃ kāmáyeta vai rā́jā samrāḍ bʰávitumávaraṃ hí rājyam páraṃ sā́mrājyaṃ ná samrā́ṭkāmayeta rā́jā bʰavitumávaraṃ hí rājyam páraṃ sā́mrājyam.  
sa yó vājapéyeneṣṭvā́ samrāḍ bʰávati.  
sa idaṃ sárvaṃ sáṃvr̥ṅkte sa kármaṇaḥ-karmaṇaḥ purástādetā́ṃ sāvitrīmā́hutiṃ juhoti déva savitaḥ prásuva yajñam prásuva yajñápatim bʰágāyéti.  
tadyátʰaivā̀do bŕ̥haspátiḥ.  
savitā́ram prasavā́yopā́dʰāvatsavitā vaí devā́nām prasavitèdám me prásuva tvátprasūta idamújjayānī́ti tádasmai savitā́ prasavitā prā́suvattátsavitŕ̥prasūta udájayadevámeváìṣá etátsavitā́ramevá prasavāyópadʰāvati savitā vaí devā́nām prasavitèdám me prásuva tvátprasūta idamújjayānī́ti tádasmai savitā́ prasavitā prásauti tátsavitŕ̥prasūta újjayati.  
tásmādāha.  
déva savitaḥ prásuva yajñam prásuva yajñápatim bʰágāya divyó gandʰarváḥ ketapūḥ kétaṃ naḥ punātu vācaspátirvā́jaṃ naḥ svadatu svāhéti prajā́patirvaí vācaspátiránnaṃ vā́jaḥ prajā́patirna idámadyā́nnaṃ svadatvítyevaìtádāha sá etā́mevā́hutiṃ juhotyā́ śvaḥsutyā́yā etaddʰyásyaitatkarmā́rabdʰam bʰávati prásanna etáṃ yajñám bʰavati.  
aṃśúṃ gr̥hṇāti.  
sarvatvā́yaiva tásmādvā́ aṃśúṃ gr̥hṇātyátʰaitānprájñātānevā́gniṣṭomikāngráhāngr̥hṇātyā̀grayaṇāt.  
átʰa pr̥ṣṭʰyā̀ngr̥hṇāti.  
tadyádevaìtaírdevā́ udájayaṃstádevaìṣá etairújjayati.  
átʰa ṣoḍaśínaṃ gr̥hṇāti.  
tadyádevaìtenéndra udájayattádevaìṣá etenójjayati.  
átʰaitānpáñca vājapeyagrahā́ngr̥hṇāti.  
dʰruvasádaṃ tvā nr̥ṣádam manaḥsádamupayāmágr̥hīto 'sī́ndrāya tvā júṣṭaṃ gr̥hṇāmyeṣá te yóniríndrāya tvā júṣṭatamamíti sādayatyeṣāṃ vaí lokā́nāmayámevá dʰruvá iyám pr̥tʰivī̀mámevaìténa lokamújjayati.  
apsuṣádam tvā gʰr̥tasádaṃ vyomasádamupayāmágr̥hīto 'sī́ndrāya tvā júṣṭaṃ gr̥hṇāmyeṣá te yóniríndrāya tvā júṣṭatamamíti sādayatyeṣāṃ vaí lokā́nāmayámeva vyòmedámantárikṣamantarikṣalokámevaìtenójjayati.  
pr̥tʰivisádaṃ tvāntarikṣasádaṃ divisádaṃ devasádaṃ nākasádamupayāmágr̥hīto 'sī́ndrāya tvā júṣṭaṃ gr̥hṇāmyeṣá te yóniríndrāya tvā júṣṭatamamíti sādayatyeṣa vaí devasánnākasádeṣá evá devalokó devalokámevaìtenójjayati.  
apāṃ rásamúdvayasaṃ sū́rye sántaṃ samā́hitamapāṃ rásasya yo rásastáṃ vo gr̥hṇāmyuttamámupayāmágr̥hīto 'sī́ndrāya tvā júṣṭaṃ gr̥hṇāmyeṣá te yóniríndrāya tvā júṣṭatamamíti sādayatyeṣa vā́ apāṃ ráso yò 'yam pávate sá eṣa sū́ryé samā́hitaḥ sū́ryātpavata etámevaìténa rásamújjayati.  
gráhā ūrjāhutayaḥ.  
vyánto víprāya matiṃ téṣāṃ víśipriyāṇāṃ vo 'hamíṣamū́rjaṃ sámagrabʰamupayāmágr̥hīto 'sī́ndrāya tvā júṣṭameṣá te yóniríndrāya tvā júṣṭatamamíti sādayatyūrgvai ráso rásamevaìtenójjayati.  
tānvā́ etā́n.  
páñca vājapeyagrahā́ngr̥hṇāti prajā́patiṃ vā́ eṣa újjayati yó vājapéyena yájate sáṃvatsaro vaí prajā́patiḥ páñca vā́ r̥távaḥ saṃvatsarásya tátprajā́patimújjayati tásmātpáñca vājapeyagrahā́ngr̥hṇāti.  
átʰa saptádaśa somagrahā́ngr̥hṇā́ti.  
saptádaśa surāgrahā́nprajā́patervā́ ete ándʰasī yatsómaśca súrā ca tátaḥ satyaṃ śrīrjyotiḥ somó 'nr̥tam pāpmā támaḥ súraité evaìtádubʰe ándʰasī újjayati sárvaṃ vā́ eṣá idamújjayati yó vājapéyena yájate prajā́patiṃ hyùjjáyati sárvamu hyèvédám prajā́patiḥ.  
sa yátsaptádaśa.  
somagrahā́ngr̥hṇā́ti saptadaśo vaí prajā́patiḥ prajā́patiryajñaḥ sa yā́vānevá yajño yā́vatyasya mā́trā tā́vataivā̀syaitátsatyaṃ śríyaṃ jyótirújjayati.  
átʰa yátsaptádaśa.  
surāgrahā́ngr̥hṇā́ti saptadaśo vaí prajā́patiḥ prajā́patiryajñaḥ sa yā́vānevá yajño yā́vatyasya mā́trā tā́vataivā̀syaitadánr̥tam pāpmā́naṃ táma újjayati.  
tá ubʰáye cátustriṃśadgráhāḥ sámpadyante.  
tráyastriṃśadvaí devā́ḥ prajā́patiścatustriṃśastátprajā́patimújjayati.  
átʰa yátra rā́jānaṃ krīṇā́ti.  
táddakṣiṇatáḥ prativeśatáḥ keśavātpúruṣātsī́sena parisrútaṃ krīṇāti na vā́ eṣa strī na púmānyátkeśavaḥ púruṣo yadáha púmāṃsténa na strī yádu keśavasténa na púmānnaìtadáyo na híraṇyaṃ yatsī́saṃ naiṣá sómo na súrā yátparisruttásmātkeśavātpúruṣātsī́sena parisrútaṃ krīṇāti.  
átʰa pūrvedyúḥ.  
dvau kʰárau kurvanti puro 'kṣámevā̀nyám paścādakṣámanyaṃ nétsomagrahā́ṃśca surāgrahā́ṃśca sahá sādáyāméti tásmātpūrvedyurdvau kʰárau kurvanti puro 'kṣámevā̀nyám paścādakṣámanyám.  
átʰa yátra pū́rvayā dvārā́.  
vasatīvárīḥ prapādáyanti tadáparayā dvārā néṣṭā parisrútam prápādayati dakṣiṇataḥ pā́trāṇyabʰyávaharanti puro 'kṣámevá pratyaṅṅā́sīno 'dʰvaryúḥ somagrahā́ngr̥hṇāti paścādakṣam prāṅā́sīno néṣṭā surāgrahā́ntsomagrahámevā̀dʰvaryúrgr̥hṇā́ti surāgrahaṃ néṣṭā somagrahámevā̀dʰvaryúrgr̥hṇā́ti surāgrahaṃ néṣṭvevámevaìnānvyatyā́saṃ gr̥hṇītaḥ.  
ná pratyáñcamákṣamadʰvaryúḥ.  
somagrahámatihárati na prā́ñcamákṣaṃ néṣṭā surāgrahaṃ nejjyótiśca támaśca saṃsr̥jāvéti.  
upáryuparyevā́kṣamadʰvaryúḥ.  
somagraháṃ dʰāráyatyádʰo 'dʰó 'kṣaṃ néṣṭā surāgraháṃ sampŕ̥cau stʰaḥ sám mā bʰadréṇa pr̥ṅktamíti nétpāpamíti brávāvéti tau púnarvíharato vipŕ̥cau stʰo ví mā pāpmánā pr̥ṅktamíti tadyátʰeṣī́kām múñjādvivr̥hédevámenaṃ sárvasmātpāpmáno vívr̥hatastásminna tā́vaccanaíno bʰavati yā́vattŕ̥ṇasyā́graṃ taú sādayataḥ.  
átʰādʰvaryúḥ.  
hiraṇyapātréṇa madʰugraháṃ gr̥hṇāti tam mádʰye somagrahā́ṇāṃ sādayatyátʰoktʰyaṃ gr̥hṇātyátʰa dʰruvamátʰaitā́ntsomagrahā́nuttamé stotrá r̥tvíjāṃ camaséṣu vyavanī́ya juhvati tā́nbʰakṣayantyátʰa mā́dʰyandine sávane madʰugrahásya ca surāgrahā́ṇāṃ codyate tasyā́taḥ.  
āgneyámagniṣṭoma ā́labʰate.  
agnirvā́ agniṣṭómo 'gniṣṭómamevaìtenójjayatyaindrāgnámuktʰébʰya ā́labʰata aindrāgnā́ni vā́ uktʰyā́nyuktʰā́nyevaìtenojjayatyaindraṃ ṣoḍaśína ā́labʰata índro vaí ṣoḍaśī́ ṣoḍaśínamevaìtenójjayati.  
sārasvatáṃ saptadaśā́ya stotrāyā́labʰate.  
tádetadánatirātre sati rā́tre rūpáṃ kriyate prajā́patiṃ vā́ eṣa újjayati yó vājapéyena yájate saṃvatsaro vaí prajā́patistádeténa sārasvaténa rā́trimújjayati tásmādetadánatirātre sati rā́tre rūpáṃ kriyate.  
átʰa marúdbʰya ujjeṣébʰyaḥ.  
vaśām pŕ̥śnimā́labʰata iyaṃ vaí vaśā pŕ̥śniryádidámasyā́m mūlí cāmūláṃ cānnā́dyam prátiṣṭitaṃ téneyáṃ vaśā pŕ̥śniránnaṃ vā́ eṣa újjayati yó vājapéyena yájate 'nnapéyaṃ ha vai nā́maitadyádvājapéyaṃ víśo vaí marutó 'nnaṃ vai víśa ujjeṣébʰya ityújjityā evá durvéde ujjeṣávatyau yājyānuvākyè yádyujjeṣávatyau ná vindedápi yé eva ké ca mārutyau syātāṃ durvédo evá vaśā pŕ̥śniryádi vaśām pŕ̥śni ná vindedápi yaìva kā́ ca vaśā́ syāt.  
tásyā āvŕ̥t.  
yátra hótā māhendraṃ gráhamanuśáṃsati tádasyai vapáyā prácareyureṣa vā índrasya níṣkevalyo gráho yánmāhendró 'pyasyaitanníṣkevalyamevá stotraṃ níṣkevalyaṃ śastramíndro vai yájamānastánmadʰyatá evaìtadyájamāne vīryáṃ dadʰāti tásmādasyā átra vapáyā prácareyuḥ.  
dvedʰā̀vadā́nāni śrapayanti.  
táto 'rdʰā́nāṃ juhvā́mupastī́rya dvírdvirávadyati sakŕ̥dabʰígʰārayati prátyanaktyavadā́nānyátʰopabʰŕ̥ti sakŕ̥tsakr̥dávadyati dvírabʰígʰārayati na prátyanaktyavadā́nāni tadyádardʰā́nāṃ dvírdviravadyáti tátʰaiṣā́ kr̥tsnā́m bʰavatyátʰa yádetaíḥ pracárati téna daívīṃ víśamújjayatyátʰārdʰā́ni mānuṣyaí viśa úpaharati téno mānuṣīṃ víśamújjayati.  
tádu tátʰā ná kuryāt.  
hválati vā́ eṣa yó yajñapatʰādetyéti vā́ eṣá yajñapatʰādyá eváṃ karóti tásmādyátraivaítareṣām paśū́nāṃ vapā́bʰiḥ pracáranti tádevaìtásyai vapáyā prácareyurekadʰā̀vadā́nāni śrapayanti ná mānuṣyaí viśa úpaharanti.  
átʰa saptádaśa prājāpatyā́npaśūnā́labʰate.  
te vai sárve tūparā́ bʰavanti sárve śyāmāḥ sárve muṣkarā́ḥ prajā́patiṃ vā́ eṣa újjayati yó vājapéyena yájaté 'nnaṃ vaí prajā́patiḥ paśurvā ánnaṃ tátprajā́patimújjayati sómo vaí prajā́patiḥ paśurvaí pratyákṣaṃ sómastátpratyákṣam prajā́patimújjayati saptádaśa bʰavanti saptadaśo vaí prajā́patistátprajā́patimújjayati.  
te vai sarvé tūparā́ bʰavanti.  
púruṣo vaí prajā́paternédiṣṭʰaṃ sò 'yáṃ tūparò 'viṣāṇástūparo vā́ aviṣāṇáḥ prajā́patiḥ prājāpatyā́ ete tásmātsárve tūparā́ bʰavanti.  
sárve śyāmā́ḥ.  
dve vaí śyāmásya rūpé śukláṃ caiva lóma kr̥ṣṇáṃ ca dvandvaṃ vaí mitʰunám prajánanam prajánanam prajā́patiḥ prājāpatyā́ ete tásmātsárve śyāmā́ bʰavanti.  
sárve muṣkarā́ḥ.  
prajánanaṃ vai muṣkaráḥ prajánanam prajā́patiḥ prājāpatyā́ ete tásmātsárve muṣkarā́ bʰavanti durvédā eváṃsamr̥ddʰāḥ paśávo yádyeváṃsamr̥ddʰānná vindedápi katipayā́ evaìváṃsamr̥ddʰāḥ syuḥ sárvamu hyèvèdam prajā́patiḥ.  
taddʰaíke.  
vācá uttamamā́labʰante yádi vaí prajā́pateḥ páramásti vā́geva tádetadvā́camújjayāma íti vádantastádu tátʰā ná kuryātsárvaṃ vā́ idám prajā́patiryádimé lokā yádidaṃ kíṃ ca sā yádevaìṣú lokéṣu vāgvádati tadvā́camújjayati tásmādu tannā́driyeta.  
téṣāmāvŕ̥t.  
yátra maitrāvaruṇó vāmadevyámanuśáṃsati tádeṣāṃ vapā́bʰiḥ prácareyuḥ prajánanaṃ vaí vāmadevyám prajánanam prajā́patiḥ prājāpatyā́ ete tásmādeṣāṃ vapā́bʰirátra prácareyuḥ.  
átʰeṣṭā́ anuyājā bʰávanti.  
ávyūḍʰe srúcāvátʰaiṣāṃ havírbʰiḥ prácaranti so 'ntó 'nto vaí prajā́patistádantatá evaìtátprajā́patimújjayatyátʰa yátpurā́ pracáredyátʰā yamádʰvānameṣyantsyāttáṃ gatvā sa kvá tátaḥ syā́devaṃ tattásmādeṣāmátra havírbʰiḥ pracaranti.  
tádu tátʰā ná kuryāt.  
hválati vā́ eṣa yó yajñapatʰādetyéti vā́ eṣá yajñapatʰādyá eváṃ karóti tásmādyátraivétareṣām paśūnā́ṃ vapā́bʰiḥ pracáranti tádevaìtéṣāṃ vapā́bʰiḥ prácareyuryávétareṣām paśūnā́ṃ havírbʰiḥ pracáranti tádevaìtéṣāṃ havíṣā prácareyurékānuvākyā̀ ékā yājyaìkadevátyā hí prajā́pataya ítyupāṃśū̀ktvā cʰā́gānāṃ haviṣó 'nubrūhī́ti prajā́pataya ítyupāṃśū̀ktvā cʰā́gānāṃ haviḥ prástʰitam preṣyéti váṣaṭkr̥te juhoti.  
taṃ vai mā́dʰyandine sávane 'bʰíṣiñcati.  
mā́dʰyandine sávana ājíṃ dʰāvantyeṣa vaí prajā́patiryá eṣá yajñástāyáte yásmādimā́ḥ prajāḥ prájātā etámvevā́pyetarhyánu prájāyante tánmadʰyatá evaìtátprajā́patimújjayati.  
ágr̥hīte māhendré.  
eṣa vā índrasya níṣkevalyo gráho yánmāhendró 'pyasyaitanníṣkevalyamevá stotraṃ níṣkevalyaṃ śastramíndro vai yájamānastádenaṃ svá evā̀yátane 'bʰíṣiñcati tásmādagr̥hīte mā́hendre.  
átʰa rátʰamupā́vaharati.  
índrasya vájro 'sī́ti vájro vai rátʰa índro vai yájamānastásmādāhéndrasya vájro 'sī́ti vājasā íti vājasā hi rátʰastváyāyaṃ vā́jaṃ sedityánnaṃ vai vā́jastváyāyamánnamújjayatvítyevaìtádāha.  
táṃ dʰūrgr̥hītámantarvedyábʰyávavartayati.  
vā́jasya nú prasavé mātáram mahīmityánnaṃ vai vājó 'nnasya nú prasavé mātáram mahīmítyevaìtádāhā́ditiṃ nā́ma vácasā karāmahā ítīyaṃ vaí pr̥tʰivyáditistásmādāhā́ditiṃ nā́ma vácasā karāmaha íti yásyāmidaṃ víśvam bʰúvanamāviveśétyasyāṃ hī̀daṃ sárvam bʰúvanamā́viṣṭaṃ tásyāṃ no deváḥ savitā dʰárma sāviṣadíti tásyāṃ no deváḥ savitā yájamānaṃ savatāmítyevaìtádāha.  
atʰā́śvānadbʰírabʰyùkṣati.  
snápanāyābʰyavanīyámānāntsnapitā́nvodā́nītānadbʰyó ha vā ágre 'śvaḥ sámbabʰūva sò 'dbʰyáḥ sambʰávannásarvaḥ sámabʰavadásarvo hi vaí samábʰavattásmānna sárvaiḥ padbʰiḥ prátitiṣṭʰatyékaikameva pā́damudácya tiṣṭʰati tadyádevā̀syā́trāpsváhīyata ténaivainámetatsámardʰayati kr̥tsnáṃ karoti tásmādáśvānadbʰírabʰyùkṣati snápanāyābʰyavanīyámānāntsnapitā́nvodā́nītān.  
so 'bʰyukṣati.  
apsvántáramŕ̥tamapsú bʰeṣajámapā́muta práśastiṣváśvā bʰávata vājína ítyanenā́pi dévīrāpo yó va ūrmiḥ prátūrtiḥ kakunmānvājasāsténāyaṃ vā́jaṃ sedityánnaṃ vai vājasténāyamánnamújjayatvítyevaìtádāha.  
átʰa rátʰaṃ yunakti.  
sá dakṣiṇāyugyámevā́gre yunakti savyāyugyaṃ vā ágre mānuṣé 'tʰaiváṃ devatrā́.  
sá yunakti.  
vā́to vā máno véti na vai vā́tātkím canā́śīyo 'sti na mánasaḥ kíṃ canā́śīyo 'sti tásmādāha vā́to vā máno véti gandʰarvā́ḥ saptáviṃśatiste 'gré 'śvamayuñjanníti gandʰarvā́ ha vā agré 'śvaṃ yuyujustadye 'gré 'śvamáyuñjaṃsté tvā yuñjantvítyevaìtádāha té asminjavamā́dadʰuríti tadyè 'sminjavámādadʰuste tváyi javamā́dadʰatvítyevaìtádāha.  
átʰa savyāyugyáṃ yunakti.  
vā́taraṃhā bʰavavājinyujyámāna íti vā́tajavo bʰava vājinyujyámāna ítyevaìtádāhéndrasyeva dákṣiṇaḥ śriyaìdʰī́ti yatʰéndrasya dákṣiṇaḥ śriyaìvaṃ yájamānasya śriyaìdʰī́tyevaìtádāha yuñjántu tvā marúto viśvávedasa íti yuñjántu tvā devā ítyevaìtádāha te tváṣṭā patsú javaṃ dadʰātvíti nā́tra tiróhitamivāstyátʰa dakṣiṇāpraṣṭíṃ yunakti savyāpraṣṭiṃ vā ágre mānuṣé 'tʰaiváṃ devatrā́.  
sá yunakti.  
javo yáste vājinníhito gúhā yáḥ śyene párītto ácaracca vā́ta íti javo yáste bājinnápyanyátrāṣaníhitasténa na imáṃ yajñám prajā́patimújjayétyevaìtádāha téna no vājinbálavānbálena vājajícca bʰáva sámane ca pārayiṣṇurityánnaṃ vai vā́jo 'nnajícca na édʰyasmíṃśca no yajñé devasamaná imáṃ yajñám prajā́patimújjayétyevaìtadāha.  
te vā́ etá eva tráyo yuktā́ bʰavanti.  
trivr̥ddʰí devā́nāṃ taddʰí devatrā́dʰipraṣṭiyuga evá caturtʰó 'nveti mānuṣā hi sa taṃ yátra dāsyanbʰávati táccaturtʰámupayújya dadāti tásmādapī́tarasminyajñá etá eva tráyo yuktā́ bʰavanti trivr̥ddʰí devā́nāṃ taddʰí devatrā́dʰipraṣṭiyuga evá caturtʰó 'nveti mānuṣo hi sa taṃ yátra dāsyanbʰávati táccaturtʰámupayújya dadāti.  
átʰa bʰārhaspatyáṃ carúm naivāráṃ saptádaśaśarāvaṃ nírvapati ánnaṃ vā́ eṣa újjayati yó vājapéyena yájate 'nnapéyaṃ ha vai nā́maitadyádvājapéyaṃ tadyádevaìtadánnamudájaiṣīttádevā̀smā etátkaroti.  
átʰa yádbārhaspatyo bʰávati.  
bŕ̥haspátirhyètamágra udájayattásmādbārhaspatyó bʰavati.  
átʰa yánnaivāro bʰávati.  
bráhma vai bŕ̥haspátirete vai bráhmaṇā pacyante yánnīvā́rāstásmānnaivāró bʰavati saptádaśaśarāvo bʰavati saptadaśo vaí prajā́patistátprajā́patimújjayati.  
tamáśvānávagʰrāpayati.  
vā́jina íti vājíno hyáśvāstásmādāha vā́jina íti vājajita ityánnaṃ vai vā́jo 'nnajita ítyevaìtádāha vā́jaṃ sariṣyánta ítyājiṃ hí sariṣyánto bʰávanti bŕ̥haspáterbʰāgamávajigʰratéti bŕ̥haspáterhyèṣá bʰāgo bʰávati tásmādāha bŕ̥haspáterbʰāgamávajigʰratéti tadyadáśvānavagʰrāpáyatīmamújjayānī́ti tásmādvā áśvānávagʰrāpayati.  
tadyádājiṃ dʰā́vanti.  
imámevaìténa lokamújjayatyátʰa yádbrahmā́ ratʰacakre sā́ma gā́yati nābʰidagʰna úddʰite 'ntarikṣalokámevaìtenójjayatyátʰa yadyū́paṃ róhati devalokámevaìtenójjayati tásmādvā́ etáttrayáṃ kriyate.  
sá brahmā́ ratʰacakramádʰirohati.  
nābʰidagʰna úddʰitaṃ devásyāháṃ savitúḥ savé satyásavaso bŕ̥haspáteruttamaṃ nā́kaṃ ruheyamíti yádi brāhmaṇo yájate bráhma hi bŕ̥haspátirbráhma hí brāhmaṇáḥ.  
átʰa yádi rājanyò yájate.  
devásyāháṃ savitúḥ savé satyásavasa índrasyottamaṃ nā́kaṃ ruheyamíti kṣatraṃ hī́ndraṃ kṣatráṃ rājanyáḥ.  
triḥ sā́mābʰígāyati.  
trírabʰigīyā́varohati devásyāháṃ savitúḥ savé satyáprasavaso bŕ̥haspáteruttamaṃ nā́kamaruhamíti yádi brāhmaṇo yájate bráhma hi bŕ̥haspátirbráhma hí brāhmaṇáḥ.  
átʰa yádi rājanyò yájate.  
devásyāháṃ savitúḥ savé satyáprasavasa índrasyottamaṃ nā́kamaruhamíti kṣatraṃ hī́ndraḥ kṣatráṃ rājanyáḥ.  
átʰa saptádaśa dundubʰī́nanuvedyantaṃ sámminvanti.  
pratī́ca ā́gnīdʰrātprajā́patiṃ vā́ eṣa újjayati yó vājapéyena yájate vāgvaí prajā́patireṣā vaí paramā vāgyā́ saptadaśānā́ṃ dundubʰīnā́m paramā́mevaìtadvā́ca paramám prajā́patimújjayati saptádaśa bʰavanti saptadaśo vaí prajā́patistátprajā́patimújjayati.  
átʰaitéṣāṃ dundubʰīnā́m.  
ékaṃ yájuṣā́hanti tatsárve yájuṣā́hatā bʰavanti.  
sa ā́hanti.  
bŕ̥haspate vā́jaṃ jaya bŕ̥haspátaye vā́caṃ vadata bŕ̥haspátiṃ vā́jaṃ jāpayatéti yádi brāhmaṇo yájate bráhma hi bŕ̥haspátirbráhma hí brāhmaṇáḥ.  
átʰa yádi rājanyò yájate.  
índra vā́jaṃ jayéndrāya vācáṃ vadaténdraṃ vā́jaṃ jāpayatéti kṣatraṃ hī́ndraḥ kṣatráṃ rājanyáḥ.  
átʰaitéṣvājisŕ̥tsu rátʰeṣu.  
púnarā́sr̥teṣvetéṣāṃ dundubʰīnāmékaṃ yájuṣopā́vaharati tatsárve yájuṣopā́vahr̥tā bʰavanti.  
sá upā́vaharati.  
eṣā́ vaḥ sā́ satyā́ saṃvā́gabʰūdyáyā bŕ̥haspátiṃ vā́jamájījapatā́jījapata bŕ̥haspatiṃ vā́jaṃ vánaspatayo vímucyadʰvamíti yádi brāhmaṇo yájate bráhma hi br̥haspátirbráhma hí brāhmaṇáḥ.  
átʰa yádi rājanyò yájate.  
eṣā́ vaḥ sā́ satyā́ saṃvā́gabʰūdyayéndraṃ vā́jamájījapatā́jījapaténdraṃ vā́jaṃ vánaspatayo vímucyadʰvamíti kṣatraṃ hī́ndraḥ kṣatráṃ rājanyáḥ.  
átʰa vedyantā́t.  
rājanyá údaṅ saptádaśa pravyādʰānprávidʰyati yā́vānvā ékaḥ pravyādʰastā́vāṃstiryáṅ prajā́patirátʰa yā́vatsaptádaśa pravyādʰāstā́vānanváṅ prajā́patiḥ.  
tadyádrājanyáḥ pravídʰyati.  
eṣa vaí prajā́pateḥ pratyakṣatamāṃ yádrājanyástásmādékaḥ sánbahūnā́mīṣṭe yádveva cáturakṣaraḥ prajā́patiścáturakṣaro rājanyástásmādrājanyáḥ právidʰyati saptádaśa pravyādʰānprávidʰyati saptadaśo vaí prajā́patistátprajāpatimújjayati.  
átʰa yaṃ yájuṣā yunákti.  
taṃ yájamāna ā́tiṣṭʰati devásyāháṃ savitúḥ savé satyáprasavaso bŕ̥haspátervājajito vā́jaṃ jeṣamíti.  
tadyátʰaivā̀do bŕ̥haspátiḥ.  
savitā́ram prasavā́yopā́dʰāvatsavitā vaí devā́nām prasavítedám me prásuva tvátprasūta idamújjayānī́ti tádasmai savitā́ prasavitā prā́suvatátsavitŕ̥prasūta udájayadevámévaiṣá etátsavitā́ramevá prasavāyópadʰāvati savitā vaí devā́nām prasavitèdám me prásuva tvátprasūta idamujjayānī́ti tádasmai savitā́ prasavitā prásauti tátsavitŕ̥prasūta újjayati.  
átʰa yádyadʰvaryóḥ.  
antevāsī́ vā brahmacārī́ vaitadyájuradʰīyātsò 'nvāstʰā́ya vācayati vā́jina íti vājíno hyáśvāstásmādāha vā́jina íti vājajita ityánnaṃ vai vā́jo 'nnajita ítyevaìtádāhā́dʰvana skabʰnuvánta ityádʰvano hí skabʰnuvánto dʰā́vanti yójanā mímānā íti yojanaśo hi mímānā ádʰvānaṃ dʰā́vanti kā́ṣṭʰāṃ gacʰatéti yátʰainānantarā́ nāṣṭrā rákṣāṃsi ná hiṃsyúrevámetádāha dʰā́vantyājimā́gʰnanti dundubʰī́nabʰi sā́ma gāyati.  
átʰaitā́bʰyāṃ jágatībʰyām.  
juhóti vā́nu vā mantráyate yádi juhóti yádyanumantráyate samā́na eva bándʰuḥ.  
sá juhoti.  
eṣa syá vājī́ kṣipaṇíṃ turaṇyati grīvā́yām baddʰó apikakṣá āsáni krátuṃ dadʰikrā ánu saṃsániṣyadatpátʰāmáṅkāṃsyánvāpánīpʰaṇatsvā́hā.  
utá sma.  
asya drávatasturaṇyatáḥ parṇaṃ na veránuvāti pragardʰínaḥ śyenásyeva dʰrájato aṅkasam pári dadʰikrā́vṇaḥ sahòrjā táritrataḥ svāhéti.  
atʰóttareṇa tricéna.  
juhóti vā́nu vā mantráyate dvayaṃ tadyásmājjuhóti vā́nu vā mantráyate yádi juhóti yadyanumantráyate samāná eva bándʰuretā́nevaìtadáśvāndʰā́vata úpavājayatyetéṣu vīryaṃ dadʰāti tisro vā́ imā́ḥ pr̥tʰivyá iyamahaíkā dvé asyāḥ páre tā́ evaìtadújjayati.  
só 'numantrayate.  
śáṃ no bʰavantu vājíno háveṣu devátātā mitádravaḥ svarkā́ḥ jambʰáyantó 'hiṃ vŕ̥kaṃ rákṣāṃsi sánemyasmádyuyavannámīvāḥ.  
té no árvantaḥ.  
havanaśrúto hávaṃ víśve śr̥ṇvantu vājíno mitádravaḥ sahasrasā́ megʰásātā saniṣyávo maho ye dʰánaṃ samitʰéṣu jabʰriré.  
vā́je-vāje 'vata.  
vājino no dʰáneṣu viprā amr̥tā r̥tajñāḥ asya mádʰvaḥ pibata mādáyadʰvaṃ tr̥ptā́ yāta patʰíbʰirdevayā́nairíti.  
átʰa bārhaspatyéna carúṇā pratyúpatiṣṭʰate.  
tamúpaspr̥śatyánnaṃ vā́ eṣa újjayati yó vājapéyena yájate 'nnapéyaṃ ha vai nā́maitadyádvājapéyaṃ tadyádevaìtadánnamudájaiṣītténaivaìtádetāṃ gátiṃ gatvā sáṃspr̥śate tádātmánkurute.  
sa úpaspr̥śati.  
ā́ mā vā́jasya prasavó jagamyādityánnaṃ vai vā́ja ā mā́nnasya prasavó jagamyādítyevaìtádāhème dyā́vāpr̥tʰivī́ viśvárūpe íti dyā́vāpr̥tʰivī hí prajā́patirā́ mā gantām pitárāmātárā céti mātèva ca hí pitèva ca prajā́patirā́ mā sómo amr̥tatvéna gamyādíti sómo hí prajā́patiḥ.  
tamáśvānávagʰrāpayati.  
vā́jina íti vājíno hyáśvāstásmādāha vā́jina íti vājajita ityánnaṃ vai vā́jo 'nnajita ítyevaìtádāha vā́jaṃ savr̥vā́ṃsaṃ íti sariṣyánta íti vā ágra āha sariṣyánta iva hi tárhi bʰávantyatʰā́tra sasr̥vā́ṃsa íti savr̥vā́ṃsa iva hyatra bʰávanti tásmādāha sasr̥vā́ṃsa íti bŕ̥haspáterbʰāgamávajigʰratéti bŕ̥haspáterhyèṣá bʰāgo bʰávati tásmādāha bŕ̥haspáterbʰāgamávajigʰratéti nimr̥jānā íti tadyájamāne vīryáṃ dadʰāti tadyadáśvānavagʰrāpáyatīmamújjayānī́ti vā agré 'vagʰrāpayatyatʰā́tremamúdajaiṣamíti tásmādvā áśvānávagʰrāpayati.  
átʰaitéṣāmājiśrítāṃ rátʰānām.  
ékasminvaíśyo vā rājanyò vopā́stʰito bʰavati sa véderúttarāyāṃ śróṇā úpaviśatyátʰādʰvaryúśca yájamānaśca pū́rvayā dvārā́ madʰugrahámādā́ya níṣkrāmatastaṃ vaíśyasya vā rājanyásya vā prāṇāvā́dʰattó 'tʰa neṣṭā́parayā dvārā́ surāgrahā́nādā́ya níṣkrāmati sá jagʰánena śā́lām paryetyaíkaṃ vaíśyasya vā rājanyásya vā prāṇā́vādádʰadāhānéna ta imaṃ níṣkrīṇāmī́ti satyaṃ vai śrīrjyótiḥ somó 'nr̥tam pāpmā támaḥ súrā satyámevaìtacʰríyaṃ jyótiryájamāne dadʰātyánr̥tena pāpmánā támasā vaíśyaṃ vidʰyati taiḥ sa yam bʰógaṃ kāmáyate táṃ kuruté 'tʰaitaṃ sáhiraṇyapātramevá madʰugrahám brahmáṇe dadāti tám brahmáṇe dádadamŕ̥tamā́yur ātmándʰatte 'mŕ̥taṃ hyā́yurhíraṇyaṃ téna sa yam bʰógaṃ kāmáyate táṃ kurute.  
