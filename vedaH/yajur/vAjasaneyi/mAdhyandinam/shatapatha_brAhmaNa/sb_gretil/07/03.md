
cito gā́rhapatyo bʰavati.  
ácita āhavanīyó 'tʰa rā́jānaṃ krīṇātyayaṃ vaí loko gā́rhapatyo dyaúrāhavanīyó 'tʰa yò 'yáṃ vāyuḥ pávata eṣa sóma etaṃ tádimaú lokāvántareṇa dadʰāti tásmādeṣá imaú lokāvántareṇa pavate.  
yádvevá cite gā́rhapatye.  
ácita āhavanīyé 'tʰa rā́jānaṃ krīṇā́tyātmā vā́ agníḥ prāṇaḥ sóma ātmaṃstátprāṇám madʰyató dadʰāti tásmādayámātmánprāṇó madʰyataḥ.  
yádvevá cite gā́rhapatye.  
ácita āhavanīyé 'tʰa rā́jānaṃ krīṇā́tyātmā vā́ agnī rásaḥ sóma ātmā́naṃ tadrásenā́nuṣajati tásmādayámāntámevā̀tmā rásenā́nuṣaktaḥ.  
rā́jānaṃ krītvā́ paryúhya.  
átʰāsmā ātitʰyáṃ havirnírvapati tásya haviṣkŕ̥tā vā́caṃ vísr̥jaté 'tʰa vā́ etadvyátiṣajatyadʰvarakarmá cāgnikarmá ca kármaṇaḥ samānátāyai samānámidaṃ kármāsadíti.  
yádvevá vyatiṣájati.  
ātmā vā́ agníḥ prāṇò 'dʰvará ātmaṃstátprāṇám madʰyató dadʰāti tásmādayámātmánprāṇó madʰyatáḥ.  
yádvevá vyatiṣájati.  
ātmā vā́ agnī ráso 'dʰvará ātmānaṃ tadrásenā́nuṣajati tásmādayámāntámevā̀tmā rásenā́nuṣaktó 'tʰāhavanī́yasyā́rdʰamaíti.  
taddʰaíke.  
ubʰayátraivá palāśaśā́kʰayā vyúdūhantyubʰayátra vaí cinotī́ti na tátʰā kuryādavasyáti vāva gā́rhapatyenordʰvá evā̀havanī́yena rohati tásmāttátʰā ná kuryāt.  
átʰa gā́rhapatya evòṣānnivápati.  
nāhavanī́ye 'yaṃ vaí loko gā́rhapatyaḥ paśáva ū́ṣā asmiṃstálloké paśū́ndadʰāti tásmādimè 'smíṃloké paśávaḥ.  
átʰāhavanī́ya evá puṣkaraparṇámupadádʰāti.  
na gā́rhapatya ā́po vaí puṣkaraparṇaṃ dyaúrāhavanī́yo divi tádapó dadʰātyubʰayátra síkatā nívapati réto vai síkatā ubʰayátra vai víkriyate tásmādrétasó 'dʰi víkriyātā íti.  
tā nā́nā mántrābʰyāṃ nívapati.  
manuṣyaloko vai gā́rhapatyo devaloká āhavanī́yo nā́no vā́ etadyaddaívaṃ ca mānuṣáṃ ca drā́gʰīyasā mántreṇāhavanī́ye nivápati hrásīyasā gā́rhapatye drā́gʰīyo hí devāyuṣaṃ hrásīyo manuṣyāyuṣaṃ sa pūrvāḥ pariśrídbʰyo gā́rhapatye síkatā nívapati réto vai síkatā asmādrétasó 'dīmā víkriyāntā íti.  
tádāhuḥ.  
yadyóniḥ pariśríto rétaḥ síkatā átʰa pū́rvāḥ pariśrídbʰyo gā́rhapatye síkatā nivápati katʰámasyaitadretó 'parāsiktam párigr̥hītam bʰavatītyúlbaṃ vā ū́ṣāstadyadū́ṣānpū́rvānnivápatyeténo hāsyaitadúlbena retó 'parāsiktam párigr̥hītam bʰavatyátʰāhavanī́ye pariśríto 'bʰímantrayate tásyokto bándʰurátʰa síkatā nívapati réto vai síkatā etáyo asyaitadyónyā retó 'parāsiktam párigr̥hītam bʰavati.  
átʰāhavanī́ya evā̀pyā́navatībʰyāmabʰimr̥śáti.  
na gā́rhapatye 'yaṃ vaí loko gā́rhapatyaḥ svargó loká āhavanī́yo 'ddʰò vā́ ayámasmíṃloké jāto yájamānaḥ svargá evá loké prajijanayiṣitávyastadyádāhavanī́ya evā̀pyā́navatībʰyāmabʰimr̥śáti na gā́rhapatye svargá evaìnaṃ tálloke prájanayati.  
átʰa logeṣṭakā úpadadʰāti.  
ime vaí lokā́ eṣò 'gnirdíśo logeṣṭakā́ eṣu tállokéṣu díśo dadʰāti tásmādimā́ eṣú lokéṣu díśaḥ.  
bā́hyenāgnimā́harati.  
āptā vā́ asya tā díśo yā́ eṣu lokeṣvátʰa yā́ imā́ṃlokānpáreṇa díśastā́ asminnetáddadʰāti.  
bahirvedériyaṃ vai védiḥ.  
āptā vā́ asya tā díśo yā́ asyāmátʰa yā́ imām páreṇa díśastā́ asminnetáddadʰāti.  
yádvevá logeṣṭakā́ upadádʰāti.  
prajā́patervísrastasya sárvā díśo rasó 'nu vyákṣaratta yátra devā́ḥ samáskurvaṃstadasminnetā́bʰirlogeṣṭakā́bʰistaṃ rásamadadʰustátʰaivā̀sminnayámetáddadʰāti.  
bā́hyenāgnimā́harati.  
āpto vā́ asya sa ráso yá eṣú lokeṣvátʰa yá imā́ṃlokānpárāṅráso 'tyákṣarattámasminnetáddadʰāti.  
bahirvedériyaṃ vai védiḥ.  
āpto vā́ asya sa ráso yò 'syāmátʰa yá imām párāṅráso 'tyákṣarattámasminnétaddadʰāti.  
spʰyenā́harati.  
vájro vai spʰyó vīryáṃ vai vájro víttiriyáṃ vīryèṇa vai víttiṃ vindate.  
sá purástādā́harati.  
mā́ mā hiṃsījjanitā yáḥ pr̥tʰivyā íti prajā́patirvaí pr̥tʰivyaí janitā mā́ mā hiṃsītprajā́patirítyetadyó vā dívaṃ satyádʰarmā vyā́naḍíti yó vā dívaṃ satyádʰarmā́sr̥jatétyetadyáścāpáścandrā́ḥ pratʰamó jajānéti manuṣyā̀ vā ā́paścandrā yó manuṣyā̀npratʰamó 'sr̥jatétyetatkásmai devā́ya havíṣā vidʰeméti prajā́patirvai kastásmai havíṣā vidʰemétyetattā́māhr̥tyā́ntareṇa pariśríta ātmannúpadadʰāti sa yaḥ prā́cyāṃ diśi ráso 'tyákṣarattámasminnetáddadʰātyátʰo prā́cīmevā̀sminnetaddíśaṃ dadʰāti.  
atʰa dakṣiṇátaḥ.  
abʰyā́vartasva pr̥tʰivi yajñéna páyasā sahéti yátʰaiva yájustátʰā bándʰurvapā́ṃ te agníriṣitó arohadíti yadvai kíṃ cāsyāṃ sāsyaí vapā tā́magniriṣitá upā́dīpto rohati tā́māhr̥tyā́ntareṇa pakṣasaṃdʰímātmannúpadadʰāti sa yo dákṣiṇāyāṃ diśi ráso 'tyákṣarattámasminnetáddadʰātyátʰo dákṣiṇāmevā̀sminnetaddíśaṃ dadʰāti.  
átʰa paścā́t.  
ágne yátte śukraṃ yáccandraṃ yátpūtaṃ yácca yajñíyamítīyaṃ vā́ agnírasyai tádāha táddevébʰyo bʰarāmasī́ti tádasmai daívāya kármaṇe harāma ítyetattā́māhr̥tyā́ntareṇa pucʰasaṃdʰímātmannúpadadʰāti sa yáḥ pratī́cyāṃ diśi ráso 'tyákṣarattámasminnetáddadʰātyátʰo pratī́cīmévāsminnetaddíśaṃ dadʰāti sa ná sampratí paścādā́harennédyajñápatʰādrásamāhárāṇī́tīta ivā́harati.  
átʰottaratáḥ.  
íṣamū́rjamahámita ā́damitī́ṣamū́rjamahámita ā́dada ítyetádr̥tásya yónimíti satyaṃ vā́ r̥táṃ satyásya yónimítyetánmahiṣásya dʰārāmítyagnirvaí mahiṣaḥ sa hī̀dáṃ jātó mahāntsárvamaíṣṇādā́ mā góṣu viśatvā́ tanūṣvítyātmā vaí tanūrā́ mā góṣu cātmáni ca viśatvítyetajjáhāmi sedimánirāmámīvāmíti síkatāḥ prádʰvaṃsayati tadyaìvá sediryā́nirā yā́mīvā tā́metásyāṃ diśí dadʰāti tásmādetásyāṃ diśí prajā́ aśanā́yukāstā́māhr̥tyā́ntareṇa pakṣasaṃdʰímātmannúpadadʰāti sa ya údīcyāṃ diśi ráso 'tyákṣarattámasminnetáddadʰātyátʰo údīcīmevā̀sminnetaddíśa dadʰāti.  
tā́ etā díśaḥ.  
tāḥ sakváta úpadadʰāti sarvátastaddíśo dadʰāti tásmātsarváto díśaḥ sarvátaḥ samī́cīḥ sarvátastátsamī́cīrdíśo dadʰāti tásmātsarvátaḥ samī́cyo díśastā nā́nopadádʰāti nā́nā sādayati nā́nā sū́dadohasā́dʰivadati nā́nā hi díśastíṣṭʰannúpadadʰāti tíṣṭʰantīva hi diśó 'tʰo tíṣṭʰanvaí vīryávattaraḥ.  
tā́ etā yájuṣmatya íṣṭakāḥ.  
tā́ ātmánnaivòpadádʰāti ná pakṣapucʰéṣvātmanhyèva yájuṣmatya íṣṭakā upadʰīyánte ná pakṣapucʰéṣu.  
tádāhuḥ.  
katʰámasyaitā́ḥ pakvā́ḥ śr̥tā úpahitā bʰavantī́ti ráso vā́ etā́ḥ svayaṃśr̥tá u vai rasó 'tʰo yadvai kíṃ caitámagníṃ vaiśvānarámupanigácʰati táta eva tátpakváṃ śr̥tamúpahitam bʰavati.  
átʰottaravediṃ nívapati.  
iyaṃ vaí vedirdyaíruttaravedirdíśo logeṣṭakāstadyadántareṇa védiṃ cottaravedíṃ ca logeṣṭakā́ upadádʰātīmau tállokāvántareṇa díśo dadʰāti tásmādimaú lokāvántareṇa diśastā́ṃ yugamātrī́ṃ vā sarvátaḥ karóti catvāriṃśátpadāṃ vā yatarátʰā kāmayetā́tʰa síkatā nívapati tásyokto bándʰuḥ.  
tā́ uttaravedau nívapati.  
yónirvā́ uttaravediryónau tadrétaḥ siñcati yadvai yónau rétaḥ sicyáte tátprajaniṣṇú bʰavati tā́bʰiḥ sárvamātmā́nam prácʰādayati sárvasmiṃstádātmanréto dadʰāti tásmātsárvasmādevā̀tmáno rétaḥ sámbʰavati.  
ágne táva śrávo váya íti.  
dʰūmo vā́ asya śrávo váyaḥ sa hyènamamúṣmiṃloké śrāváyati máhi bʰrājante arcáyo vibʰāvasāvéti maható bʰrājante 'rcáyaḥ prabʰūvasavítyetadbŕ̥hadbʰāno śávasā vā́jamuktʰyamíti bála vai śávo bŕ̥hadbʰāno válenā́nnamuktʰyámítyetaddádʰāsi dāśúṣe kava íti yájamāno vaí dāśvāndádʰāsi yájamānāya kava ítyetát.  
pāvakávarcāḥ śukrávarcā íti.  
pavakávarcā hyèṣá śukrávarcā ánūnavarcā údiyarṣi bʰānunetyánūnavarcā úddīpyase bʰānunétyetátputró mātárā vicárannúpāvasī́ti putro hyèṣá mātárā vicárannupā́vati pr̥ṇákṣi ródasī ubʰe ítīme vai dyā́vāpr̥tʰivī ródasī té eṣá ubʰé pr̥ṇakti dʰūménāmūṃ vŕ̥ṣṭyemām.  
ū́rjo napājjātavedaḥ súśastíbʰiríti.  
ū́rjo napājjātavedaḥ suṣṭutíbʰirítyetanmándasva dʰītíbʰirhita íti dī́pyasva dʰītíbʰirhita ítyetattve íṣaḥ sáṃdadʰurbʰū́rivarvasa íti tve íṣaḥ sáṃdadʰurbahúvarpasa ítyetáccitrotáyo vāmájātā íti yátʰaiva yájustátʰā bándʰuḥ.  
irajyánnagne pratʰayasva jantúbʰiríti.  
manuṣyā̀ vaí jantávo dī́pyamāno 'gne pratʰasva manúṣyairítyetádasme rā́yo amartyétyasmé rayiṃ dádʰadamartyétatsádarśatásya vápuśo vírājasī́ti darśatásya hyèṣa vápuṣo virā́jati pr̥ṇákṣi sānasiṃ krátumíti pr̥ṇákṣi sanātánaṃ kratumítyetát.  
iṣkartā́ramadʰvarásya prácetasamíti.  
adʰvaro vaí yajñáḥ prakalpayitā́raṃ yajñásya prácetasamítyetatkṣáyantaṃ rā́dʰaso maha íti kṣáyantaṃ rā́dʰasi mahatī́tyetádrātíṃ vāmásya subʰágām mahīmíṣamíti rā́tiṃ vāmásya subʰágām mahatīmíṣamítyetaddádʰāsi sānasíṃ rayimíti dádʰāsi sanātánaṃ rayimítyetát.  
r̥tā́vānamíti.  
satyā́vānamítyetánmahiṣamítyagnirvaí mahiṣó viśvádarśatamíti viśvádarśato hyèṣò 'gníṃ sumnā́ya dadʰire puro jánā íti yajño vaí sumnáṃ yajñā́ya vā́ etám puró dadʰate śrútkarṇaṃ saprátʰastamaṃ tvā girā daívyam mā́nuṣā yugétyāśr̥ṇvántaṃ saprátʰastamaṃ tvā girā́ devám manuṣyā̀ havāmaha ítyetát.  
sá eṣò 'gnírevá vaiśvānaráḥ.  
etátṣaḍr̥cámārambʰā́yaivèmāḥ síkatā nyùpyante 'gnímevā̀sminnetádvaiśvānaraṃ réto bʰūtáṃ śiñcati ṣaḍr̥céna ṣáḍr̥távaḥ saṃvatsaráḥ saṃvatsaró vaiśvānaráḥ.  
tádāhuḥ.  
yadrétaḥ síkatā ucyánte kímāsāṃ réto rūpamíti śuklā íti brūyācʰuklaṃ hi retó 'tʰo pŕ̥śnaya íti pŕ̥śnīva hi rétaḥ.  
tádāhuḥ.  
yádārdraṃ rétaḥ śúṣkāḥ síkatā nivápati katʰámasyaitā́ ārdrā́ retorūpám bʰavantī́ti ráso vai cʰándāṃsyārdrá u vai rásastadyádenāścʰándobʰirnivápatyevámu hāsyaitā́ ārdrā́ retorūpám bʰavanti.  
tádāhuḥ.  
katʰámasyaitā́ ahorātrā́bʰyāmúpahitā bʰavantī́ti dve vā́ ahorātré śukláṃ ca kr̥ṣṇáṃ ca dva síkate śuklā́ ca kr̥ṣṇā́ caivámu hāsyaitā́ ahorātrā́bʰyāmúpahitā bʰavanti.  
tádāhuḥ.  
katʰámasyaitā́ ahorātraiḥ sámpannā ányūnā ánatiriktā úpahitā bʰavantī́tyanantā́ni vā́ ahorātrā́ṇyanantāḥ síkatā evámu hāsyaitā́ ahorātraiḥ sámpannā ányūnā ánatiriktā úpahitā bʰavantyátʰa kásmātsamudríyaṃ cʰánda ítyananto vaí samúdro 'nantāḥ síkatāstátsamudríyaṃ cʰándaḥ.  
tádāhuḥ.  
katʰámasyaitāḥ pŕ̥tʰaṅnā́nā yájurbʰirúpahitā bʰavantī́ti máno vai yájustádidam máno yájuḥ sárvāḥ síkatā anuvíbʰavatyevámu hāsyaitāḥ pŕ̥tʰaṅnā́nā yájurbʰirúpahitā bʰavanti.  
tádāhuḥ.  
katʰámasyaitāḥ sárvaiścʰándobʰirúpahitā bʰavantī́ti yádevaìnā eténa ṣaḍr̥céna nivápati yā́vanti hí saptānāṃ cʰándasāmakṣárāṇi tā́vantyetásya ṣaḍr̥cásyākṣárāṇyevámu hāsyaitāḥ sárvaiścʰandobʰirúpahitā bʰavanti.  
yádveva síkatā nivápati.  
prajā́patireṣò 'gniḥ sárvamu bráhma prajā́patistáddʰaitadbráhmaṇa útsanne yatsíkatā átʰa yadánutsannamidaṃ tádyo 'yámagníścīyáte tadyatsíkatā nivápati yádeva tadbráhmaṇa útsannaṃ tádasminnetatprátidadʰāti tā ásaṃkʰyātā áparimitā nívapati ko hi tadvéda yā́vattadbráhmaṇa útsannaṃ sá ha vā́ etaṃ sárvaṃ kr̥tsnám prajā́patiṃ sáṃskaroti yá eváṃ vidvāntsíkatā nivápati.  
tádāhuḥ.  
kaìtā́sāmásaṃkʰyātānāṃ saṃkʰyéti dve íti brūyāddve hi síkate śuklā́ ca kr̥ṣṇā cā́tʰo saptá viṃśatíśatānī́ti brūyādetā́vanti hí saṃvatsarásyāhorātrāṇyátʰo dvé dvāpañcāśé śate ítyetā́vanti hyètásya ṣaḍr̥cásyākṣárāṇyátʰo páñcaviṃśatiríti pañcaviṃśaṃ hi rétaḥ.  
tā́ etā yájuṣmatya íṣṭakāḥ.  
tā́ ātmánnevòpadádʰāti ná pakṣapucʰéṣvātmanhyèva yájuṣmatya íṣṭakā upadʰīyánte ná pakṣapucʰéṣu ná sādayati nedrétaḥ prájātiṃ stʰāpáyānī́ti.  
átʰainā āpyā́navatībʰyāmabʰímr̥śati.  
idámevaìtadrétaḥ siktamā́pyāyayati tásmādyónau rétaḥ siktamā́pyāyate saumī́bʰyām prāṇo vai sómaḥ prāṇaṃ tadrétasi dadʰāti tásmādrétaḥ siktám prāṇámabʰisámbʰavati pū́yeddʰa yádr̥té prāṇā́tsambʰávedeṣò haivā́tra sū́dadohāḥ prāṇo vai sómaḥ sū́dadohāḥ.  
ā́pyāyasva sámetu te.  
viśvátaḥ soma vŕ̥ṣṇyamíti réto vai vŕ̥ṣṇyamā́pyāyasva sámetu te sarvátaḥ soma réta ítyetadbʰávā vā́jasya saṃgatʰa ityánne vai vā́jo bʰavā́nnasya saṃgatʰa ítyetatsáṃ te páyāṃsi sámu yanti vā́jā íti ráso vai payó 'nne vā́jāḥ sáṃ te rásāḥ sámu yantvánnānī́tyetatsaṃ vŕ̥ṣṇyabʰimātiṣā́ha íti saṃ rétāṃsi pāpmasáha ítyetádāpyā́yamāno amŕ̥tāya sométi prájātyāṃ tádamŕ̥taṃ dadʰāti tásmātprájātiramŕ̥tā divi śrávāṃsyuttamā́ni dʰiṣvéti candrámā vā́ asya divi śráva uttamaṃ sa hyènamamúṣmiṃloké śrāváyati dvā́bʰyāmā́pyāyayati gāyatryā́ ca triṣṭúbʰā ca tásyokto bándʰuḥ.  
atʰā́tāḥ sampádevá.  
cátasro logeṣṭakā́ upadádʰāti ṣaḍr̥céna nívapati dvā́bʰyāmā́pyāyayati taddvā́daśa dvā́daśa mā́sāḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavati.  
āpyā́navatībʰyāmabʰimŕ̥śya.  
pratyétyātitʰyéna prácaratyātitʰyéna pracárya pravargyopasádbʰyām prácarati pravargyopasádbʰyām pracaryā́tʰaitāṃ cármaṇi cítiṃ samávaśamayanti tadyaccármaṇi cárma vaí rūpáṃ rūpā́ṇāmúpāptyai lomato lóma vaí rūpáṃ rūpā́ṇāmúpāptyai róhite róhite ha sárvāṇi rūpā́ṇi sárveṣāṃ rūpā́ṇāmúpāptyā ā́naḍuhe 'gnireṣa yádanaḍvā́nagnirūpā́ṇāmúpāptyai prācī́nagnīve taddʰí devatrā́.  
tadágreṇa gā́rhapatyam.  
antarvedyúttaraloma prācī́nagnīvamúpastr̥ṇāti tádetāṃ cítiṃ samavaśamayantyátʰa prókṣati tadyátprokṣáti śuddʰámevaìtanmédʰyaṃ karotyā́jyena taddʰí śuddʰam médʰyamátʰo ánabʰyārohāya na hi kíṃ cánānyáddʰavirā́jyena prokṣánti tūṣṇīmániruktaṃ vai tadyáttūṣṇīṃ sárvaṃ vā ániruktaṃ sárveṇaivaìtácʰuddʰam médʰyaṃ karotyátʰo ánabʰyārohāya na hi kíṃ canā̀nyáddʰavístūṣṇī́m prokṣánti.  
yádvevá prokṣáti.  
havirvā́ etattádetádabʰígʰārayati yadvaí havírabʰyáktaṃ yádabʰígʰāritaṃ tajjúṣṭaṃ tanmédʰyamā́jyenā́jyena hí havirabʰigʰāráyanti tūṣṇī́ṃ tūṣṇīṃ hí havírabʰigʰāráyanti darbʰaiste hí śuddʰā médʰyā ágrairágraṃ hí devā́nām.  
tádāhuḥ.  
yátpratʰamā́meva cítim prokṣáti katʰámasyaiṣa sárvo 'gniḥ prókṣito bʰávati katʰaṃ cármaṇi práṇītaḥ katʰamáśvapraṇīta íti yádevā́tra sárvāsāṃ cítīnāmíṣṭakāḥ prokṣátyevámu hāsyaiṣa sárvo 'gniḥ prókṣito bʰávatyevaṃ cármaṇi práṇīta evamáśvapraṇīta údyacʰantyetāṃ cítim.  
átʰāhāgníbʰyaḥ prahriyámāṇebʰyó 'nubrūhī́ti.  
etadvaí devā́nupapraiṣyatá etáṃ yajñáṃ taṃsyámānānrákṣāṃsi nāṣṭrā́ ajigʰāṃsanná yakṣyadʰve ná yajñaṃ taṃsyadʰva íti tébʰya etā́nagnī́netā íṣṭakā vájrānkṣurápavīnkr̥tvā prā́haraṃstaírenānastr̥ṇvata tā́ntstr̥tvā́bʰaye 'nāṣṭrā́ etá yajñámatanvata.  
tadvā́ etátkriyate.  
yáddevā ákurvannidaṃ nu tā́ni rákṣāṃsi devaírevópahatāni yattvètátkaróti yáddevā ákurvaṃstátkaravāṇītyátʰo yádeva rákṣo yáḥ pāpmā tébʰya etā́nagnī́netā íṣṭakā vájrānkṣurápavīnkr̥tvā práharati taírenāntstr̥ṇute tā́ntstr̥tvā́bʰaye 'nāṣṭrā́ etáṃ yajñáṃ tanute.  
tadyádagníbʰya íti.  
bahávo hyète 'gnáyo yádetāścítayó 'tʰa yátprahriyámāṇebʰya íti pra hi hárati.  
taddʰaiké 'nvāhuḥ.  
purīṣyā̀so agnáyaḥ prāvaṇábʰiḥ sajóṣasa íti prāyaṇarūpaṃ na tátʰā kuryādāgneyī́revá gāyatrīḥ kā́mavatīránubrūyādā́ te vatso máno yamattúbʰyaṃ tā́ aṅgirastamāgníḥ priyéṣu dʰā́masvíti.  
āgneyīránvāha.  
agnirūpā́ṇāmúpāptya kā́mavatīḥ kā́mānāmúpāptyai gāyatrī́rgāyatrò 'gniryā́vānagniryā́vatyasya mā́trā tā́vataivaìnametadréto bʰūtáṃ siñcati tisrásrivŕ̥dagniryā́vānagniryā́vatyasya mā́trā tā́vataivaìnametadréto bʰūtáṃ siñcati tā́ḥ sapta sámpadyante sahá triranūktā́bʰyāṃ saptácitiko 'gníḥ saptá 'rtávaḥ saṃvatsaráḥ saṃvatsarò 'gniryā́vānagniryā́vatyasya mā́trā tā́vattádbʰavatyupāṃśvánvāha réto vā átra yajñá upāṃśu vai rétaḥ sicyate paścā́danubruvannánveti cʰándobʰirevaìtádyajñám paścā́dabʰirákṣanneti.  
atʰā́śvaṃ śuklám purástānnayanti.  
etadvaí devā́ abibʰayuryadvaí na iha rákṣāṃsi nāṣṭrā ná hanyuríti tá etaṃ vájramapaśyannamúmevā̀dityámasau vā́ ādityá eṣó 'śvastá eténa vájreṇa purástādrákṣāṃsi nāṣṭrā́ apahatyā́bʰaye 'nāṣṭré svasti sámāśnuvata tátʰaivaìtadyájamāna eténa vájreṇa purástādrákṣāṃsi nāṣṭrā́ apahatyā́bʰaye 'nāṣṭré svasti sámaśnuta ā́gagʰantyagníṃ dakṣiṇataḥ púcʰasya cítimupanídadʰatyuttarató 'śvamā́kramayanti.  
támuttarādʰénāgnéḥ.  
ántareṇa pariśrítaḥ prā́ñcaṃ nayanti tatprā́cyai diśáḥ pāpmā́namápahanti táṃ dakṣiṇā taddákṣiṇāyai diśáḥ pāpmā́namápahanti tám pratyáñcaṃ tátpratī́cyai diśáḥ pāpmā́namápahanti tamúdañcaṃ tadúdīcyai diśáḥ pāpmā́namápahanti sárvābʰya evaìtáddigbʰyo rákṣāṃsi nāṣṭrā́ apahatyā́tʰainamúdañcam prā́ñcam prásr̥jati tásyokto bándʰuḥ.  
tám pratyáñcaṃ yántam.  
etāṃ cítimávagʰrāpayatyasaú vā́ ādityá eṣó 'śva imā́ u sárvāḥ prajā yā́ imā íṣṭakāstadyádavagʰrādáyatyasā́veva tádādityá imā́ḥ prajā́ abʰíjigʰrati tásmādu haitatsárvo 'smī́ti manyate prajā́patervīryèṇa tadyátpratyáñcaṃ yántamavagʰrāpáyati pratyaṅ hyevaìṣa yánnimāḥ sárvāḥ prajā́ abʰijígʰrati.  
yádvevā̀vagʰrāpáyati.  
asau vā́ ādityá eṣó 'śva imá u lokā́ etā́ḥ svayamātr̥ṇāstadyádavagʰrāpáyatyasā́veva tádādityá imā́ṃlokāntsū́tre samā́vayate tadyattatsū́tramupári tásya bándʰuḥ.  
yádvevā̀gʰrāpáyati.  
agnírdevébʰya údakrāmatsò 'paḥ prā́viśatté devā́ḥ prajā́patimabruvaṃstvámimamánvicʰa sa túbʰyaṃ svā́ya pitrá āvírbʰaviṣyatī́ti tamáśvaḥ śukló bʰūtvā́nvaicʰattámadbʰyá upodā́sr̥ptam puṣkaraparṇe viveda támabʰyavekṣā́ṃ cakre sá hainamúduvoṣa tásmāduvoṣa tásmādáśvaḥ śukla úduṣṭamukʰa ivā́tʰā ha durakṣo bʰā́vukastámu vā́ r̥tvèva hiṃsitvèva mete táṃ hovāca váraṃ te dadāmī́ti.  
sá hovāca.  
yástvānéna rūpéṇānvicʰā́dvindā́devá tvā sa íti sa yó hainameténa rūpéṇānvicʰáti vindáti hainaṃ vittvā́ haivaìnaṃ cinute.  
sá śukláḥ syāt.  
taddʰyetásya rūpaṃ yá eṣa tápati yádi śuklaṃ na vindedapyáśuklaḥ syādáśvastvèvá syādyadyáśvaṃ ná vindedápyanaḍvā́nevá syādāgneyo vā́ anaḍvā́nagníru sárveṣām pāpmánāmapahantā́.  
atʰā́to 'dʰiróhaṇasyaivá.  
taṃ haíke purástātpratyáñcamádʰirohanti paścā́dvā prā́ñcaṃ na tátʰā kuryātpaśúreṣa yádagniryo vaí paśúm purástātpratyáñcamadʰiróhati viṣā́ṇābʰyāṃ táṃ hantyátʰa yáḥ paścātprā́ñcam padbʰyāṃ támātmánevaìnamā́rohedyaṃ vā́ ātmánā paśúmāróhanti sá pārayati sa ná hinastyuttarato yaṃ hi káṃ ca paśúmārohántyuttaratá evaìnammā́rohantyārúhyāgnimaúttaravedikaṃ kárma kr̥tvā̀tmánnagníṃ gr̥hṇīta ātmannagníṃ gr̥hītvā́ satyaṃ sā́ma gāyati puṣkaraparṇamúpadadʰāti tasyā́taḥ.  
átʰaitáṃ sāyé bʰūté 'śvam páriṇayanti.  
etadvá devā́ abibʰayuryadvaí na imámiha rákṣāṃsi nāṣṭrā ná hanyuríti tásmā etaṃ vájramabʰigoptā́ramakurvannamúmevā̀dityámasau vā́ ādítya eṣó 'śvastátʰaivā̀smā ayámetaṃ vájramabʰigoptā́raṃ karoti.  
taṃ vā úpāstamayamādityásya páriṇayati.  
eṣa vā́ asya pratyákṣaṃ dívā goptā́ bʰavati rātrisācayā́nyu vai rákṣāṃsi rā́tryā evā̀smā etaṃ vájramabʰigoptā́raṃ karoti sarvátaḥ páriṇayati sarváta evā̀smā etaṃ vájramabʰigoptā́raṃ karoti triṣkŕ̥tvaḥ páriṇayati trivŕ̥tamevā̀smā etaṃ vájramabʰigoptā́raṃ karotyátʰainamúdañcam prā́ñcam prásr̥jati tásyokto bándʰurátʰa sa púnarvipályayate tásyopári bándʰuḥ.  
