
prajā́patiḥ svargáṃ lokámajigāṃsat.  
sárve vaí paśávaḥ prajā́patiḥ púruṣó'śvo gaurávirajaḥ sá etaí rūpairnā̀śaknotsá etaṃ váyovidʰamātmā́namapaśyadagniṃ taṃ vyádʰatta só'nupasamuhyā́nupādʰāyódapipatiṣatsa nā̀śaknotsá upasamúhyopadʰāyódapatattásmādápyetárhi váyāṃsi yadaìvá pakṣā́ upasamū́hante yadā pátrāṇi visr̥jante'tʰótpatituṃ śaknuvanti.  
taṃ vā́ aṅgúlibʰirmimīte.  
púruṣo vaí yajñasténedaṃ sárvam mitaṃ tásyaiṣā̀vamā mā́trā yádaṅgúlayastadyā̀syāvamā mā́trā tā́masya tádāpnoti táyainaṃ tánmimīte.  
cáturviṃśatyāṅgúlibʰirmimīte.  
cáturviṃśatyakṣarā vaí gāyatrī́ gāyatrò'gniryā́vānagniryā́vatyasya mā́trā tā́vataivaìnaṃ tánmimīte.  
sá caturaṅgulámevòbʰayáto'ntaratá upasamū́hati.  
caturaṅgulámubʰayáto bāhyato vyúdūhati tadyā́vadevòpasamū́hati tā́vadvyúdūhati tannā́haivā̀tirecáyati nò kánīyaḥ karoti tátʰā púcʰasya tatʰóttarasya pakṣásya.  
átʰa nirṇāmaú pakṣáyoḥ karoti.  
nirṇāmau hi váyasaḥ pakṣáyorbʰavato vitr̥tīyé vitr̥tīye hi váyasaḥ pakṣáyornirṇāmau bʰávató'ntare vitr̥tīyé'ntare hi vítr̥tīye váyasaḥ pakṣáyornirṇāmau bʰávataḥ sá caturaṅgulámevá purástādudū́hati caturaṅgulám paścā́dupasámūhati tadyā́vadevòdū́hati tā́vadupasámūhati tannā́haivā̀tirecáyati nò kánīyaḥ karoti.  
sa tásminnirṇāmé.  
ékāmíṣṭakāmúpadadʰāti tadyèyaṃ váyasaḥ pátato nirṇāmādékā nāḍyùpaśéte tāṃ tátkarotyátʰo idám.  
átʰa vakraú karoti.  
vakrau hi váyasaḥ pakṣau bʰávataḥ sá caturaṅgulámevá paścā́dudū́hati caturaṅgulám purástādupasámūhati tadyā́vadevòdū́hati tā́vadupasámūhati tannā́haivātirecáyati nò kánīyaḥ karoti.  
átʰa rūpámūttamáṃ karoti.  
átraiṣa sárvo'gniḥ sáṃskr̥tastásmindevā́ etádrūpámuttamámadadʰustátʰaivā̀sminnayámetádrūpámuttamáṃ dadʰāti sá sahásramr̥jvālikʰitā íṣṭakāḥ karóti sahásramityālikʰitā́ḥ sahásramityālikʰitā́ḥ.  
átʰa pañcamīṃ cítimupadʰā́ya.  
tredʰā̀gniṃ vímimīte sá madʰyamé vitr̥tīyé sahásramr̥jvālikʰitā íṣṭakā úpadadʰāti tadyā́nīmā́ni váyasaḥ pratyáñci śīrṣṇa ā púcʰādr̥jū́ni lómāni tā́ni tátkaroti.  
átʰa sahásramityālikʰitā́ dakṣiṇata úpadadʰāti.  
tadyā́nīmā́ni váyaso dakṣiṇató vakrā́ṇi lómāni tā́ni tátkaroti.  
átʰa sahásramityālikʰitā́ uttarata úpadadʰāti.  
tadyā́nīmā́ni váyasa uttarató vakrā́ṇi lómāni tā́ni tátkaroti sahásreṇa sárvaṃ vaí sahásraṃ sárveṇaivā̀sminnetádrūpámuttamáṃ dadʰāti tribʰíḥ sahásraistrivŕ̥dagniryā́vānagniryā́vatyasya mā́trā tā́vataivā̀sminnetádrūpámuttamáṃ dadʰāti.  
yānvai tā́ntsapta púruṣān.  
ékam púruṣamákurvantsá prajā́patirabʰavatsá prajā́ asr̥jata sá prajā́ḥ sr̥ṣṭvòrdʰva údakrāmatsá etáṃ lokámagacʰadyátraiṣá etattápati nò ha tárhyanyá etásmādátra yajñíya āsa táṃ devā́ yajñénaiva yáṣṭumadʰriyanta.  
tásmādetadŕ̥ṣiṇābʰyánūktam.  
yajñéna yajñámayajanta devā íti yajñéna hi táṃ yajñamáyajanta devāstā́ni dʰármāṇi pratʰamā́nyāsanníti te hi dʰármāḥ pratʰamé'kriyanta té ha nā́kam mahimā́naḥ sacantéti svargo vaí loko nā́ko devā́ mahimā́nasté devā́ḥ svargáṃ lokáṃ sacanta yé táṃ yajñamáyajannítyetát.  
yátra pū́rve sādʰyāḥ sánti devā íti.  
prāṇā vaí sādʰyā́ devāstá etamágra evámasādʰayannetádeva búbʰūṣantastá u evā́pyetárhi sādʰayanti paścèdámanyádabʰavadyájatramámartyasya bʰúvanasya bʰūnéti paścā́haivèdámanyádyajñíyamāsa yatkíṃ cāmŕ̥tam.  
suparṇó aṅgáṃ savitúrgarútmān.  
pū́rvo jātaḥ sá u asyā́nu dʰarméti prajā́patirvaí suparṇó garútmāneṣá savitaìtásya prajā́patiránu dʰármanítyetát.  
sa vaí saptapuruṣó bʰavati.  
saptapuruṣo hyáyam púruṣo yáccatvā́ra ātmā tráyaḥ pakṣapucʰā́ni catvā́ro hi tásya púruṣasyātmā tráyaḥ pakṣapucʰā́ni.  
taṃ vā údbāhunā púruṣeṇa mimīte.  
púruṣo vaí yajñasténedaṃ sárvam mitaṃ tásyaiṣā́ paramā mā́trā yadúdbāhustadyā̀sya paramā mā́trā tā́masya tádāpnoti táyainaṃ tánmimīte tatrópa yatprápadenābʰyúcʰrito bʰávati tátpariśrídbʰirāpnoti tásmādu bā́hyenaiva lékʰām pariśrídbʰyaḥ kʰanet.  
átʰa pakṣáyoraratnī́ upā́dadʰāti.  
pakṣáyostádvīryáṃ dadʰāti bāhū vaí pakṣaú bāhúbʰyāmu vā ánnamadyaté'nnāyaiva támavakāśā́ṃ karoti tadyátpakṣáyoraratnī́ upādádʰātyaratnimātrāddʰyánnamadyáte.  
átʰa púcʰe vítastimupā́dadʰāti.  
pratiṣṭʰā́yāṃ tádvīryáṃ dadʰāti pratiṣṭʰā vai púcʰaṃ hásto vítastirhástena vā ánnamadyaté'nnāyaiva támavakāśáṃ karoti tadyatpúcʰe vítastimupādádʰātyánna evaìnaṃ tatprátiṣṭʰāpayati tadyattátra kánīya upādádʰātyánnehyèvaìnaṃ tatprátiṣṭʰāpayatyátʰo etā́vadvā́ idám mitám bʰavatyetā́vadidaṃ tadyádevam mímīta etásyaivā́ptyai.  
yā vā́ iyaṃ védiḥ saptávidʰasya.  
eṣā védermā́trā sá devayájanamadʰyavasā́ya pū́rvayā dvārā́ patnīśā́lam prapádya gā́rhapatyāyoddʰatyā́vokṣati gā́rhapatyasyóddʰatātsapta prā́caḥ prakramānprákrāmati tátaḥ prā́ñcaṃ vyāmaṃ vímimīte tásya mádʰya āhavanī́yāyoddʰatyā́vokṣati pūrvārdʰā́dvyāmásya trīnprā́caḥ prakramānprákrāmati sá vedyantáḥ.  
te vā́ eté.  
vyāmaíkādaśāḥ prakramā́ antarā́ vedyantáṃ ca gā́rhapatyaṃ caíkādaśākṣarā triṣṭubvájrastriṣṭúbvīryáṃ triṣṭubvájreṇaivaìtádvīryèṇa yájamānaḥ purástādyajñamukʰādrákṣāṃsi nā́ṣṭrā ápahanti.  
saiṣā véderyóniḥ.  
etásyai vai yónerdevā védim prā́janayannátʰa yá eṣá vyāmaḥ sā gā́rhapatyasya yóniretásyai vai yónerdevā gā́rhapatyam prā́janayangā́rhapatyādāhavanī́yam.  
sá vedyantā́t.  
ṣáṭtriṃśatprakramām prā́cīṃ védiṃ vímimīte triṃśátam paścā́ttiráścīṃ cáturviṃśatim purástāttánnavatiḥ saìṣā́ navatíprakramā védistásyāṃ saptávidʰamagniṃ vídadʰāti.  
tádāhuḥ.  
katʰámeṣá saptávidʰa etáyā védyā sámpadyata íti dáśa vā́ ime púruṣe prāṇā́ścatvāryáṅgānyātmā́ pañcadaśá eváṃ dvitī́ya eváṃ tr̥tī́ye ṣaṭsu púruṣeṣu navatiratʰaíkaḥ púruṣó'tyeti pā́ṅkto vai púruṣo lóma tváṅmāṃsamástʰi majjā pā́ṅkto iyaṃ védiścátasro díśa ātmā́ pañcamyèvámeṣá saptávidʰa etáyā védyā sámpadyate.  
taddʰaíke.  
úttarā vidʰā́ vidʰāsyánta etā́ṃśca prakramā́netáṃ ca vyāmamánuvardʰayanti yónimánuvardʰayāma íti na tátʰā kuryānna vaí jātaṃ gárbʰaṃ yóniránuvardʰate yā́vadvāva yónāvantargárbʰo bʰávati tā́vadeva yónirvardʰata etā́vatyu vā átra gárbʰasya vŕ̥ddʰiḥ.  
te yé ha tátʰā kurvánti.  
etáṃ ha té pitáram prajā́patiṃ sampádaścyāvayanti tá iṣṭvā pā́pīyāṃso bʰavanti pitáraṃ hí prajā́patiṃ sampádaścyāváyanti sā yā́vatyeṣā́ saptávidʰasya védistā́vatīṃ cáturdaśa kŕ̥tva ékaśatavidʰasya védiṃ vímimīte.  
átʰa ṣáṭtriṃśatprakramāṃ rájjum mimīte.  
tā́ṃ saptadʰā sámasyati tásyai trī́nbʰāgānprā́ca upadádʰāti níḥsr̥jati catúraḥ.  
átʰa triṃśátprakramām mimīte.  
tā́ṃ saptadʰā sámasyati tásyai trī́nbʰāgā́npaścā́dupadádʰāti níḥsr̥jati catúraḥ.  
átʰa cáturviṃśatiprakramām mimīte.  
tā́ṃ saptadʰā sámasyati tásyai trī́nbʰāgā́npurástādupadádʰāti níḥsr̥jati catúra íti nú vedivimānám.  
átʰāgnérvidʰā́ḥ.  
aṣṭā́viṃśatiḥ prā́ñcaḥ púruṣā aṣṭā́viṃśatistiryáñcaḥ sá ātmā cáturdaśa púruṣā dákṣiṇaḥ pakṣaścáturdaśóttaraścáturdaśa púcʰaṃ cáturdaśāratnīndákṣiṇe pakṣá upadádʰāti cáturdaśóttare cáturdaśa vítastīḥ púcʰa íti nváṣṭā́navateḥ púruṣāṇām mā́trā sā́dʰimānānām.  
átʰa tripuruṣāṃ rájjum mimīte.  
tā́ṃ saptadʰā sámasyati tásyai catúro bʰāgā́nātmánnupadádʰāti trī́npakṣapucʰéṣu.  
átʰāratnimātrī́m mimīte.  
tā́ṃ saptadʰā sámasyati tásyai trī́nbʰāgāndákṣiṇe pakṣá upadádʰāti trī́nevóttare níḥsr̥jati catúraḥ.  
átʰa vitastimātrī́m mimīte.  
tā́ṃ saptadʰā sámasyati tásyai trī́nbʰāgānpúcʰa upadádʰāti níḥsr̥jati catúra evámeṣa ékaśatavidʰa etáyā vedyā sámpadyate.  
tádāhuḥ.  
yattráyodaśa púruṣā atiyánti katʰámeté sampádo ná cyavanta íti yā vā́ etásya saptamásya púruṣasya sampatsaìvaìtéṣāṃ sárveṣāṃ sampát.  
átʰo āhuḥ.  
prajā́patirevā̀tmā́naṃ vidʰā́ya tásya yátra-yatra nyū̀namā́sīttádetaíḥ samā́pūrayata téno evā́pi sámpanna íti.  
taddʰaíke.  
ékavidʰam pratʰamaṃ vídadʰatyatʰaíkottaramā́parimitavidʰānna tátʰā kuryāt.  
saptávidʰo vā ágre prajā́patirasr̥jyata.  
sá ātmā́naṃ vídadʰāna aitsa ékaśatavidʰe'tiṣṭʰata sa yò'rvācī́naṃ saptávidʰādvidʰattá etáṃ ha sá pitáram prajā́patiṃ vícʰinatti sá iṣṭvā pā́pīyānbʰavati yátʰā śréyāṃsaṃ hiṃsitvā́tʰa sa ékaśatavidʰamatividʰattè'smātsa sárvasmādbahirdʰā níṣpadyate sárvamu hī̀dám prajā́patistásmādu saptávidʰameva pratʰamaṃ vídadʰītātʰaíkottaramaíkaśatavidʰādékaśatavidʰaṃ tu nā̀tivídadʰīta nā́haitám pitáram prajā́patiṃ vicʰinátti nò asmātsárvasmādbahirdʰā níṣpadyate.  
saṃvatsaro vaí prajā́patiḥ.  
agníru sárve kā́māḥ sò'yáṃ saṃvatsaráḥ prajā́patirakāmayatāgniṃ sárvānkā́mānātmā́namabʰisáṃcinvīyéti sá ekaśatadʰā̀tmā́naṃ vyádʰatta sá ekaśatadʰā̀tmā́naṃ vidʰā́yāgniṃ sárvānkā́mānātmā́namabʰisámacinuta sa sárve kā́mā abʰavattásmānna káścaná bahirdʰā kā́mo'bʰavattásmādāhuḥ saṃvatsaraḥ sárve kā́mā íti ná ha saṃvatsarātkáścaná bahirdʰā kā́mo'sti.  
tátʰaivaìtadyájamānaḥ.  
ekaśatadʰātmā́naṃ vidʰā́yāgniṃ sárvānkā́mānātmā́namabʰisáṃcinute sa sárve kā́mā bʰavati tásmānna káścaná bahirdʰā kā́mo bʰavati.  
sa yaḥ sá saṃvatsarò'sau sá ādityáḥ.  
sá eṣa ékaśatavidʰástásya raśmáyaḥ śatáṃ vidʰā́ eṣá evaìkaśatatamo yá eṣa tápatyasmintsárvasminprátiṣṭʰitastátʰaivaìtadyájamāna ekaśatadʰā̀tmā́naṃ vidʰā́yāsmintsárvasminprátitiṣṭʰati.  
átʰa vā ékaśatavidʰaḥ.  
saptávidʰamabʰisámpadyata ekaśatadʰā vā́ asā́vādityo víhitaḥ saptásu devalokéṣu prátiṣṭʰitaḥ sapta vaí devalokāścátasro díśastráya imé lokā́ ete vaí saptá devalokāstéṣveṣa prátiṣṭʰitastátʰaivaìtadyájamāna ekaśatadʰā̀tmā́naṃ vidʰā́ya saptásu devalokéṣu prátitiṣṭʰati.  
yádvevaíkaśatavidʰaḥ.  
saptávidʰamabʰisampádyata ekaśatadʰā vā asā́vādityo víhitaḥ saptásvr̥túṣu saptásu stómeṣu saptásu pr̥ṣṭʰéṣu saptásu cʰándaḥsu saptásu prāṇéṣu saptásu dikṣu prátiṣṭʰitastátʰaivaìtadyájamāna ekaśatadʰā̀tmā́naṃ vidʰā́yaitásmintsárvasminprátitiṣṭʰati.  
yádvevaíkaśatavidʰaḥ saptávidʰamabʰisampádyata ekaśatadʰā vā́ asā́vādityo víhitaḥ saptā́kṣare bráhmanprátiṣṭʰitaḥ saptā́kṣaraṃ vai brahmargityékamakṣáraṃ yájuríti dve sāméti dve átʰa yadáto'nyadbráhmaiva taddvyákṣaraṃ vai bráhma tádetatsárvaṃ saptā́kṣaram bráhma tásminneṣa prátiṣṭʰitastátʰaivaìtadyájamāna ekaśatadʰā̀tmā́naṃ vidʰā́ya saptā́kṣare bráhmanprátitiṣṭʰati.  
tásmādu saptábʰiḥ-saptabʰiḥ páriśrayanti.  
tásmādékaśatavidʰaḥ saptavidʰamabʰisámpadyaté'tʰa vaí saptávidʰa ékaśatavidʰamabʰisámpadyate.  
saptávidʰo vā ágre prajā́patirasr̥jyata.  
sá etámekaśatadʰā̀tmā́naṃ víhitamapaśyatprāṇabʰŕ̥tsu pañcāśadíṣṭakāḥ pañcāśadyájūṃṣi tácʰataṃ sā́danaṃ ca sū́dadohāścaika=\atatame tátsamānáṃ sādayitvā hi sū́dadohasādʰivádati sá etenaíkaśatavidʰenātmánemāṃ jítimájayadimāṃ vyáṣṭiṃ vyā̀śnuta tátʰaivaìtadyájamāna etenaíkaśatavidʰenātmánemāṃ jítiṃ jáyatīmāṃ vyáṣṭiṃ vyáśnuta evámu saptávidʰa ékaśatavidʰamabʰisámpadyate sa yá evaíkaśatavidʰaḥ sá saptávidʰo yáḥ saptávidʰaḥ sa ékaśatavidʰa íti nú vidʰā́nam.  
atʰā́taścáyanasyaivá.  
antaròpasádau cinotyetadvaí devā́ abibʰayuryadvaí na imámiha rákṣāṃsi nāṣṭrā ná hanyuríti tá etāḥ púro'paśyannupasáda imā́nevá lokā́nime vaí lokāḥ púrastāḥ prā́padyanta tā́ḥ prapadyā́bʰaye'nāṣṭrá etámātmā́naṃ sámaskurvata tátʰaivaìtadyájamāna etāḥ púraḥ prapadyā́bʰaye'nāṣṭrá etámātmā́naṃ sáṃskurute.  
yádvevā̀ntaròpasádau cinóti.  
etadvaí devā́ abibʰayuryadvaí na imámiha rákṣāṃsi nāṣṭrā ná hanyuríti tá etānvájrānapaśyannupasádo vájrā vā́ upasádastānprā́padyanta tā́nprapadyā́bʰaye'nāṣṭrá etámātmā́naṃ sámaskurvata tátʰaivaìtadyájamāna etānvájrānprapadyā́bʰaye'nāṣṭrá etámātmā́naṃ sáṃskurute.  
etádu ha yajñe tápaḥ.  
yádupasádastápo vā́ upasádastadyattápasi cīyáte tásmāttāpaścitastadvai yā́vadevòpasádbʰiścáranti tā́vatpravárgyeṇa saṃvatsarámevòpasádbʰiścáranti saṃvatsarám pravárgyeṇa.  
ahorātrā́ṇi vā́ upasádaḥ.  
ādityáḥ pravárgyo'muṃ tádādityámahorātréṣu prátiṣṭʰāpayati tásmādeṣò'horātréṣu prátiṣṭʰitaḥ.  
átʰa yádi cáturviṃśatiḥ.  
cáturviṃśatirvā́ ardʰamāsā́ ardʰamāsā́ upasáda ādityáḥ pravárgyo'muṃ tádādityámardʰamāséṣu prátiṣṭʰāpayati tásmādeṣò'rdʰamāséṣu prátiṣṭʰitaḥ.  
átʰa yádi dvā́daśa.  
dvā́daśa vai mā́sā mā́sā upasáda ādityáḥ pravárgyo'muṃ tádādityam mā́seṣu prátiṣṭʰāpayati tásmādeṣa mā́seṣu prátiṣṭʰitaḥ.  
átʰa yádi ṣáṭ.  
ṣaḍvā́ r̥táva r̥táva upasáda ādityáḥ pravárgyo'muṃ tádādityámr̥túṣu prátiṣṭʰāpayati tásmādeṣá r̥túṣu prátiṣṭʰitaḥ.  
átʰa yádi tisráḥ.  
tráyo vā imé lokā́ imé lokā́ upasáda ādityáḥ pravárgyo'muṃ tádādityámeṣú lokéṣu prátiṣṭʰāpayati tásmādeṣá eṣú lokéṣu prátiṣṭʰitaḥ.  
atʰā́taścitipurīṣā́ṇāmevá mīmāṃsā́.  
mā́sam pratʰamā cítirmā́sam púrīṣametā́vānvā́santika r̥tau kā́mastadyā́vānvā́santika r̥tau kā́mastaṃ tatsárvamātmā́namabʰisáṃcinute.  
mā́saṃ dvitī́yā.  
mā́sam púrīṣametā́vāngraíṣma r̥tau kā́mastadyā́vāngraíṣma r̥tau kā́mastaṃ tatsárvamātmā́namabʰisáṃcinute.  
mā́saṃ tr̥tī́yā.  
mā́sam púrīṣametā́vānvā́rṣika r̥tau kā́mastadyā́vānvā́rṣika r̥tau kāmastaṃ tatsárvamātmā́namabʰisáṃcinute.  
mā́saṃ caturtʰī́.  
mā́sam púrīṣametā́vāñcʰāradá r̥tau kā́mastadyā́vāñcʰāradá r̥tau kā́mastaṃ tatsárvamātmā́namabʰisáṃcinute.  
átʰa pañcamyai cíteḥ.  
asapatnā́ virā́jaśca pratʰamāhamúpadadʰāti stómabʰāgā ékaikāmanvahaṃ tā́ḥ skŕ̥tsādáyati sakr̥tsū́dadohasā́dʰivadati tūṣṇīm mā́saṃ stomabʰāgāpurīṣámabʰíharantyetā́vānhaímantika stau kā́mastadyā́vānhaímantika r̥tau kā́mastaṃ tatsárvamātmā́namabʰisáṃcinute.  
mā́saṃ ṣaṣṭʰī́.  
mā́sam púrīṣametā́vāñcʰaiśirá r̥tau kā́mastadyā́vāñcʰaiśirá r̥tau kā́mastaṃ tatsárvamātmā́namabʰisáṃcinuta etā́vānvaí dvādaśásu mā́seṣu kā́maḥ ṣaṭsvr̥̀túṣu tadyā́vāndvādaśásu mā́seṣu kā́maḥ ṣaṭsvr̥̀túṣu taṃ tatsárvamātmā́namabʰisáṃcinute.  
átʰa trīṇyáhānyupā́tiyanti.  
yadáhaḥ śatarudríyaṃ juhóti yadáharupavasatʰo yadáhaḥ prásutastadyatteṣváhaḥsūpasádā cáranti tā́ni tásya mā́sasyāhorātrāṇyátʰa yátpravárgyeṇa tádu tásminnr̥tā́vādityam prátiṣṭʰāpayatyetā́vānvaí trayodaśásu mā́seṣu kā́maḥ saptásvr̥túṣu tadyā́vāṃstrayodaśásu mā́seṣu kā́maḥ saptásvr̥túṣu taṃ tatsárvamātmā́namabʰisáṃcinute.  
sá saṃvatsaram prásutaḥ syāt.  
sárvaṃ vaí saṃvatsaraḥ sárvamékaśatavidʰaḥ sárveṇaiva tatsárvamāpnoti yádi sáṃvatsaraṃ ná śaknuyā́dviśvajítā sárvapr̥ṣṭʰenātirātréṇa yajeta tásmintsarvavedasáṃ dadyātsárvaṃ vaí viśvajitsárvapr̥ṣṭʰo'tirātraḥ sárvaṃ sarvavedasaṃ sárvamékaśatavidʰaḥ sárveṇaiva tatsárvamāpnoti.  
saṃvatsaro vaí prajā́patirékaśatavidʰaḥ.  
tásyāhorātrā́ṇyardʰamāsā mā́sā r̥távaḥ ṣaṣṭirmā́sasyāhorātrā́ṇi māsi vaí saṃvatsarásyāhorātrā́ṇyāpyante cáturviṃśatirardʰamāsāstráyodaśa mā́sāstráya r̥távastā́ḥ śatáṃ vidʰā́ḥ saṃvatsará evaìkaśatatamī́ vidʰā́.  
sá r̥túbʰirevá saptávidʰaḥ.  
ṣáḍr̥távaḥ saṃvatsará evá saptamī́ vidʰā tásyaitásya saṃvatsarásyaitattéjo yá eṣa tápati tásya raśmáyaḥ śatáṃ vidʰā máṇḍalamevaìkaśatatamī́ vidʰā́.  
sá digbʰírevá saptávidʰaḥ.  
ye prā́cyāṃ diśí raśmáyaḥ saíkā vidʰā ye dákṣiṇāyāṃ saíkā yé pratī́cyāṃ saíkā ya údīcyāṃ saíkā yá ūrdʰvā́yāṃ saíkā yé'vācyāṃ saíkā máṇḍalamevá saptamī́ vidʰā́.  
tásyaitásya purástātkāmapró lokáḥ.  
amŕ̥taṃ vai kāmaprámamŕ̥tamevā̀sya tátparástāttadyattádamŕ̥tametattadyádetádarcirdī́pyate.  
tádetadvásucitraṃ rā́dʰaḥ.  
tádeṣá savitā́ vibʰaktā̀bʰyáḥ prajā́bʰyo víbʰajatyapyóṣadʰibʰyó'pi vánaspátibʰyo bʰū́ya-iva ha tvékābʰyaḥ prayácʰati kánīya ivaíkābʰyastadyā́bʰyo bʰū́yaḥ prayácʰati tā́ jyoktamā́ṃ jīvanti yā́bʰyaḥ kánīyaḥ kánīyastā́ḥ.  
tádetádr̥cā̀bʰyùktaṃ vibʰaktā́raṃ havāmahe vásościtrásya rā́dʰasaḥ.  
savitā́raṃ nr̥cákṣasamíti tádetatsárvamā́yurdīrgʰámanantaṃ hi tadyádidamā́hurdīrgʰáṃ ta ā́yurastu sárvamā́yurihī́tyeṣá te loká etátte'stvíti haivaìtát.  
páśyantī vā́gvadati.  
tádetadékaśatavidʰena vaivā̀ptavyáṃ śatāyútayā vā yá evaíkaśatavidʰaṃ vidʰatte yó vā śatám- varṣā́ṇi jī́vati sá haivaìtádamŕ̥tamāpnoti tásmādyé caitádviduryé ca ná lokyā̀ śatāyutétyevā̀hustásmādu ha ná purā́yuṣaḥ svakāmī préyādalokyáṃ haitá u vāvá lokā yádahorātrā́ṇyardʰamāsā mā́sā r̥távaḥ saṃvatsaráḥ.  
tadyè'rvāgviṃśéṣu varṣéṣu prayánti.  
ahorātréṣu te lokéṣu sajyanté'tʰa yé paroviṃśéṣvarvākcatvāriṃśéṣvardʰamāséṣu té'tʰa yé paraścatvāriṃśéṣvarvākṣaṣṭéṣu mā́seṣu té'tʰa yé paraḥṣaṣṭéṣvarvāgaśītéṣvr̥túṣu té'tʰa yé paro'śītéṣvarvākśatéṣu saṃvatsare té'tʰa yá evá śatáṃ varṣāṇi yó vā bʰū́yāṃsi jī́vati sá haivaìtádamŕ̥tamāpnoti.  
bahúbʰirha vaí yajñaíḥ.  
ékamáharékā rā́trirmitā sa yá evaíkaśatavidʰaṃ vidʰatte yó vā śatáṃ varṣā́ṇi jī́vati sá haivaìnadaddʰātamāmā́pnotyeṣa vā ékaśatavidʰaṃ vídʰatte yá enaṃ sáṃvatsaráṃ bibʰárti tásmādenaṃ saṃvatsarábʰŕ̥tamevá cinvītétyadʰidevatám.  
átʰādʰiyajñám.  
yā́namūnékaśatamúdbāhūnpúruṣānmímīte sá vidʰaíkaśatavidʰaḥ sá citíbʰirevá saptávidʰaḥ ṣáḍr̥tavyávatyaścítayo'gnírevá saptamī́ vidʰā́.  
sá u vā íṣṭakaikaśatavidʰaḥ.  
yā́ḥ pañcāśátpratʰamā íṣṭakā yā́ścottamāstā́ḥ śatáṃ vidʰā átʰa yā́ etádantareṇéṣṭakā upadʰīyánte saìvaìkaśatatamī́ vidʰā́.  
sá u eva yájustejāḥ.  
yájurekaśatavidʰo yā́ni pañcāśátpratʰamā́ni yájūṃṣi yā́ni cottamā́ni tā́ḥ śatáṃ vidʰā átʰa yā́nyetádantareṇa yájūṃṣi kriyánte saìvaìkaśatatamī́ vidʰaìvámu saptávidʰa ékaśatavidʰo bʰavati sa yáḥ śatāyútāyāṃ kā́mo ya ékaśatavidʰe sapt!vidʰena haiva támevaṃvídāpnoti.  
evaṃ vāva sárve yajñā́ḥ.  
ékaśatavidʰā ā̀gnihotrā́dr̥gbʰiryájurbʰiḥ padaírakṣáraiḥ kármabʰiḥ sā́mabʰiḥ sa yáḥ śatāyútāyāṃ kā́mo ya ékaśatavidʰe yáḥ saptávidʰe yajñéna yajñéna haiva támevaṃvídāpnotī́tyu evā̀dʰiyajñám.  
átʰādʰyātmám.  
páñcemāścaturvidʰā aṅgúlayo dvé kalkuṣī dóraṃsapʰalakaṃ cā́kṣaśca tatpáñcaviṃśatirevámimānī́tarāṇyáṅgāni tā́ḥ śatáṃ vidʰā́ ātmaìvaìkaśatatamī́ vidʰòktáṃ saptavidʰátāyai.  
sá u evá prāṇátejāḥ.  
prāṇaíkaśatavidʰo'nvaṅgamáṅge'ṅge hí prāṇaḥ sa yáḥ śatāyútāyāṃ kā́mo ya ékaśatavidʰe yáḥ saptávidʰe yaḥ sárveṣu yajñéṣu vidyā́yā haiva támevaṃvídāpnoti sárvaurhí yajñaírātmā́naṃ sámpannaṃ vidé.  
trī́ṇi vā́ ímāni páñcavidʰāni.  
saṃvatsarò'gniḥ púruṣastéṣām páñca vidʰā ánnam pā́naṃ śrīrjyótiramŕ̥taṃ yádevá saṃvatsaré'nnaṃ tadánnaṃ yā ā́pastatpā́naṃ rā́trireva śrī́ḥ śriyā́ṃ haitadrā́tryāṃ sárvāṇi bʰūtā́ni saṃvásantyáharjyótirādityò'mŕ̥tamítyadʰidevatáṃ.  
átʰādʰiyajñám.  
yádevā̀gnāvánnamupadʰīyáte tadánnaṃ yā ā́pastatpā́nam pariśríta eva śrīstaddʰi rā́trīṇāṃ rūpaṃ yájuṣmatyo jyótistaddʰyáhnāṃ rūpámagníraṃ!taṃ taddʰyā̀dityásya rūpamítyu evā̀dʰiyajñám.  
átʰādʰyātmám.  
yádeva púruṣé'nnaṃ tadánnaṃ yā ā́pastatpā́namástʰīnyeva śrīstaddʰí pariśrítāṃ rūpám majjā́no jyótistaddʰi yájuṣmatīnāṃ rūpám prāṇò'mŕ̥taṃ taddʰyágné rūpám prāṇò'gníḥ prāṇò'mŕ̥tamítyu vā́ āhuḥ.  
ánnādvā́ aśanāyā nívartate.  
pā́nātpipāsā́ śriyaí pāpmā jyótiṣastámo'mŕ̥tānmr̥tyurní ha vā́ asmādetā́ni sárvāṇi vartanté'pa punarmr̥tyúṃ jayati sárvamā́yureti yá evaṃ véda tadetadamŕ̥tamítyevā̀mútropā́sītā́yurítīhá prāṇa íti haíka úpāsate prāṇò'gníḥ prāṇò'mr̥tamíti vádanto na tátʰā vidyādádʰruvaṃ vai tadyátprāṇastáṃ te víṣyāmyā́yuṣo na mádʰyādíti hyápi yájuṣābʰyùktaṃ tásmādenadamŕ̥tamítyevā̀mútropā́sītā́yurítīha tátʰo ha sárvamā́yureti.  
