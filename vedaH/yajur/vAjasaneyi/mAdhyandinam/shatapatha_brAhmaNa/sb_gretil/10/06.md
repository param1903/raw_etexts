
átʰa haitè'ruṇé.  
aúpaveśau samā́jagmuḥ satyáyajñaḥ paúluṣirmahā́śālo jābāló buḍila ā́śvatarāśviríndradyumno bʰāllaveyó janaḥ śā́rkarākṣyasté ha vaiśvānare sámāsata téṣāṃ ha vaiśvānare na sámiyāya.  
té hocuḥ.  
áśvapatirvā́ ayaṃ kaíkeyaḥ sampratí vaiśvānaráṃ veda táṃ gacʰāméti te hā́śvapatiṃ kaíkeyamā́jagmustébʰyo ha pr̥tʰagāvasatʰānpŕ̥tʰagápacitīḥ pŕ̥tʰaksāhasrāntsómānpróvāca té ha prātarásaṃvidānā evá samítprāṇayaḥ práticakramira úpa tvāyāméti.  
sá hovāca.  
yannu bʰágavanto'nūcānā́ anūcānaputrāḥ kímidamíti té hocurvaiśvānaráṃ ha bʰágavāntsampratí veda táṃ no brūhī́ti sá hovāca samprati kʰálu nvā́ aháṃ vaiśvānaráṃ vedābʰyā́dʰatta samídʰa úpetā stʰéti.  
sá hovācāruṇamaúpaveśiṃ.  
gaútama kaṃ tváṃ vaiśvānaráṃ vettʰéti pr̥tʰivī́mevá rājanníti hovācomíti hovācaiṣa vaí vaiśvānará etaṃ hi vai tvám pratiṣṭʰā́ṃ vaiśvānaráṃ vettʰá tásmāttvám prátiṣṭʰitaḥ prajáyā paśúbʰirasi yo vā́ etám pratiṣṭʰā́ṃ vaiśvānaraṃ vedā́pa punarmr̥tyúh+ jayati sárvamā́yureti pā́dau tvā́ etaú vaiśvānarásya pā́dau te'mlāsyatāṃ yádi ha nā́gamiṣya íti pā́dau té'viditāvabʰaviṣyatāṃ yádi ha nā́gamiṣya íti vā.  
átʰa hovāca satyáyajñam paúluṣim.  
prā́cīnayogya kaṃ tváṃ vaiśvānaráṃ vettʰétyapá evá rājanníti hovācomíti hovācaiṣa vaí rayírvaiśvānará etaṃ hi vai tváṃ rayíṃ vaiśvānaraṃ véttʰa tásmāttváṃ rayimānpúṣṭimānasi yo vā́ etáṃ rayíṃ vaiśvānaraṃ vedā́pa punarmr̥tyúṃ jayati sárvamā́yureti vastistvā́ eṣá vaiśvānarásya vastístvāhāsyadyádi ha nā́gamiṣya íti vastisté'vidito'bʰaviṣyadyádi ha nā́gamiṣya íti vā.  
átʰa hovāca mahā́śālaṃ jābālám.  
aúpamanyava kaṃ tváṃ vaiśvānaráṃ vettʰétyākāśámevá rājanníti hovācomíti hovācaiṣa vaí bahuló vaiśvānará etaṃ hi vai tvám bahuláṃ vaiśvānaraṃ véttʰa tásmāttvám bahúḥ prajáyā paśúbʰirasi yo vā́ etám bahuláṃ vaiśvānaraṃ vedā́pa punarmr̥tyúṃ jayati sárvamā́yuretyātmā tvā́ eṣá vaiśvānarásyātmā́ tvāhāsyadyádi ha nā́gamiṣya ítyātmā té'vidito'bʰaviṣyadyádi ha nā́gamiṣya íti vā.  
átʰa hovāca buḍilamā́śvatarāśvim.  
vaíyāgʰrápadya kaṃ tváṃ vaiśvānaráṃ vettʰéti vāyúmevá rājanníti hovācomíti hovācaiṣa vai pŕ̥tʰagvartmā vaiśvānará etaṃ hi vai tvam pŕ̥tʰagvartmānaṃ vaiśvānaraṃ véttʰa tásmāttvām pŕ̥tʰagratʰaśreṇayó'nuyānti yo vā́ etam pŕ̥tʰagvartmānaṃ vaiśvānaraṃ vedā́pa punarmr̥tyúṃ jayati sárvamā́yureti prāṇastvā́ eṣá vaiśvānarásya prāṇástvāhāsyadyádi ha nā́gamiṣya íti prāṇasté'vidito'bʰaviṣyadyádi ha nā́gamiṣya íti vā.  
átʰa hovācéndradyumnam bʰāllaveyám.  
vaíyāgʰrapadya kaṃ tváṃ vaiśvānaráṃ vettʰétyādityámevá rājanníti hovācomíti hovācaiṣa vaí sutátejā vaiśvānará etaṃ hi vai tváṃ sutátejasaṃ vaiśvānaraṃ véttʰa tásmāttávaiṣá sutò'dyámānaḥ pacyámānó'kṣīyamāṇo gr̥héṣu tiṣṭʰati yo vā́ etáṃ sutátejasaṃ vaiśvānaraṃ vedā́pa punarmr̥tyúṃ jayati sárvamā́yureti cakṣustvā́ etádvaiśvānarásya cákṣustvāhāsyadyádi ha nā́gamiṣya íti cákṣusté'viditamabʰaviṣyadyádi ha nā́gamiṣya íti vā.  
átʰa hovāca janaṃ śā́rkarākṣyam.  
sā́yavasa kaṃ tváṃ vaiśvānaráṃ vettʰéti divámevá rājanníti hovācomíti hovācaiṣa vā́ atiṣṭʰā́ vaiśvānará etaṃ hi vai tvámatiṣṭʰā́ṃ vaiśvānaraṃ véttʰa tásmāttváṃ samānānátitiṣṭʰasi yo vā́ etámatiṣṭʰā́ṃ vaiśvānaraṃ vedā́pa púnarmr̥tyúṃ jayati sárvamā́yureti mūrdʰā tvā́ eṣá vaiśvānarásya mūrdʰā́ tvāhāsyadyádi ha nā́gamiṣya íti mūrdʰā té'vidito'bʰaviṣyadyádi ha nā́gamiṣya íti vā.  
tā́nhovāca.  
ete vaí yūyam pŕ̥tʰagvaiśvānarā́nvidvā́ṃsaḥ pŕ̥tʰagánnamagʰasta prādeśamātrámiva ha vaí devāḥ súviditā abʰisámpannāstátʰā tú va enānvakṣyāmi yátʰā prādeśamātrámevā̀bʰisampādayiṣyāmī́ti.  
sá hovāca.  
mūrdʰā́namupadiśánneṣa vā́ atiṣṭʰā́ vaiśvānara íti cákṣuṣī upadiśánnuvācaiṣa vaí sutátejā vaiśvānara íti nā́sike upadiśánnuvācaiṣa vai pŕ̥tʰagvartmā vaiśvānara íti múkʰyamākāśámupadiśánnuvācaiṣa vaí bahuló vaiśvānara íti múkʰyā apá upadiśánnuvācaiṣa vaí rayírvaiśvānaro íti cʰúbukamupadiśánnuvācaiṣa vaí pratiṣṭʰā́ vaiśvānara íti sá eṣò'gnírvaiśvānaro yatpúruṣaḥ sa yó haitámevámagníṃ vaiśvānaram púruṣavidʰam púruṣe'ntaḥ prátiṣṭʰitaṃ vedā́pa punarmr̥tyúṃ jayati sárvamā́yureti ná hāsya bruvāṇáṃ caná vaiśvānaró hinasti.  
dvayaṃ vā́ idámattā́ caivā̀dyáṃ ca.  
tádyadòbʰáyaṃ samāgácʰatyattaìvā̀kʰyāyáte nā̀dyám.  
sa vai yaḥ sò'ttā̀gníreva sáḥ.  
tásminyatkíṃ cābʰyādádʰatyāhitaya evā̀sya tā́ ā́hitayo ha vai tā ā́hutaya ityā́cakṣate paró'kṣam paró'kṣakāmā hí devā́ḥ.  
ādityo vā́ attā.  
tásya candrámā evā́hitayaścandrámasaṃ hyā̀dityá ādádʰatī́tyadʰidevatám.  
átʰādʰyātmám.  
prāṇo vā́ attā tasyā́nnamevā́hitayó'nnaṃ hí prāṇá ādádʰatī́ti nvágnéḥ.  
átʰārkásya.  
agnirvā́ arkastasyā́hutaya eva kamā́hutayo hyágnáye kám.  
ādityo vā́ arkáḥ.  
tásya candrámā eva káṃ candrámā́ hyādityā́ya kamítyadʰidevatám.  
átʰādʰyātmám.  
prāṇo vā́ arkastasyā́nnameva kamánnaṃ hí prāṇā́ya kamíti nvèvā̀rkásya.  
átʰoktʰásya.  
agnirvā uktasyā́hutaya eva tʰamā́hutibʰirhyágníruttíṣṭʰati.  
ādityo vā úk.  
tásya candrámā eva tʰáṃ candrámasā hyā̀dityá uttíṣṭʰatī́tyadʰidevatám.  
átʰādʰyātmám.  
prāṇo vā uktasyā́nnameva tʰamánnena hí prāṇá uttíṣṭʰatī́ti nvèvoktʰásya sá eṣò'gnívidʰo'rkávidʰa uktʰávidʰo yatpúruṣaḥ sa yó haitámevámagnívidʰamarkávidʰamuktʰávidʰam púruṣamupā́ste vidúṣo haivā̀syaivam bʰrā́tr̥vyo mlāyati.  
prāṇéna vā́ agnírdīpyate.  
agnínā vāyúrvāyúnādityá ādityéna candrámāścandrámasā nákṣatrāṇi nákṣatrairvidyúdetā́vatī vai dī́ptirasmíṃśca lokè'múṣmiṃśca sárvā haitāṃ dī́ptiṃ dīpyate'smíṃśca lokè'múṣmiṃśca yá evaṃ véda.  
satyam brahmetyúpāsīta.  
átʰa kʰálu kratumáyo'yam púruṣaḥ sa yā́vatkraturayámasmā́llokātpraítyevaṃkratúrhāmúṃ lokam prétyābʰisámbʰavati.  
sá ātmā́namúpāsīta.  
manomáyam prāṇáśarīram bʰā́rūpamākāśā́tmānaṃ kāmarūpíṇam mánojavasaṃ satyásaṃkalpaṃ satyádʰr̥tiṃ sárvagandʰaṃ sárvarasaṃ sárvā ánu díśaḥ prábʰūtaṃ sárvamidámabʰyā̀ptámavākkámanādaraṃ yátʰā vrīhírvā yávo vā śyāmā́ko vā śyāmākataṇḍuló vaivámayámantárātmanpúruṣo hiraṇmáyo yátʰā jyótiradʰūmámevaṃ jyā́yāndivo jyā́yānākāśājjyā́yānasyaí pr̥tʰivyai jyā́yāntsárvebʰyo bʰūtébʰyaḥ sá prāṇásyātmaìṣá ma ātmaìtámitá ātmā́nam prétyābʰisámbʰaviṣyāmī́ti yásya syā́daddʰā ná vicikitsāstī́ti ha smāha śā́ṇḍilya evámetadíti.  
uṣā vā áśvasya médʰyasya śíraḥ.  
sū́ryaścákṣurvā́taḥ prāṇo vyā́ttamagnírvaiśvānaráḥ saṃvatsará ātmā́śvasya médʰyasya dyaúṣpr̥ṣṭʰámantárikṣamudáram pr̥tʰivī́ pājasyáṃ díśaḥ pārśvé avāntaradíśaḥ párśava r̥tavó'ṅgāni mā́sāścārdʰamāsā́śca párvāṇyahorātrā́ṇi pratiṣṭʰā nákṣatrāṇyástʰīni nábʰo māṃsānyū́vadʰyaṃ síkatāḥ síndʰavo gúdā yákr̥cca klomā́naśca párvatā óṣadʰayaśca vánaspatayaśca lómānyudyánpūrvārdʰó nimlócanjagʰanārdʰo yádvijŕ̥mbʰate tadvídyotate yádvidʰūnute tátstanayati yanméhati tádvarṣati vā́gevā̀sya vāgáharvā áśvam purástānmahimā́nvajāyata tásya pū́rve samudre yónīrā́trirenam paścā́nmahimā́nvajāyata tasyā́pare samudre yóniretau vā áśvam mahimā́nāvabʰítaḥ sámbabʰūvaturháyo bʰūtvā́ devānávahadvājī́ gandʰarvānarvā́surānáśvo manuṣyā̀ntsamudrá evā̀sya bándʰuḥ samudro yóniḥ.  
naivèha kíṃ canā́gra āsīt.  
mr̥tyúnaivèdamā́vr̥tamāsīdaśanāyáyāśanāyā hí mr̥tyustanmáno'kurutātmanvī́ syāmíti só'rcannacarattasyā́rcata ā́po'jāyantā́rcate vaí me kámabʰūdíti tádevā̀rkyásyārkatvaṃ káṃ ha vā asmai bʰavati yá evámetádarkyásyārkatvaṃ véda.  
ā́po vā́ arkáḥ.  
tadyádapāṃ śára ā́sīttatsámahanyata sā́ pr̥tʰivyábʰavattásyāmaśrāmyattásya śrāntásya taptásya téjo ráso níravartatāgníḥ.  
sá tredʰā̀tmā́naṃ vyákuruta.  
ādityáṃ tr̥tī́yaṃ vāyúṃ tr̥tī́yaṃ sá eṣá prāṇástredʰāvihitastásya prā́cī dikśíro'saú cāsaú cermā́vátʰāsya pratī́cī dikpúcʰamasaú cāsaú ca saktʰyaù dákṣiṇā códīcī ca pārśve dyaúṣpr̥ṣṭʰámantárikṣamudáramiyamúraḥ sá eṣò'psu prátiṣṭʰito yátra kvá caíti tádeva prátitiṣṭʰatyeváṃ vidvān.  
so'kāmayata.  
dvitī́yo ma ātmā́ jāyetéti sa mánasā vā́cam mitʰunaṃ sámabʰavadaśanāyā́m mr̥tyustadyadréta ā́sītsá saṃvatsarò'bʰavanná ha purā tátaḥ saṃvatsará āsa támetā́vantaṃ kālámabibʰaryā́vāntsaṃvatsarastámetā́vataḥ kālásya parástādasr̥jata táṃ jātámabʰivyā́dadātsa bʰā́ṇakarotsaìva vā́gabʰavat.  
sá aikṣata.  
yádi vā́ imámabʰimaṃsye kánīyó'nnaṃ kariṣya íti sa táyā vācā ténātmánedaṃ sárvamasr̥jata yádidaṃ kiṃ cárco yájūṃṣi sā́māni cʰándāṃsi yajñā́nprajā́m paśūntsa yádyadevā́sr̥jata táttadáttumadʰriyata sárvaṃ vā́ attī́ti tadáditeradititvaṃ sárvasyāttā́ bʰavati sárvamasyā́nnam bʰavati yá evámetadáditeradititvaṃ véda.  
so'kāmayata.  
bʰū́yasā yajñéna bʰū́yo yajeyéti sò'śrāmyatsa tápo'tapyata tásya śrāntásya taptásya yáśo vīryámúdakrāmatprāṇā vai yáśo vīryáṃ tátprāṇeṣū́tkrānteṣu śárīraṃ śváyitumadʰriyata tásya śárīra eva mána āsīt.  
so'kāmayata.  
médʰyaṃ ma idáṃ syādātmanvyánéna syāmíti tató'śvaḥ sámabʰavadyadáśvattanmédʰyamabʰūdíti tádevā̀śvamedʰásyāśvamedʰatvámeṣá ha vā́ aśvamedʰaṃ veda yá enamevaṃ véda.  
tamánavarudʰyevāmanyata.  
táṃ saṃvatsarásya parástādātmána ā́labʰata paśū́ndevátābʰyaḥ prátyauhattásam:tsarvadévatyam prókṣitam prājāpatyamā́labʰanta eṣa vā́ aśvamedʰo yá eṣa tápati tásya saṃvatsará ātmā̀yámagnírarkastásyemé lokā́ ātmā́nastā́vetā́varkāmedʰau sò púnarékaivá devátā bʰavati mr̥tyúrevā́pa punarmr̥tyúṃ jayati naìnam mr̥tyúrāpnoti mr̥tyurasyātmā́ bʰavati sárvamā́yuretyetā́sāṃ devátānāméko bʰavati yá evaṃ véda.  
átʰa vaṃśáḥ.  
samānamā sā́ṃjīvīpútrātsā́ṃjīvīpútro mā́ṇḍūkāyanermā́ṇḍūkāyanirmā́ṇḍavyānmā́ṇḍavyaḥ kaútsātkaútso mā́hittʰermā́hittʰirvāmakakṣāyaṇā́dvāmakakṣāyaṇo vā́tsyādvā́tsyaḥ śā́ṇḍilyācʰā́ṇḍilyaḥ kúśreḥ kúśriryajñávacaso rājastambā́yanādyajñávacā rājastambā́yanasturātkā́vaṣeyātturaḥ kā́vaṣeyaḥ prajā́pateḥ prajā́patirbráhmaṇo bráhma svayámbʰu bráhmaṇe námaḥ.  
