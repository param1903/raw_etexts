अ॒ग्निश्च॑ पृथि॒वी च॒ सन्न॑ते॒ ते मे॒ सं न॑मताम॒दः ।  
वा॒युश्चा॒न्तरि॑क्षं च॒ सन्न॑ते॒ ते मे॒ सं न॑मताम॒दः ।  
आ॑दि॒त्यश्च द्यौश्च॒ सन्न॑ते॒ ते मे॒ सं न॑मताम॒दः ।  
आप॑श्च॒ वरु॑णश्च॒ सन्न॑ते॒ ते मे॒ सं न॑मताम॒दः ।  
स॒प्त सᳪ॒सदो॑ अष्ट॒मी भू॑त॒साध॑नी ।  
सका॑माᳪ॒ अध्व॑नस्कुरु सं॒ज्ञान॑मस्तु मे॒ मुना॑ ॥  
यथे॒मां वाचं॑ कल्या॒णीमा॒वदा॑नि॒ जने॑भ्यः ।  
ब्र॑ह्मराज॒न्या॑भ्याᳪ शू॒द्राय॒ चार्या॑य च॒ स्वाय॒ चार॑णाय ।  
प्रि॒यो दे॒वानां॒ दक्षि॑णायै दा॒तुरि॒ह भू॑यासम॒यं मे॒ कामः॒ समृ॑ध्यता॒मुप॑ मा॒दो न॑मतु ॥  
बृह॑स्पते॒ अति॒ यद॒र्यो अर्हा॑द्द्यु॒मद्वि॒भाति॒ क्रतु॑म॒ज्जने॑षु ।  
यद्दी॒दय॒च्छव॑स ऋतप्रजात॒ तद॒स्मासु॒ द्रवि॑णं धेहि चि॒त्रम् ।  
उ॑पया॒मगृ॑हीतो सि॒ बृह॒स्पत॑ये त्वा ।  
ए॒ष ते॒ योनि॒र्बृह॒स्पत॑ये त्वा ॥  
इन्द्र॒ गोम॑न्नि॒हा या॑हि॒ पिबा॒ सोमᳪ॑ शतक्रतो ।  
वि॒द्यद्भि॒र्ग्राव॑भिः सु॒तम् ।  
उ॑पया॒मगृ॑हीतो॒ सीन्द्रा॑य त्वा॒ गोम॑ते ।  
ए॒ष ते॒ योनि॒रिन्द्रा॑य त्वा॒ गोम॑ते ॥  
इन्द्रा या॑हि वृत्रह॒न्पिबा॒ सोमᳪ॑ शतक्रतो ।  
गोम॑द्भि॒र्ग्राव॑भिः सु॒तम् ।  
उ॑पया॒मगृ॑हीतो॒ सीन्द्रा॑य त्वा॒ गोम॑ते ।  
ए॒ष ते॒ योनि॒रिन्द्रा॑य त्वा॒ गोम॑ते ॥  
ऋ॒तावा॑नं वैश्वान॒रमृ॒तस्य॒ ज्योति॑ष॒स्पति॑म् ।  
अज॑स्रं घ॒र्ममी॑महे ।  
उ॑पया॒मगृ॑हीतो सि वैश्वानराय त्वा ।  
ए॒ष ते॒ योनि॑र्वैश्वानराय त्वा ॥  
वै॑श्वान॒रस्य॑ सुमतौ स्याम॒ राजा॒ हि कं॒ भुव॑नानामभि॒श्रीः ।  
इ॒तो जा॒तो विश्व॑मि॒दं वि च॑ष्टे वैश्वान॒रो य॑तते॒ सूर्ये॑ण ।  
उ॑पया॒मगृ॑हीतो सि वैश्वानराय त्वा ।  
ए॒ष ते॒ योनि॑र्वैश्वानराय त्वा ॥  
वै॑श्वान॒रो न ऊ॒तय॒ आ प्र या॑तु परा॒वतः॑ ।  
अ॒ग्निरु॒क्थेन॒ वाह॑सा ।  
उ॑पया॒मगृ॑हीतो सि वैश्वानराय त्वा ।  
ए॒ष ते॒ योनि॑र्वैश्वानराय त्वा ॥  
अ॒ग्निरृषिः॒ पव॑मानः॒ पाञ्च॑जन्यः पु॒रोहि॑तः ।  
तमी॑महे महाग॒यम् ।  
उ॑पया॒मगृ॑हीतो स्य॒ग्नये॑ त्वा॒ वर्च॑से ।  
ए॒ष ते॒ योनि॑र॒ग्नये॑ त्वा॒ वर्च॑से ॥  
म॒हाᳪ इन्द्रो॒ वज्र॑हस्तः षोड॒शी शर्म॑ यच्छतु ।  
हन्तु॑ पा॒प्मानं॒ यो॒ स्मान्द्वेष्टि॑ ।  
उ॑पया॒मगृ॑हीतो सि महे॒न्द्राय॑ त्वा ।  
ए॒ष ते॒ योनि॑र्महे॒न्द्राय॑ त्वा ॥  
तं वो॑ द॒स्ममृ॑ती॒षहं॒ वसो॑र्मन्दा॒नमन्ध॑सः ।  
अ॒भि व॒त्सं न स्वस॑रेषु धे॒नव॒ इन्द्रं॑ गी॒र्भिर्न॑वामहे ॥  
यद्वाहि॑ष्ठं॒ तद॒ग्नये॑ बृ॒हद॑र्च विभावसो ।  
महि॑षीव॒ त्वद्र॒यिस्त्वद्वाजा॒ उदी॑रते ॥  
एह्यू॒ षु ब्रवा॑णि॒ ते ग्न॑ इ॒त्थेत॑रा॒ गिरः॑ ।  
ए॒भिर्व॑र्धास॒ इन्दु॑भिः ॥  
ऋ॒तव॑स्ते य॒ज्ञं वि त॑न्वन्तु॒ मासा॒ रक्ष॑न्तु ते॒ हविः॑ ।  
सं॑वत्स॒रस्ते॑ य॒ज्ञं द॑धातु नः प्र॒जां च॒ परि॑ पातु नः ॥  
उ॑पह्व॒रे गि॑री॒णाᳪ सं॑ग॒मे च॑ नदी॒नाम् ।  
धि॒या विप्रो॑ अजायत ॥  
उ॒च्चा ते॑ जा॒तमन्ध॑सो दि॒वि सद्भूम्या द॑दे ।  
उ॒ग्रᳪ शर्म॒ महि॒ श्रवः॑ ॥  
स न॒ इन्द्रा॑य॒ यज्य॑वे॒ वरु॑णाय म॒रुद्भ्यः॑ ।  
व॑रिवो॒वित्परि॑ स्रव ॥  
ए॒ना विश्वा॑न्य॒र्य आ द्यु॒म्नानि॒ मानु॑षाणाम् ।  
सिषा॑सन्तो वनामहे ॥  
अनु॑ वीरै॒रनु॑ पुष्यास्म॒ गोभि॒रन्वश्वै॒रनु॒ सर्वे॑ण पुष्टैः ।  
अनु॒ द्विप॒दानु॒ चतु॑ष्पदा व॒यं दे॒वा नो॑ य॒ज्ञमृ॑तु॒था न॑यन्तु ॥  
अग्ने॒ पत्नी॑रि॒हा व॑ह दे॒वाना॑मुश॒तीरुप॑ ।  
त्वष्टा॑रᳪ॒ सोम॑पीतये ॥  
अ॒भि य॒ज्ञं गृ॑णीहि नो॒ ग्नावो॒ नेष्टः॒ पिब॑ ऋ॒तुना॑ ।  
त्वᳪ हि र॑त्न॒धा असि॑ ॥  
द्र॑विणो॒दाः पि॑पीषति जु॒होत॒ प्र च॑ तिष्ठत ।  
ने॒ष्ट्रादृ॒तुभि॑रिष्यत ॥  
तवा॒यᳪ सोम॒स्त्वमेह्य॒र्वाङ्छ॑श्वत्त॒मᳪ सु॒मना॑ अ॒स्य पा॑हि ।  
अ॒स्मिन्य॒ज्ञे ब॒र्हिष्या नि॒षद्या॑ दधि॒ष्वेमं ज॒ठर॒ इन्दु॑मिन्द्र ॥  
अ॒मेव॑ नः सुहवा॒ आ हि गन्त॑न॒ नि ब॒र्हिषि॑ सदतना॒ रणि॑ष्टन ।  
अथा॑ मन्दस्व जुजुषा॒णो अन्ध॑स॒स्त्वष्ट॑र्दे॒वेभि॒र्जनि॑भिः सु॒मद्ग॑णः ॥  
स्वादि॑ष्ठया॒ मदि॑ष्ठया॒ पव॑स्व सोम॒ धार॑या ।  
इन्द्रा॑य॒ पात॑वे सु॒तः ॥  
र॑क्षो॒हा वि॒श्वच॑र्षणिर॒भि योनि॒मयो॑हतम् ।  
द्रुणा॑ स॒धस्थ॒मास॑दत् ॥