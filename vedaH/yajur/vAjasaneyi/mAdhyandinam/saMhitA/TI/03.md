स॒मिधा॒ग्निं दु॑वस्यत घृतैर्बोधय॒ताति॑थिम् ।  
आस्मि॑न्ह॒व्या जु॑होतन ॥  
सुस॑मिद्धाय शो॒चिषे॑ घृ॒तं ती॒व्रं जु॑होतन ।  
अ॒ग्नये॑ जा॒तवे॑दसे ॥  
तं त्वा॑ स॒मिद्भि॑रङ्गिरो घृ॒तेन॑ वर्धयामसि ।  
बृ॒हच्छो॑चा यविष्ट्य ॥  
उप॑ त्वाग्ने ह॒विष्म॑तीर्घृ॒ताची॑र्यन्तु हर्यत ।  
जु॒षस्व॑ स॒मिधो॒ मम॑ ॥  
भूर्भुवः॒ स्वः॑ ।  
द्यौ॑रिव भू॒म्ना पृ॑थि॒वीव॑ वरि॒म्णा ।  
तस्या॑स्ते पृथिवि देवयजनि पृ॒ष्ठे॒ ग्निम॑न्ना॒दम॒न्नाद्या॒या द॑धे ॥  
आयं गौः॒ पृश्नि॑रक्रमी॒दस॑दन्मा॒तरं॑ पु॒रः ।  
पि॒तरं॑ च प्र॒यन्त्स्वः॑ ॥  
अ॒न्तश्च॑रति रोच॒नास्य प्रा॒णादपा॑न॒ती ।  
व्य॑ख्यन्महि॒षो दिव॑म् ॥  
त्रिᳪ॒शद्धाम॒ वि रा॑जति॒ वाक्प॑त॒ङ्गाय॑ धीयते ।  
प्रति॒ वस्तो॒रह॒ द्युभिः॑ ॥  
अ॒ग्निर्ज्योति॒र्ज्योति॑र॒ग्निः स्वाहा॑ ।  
सूर्यो॒ ज्योति॒र्ज्योतिः॒ सूर्यः॒ स्वाहा॑ ।  
अ॒ग्निर्वर्चो॒ ज्योति॒र्वर्चः॒ स्वाहा॑ ।  
सूर्यो॒ वर्चो॒ ज्योति॒र्वर्चः॒ स्वाहा॑ ।  
ज्योतिः॒ सूर्यः॒ सूर्यो॒ ज्योतिः॒ स्वाहा॑ ॥  
स॒जूर्दे॒वेन॑ सवि॒त्रा स॒जू रात्र्येन्द्र॑वत्या ।  
जु॑षा॒णो अ॒ग्निर्वे॑तु॒ स्वाहा॑ ।  
स॒जूर्दे॒वेन॑ सवि॒त्रा स॒जू उ॒षसेन्द्र॑वत्या ।  
जु॑षा॒णः सूर्यो॑ वेतु॒ स्वाहा॑ ॥  
उ॑पप्र॒यन्तो॑ अध्व॒रं मन्त्रं॑ वोचेमा॒ग्नये॑ ।  
आ॒रे अ॒स्मे च॑ शृण्व॒ते ॥  
अ॒ग्निर्मू॒र्धा दि॒वः क॒कुत्पतिः॑ पृथि॒व्या अ॒यम् ।  
अ॒पाᳪ रेताᳪ॑सि जिन्वति ॥  
उ॒भा वा॑मिन्द्राग्नी आहु॒वध्या॑ उ॒भा राध॑सः स॒ह मा॑द॒यध्यै॑ ।  
उ॒भा दा॒तारा॑वि॒षाᳪ र॑यी॒णामु॒भा वाज॑स्य सा॒तये॑ हुवे वाम् ॥  
अ॒यं ते॒ योनि॑रृ॒त्वियो॒ यतो॑ जा॒तो अरो॑चथाः ।  
तं जा॒नन्न॑ग्न आरो॒हाथा॑ नो वर्धया र॒यिम् ॥  
अ॒यमि॒ह प्र॑थ॒मो धा॑यि धा॒तृभि॒र्होता॒ यजि॑ष्ठो अध्व॒रेष्वीड्यः॑ ।  
यमप्न॑वानो॒ भृग॑वो विरुरु॒चुर्वने॑षु चि॒त्रं वि॒भ्वं॑ वि॒शेवि॑शे ॥  
अ॒स्य प्र॒त्नामनु॒ द्युतᳪ॑ शु॒क्रं दु॑दुह्रे॒ अह्र॑यः ।  
पयः॑ सहस्र॒सामृषि॑म् ॥  
त॑नू॒पा अ॑ग्ने सि त॒न्वं॑ मे पाहि ।  
आ॑यु॒र्दा अ॑ग्ने॒ स्यायु॑र्मे देहि ।  
व॑र्चो॒दा अ॑ग्ने सि॒ वर्चो॑ मे देहि ।  
अग्ने॒ यन्मे॑ त॒न्वा॑ ऊ॒नं तन्मे॒ आ पृ॑ण ॥  
इन्धा॑नास्त्वा श॒तᳪ हिमा॑ द्यु॒मन्तᳪ॒ समि॑धीमहि ।  
वय॑स्वन्तो वय॒स्कृतᳪ॒ सह॑स्वन्तः सह॒स्कृत॑म् ।  
अग्ने॑ सपत्न॒दम्भ॑न॒मद॑ब्धासो॒ अदा॑भ्यम् ।  
चित्रा॑वसो स्व॒स्ति ते॑ पा॒रम॑शीय ॥  
सं त्वम॑ग्ने॒ सूर्य॑स्य॒ वर्च॑सागथाः॒ समृषी॑णाᳪ स्तु॒तेन॑ ।  
सं प्रि॒येण॒ धाम्ना॒ सम॒हमायु॑षा॒ सं वर्च॑सा॒ सं प्र॒जया॒ सᳪ रा॒यस्पोषे॑ण ग्मिषीय ॥  
अन्ध॒ स्थान्धो॑ वो भक्षीय॒ मह॑ स्थ॒ महो॑ वो भक्षी॒योर्ज॒ स्थोर्जं॑ वो भक्षीय रा॒यस्पोष॑ स्थ रा॒यस्पोषं॑ वो भक्षीय ॥  
रेव॑ती॒ रम॑ध्वम॒स्मिन्योना॑व॒स्मिन्गो॒ष्ठे॒ स्मिंल्लो॒के॒ स्मिन्क्षये॑ ।  
इहै॒व स्त॒ माप॑गात ॥  
सᳪ॑हि॒तासि॑ विश्वरू॒प्यू॒र्जा मावि॑श गौप॒त्येन॑ ।  
उप॑ त्वाग्ने दि॒वेदि॑वे॒ दोषा॑वस्तर्धि॒या व॒यम् ।  
नमो॒ भर॑न्त॒ एम॑सि ॥  
राज॑न्तमध्व॒राणां॑ गो॒पामृ॒तस्य॒ दीदि॑विम् ।  
वर्ध॑माणᳪ॒ स्वे दमे॑ ॥  
स नः॑ पि॒तेव॑ सू॒नवे ग्ने॑ सूपाय॒नो भ॑व ।  
सच॑स्वा नः स्व॒स्तये॑ ॥  
अग्ने॒ त्वं नो॒ अन्त॑म उ॒त त्रा॒ता शि॒वो भ॑वा वरू॒थ्यः॑ ।  
वसु॑र॒ग्निर्वसुश्र॑वा॒ अच्छा॑नक्षि द्यु॒मत्त॑मᳪ र॒यिं दाः॑ ॥  
तं त्वा॑ शोचिष्ठ दीदिवः सु॒म्नाय॑ नू॒नमी॑महे॒ सखि॑भ्यः ।  
स नो॑ बोधि श्रु॒धी हव॑मुरु॒ष्या णो॑ अधाय॒तः सम॑स्मात् ॥  
इड॒ एह्यदि॑त॒ एहि॑ ।  
काम्या॒ एत॑ ।  
मयि॑ वः काम॒धर॑णं भूयात् ॥  
सो॒मानᳪ॒ स्वर॑णं कृणु॒हि ब्र॑ह्मणस्पते ।  
क॒क्षीव॑न्तं॒ य औ॑शि॒जः ॥  
यो रे॒वान्यो अ॑मीव॒हा व॑सु॒वित्पु॑ष्टि॒वर्ध॑नः ।  
स नः॑ सिषक्तु॒ यस्तु॒रः ॥  
मा नः॒ शᳪसो॒ अर॑रुषो धू॒र्तिः प्र ण॒ङ्नर्त्य॑स्य ।  
रक्षा॑ णो ब्रह्मणस्पते ॥  
महि॑ त्री॒णामवो॑ स्तु द्यु॒क्षं मि॒त्रस्या॑र्य॒म्णः ।  
दु॑रा॒धर्षं॒ वरु॑णस्य ॥  
न॒हि तेषा॑म॒मा च॒न नाध्व॑सु वार॒णेषु॑ ।  
ईशे॑ रि॒पुर॒घशᳪ॑सः ॥  
ते हि पु॒त्रासो॒ अदि॑तेः॒ प्र जी॒वसे॒ मर्त्या॑य ।  
ज्योति॒र्यच्छ॒न्त्यज॑स्रम् ॥  
क॒दा च॒न स्त॒रीर॑सि॒ नेन्द्र॑ सश्चसि दा॒शुषे॑ ।  
उ॒पोपेन्नु म॑घव॒न्भूय॒ इन्नु ते॒ दानं॑ दे॒वस्य॑ पृच्यते ॥  
तत्स॑वि॒तुर्वरे॑ण्यं॒ भर्गो॑ दे॒वस्य॑ धीमहि ।  
धियो॒ यो नः॑ प्रचो॒दय॑त् ॥  
परि॑ ते दू॒डभो॒ रथो॒ स्माᳪ अ॑श्नोतु वि॒श्वतः॑ ।  
येन॒ रक्ष॑सि दा॒शुषः॑ ॥  
भूर्भुवः॒ स्वः॑ सुप्र॒जाः प्र॒जाभि॑ स्याᳪ सु॒वीरो॑ वीरैः सु॒पोषः॒ पोषैः॑ ।  
नर्य॑ प्र॒जां मे॑ पाहि ।  
शᳪस्य॑ प॒शून्मे॑ पाहि ।  
अथ॑र्य पि॒तुं मे॑ पाहि ॥  
आग॑न्म वि॒श्ववे॑दसम॒स्मभ्यं॑ वसु॒वित्त॑मम् ।  
अग्ने॑ सम्राड॒भि द्यु॒म्नम॒भि सह॒ आ य॑च्छस्व ॥  
अ॒यम॒ग्निर्गृ॒हप॑ति॒र्गार्ह॑पत्यः प्र॒जाया॑ वसु॒वित्त॑मः ।  
अग्ने॑ गृहपते॒ भि द्यु॒म्नम॒भि सह॒ आ य॑च्छस्व ॥  
अ॒यम॒ग्निः पु॑री॒ष्यो॑ रयि॒मान्पु॑ष्टि॒वर्ध॑नः ।  
अग्ने॑ पुरीष्या॒भि द्यु॒म्नम॒भि सह॒ आ य॑च्छस्व ॥  
गृहा॒ मा बि॑भीत॒ मा वे॑पध्व॒मूर्जं॑ बिभ्रत॒ एम॑सि ।  
ऊर्जं॒ बिभ्र॑द्वः सु॒मनाः॑ सुमे॒धा गृ॒हाऐ॑मि॒ मन॑सा॒ मोद॑मानः ॥  
येषा॑म॒ध्येति॑ प्र॒वस॒न्येषु॑ सौमन॒सो ब॒हुः ।  
गृ॒हानुप॑ ह्वयामहे॒ ते नो॑ जानन्तु जान॒तः ॥  
उप॑हूता इ॒ह गाव॒ उप॑हूता अजा॒वयः॑ ।  
अथो॒ अन्न॑स्य की॒लाल॒ उप॑हूतो गृ॒हेषु॑ नः ।  
क्षेमा॑य वः॒ शान्त्यै॒ प्र प॑द्ये शि॒वᳪ श॒ग्मᳪ श॒म्योः श॒म्योः ॥  
प्र॑घा॒सिनो॑ हवामहे म॒रुत॑श्च रि॒शाद॑सः ।  
क॑र॒म्भेण॑ स॒जोष॑सः ॥  
यद्ग्रामे॒ यदर॑ण्ये॒ यत्स॒भायां॒ यदिन्द्रि॑ये ।  
यदेन॑श्चकृ॒मा व॒यमि॒दं तदव॑ यजामहे॒ स्वाहा॑ ॥  
मो षू ण॑ इ॒न्द्रात्र॑ पृ॒त्सु देवै॒रस्ति॒ हि ष्मा॑ ते शुष्मिन्नव॒याः ।  
म॒हश्चि॒द्यस्य॑ मी॒ढुषो॑ य॒व्या ह॒विष्म॑तो म॒रुतो॒ वन्द॑ते॒ गीः ॥  
अक्र॒न्कर्म॑ कर्म॒कृतः॑ स॒ह वा॒चा म॑यो॒भुवा॑ ।  
दे॒वेभ्यः॒ कर्म॑ कृ॒त्वास्तं॒ प्रेत॑ सचाभुवः ॥  
अव॑भृथ निचुम्पुण निचे॒रुर॑सि निचुम्पु॒णः ।  
अव॑ देवैर्दे॒वकृ॑त॒मेनो॑ यासिष॒मव॒ मर्त्यै॒र्मर्त्य॑कृतम् ।  
पु॑रु॒राव्णो॑ देव रि॒षस्पा॑हि ॥  
पू॒र्णा द॑र्वि॒ परा॑ पत॒ सुपू॑र्णा॒ पुन॒रा प॑त ।  
व॒स्नेव॒ वि क्री॑णावहा॒ इष॒मूर्जᳪ॑ शतक्रतो ॥  
दे॒हि मे॒ ददा॑मि ते॒ नि मे॑ धेहि॒ नि ते॑ दधे ।  
नि॒हारं॑ च॒ हरा॑सि मे नि॒हारं॒ निह॑राणि ते॒ स्वाहा॑ ॥  
अक्ष॒न्नमी॑मदन्त॒ ह्यव॑ प्रि॒या अ॑भूषत ।  
अस्तो॑षत॒ स्वभा॑नवो॒ विप्रा॒ निवि॑ष्ठया म॒ती योजा॒ न्वि॑न्द्र ते॒ हरी॑ ॥  
सु॑सं॒दृशं॑ त्वा व॒यं मघ॑वन्वन्दिषी॒महि॑ ।  
प्र नू॒नं पू॒र्णब॑न्धुर स्तु॒तो या॑सि॒ वशाᳪ॒ अनु॒ योजा॒ न्वि॑न्द्र ते॒ हरी॑ ॥  
मनो॒ न्वाह्व॑महे नारा॒शᳪसे॑न॒ स्तोमे॑न ।  
पि॑तॄ॒णां च॒ मन्म॑भिः ॥  
आ न॑ एतु॒ मनः॒ पुनः॒ क्रत्वे॒ दक्षा॑य ह॒विषे॑ ।  
ज्योक्च॒ सूर्यं॑ दृ॒शे ॥  
पुन॑र्नः पितरो॒ मनो॒ ददा॑तु दैव्यो॒ जनः॑ ।  
जी॒वं व्रातᳪ॑ सचेमहि ॥  
व॒यᳪ सो॑म व्र॒ते तव॒ मन॑स्त॒नूषु॒ बिभ्र॑तः ।  
प्र॒जाव॑न्तः सचेमहि ॥  
ए॒ष ते॑ रुद्र भा॒गः स॒ह स्वस्राम्बि॑कया॒ तं जु॑षस्व॒ स्वाहा॑ ।  
ए॒ष ते॑ रुद्र भा॒ग आ॒खुस्ते॑ प॒शुः ॥  
अव॑ रु॒द्रम॑दीम॒ह्यव॑ दे॒वं त्र्य॑म्बकम् ।  
यथा॑ नो॒ वस्य॑स॒स्कर॒द्यद्यथा॑ नः॒ श्रेय॑स॒स्कर॒द्यद्यथा॑ नो व्यवसा॒यया॑त् ॥  
भे॑ष॒जम॑सि भेष॒जं गवे श्वा॑य॒ पुरु॑षाय भेष॒जम् ।  
सु॒खं मे॒षाय॑ मेष्यै ॥  
त्र्य॑म्बकं यजामहे सुग॒न्धिं पु॑ष्टि॒वर्ध॑नम् ।  
उ॑र्वारु॒कमि॑व॒ बन्ध॑नान्मृ॒त्योर्मु॑क्षीय॒ मामृता॑त् ।  
त्र्य॑म्बकं यजामहे सुग॒न्धिं प॑ति॒वेद॑नम् ।  
उ॑र्वारु॒कमि॑व॒ बन्ध॑नादि॒तो मु॑क्षीय॒ मामुतः॑ ॥  
ए॒तत्ते॑ रुद्राव॒सं तेन॑ प॒रो मूज॑व॒तो ती॑हि ।  
अव॑ततधन्वा॒ पिना॑कावसः॒ कत्ति॑वासा॒ अहिᳪ॑सन्नः शि॒वो ती॑हि ॥  
त्र्या॑यु॒षं ज॒मद॑ग्नेः क॒श्यप॑स्य त्र्यायु॒षम् ।  
यद्दे॒वेषु॑ त्र्यायु॒षं तन्नो॑ अस्तु त्र्यायु॒षम् ॥  
शि॒वो नामा॑सि॒ स्वधि॑तिस्ते पि॒ता नम॑स्ते अस्तु॒ मा मा॑ हिᳪसीः ।  
नि व॑र्तयाम्युषे॒ न्नाद्या॑य॒ प्रजन॑नाय रा॒यस्पोषा॑य सुप्रजा॒स्त्वाय॑ सु॒वीर्या॑य ॥