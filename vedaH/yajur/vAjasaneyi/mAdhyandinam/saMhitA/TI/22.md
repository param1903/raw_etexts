इ॒षे त्वा॑ ।  
ऊ॒र्जे त्वा॑ ।  
वा॒यव॑ स्थ ।  
दे॒वो वः॑ सवि॒ता प्रार्प॑यतु॒ श्रेष्ठ॑तमाय॒ कर्म॑ण॒ आ प्या॑यध्वमघ्न्या॒ इन्द्रा॑य भा॒गं प्र॒जाव॑तीरनमी॒वा अ॑य॒क्ष्मा मा व॑ स्ते॒न ई॑शत॒ माघ॑शᳪसो ध्रु॒वा अ॒स्मिन्गोप॑तौ स्यात ब॒ह्वीः ।  
यज॑मानस्य प॒शून्पा॑हि ॥  
वसोः॑ प॒वित्र॑मसि ।  
द्यौ॑रसि पृथि॒व्य॑सि ।  
मा॑त॒रिश्व॑नो घ॒र्मो॑ सि वि॒श्वधा॑ असि पर॒मेण॒ धाम्ना॒ दृᳪह॑स्व॒ मा ह्वा॒र्मा ते॑ य॒ज्ञप॑तिर�त् ॥  
वसोः॑ प॒वित्र॑मसि श॒तधा॑रं॒ वसोः॑ प॒वित्र॑मसि स॒हस्र॑धारम् ।  
दे॒वस्त्वा॑ सवि॒ता पु॑नातु॒ वसोः॑ प॒वित्रे॑ण श॒तधा॑रेण सु॒प्वा॑ ।  
काम॑धुक्षः ॥  
सा वि॒श्वायुः॑ ।  
सा वि॒श्वक॑र्मा ।  
सा वि॒श्वधा॑याः ।  
इन्द्र॑स्य त्वा भा॒गᳪ सोमे॒ना त॑नच्मि ।  
विष्णो॑ ह॒व्यᳪ र॑क्ष ॥  
अग्ने॑ व्रतपते व्र॒तं च॑रिष्यामि॒ तच्छ॑केयं॒ तन्मे॑ राध्यताम् ।  
इ॒दम॒हमनृ॑तात्स॒त्यमुपै॑मि ॥  
कस्त्वा॑ युनक्ति॒ स त्वा॑ युनक्ति॒ कस्मै॑ त्वा युनक्ति॒ तस्मै॑ त्वा युनक्ति ।  
कर्म॑णे वां॒ वेषा॑य वाम् ॥  
प्रत्यु॑ष्टᳪ॒ रक्षः॒ प्रत्यु॑ष्टा॒ अरा॑तयः ।  
निष्ट॑प्तᳪ॒ रक्षो॒ निष्ट॑प्ता॒ अरा॑तयः ।  
उ॒र्व॒न्तरि॑क्ष॒मन्वे॑मि ॥  
धूर॑सि॒ धूर्व॒ धूर्व॑न्तं॒ धूर्व॒ तं यो॒ स्मान्धूर्व॑ति॒ तं धू॑र्व॒ यं व॒यं धूर्वा॑मः ।  
दे॒वाना॑मसि॒ वह्नि॑तमᳪ॒ सम्नि॑तमं॒ पप्रि॑तमं॒ जुष्ट॑तमं देव॒हूत॑मम् ॥  
अह्रु॑तमसि हवि॒र्धानं॒ दृᳪह॑स्व॒ मा ह्वा॒र्मा य॒ज्ञप॑तिर्ह्वार्षीत् ।  
विष्णु॑स्त्वा क्रमताम् ।  
उ॒रु वाता॑य ।  
अप॑हतᳪ॒ रक्षः॑ ।  
यच्छ॑न्तां॒ पञ्च॑ ॥  
दे॒वस्य॑ त्वा सवि॒तुः प्र॑स॒वे॒ श्विनो॑र्बा॒हुभ्यां॑ पू॒ष्णो हस्ता॑भ्याम् ।  
अ॒ग्नये॒ जुष्टं॑ गृह्णामि ।  
अ॒ग्नीषोमा॑भ्यां॒ जुष्टं॑ गृह्णामि ॥  
भू॒ताय॑ त्वा॒ नारा॑तये ।  
स्व॑रभि॒वि ख्ये॑षम् ।  
दृᳪह॑न्तां॒ दुर्याः॑ पृथि॒व्याम् ।  
उ॒र्व॒न्तरि॑क्ष॒मन्वे॑मि ।  
पृ॑थि॒व्यास्त्वा॒ नाभौ॑ सादया॒म्यदि॑त्या उ॒पस्थे ग्ने॑ ह॒व्यᳪ र॑क्ष ॥  
प॒वित्रे॑ स्थो वैष्णव्यौ ।  
स॑वि॒तुर्वः॑ प्रस॒व उत्पु॑ना॒म्यच्छि॑द्रेन प॒वित्रे॑ण॒ सूर्य॑स्य र॒श्मिभिः॑ ।  
देवी॑रापो अग्रेगुवो अग्रेपु॒वो ग्र॑ इ॒मम॒द्य य॒ज्ञं न॑य॒ताग्रे॑ य॒ज्ञप॑तिᳪ सु॒धातुं॑ य॒ज्ञप॑तिं देव॒युव॑म् ॥  
यु॒ष्मा इन्द्रो॑ वृणीत वृत्र॒तूर्ये॑ यू॒यमिन्द्र॑मवृणीध्वं वृत्र॒तूर्ये॑ ।  
प्रोक्षि॑ता स्थ ।  
अ॒ग्नये॑ त्वा॒ जुष्टं॒ प्रोक्षा॑मि ।  
अ॒ग्नीषोमा॑भ्यां त्वा॒ जुष्टं॒ प्रोक्षा॑मि ।  
दै॑व्याय॒ कर्म॑णे शुन्धध्वं देवय॒ज्यायै॒ यद्वो शु॑द्धाः पराज॒घ्नुरि॒दं व॒स्तच्छु॑न्धामि ॥  
शर्मा॑सि ।  
अव॑धूतᳪ॒ रक्षो व॑धूता॒ अरा॑तयः ।  
अदि॑त्या॒स्त्वग॑सि॒ प्रति॒ त्वादि॑तिर्वेत्तु ।  
अद्रि॑रसि वानस्प॒त्यः ।  
ग्रावा॑सि पृ॒थुबु॑ध्नः॒ प्रति॒ त्वादि॑त्या॒स्त्वग्वे॑त्तु ॥  
अ॒ग्नेस्त॒नूर॑सि वा॒चो वि॒सर्ज॑नं दे॒ववी॑तये त्वा गृह्णामि ।  
बृ॒हद्ग्रा॑वासि वानस्प॒त्यः ।  
स इ॒दं दे॒वेभ्यो॑ ह॒विः श॑मीष्व सु॒शमि॑ शमीष्व ।  
हवि॑ष्कृ॒देहि॒ हवि॑ष्कृ॒देहि॒ हवि॑ष्कृ॒देहि॑ ॥  
कु॑क्कु॒टो॑ सि॒ मधु॑जिह्व॒ इष॒मूर्ज॒मा व॑द॒ त्वया॑ व॒यᳪ सं॑धा॒तᳪसं॑धातं जेष्म ।  
व॒र्षवृ॑द्धमसि ।  
प्रति॑ त्वा व॒र्षवृ॑द्धं वेत्तु ।  
परा॑पूतᳪ॒ रक्षः॒ परा॑पूता॒ अरा॑तयः ।  
अप॑हतᳪ॒ रक्षः॑ ।  
वा॒युर्वो॒ वि वि॑नक्तु ।  
दे॒वो वः॑ सवि॒ता हिर॑ण्यपाणिः॒ प्रति॑ गृभ्णा॒त्वच्छि॑द्रेण पा॒णिना॑ ॥  
धृष्टि॑रसि ।  
अपा॑ग्ने अ॒ग्निमा॒मादं॑ जहि॒ निष्क्र॒व्यादᳪ॑ सेध ।  
आ दे॑व॒यजं॑ वह ।  
ध्रु॒वम॑सि पृथि॒वीं दृᳪ॑ह ब्रह्म॒वनि॑ त्वा क्षत्र॒वनि॑ सजात॒वन्युप॑ दधामि॒ भ्रातृ॑व्यस्य ब॒धाय॑ ॥  
अग्ने॒ ब्रह्म॑ गृभ्णीष्व ।  
ध॒रुण॑मस्य॒न्तरि॑क्षं दृᳪह ब्रह्म॒वनि॑ त्वा क्षत्र॒वनि॑ सजात॒वन्युप॑ दधामि॒ भ्रातृ॑व्यस्य ब॒धाय॑ ।  
ध॒र्त्रम॑सि॒ दिवं॑ दृᳪह ब्रह्म॒वनि॑ त्वा क्षत्र॒वनि॑ सजात॒वन्युप॑ दधामि॒ भ्रातृ॑व्यस्य ब॒धाय॑ ।  
विश्वा॑भ्य॒स्त्वाशा॑भ्य॒ उप॑ दधामि ।  
चित॑ स्थोर्ध्व॒चितः॑ ।  
भृगू॑णा॒मङ्गि॑रसां॒ तप॑सा तप्यध्वम् ॥  
शर्मा॑सि ।  
अव॑धूतᳪ॒ रक्षो व॑धूता॒ अरा॑तयः ।  
अदि॑त्या॒स्त्वग॑सि॒ प्रति॒ त्वादि॑तिर्वेत्तु ।  
धि॒षणा॑सि पर्व॒ती प्रति॒ त्वादि॑त्या॒स्त्वग्वे॑त्तु ।  
दि॒व स्क॑म्भ॒नीर॑सि ।  
धि॒षणा॑सि पार्वते॒यी प्रति॑ त्वा॒ पर्व॑ती वेत्तु ॥  
धा॒न्य॑मसि धिनु॒हि दे॒वान् ।  
प्रा॒णाय॑ त्वा ।  
उ॑दा॒नाय॑ त्वा ।  
व्या॒नाय॑ त्वा ।  
दी॒र्घामनु॒ प्रसि॑ति॒मायु॑षे धां दे॒वो वः॑ सवि॒ता हिर॑ण्यपाणिः॒ प्रति॑ गृभ्णा॒त्वच्छि॑द्रेण पा॒णिना॑ ।  
चक्षु॑षे त्वा ।  
म॒हीनां॒ पयो॑ सि ॥  
दे॒वस्य॑ त्वा सवि॒तुः प्र॑स॒वे॒ श्विनो॑र्बा॒हुभ्यां॑ पू॒ष्णो हस्ता॑भ्याम् ।  
सं व॑पामि ।  
समाप॒ ओष॑धीभिः॒ समोष॑धयो॒ रसे॑न ।  
सᳪ रे॒वती॒र्जग॑तीभिः पृच्यन्ताᳪ॒ सं मधु॑मती॒र्मधु॑मतीभिः पृच्यन्ताम् ॥  
जन॑यत्यै त्वा॒ सं यौ॑मि ।  
इ॒दम॒ग्नेः ।  
इ॒दम॒ग्नीषोम॑योः ।  
इ॒षे त्वा॑ ।  
घ॒र्मो॑ सि वि॒श्वायुः॑ ।  
उ॒रुप्र॑था उ॒रु प्र॑थस्वो॒रु ते॑ य॒ज्ञप॑तिः प्रथताम् ।  
अ॒ग्निष्टे॒ त्वचं॒ मा हिᳪ॑सीत् ।  
दे॒वस्त्वा॑ सवि॒ता श्र॑पयतु॒ वर्षि॒ष्ठे धि॒ नाके॑ ॥  
मा भे॒र्मा सं वि॑क्थाः ।  
अत॑मेरुर्य॒ज्ञो त॑मेरु॒र्यज॑मानस्य प्र॒जा भू॑यात् ।  
त्रि॒ताय॑ त्वा ।  
द्वि॒ताय॑ त्वा ।  
ए॑क॒ताय॑ त्वा ॥  
दे॒वस्य॑ त्वा सवि॒तुः प्र॑स॒वे॒ श्विनो॑र्बा॒हुभ्यां॑ पू॒ष्णो हस्ता॑भ्याम् ।  
आ द॑दे ध्वर॒कृतं॑ दे॒वेभ्यः॑ ।  
इन्द्र॑स्य बा॒हुर॑सि॒ दक्षि॑णः स॒हस्र॑भृष्टिः श॒तते॑जा वा॒युर॑सि ति॒ग्मते॑जा द्विष॒तो ब॒धः ॥  
पृथि॑वि देवयज॒न्योष॑ध्यास्ते॒ मूलं॒ मा हिᳪ॑सिषम् ।  
व्र॒जं ग॑च्छ गो॒ष्ठान॑म् ।  
वर्ष॑तु ते द्यौः ।  
ब॑धा॒न दे॑व सवितः पर॒मस्यां॑ पृथि॒व्याᳪ श॒तेन॒ पाशै॒र्यो॒ स्मान्द्वेष्टि॒ यं च॑ व॒यं द्वि॒ष्मस्तमतो॒ मा मौ॑क् ॥  
अपा॒ररुं॑ पृथिव्यै देव॒यज॑नाद्बध्यासम् ।  
व्र॒जं ग॑च्छ गो॒ष्ठान॑म् ।  
वर्ष॑तु ते द्यौः ।  
ब॑धा॒न दे॑व सवितः पर॒मस्यां॑ पृथि॒व्याᳪ श॒तेन॒ पाशै॒र्यो॒ स्मान्द्वेष्टि॒ यं च॑ व॒यं द्वि॒ष्मस्तमतो॒ मा मौ॑क् ।  
अर॑रो॒ दिवं॒ मा प॑प्तः ।  
द्र॒प्सस्ते॒ द्यां मा स्क॑न् ।  
व्र॒जं ग॑च्छ गो॒ष्ठान॑म् ।  
वर्ष॑तु ते द्यौः ।  
ब॑धा॒न दे॑व सवितः पर॒मस्यां॑ पृथि॒व्याᳪ श॒तेन॒ पाशै॒र्यो॒ स्मान्द्वेष्टि॒ यं च॑ व॒यं द्वि॒ष्मस्तमतो॒ मा मौ॑क् ॥  
गा॑य॒त्रेण॑ त्वा॒ छन्द॑सा॒ परि॑ गृह्णामि ।  
त्रै॑ष्टुभेन त्वा॒ छन्द॑सा॒ परि॑ गृह्णामि ।  
जग॑तेन त्वा॒ छन्द॑सा॒ परि॑ गृह्णामि ।  
सु॒क्ष्मा चासि॑ शि॒वा चा॑सि ।  
स्यो॒ना चासि॑ सु॒षदा॑ चासि ।  
ऊर्ज॑स्वती॒ चासि॒ पय॑स्वती च ॥  
पु॒रा क्रू॒रस्य॑ वि॒सृपो॑ विरप्शिन्नुदा॒दाय॑ पृथि॒वीं जी॒वदा॑नुम् ।  
याऐ॑रयँश्च॒न्द्रम॑सि स्व॒धाभि॒स्तामु॒ धीरा॑सो अनु॒दिश्य॑ यजन्ते ।  
प्रोक्ष॑णी॒रा सा॑दय ।  
द्वि॑ष॒तो ब॒धो॑ सि ॥  
प्रत्यु॑ष्टँ॒ रक्षः॒ प्रत्यु॑ष्टा॒ अरा॑तयः ।  
निष्ट॑प्तँ॒ रक्षो॒ निष्ट॑प्ता॒ अरा॑तयः ।  
अनि॑शितो सि सपत्न॒क्षिद्वा॒जिनं॑ त्वा वाजे॒ध्यायै॒ सं मा॑र्ज्मि ।  
प्रत्यु॑ष्टँ॒ रक्षः॒ प्रत्यु॑ष्टा॒ अरा॑तयः ।  
निष्ट॑प्तँ॒ रक्षो॒ निष्ट॑प्ता॒ अरा॑तयः ।  
अनि॑शितासि सपत्न॒क्षिद्वा॒जिनीं॑ त्वा वाजे॒ध्यायै॒ सं मा॑र्ज्मि ॥  
अदि॑त्यै॒ रास्ना॑सि ।  
विष्णो॑र्वे॒ष्यो॑ सि ।  
ऊर्जे॑ त्वा ।  
अद॑ब्धेन त्वा॒ चक्षु॒षाव॑ पश्यामि ।  
अ॒ग्नेर्जि॒ह्वासि॑ सु॒हूर्दे॒वेभ्यो॒ धाम्ने॑धाम्ने मे भव॒ यजु॑षेयजुषे ॥  
स॑वि॒तुस्त्वा॑ प्रस॒व उत्पु॑ना॒म्यच्छि॑द्रेण प॒वित्रे॑ण॒ सूर्य॑स्य र॒श्मिभिः॑ ।  
स॑वि॒तुर्वः॑ प्रस॒व उत्पु॑ना॒म्यच्छि॑द्रेण प॒वित्रे॑ण॒ सूर्य॑स्य र॒श्मिभिः॑ ।  
तेजो॑ सि शु॒क्रम॑स्य॒मृत॑मसि ।  
धाम॒ नामा॑सि प्रि॒यं दे॒वाना॒मना॑धृष्टं देव॒यज॑नमसि ॥