देव॑ सवितः॒ प्र सु॑व य॒ज्ञं प्र सु॑व य॒ज्ञप॑तिं॒ भगा॑य ।  
दि॒व्यो ग॑न्ध॒र्वः के॑तु॒पूः केतं॑ नः पुनातु वा॒चस्पति॒र्वाजं॑ नः स्वदतु॒ स्वाहा॑ ॥  
ध्रु॑व॒सदं॑ त्वा नृ॒षदं॑ मनः॒सद॑म् ।  
उ॑पया॒मगृ॑हीतो॒ सीन्द्रा॑य त्वा॒ जुष्टं॑ गृह्णामि ।  
ए॒ष ते॒ योनि॒रिन्द्रा॑य त्वा॒ जुष्ट॑तमम् ।  
अ॑प्सु॒षदं॑ त्वा घृत॒सदं॑ व्योम॒सद॑म् ।  
उ॑पया॒मगृ॑हीतो॒ सीन्द्रा॑य त्वा॒ जुष्टं॑ गृह्णामि ।  
ए॒ष ते॒ योनि॒रिन्द्रा॑य त्वा॒ जुष्ट॑तमम् ।  
पृ॑थिवी॒सदं॑ त्वान्तरिक्ष॒सदं॑ दिवि॒सदं॑ देव॒सदं॑ नाक॒सद॑म् ।  
उ॑पया॒मगृ॑हीतो॒ सीन्द्रा॑य त्वा॒ जुष्टं॑ गृह्णामि ।  
ए॒ष ते॒ योनि॒रिन्द्रा॑य त्वा॒ जुष्ट॑तमम् ॥  
अ॒पाᳪ रस॒मुद्व॑यसᳪ॒ सूर्ये॒ सन्तᳪ॑ स॒माहि॑तम् ।  
अ॒पाᳪ रस॑स्य॒ यो रस॒स्तं वो॑ गृह्णाम्युत्त॒मम् ।  
उ॑पया॒मगृ॑हीतो॒ सीन्द्रा॑य त्वा॒ जुष्टं॑ गृह्णामि ।  
ए॒ष ते॒ योनि॒रिन्द्रा॑य त्वा॒ जुष्ट॑तमम् ॥  
ग्रहा॑ ऊर्जाहुतयो॒ व्यन्तो॒ विप्रा॑य म॒तिम् ।  
तेषां॒ विशि॑प्रियाणां वो॒ हमिष॒मूर्जᳪ॒ सम॑ग्रभम् ।  
उ॑पया॒मगृ॑हीतो॒ सीन्द्रा॑य त्वा॒ जुष्टं॑ गृह्णामि ।  
ए॒ष ते॒ योनि॒रिन्द्रा॑य त्वा॒ जुष्ट॑तमम् ।  
स॒म्पृचौ॑ स्थः॒ सं मा॑ भ॒द्रेण॑ पृङ्क्तम् ।  
वि॒पृचौ॑ स्थो॒ वि मा॑ पा॒प्मना॑ पृङ्क्तम् ॥  
इन्द्र॑स्य॒ वज्रो॑ सि वाज॒सास्त्वया॒यᳪ से॑त् ।  
वाज॑स्य॒ नु प्र॑स॒वे मा॒तरं॑ म॒हीमदि॑तिं॒ नाम॒ वच॑सा करामहे ।  
यस्या॑मि॒दं विश्वं॒ भुव॑नमावि॒वेश॒ तस्यां॑ नो दे॒वः स॑वि॒ता धर्म॑ साविषत् ॥  
अ॒प्स्व॒न्तर॒मृत॑म॒प्सु भे॑ष॒जम॒पामु॒त प्रश॑स्ति॒ष्वश्वा॒ भव॑त वा॒जिनः॑ ।  
देवी॑रापो॒ यो व॑ ऊ॒र्मिः प्रतू॑र्तिः क॒कुन्मा॑न्वाज॒सास्तेना॒यं वाजᳪ॑ सेत् ॥  
वातो॑ वा॒ मनो॑ वा गन्ध॒र्वाः स॒प्तविᳪ॑शतिः ।  
ते अग्रे श्व॑मयुञ्जᳪ॒स्ते अ॑स्मिन्ज॒वमाद॑धुः ॥  
वात॑रᳪहा भव वाजिन्यु॒ज्यमा॑न॒ इन्द्र॑स्येव॒ दक्षि॑णः श्रियैधि ।  
यु॒ञ्जन्तु॑ त्वा म॒रुतो॑ विश्व॒वेद॑स॒ आ ते॒ त्वष्टा॑ प॒त्सु ज॒वं द॑धातु ॥  
ज॒वो यस्ते॑ वाजि॒न्निहि॑तो॒ गुहा॒ यः श्ये॒ने परी॑त्तो॒ अच॑रच्च॒ वाते॑ ।  
तेन॑ नो वाजि॒न्बल॑वा॒न्बले॑न वाज॒जिच्च॒ भव॒ सम॑ने च पारयि॒ष्णुः ।  
वाजि॑नो वाजजितो॒ वाजᳪ॑ सरि॒ष्यन्तो॒ बृह॒स्पते॑र्भा॒गमव॑ जिघ्रत ॥  
दे॒वस्या॒हᳪ स॑वि॒तुः स॒वे स॒त्यस॑वसो॒ बृह॒स्पते॑रुत्त॒मं नाकᳪ॑ रुहेयम् ।  
दे॒वस्या॒हᳪ स॑वि॒तुः स॒वे स॒त्यस॑वस॒ इन्द्र॑स्योत्त॒मं नाकᳪ॑ रुहेयम् ।  
दे॒वस्या॒हᳪ स॑वि॒तुः स॒वे स॒त्यप्र॑सवसो॒ बृह॒स्पते॑रुत्त॒मं नाक॑मरुहम् ।  
दे॒वस्या॒हᳪ स॑वि॒तुः स॒वे स॒त्यप्र॑सवस॒ इन्द्र॑स्योत्त॒मं नाक॑मरुहम् ॥  
बृह॑स्पते॒ वाजं॑ जय॒ बृह॒स्पत॑ये॒ वाचं॑ वदत॒ बृह॒स्पतिं॒ वाजं॑ जापयत ।  
इन्द्र॒ वाजं॑ ज॒येन्द्रा॑य॒ वाचं॑ वद॒तेन्द्रं॒ वाजं॑ जापयत ॥  
ए॒षा वः॒ सा स॒त्या सं॒वाग॑भू॒द्यया॒ बृह॒स्पतिं॒ वाज॒मजी॑जप॒ताजी॑जपत॒ बृह॒स्पतिं॒ वाजं॒ वन॑स्पतयो॒ वि मु॑च्यध्वम् ।  
ए॒षा वः॒ सा स॒त्या सं॒वाग॑भू॒द्ययेन्द्रं॒ वाज॒मजी॑जप॒ताजी॑जप॒तेन्द्रं॒ वाजं॒ वन॑स्पतयो॒ वि मु॑च्यध्वम् ॥  
दे॒वस्या॒हᳪ स॑वि॒तुः स॒वे स॒त्यप्र॑सवसो॒ बृह॒स्पते॑र्वाज॒जितो॒ वाजं॑ जेषम् ।  
वाजि॑नो वाजजि॒तो ध्व॑न स्कभ्नु॒वन्तो॒ योज॑ना॒ मिमा॑नाः॒ काष्ठां॑ गच्छत ॥  
ए॒ष स्य वा॒जी क्षि॑प॒णिं तु॑रण्यति ग्री॒वायां॑ ब॒द्धो अ॑पिक॒क्ष आ॒सनि॑ ।  
क्रतुं॑ दधि॒क्रा अनु॑ सᳪ॒सनि॑ष्यदत्प॒थामङ्गाᳪ॒स्यन्वा॒पनी॑पण॒त्स्वाहा॑ ॥  
उ॒त स्मा॑स्य॒ द्रुव॑तस्तुरणय॒तः प॒र्णं न वेरनु॑ वाति प्रग॒र्धिनः॑ ।  
श्ये॒नस्ये॑व॒ ध्रज॑तो अङ्क॒सं परि॑ दधि॒क्राव्णः॑ स॒होर्जा तरि॑त्रः॒ स्वाहा॑ ॥  
शं नो॑ भवन्तु वा॒जिनो॒ हवे॑षु दे॒वता॑ता मि॒तद्र॑वः स्व॒र्काः ।  
ज॒म्भय॒न्तो हिं॒ वृकᳪ॒ रक्षाᳪ॑सि॒ सने॑म्य॒स्मद्यु॑यव॒न्नमी॑वाः ॥  
ते नो॒ अर्व॑न्तो हवन॒श्रुतो॒ हवं॒ विश्वे॑ शृण्वन्तु वा॒जिनो॑ मि॒तद्र॑वः ।  
स॑हस्र॒सा मे॒धसा॑ता सनि॒ष्यवो॑ म॒हो ये धनᳪ॑ समि॒थेषु॑ जभ्रि॒रे ॥  
वाजे॑वाजे वत वाजिनो नो॒ धने॑षु विप्रा अमृता ऋतज्ञाः ।  
अ॒स्य मध्वः॑ पिबत मा॒दय॑ध्वं तृ॒प्ता या॑त प॒थिभि॑र्देव॒यानैः॑ ॥  
आ मा॒ वाज॑स्य प्रस॒वो ज॑गम्या॒देमे द्यावा॑पृथि॒वी वि॒श्वरू॑पे ।  
आ मा॑ गन्तां पि॒तरा॑ मा॒तरा॒ चा मा॒ सोमो॑ अमृत॒त्वेन॑ गम्यात् ।  
वाजि॑नो वाजजितो॒ वाजᳪ॑ ससृ॒वाᳪसो॒ बृह॒स्पते॑र्भा॒गमव॑ जिघ्रत निमृजा॒नाः ॥  
आ॒पये॒ स्वाहा॑ ।  
स्वा॒पये॒ स्वाहा॑ ।  
आ॑पि॒जाय॒ स्वाहा॑ ।  
क्रत॑वे॒ स्वाहा॑ ।  
वस॑वे॒ स्वाहा॑ ।  
अ॑ह॒र्पत॑ये॒ स्वाहा॑ ।  
अह्ने॑ मु॒ग्धाय॒ स्वाहा॑ ।  
मु॒ग्धाय॑ वैनᳪशि॒नाय॒ स्वाहा॑ ।  
वि॑नᳪ॒शिन॑ आन्त्याय॒नाय॒ स्वाहा॑ ।  
अन्त्या॑य भौव॒नाय॒ स्वाहा॑ ।  
भुव॑नस्य॒ पत॑ये॒ स्वाहा॑ ।  
अधि॑पतये॒ स्वाहा॑ ॥  
आयु॑र्य॒ज्ञेन॑ कल्पताम् ।  
प्रा॒णो य॒ज्ञेन॑ कल्पताम् ।  
चक्षु॑र्य॒ज्ञेन॑ कल्पताम् ।  
श्रोत्रं॑ य॒ज्ञेन॑ कल्पताम् ।  
पृ॒ष्ठं य॒ज्ञेन॑ कल्पताम् ।  
य॒ज्ञो य॒ज्ञेन॑ कल्पताम् ।  
प्र॒जाप॑तेः प्र॒जा अ॑भूम ।  
स्व॑र्देवा अगन्म ।  
अ॒मृता॑ अभूम ॥  
अ॒स्मे वो॑ अस्त्विन्द्रि॒यम॒स्मे नृ॒म्णमु॒त क्रतु॑र॒स्मे वर्चाᳪ॑सि सन्तु वः ।  
नमो॑ मा॒त्रे पृ॑थिव्यै॒ नमो॑ मा॒त्रे पृ॑थिव्यै ।  
इ॒यं ते॒ राट् ।  
य॒न्तासि॒ यम॑नो ध्रु॒वो॑ सि ध॒रुणः॑ कृष्यै त्वा॒ क्षेमा॑य त्वा रय्यै त्वा॒ पोषा॑य त्वा ॥  
वाज॑स्ये॒मं प्र॑स॒वः सु॑षु॒वे ग्रे॒ सोमᳪ॒ राजा॑न॒मोष॑धीष्व॒प्सु ।  
ता अ॒स्मभ्यं॒ मधु॑मतीर्भवन्तु व॒यᳪ रा॒ष्टृए जा॑गृयाम पु॒रोहि॑ताः॒ स्वाहा॑ ॥  
वाज॑स्ये॒मां प्र॑स॒वः शि॑श्रिये॒ दिव॑मि॒मा च॒ विश्वा॒ भुव॑नानि स॒म्राट् ।  
अदि॑त्सन्तं दापयति प्रजा॒नन्स नो॑ र॒यिᳪ सर्व॑वीरं॒ नि य॑च्छतु॒ स्वाहा॑ ॥  
वाज॑स्य॒ नु प्र॑स॒व आब॑भूवे॒मा च॒ विश्वा॒ भुव॑नानि स॒र्वतः॑ ।  
सने॑मि॒ राजा॒ परि॑याति वि॒द्वान्प्र॒जां पुष्टिं॑ व॒र्धय॑मानो अ॒स्मे स्वाहा॑ ॥  
आ॑दि॒त्यान्विष्णुᳪ॒ सूर्यं॑ ब्र॒ह्माणं॑ च॒ बृह॒स्पतिᳪ॒ स्वाहा॑ ॥  
अ॑र्य॒मणं॒ बृह॒स्पति॒मिन्द्रं॒ दाना॑य चोदय ।  
वाचं॒ विष्णुᳪ॒ सर॑स्वतीᳪ सवि॒तारं॑ च वा॒जिनᳪ॒ स्वाहा॑ ॥  
अग्ने॒ अच्छा॑वदे॒ह नः॒ प्रति॑ नः सु॒मना॑ भव ।  
प्र नो॑ यच्छ सहस्रजि॒त्त्वᳪ हि ध॑न॒दा असि॒ स्वाहा॑ ॥  
प्र नो॑ यच्छत्वर्य॒मा प्र पू॒षा प्र बृह॒स्पतिः॑ ।  
प्र वाग्दे॒वी द॑दातु नः॒ स्वाहा॑ ॥  
दे॒वस्य॑ त्वा सवि॒तुः प्र॑स॒वे॒ श्विनो॑र्बा॒हुभ्यां॑ पू॒ष्णो हस्ता॑भ्याम् ।  
सर॑स्वत्यै वा॒चो य॒न्तुर्य॒न्त्रिये॑ दधामि॒ बृह॒स्पते॑ष्ट्वा॒ साम्रा॑ज्येना॒भि षि॑ञ्चाम्यसौ ॥  
अ॒ग्निरेका॑क्षरेण प्रा॒णमुद॑जय॒त्तमुज्जे॑षम् ।  
अ॒श्विनौ॒ द्व्य॑क्षरेण द्वि॒पदो॑ मनु॒ष्या॒नुद॑जयतां॒ तानुज्जे॑षम् ।  
विष्णु॒स्त्र्य॑क्षरेण॒ त्रील्ᳪलो॒कानुद॑जय॒त्तानुज्जे॑षम् ।  
सोम॒श्चतु॑रक्षरेण॒ चतु॑ष्पदः प॒शूनुद॑जय॒त्तानुज्जे॑षम् ॥  
पू॒षा पञ्चा॑क्षरेण॒ पञ्च॒ दिश॒ उद॑जय॒त्ता उज्जे॑षम् ।  
स॑वि॒ता षड॑क्षरेण॒ षडृ॒तूनुद॑जय॒त्तानुज्जे॑षम् ।  
म॒रुतः॑ स॒प्ताक्ष॑रेण स॒प्त ग्रा॒म्यान्प॒शूनुद॑जयᳪ॒स्तानुज्जे॑षम् ।  
बृह॒स्पति॑र॒ष्टाक्ष॑रेण गाय॒त्रीमुद॑जय॒त्तामुज्जे॑षम् ॥  
मि॒त्रो नवा॑क्षरेण त्रि॒वृतᳪ॒ स्तोम॒मुद॑जय॒त्तमुज्जे॑षम् ।  
वरु॑णो॒ दशा॑क्षरेण वि॒राज॒मुद॑जय॒त्तामुज्जे॑षम् ।  
इन्द्र॑ ए॒काद॑शाक्षरेण त्रि॒ष्टुभ॒मुद॑जय॒त्तामुज्जे॑षम् ।  
विश्वे॑ दे॒वा द्वाद॑शाक्षरेण॒ जग॑ती॒मुद॑जयᳪ॒स्तामुज्जे॑षम् ॥  
वस॑व॒स्त्रयो॑दशाक्षरेण त्रयोद॒शᳪ स्तोम॒मुद॑जयᳪ॒स्तमुज्जे॑षम् ।  
रु॒द्राश्चतु॑र्दशाक्षरेण चतुर्द॒शᳪ स्तोम॒मुद॑जयᳪ॒स्तमुज्जे॑षम् ।  
आ॑दि॒त्याः पञ्च॑दशाक्षरेण पञ्चद॒शᳪ स्तोम॒मुद॑जयᳪ॒स्तमुज्जे॑षम् ।  
अदि॑तिः॒ षोड॑शाक्षरेण षोड॒शᳪ स्तोम॒मुद॑जय॒त्तमुज्जे॑षम् ।  
प्र॒जाप॑तिः स॒प्तद॑शाक्षरेण सप्तद॒शᳪ स्तोम॒मुद॑जय॒त्तमुज्जे॑षम् ॥  
ए॒ष ते॑ निरृते भा॒गस्तं जु॑षस्व॒ स्वाहा॑ ।  
अ॒ग्निने॑त्रेभ्यो दे॒वेभ्यः॑ पुरः॒सद्भ्यः॒ स्वाहा॑ ।  
य॒मने॑त्रेभ्यो दे॒वेभ्यो॑ दक्षि॒णास॑द्भ्यः॒ स्वाहा॑ ।  
वि॒श्वदे॑वनेत्रेभ्यो दे॒वेभ्यो॑ पश्चा॒त्सद्भ्यः॒ स्वाहा॑ ।  
मि॒त्रावरु॑णनेत्रेभ्यो वा म॒रुन्ने॑त्रेभ्यो वा दे॒वेभ्य॑ उत्तरा॒सद्भ्यः॒ स्वाहा॑ ।  
सोम॑नेत्रेभ्यो दे॒वेभ्यो॑ उपरि॒सद्भ्यो॒ दुव॑स्वद्भ्यः॒ स्वाहा॑ ॥  
ये दे॒वा अ॒ग्निने॑त्राः पुरः॒सद॒स्तेभ्यः॒ स्वाहा॑ ।  
ये दे॒वा य॒मने॑त्रा दक्षि॒णासद॒स्तेभ्यः॒ स्वाहा॑ ।  
ये दे॒वा वि॒श्वदे॑वनेत्राः पश्चा॒त्सद॒स्तेभ्यः॒ स्वाहा॑ ।  
ये दे॒वा मि॒त्रावरु॑णनेत्रा वा म॒रुन्ने॑त्रा वोत्तरा॒सद॒स्तेभ्यः॒ स्वाहा॑ ।  
ये दे॒वाः सोम॑नेत्रा उपरि॒सदो॒ दुव॑स्वन्त॒स्तेभ्यः॒ स्वाहा॑ ॥  
अग्ने॒ सह॑स्व॒ पृत॑ना अ॒भिमा॑ती॒रपा॑स्य ।  
दु॒स्टर॒स्तर॒न्नरा॑ती॒र्वर्चो॑ धा य॒ज्ञवा॑हसि ॥  
दे॒वस्य॑ त्वा सवि॒तुः प्र॑स॒वे॒ श्विनो॑र्बा॒हुभ्यां॑ पू॒ष्णो हस्ता॑भ्याम् ।  
उ॑पाᳪ॒शोर्वी॒र्ये॑ण जुहोमि ह॒तँ रक्षः॒ स्वाहा॑ ।  
रक्ष॑सां त्वा ब॒धाय॑ ।  
अब॑धिष्म॒ रक्षो ब॑धिष्मा॒मुमसौ ह॒तः ॥  
स॑वि॒ता त्वा॑ स॒वानाँ॑ सुव॒ताम॒ग्निर्गृ॒हप॑तीनाँ॒ सोमो॒ वन॒स्पती॑नाम् ।  
बृह॒स्पति॑र्वा॒च इन्द्रो ज्यैष्ठ्याय रु॒द्रः प॒शुभ्यो॑ मि॒त्रः स॒त्यो वरु॑णो॒ धर्म॑पतीनाम् ॥  
इ॒मं दे॑वा असुप॒त्नँ सु॑वध्वं मह॒ते क्ष॒त्राय॑ मह॒ते ज्यै॑ष्ठ्याय मह॒ते जान॑राज्या॒येन्द्र॑य॑ ।  
इ॒मम॒मुष्य॑ पु॒त्रम॒मुष्यै॑ पु॒त्रमस्यै वि॒श ए॒ष वो॑ मी॒ राजा॒ सोमो॒ स्माकं॑ ब्राह्म॒णानाँ॒ राजा॑ ॥