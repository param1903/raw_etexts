# Samanvayadiś of Kuḍaka

The digital text is prepared by Deepro Chakraborty from

(Slaje, Walter. 1992. “Kuḍakas Samanvayadiś und die Folgeliteratur.” *Wiener Zeitschrift für die Kunde Südasiens* 36: 105–26. [https://www.jstor.org/stable/24007920](https://www.jstor.org/stable/24007920))

3.
3.1.
3.1.1.[bhā]ve utpadyante. bhāvasya dhātvarthamātrasya sāmānyarūpatvād ekatvāc ca bhāve prathamaikavacanam eva bhavati, yathā “tena, tābhyām, taiḥ, tvayā, yuvābhyām, yuṣmābhiḥ, mayā, āvābhyām, asmābhiḥ
vā, bhavitavyam” | evaṃ liṅge kartari, napuṃsakaliṅge ca, sākalyād bhedāḥ |

3.1.2. a sakarmakāt tu kṛtyapratyayāḥ karmaṇi bhavanti. tadā karmaṇaḥ kriyāyāś ca parasparasambandhe sati, karmābhihitaṃ bhavati | abhihite karmaṇi liṅgārthamātre, prathamā bhavati | tadā ca karmānusāreṇa triliṅgatvam, [yathā] “tena grāmo gantavyaḥ, tena nagaraṃ gantavyam, tena nagarī gantavyā” ||

3.1.3. kṛtyapratyayānāṃ kartari kadācit ṣaṣṭhī bhavati, kadācit tṛtīyā bhavati, yathā “tasya, tena vā, bhavitavyam | tasya, tena vā, grāmo gantavyaḥ” ||

3.1.4. tavyāniyau [~ Pāṇ 3.1.96], svarād yaḥ [~ Pāṇ 3.1.97], vṛ-dṛ-juṣi-iṇ-śasu-stu-guhāṃ kyap [~ Pāṇ 3.1.109], ṛvarṇavyañjanāntād ghyaṇ [~ Pāṇ 3.1.124], bhāvakarmaṇoḥ kṛtyakhalarthā [~ Pāṇ 3.4.70] ity ete
pratyayāḥ bāhulyena vartamāne kāle pañcamyarthe, [']numatau vidhau vā, bhavanti |

3.1.4.1. anumatiḥ praśnapūrvako [']ṅgīkāraḥ, yathā “kim ahaṃ grāmaṃ gacchāmi, na vā”. sampraty ucyate, “tvaṃ grāmaṃ gaccha, tvayā grāmo gantavya” iti vā |

3.1.4.2. vidhir ajñātajñāpanaṃ, yathā “tvaṃ grāmaṃ gaccha, tvayā grāmo gantavya” ity uktāḥ kṛtyapratyayāḥ |

3.2. niṣṭhādaya ucyante || ktaktavantū niṣṭhāsaṃjñau [~ Pāṇ 1.1.26], kvansu[~ Pāṇ 3.2.107]-kāna[~ Pāṇ 3.2.106]-śantṛṅ-ānaś[~ Pāṇ 3.2.124]-ki[~ Pāṇ 3.2.171]-u[~ Pāṇ 3.2.168]-ukañ[~ Pāṇ 3.2.154]-iṣṇu-[~ Pāṇ 3.2.136]-ktvā[~ Pāṇ 3.4.18]-khal[~ Pāṇ 3.3.126]-yuś[~ Pāṇ 3.2.148]-ānaṅ[~ Pāṇ 3.2.128]-tṛṇ[~ Pāṇ 3.2.135]-vuṇ[~ Pāṇ 3.2.146]-ṇin[~ Pāṇ 3.1.134]-ityādayo niṣṭhādayaḥ |

3.2.1.
3.2.1.1. tatra ktapratyayas sarvadhātūnām akarmakāṇām atīte kāle bhāve utpadyate | tatra napuṃsakaliṅgaṃ prathamaikavacanam eva bhavati, yathā “tenāsitam”.

3.2.1.2. sakarmakāṇāṃ dhātūnāṃ ktapratyayo [']tīte kāle karmaṇy eva bhavati, na tu bhāve, tatra karmābhihitaṃ bhavati | karmānusāreṇa ktapratyayāntasya triliṅgatvam, yathā “tenaudanaḥ bhuktaḥ, tena śikhariṇī bhuktā, tena bhuṭitraṃ bhuktam” iti |

3.2.1.3. niyatānām eva dhātūnāṃ ktapratyayaḥ kartari bhavati || gatyarthākarmaka-śliṣa-śīṅ-sthāsa-vasa-ruha-jana-jīryatibhyaś [Pāṇ 3.4.72] ceti |

3.2.2. ktavantupratyayo [']karmakebhyas sakarmakebhyo vā dhātubhyo [']tīte kāle kartary eva bhavati | na kadācid bhāvakarmaṇoḥ ktavantupratya...(- [fol. 13 missing]).
(14r:) rthā ity uktās saṅkṣepeṇa niṣṭhādayaḥ ||

3.3. ghanādaya ucyante || vuṇ-tṛc[~ Pāṇ 2.1.133]-ghañ[~ Pāṇ 3.3.16]yuṭ[~ Pāṇ 3.3.115]-kti[~ Pāṇ 3.3.95]-ity evamādyā ghañādayaḥ |

3.3.1. vuṇtṛcāv akarmakebhyas sakarmakebhyo vā dhātubhyo vartamāne kāle kartary evotpadyete, na bhāvakarmaṇoḥ |

3.3.1.1. anayor akarmakatvam utpannayoḥ kartary evābhihite prathamā | yathā bhavatīti “bhāvako devadattaḥ, devadatto bhavitā” |

3.3.1.2. anayor vuṇtṛcos sakarmakatvaṃ utpannayoḥ kartari prathamā, karmaṇi ṣaṣṭhī, yathā “devadattaḥ odanasya pācakaḥ, devadattaḥ odanasya paktā” iti | vuṇtṛcoḥ ca kartranusāreṇa triliṅgatvam, yathā “sa odanasya pācakaḥ, sā pācikā, tat kulam odanasya pācakam” iti | “sa paktā, sā paktrī, tat kulam odanasya paktṛ”. 

3.3.2. ghañyuṭktipratyayā akarmakebhyas sakarmakebhyo vā dhātubhyo bhāva utpadyante | esā sakarmakebhyo bhāva utpadyamānā kartari vā ṣaṣṭhī, karmaṇi nityaṃ ṣaṣṭhī |

3.3.2.1. akarmakebhyo, yathā “devadattasya bhāvo, bhavanaṃ, bhūtiḥ”. 

3.3.2.2. sakarmakebhyo, yathā “devadattasya” kartur, “devadattena” kartrā vā, “odanasya” karmabhūtasya “pākaḥ, pacanaṃ, paktiḥ” |

3.3.2.3. yuḍanto bhāva utpadyamāno napuṃsakaliṅga eva | uktās saṅkṣepeṇa ghañādayaḥ ||

4.kriyā dviprakārā, pradhānakriyā gunakriyā ca | yatra vākyārtho viśrāmyati, niṣṭhāṃ bhajate, nirākāṅkṣatāṃ labhate, sā pradhānakriyā | yā tu pradhānakriyāyā aṅgabhāvam avalambate, upakaraṇatāṃ gacchati, sā guṇakriyā |

4.1. tyādipratyayāntā kriyā sarvathā pradhānakriyaiva bhavati | tyādipratyayāntāyāḥ kriyāyā asannidhāne sati, kṛtpratyayāntā kriyā vākyārthaviśrāntyā pradhānakriyā sampadyate ||

4.2. guṇakriyā ca dviprakārā |

4.2.1. yā tu pradhānakriyāyāḥ pūrvaṃ nirvartyamānatvāt, sā pūrvakālakriyocyate | tasyāṃ niyamena ktvāpratyayo [~ Pāṇ 3.4.21] naṃpratyayaś [~ Pāṇ 3.4.22] ca bhavataḥ | tau ca ktvāṇaṃpratyayau ktvāmasandhyakṣarānto [']vyayam [~ Pāṇ 1.1.39-40] ity avyayasaṃjñau |


4.2.1.1. avyayakṛto bhāve bhavantīti [Mbh ad Pāṇ 3.4.26] vacanād bhāve dhātvarthamātrau bhavataḥ | tābhyāṃ ktvāṇaṃpratyayābhyāṃ kartānabhitas 

4.2.1.1.1. tadabhiprāyeṇānabhihite kartari tṛtīyā prāpnoti |

4.2.1.1.2. parasmaipadināṃ pradhānakriyayā yadā kartābhihitas, tatas tadabhiprāyeṇābhihite kartari liṅgārthamātre prathamā prāpnoti | pradhānakriyāśaktyabhidhāne guṇakriyāśaktir abhihitavat prakāśate iti bhāṣyakāravacanaprāmāṇyāt pradhānakriyābhihite kartari liṅgārthamātre prathamaiva bhavati |

4.2.1.1.3. ktvā, yathā “devadattaḥ snātvā bhuktvā pitvā, grāmaṃ vrajati”.
ṇaṃ, yathā “pāyam pāyam piba piba payas, siñca siñcāṅgam aṅgam” iti ||10||

4.2.2. dvitīyā tu guṇakriyā yā pradhānakriyānirvartanasamakālam eva nirvartyate | tasyāṃ niyamena śantṛṇṇānaś-ityādayo bhavanti |

4.2.2.1. guṇapradhānabhāvaś ca vaktṛvivakṣākalpito, na tu vāstavaḥ, yathā
“bhuktvā gacchati, gatvā bhuṅkte | pacan bhuṅkte, bhuñjānaḥ pacati | paṭhan gacchati | gacchan paṭhati | gāyan gacchati, gacchan gāyati ity

4.3. etac ca kriyāpadaṃ yatra svarūpeṇopāttaṃ, tatra vicāryate |

4.3.1. yatra tu kriyāpadaṃ kiñcit svarūpeṇa nopāttaṃ, tatrāstir bhavantīparo [']dhyāhriyata iti bhāṣyakāravacanaprāmāṇyāt asti, bhavati,
vidyate iti vā sattāsāmānyavāci kriyāpadam adhyāhṛtya, vākyārthapratiṣṭhāne[na] bhāvyam | sattā hi sarvabhāvānām antaraṅgā, yathā “vṛkṣa” iti kevalapade ukte, asti, bhavati, vidyate iti vā gamyate. atra vā astīti kriyāsāmānyavāci dhātūpalakṣaṇaparam |

4.3.2. kvacic ca prakaraṇānusāreṇa viśiṣṭāpi kriyādhyāhriyate, kartṛrahitāyāḥ kriyāyā abhāvāt |

5.evam evaṃbhūtaṃ vākyaṃ kvacin muktaka ekaṃ bhavati, kvacid dve
vākye, kvacid bahūni vākyāni | prabandhe tu bahūny eva vākyāni bhavanti | teṣāṃ ca vākyānāṃ parasparasambaddhatopādeyā, na ced unmattavākyatvaprasaṅgāt, yathā “kuṇḍam ajājinaṃ palalam sphaiyakṛtasyam putra” iti |

5.1. parasparasambandhaś ca svaśabdanirdiṣṭārthamukhena vā bhavati, sarvanāmaparāmṛṣṭārthamukhena vā |

5.1.1. svaśabdanirdiṣṭārthamukhena samanvaye bahavaḥ prakārāḥ, tathā hi yattador upakramopasaṃhārakramarūpo nityam abhisambandhaḥ | sa ca śābdaḥ, ārthaś ca |

5.1.1.1. dvayor yattador upādāne sati, śābdaḥ |

5.1.1.2. ekatarasyopādāne saty, ārthaḥ |

5.1.1.2.1. yadi tasyārthasāmarthyenākṣepāt tacchabdasya kevalopādāne saty, ārthaḥ  triprakāraḥ, prasiddhaprakrāntānubhūtavastuviṣayeṇa ca, yacchabdena tasya sambandhāt |

5.1.1.2.2. yacchabdasya kevalasyopādāne sati, ārtho dvividhas samanvayaḥ, prakrāntavastuviṣayeṇa kalpitakarmādiviṣayeṇa ca, tacchabdena tasya sambandhāt |

5.2. kvacic ca kevale kriyāpade 'dhyāhriyamāṇakārakasambandhe sati, vākyārthaparisamāptir dṛśyate | yathā “āgaccha, āgaccha. cala, cala. brūhi, brūhi. yāhi, yāhi. apasarpa, apasarpa. vada vada”. 

5.3. atra caikena ślokena vākyārthaparisamāptau muktakaṃ, dvābhyāṃ ślokābhyāṃ vākyārthaparisamāptau yugalakam, tribhis tilakam,
caturbhiś cakkalakam, pañcabhiḥ kulakam, anantaraṃ mahākulakam ||
etair vyastais samastair vā prabandha iti śivam |

6.diṅmātram anvayasyedaṃ bālānāṃ samprakāśitam |
diśānayā pragalbhante bālās samyak samanvaye ||
pañcake daśake vāpi ślokānām yadi darśyate |
bālaś caitat, tatas samyaganvayam prati muktadhīḥ ||

iti samanvayadik samāptā || 
kṛtī rājānapaṇḍitacchuḍḍakasya || ||
