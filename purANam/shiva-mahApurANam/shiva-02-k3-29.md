
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकोनत्रिंशोऽध्यायः  
  
शिवाशिवसंवादः  
नारद उवाच -  
ब्रह्मन् विधे महाभाग किं जातं तदनन्तरम् ।  
तत्सर्वं श्रोतुमिच्छामि कथय त्वं शिवायशः ॥ १ ॥  
ब्रह्मोवाच -  
देवर्षे श्रूयतां सम्यक् कथयामि कथां मुदा ।  
तां महापापसंहर्त्रीं शिवभक्तिविवर्द्धिनीम् ॥ २ ॥  
पार्वती वचनं श्रुत्वा हरःस परमात्मनः ।  
दृष्ट्वानन्दकरं रूपं जहर्षातीव च द्विज ॥ ३ ॥  
प्रत्युवाच महा साध्वी स्वोपकण्ठस्थितं विभुम् ।  
अतीव सुखिता देवी प्रीत्युत्फुल्लानना शिवा ॥ ४ ॥  
पार्वत्युवाच  
त्वं नाथो मम देवेश त्वया किं विस्मृतं पुरा ।  
दक्षयज्ञविनाशं हि यदर्थं कृतवान्हठात् ॥ ५ ॥  
स त्वं साहं समुत्पन्ना मेनयां कार्यसिद्धये ।  
देवानां देव देदेश तारकाप्तसुखात्मनाम् ॥ ६ ॥  
यदि प्रसन्नो देवेश करोषि च कृपां यदि ।  
पतिर्भव ममेशान मम वाक्यं कुरु प्रभो ॥ ७ ॥  
पितुर्गेहे मया सम्यग्‌गम्यते त्वदनुजया ।  
प्रसिद्धं क्रियतां तद्वै विशुद्धं परमं यशः ॥ ८ ॥  
गन्तव्यं भवता नाथ हिमवत्पार्श्वतः प्रभो ।  
याचस्व मां ततो भिक्षुर्भूत्वा लीलाविशारदः ॥ ९ ॥  
तथा त्वया प्रकर्तव्यं लोकेषु ख्यापयन् यशः ।  
पितुर्मे सफलं सर्वं कुरुष्वैवं गृहाश्रमम् ॥ १० ॥  
ऋषिभिर्बोधितः प्रीत्या स्वबन्धुपरिवारितः ।  
करिष्यति न सन्देहस्तव वाक्यं पिता मम ॥ ११ ॥  
दक्षकन्या पुराऽहं वै पित्रा दत्ता यदा तव ।  
यथोक्तविधिना तत्र विवाहो न कृतस्त्वया ॥ १२ ॥  
न ग्रहाः पूजितास्तेन दक्षेण जनकेन मे ।  
ग्रहाणां विषयस्तेन सच्छिद्रोऽयं महानभूत् ॥ १३ ॥  
तस्माद्यथोक्तविधिना कर्तुमर्हसि मे प्रभो ।  
विवाहं त्वं महादेव देवानां कार्यसिद्धये ॥ १४ ॥  
विवाहस्य यथा रीतिः कर्तव्या सा तथा ध्रुवम् ।  
जानातु हिमवान् सम्यक् कृतं पुत्र्या शुभं तपः ॥ १५ ॥  
ब्रह्मोवाच -  
इत्येवं वचनं श्रुत्वा सुप्रसन्नः सदाशिवः ।  
प्रोवाच वचनं प्रीत्या गिरिजां प्रहसन्निव ॥ १६ ॥  
शिव उवाच -  
शृणु देवि महेशानि परमं वचनं मम ।  
यथोचितं सुमाङ्‌गल्यमविकारि तथा कुरु ॥ १७ ॥  
ब्रह्मादिकानि भूतानि स्वनित्यानि वरानने ।  
दृष्टं यत्सर्वमेतच्च नश्वरं विद्धि भामिनि ॥ १८ ॥  
एकोऽनेकत्वमापन्नो निर्गुणो हि गुणान्वितः ।  
स्वज्योत्स्नया यो विभाति परज्योत्स्नान्वितोऽभवत् ॥ १९ ॥  
स्वतन्त्रः परतन्त्रश्च त्वया देवि कृतो ह्यहम् ।  
सर्वकर्त्री च प्रकृतिर्महामाया त्वमेव हि ॥ २० ॥  
मायामयं कृतमिदं च जगत्समग्रं  
    सर्वात्मना हि विधृतं परया स्वबुद्ध्या ।  
सवार्त्मभिः सुकृतिभिः परमात्मभावैः  
    संसक्तमात्मनि गणः परिवेष्टितश्च ॥ २१ ॥  
के ग्रहाः के ऋतुगणाः के वान्येऽपि त्वया ग्रहाः ।  
किमुक्तं चाधुना देवि शिवार्थं वरवर्णिनि ॥ २२ ॥  
गुणकार्यप्रमेदेनावाभ्यां प्रादुर्भवः कृतः ।  
भक्तहेतोर्जगत्यस्मिन्भक्तवत्सलभावतः ॥ २३ ॥  
त्वं हि वै प्रकृतिःसूक्ष्मा रजःसत्त्वतमोमयी ।  
व्यापारदक्षा सततं सगुणा निर्गुणापि च ॥ २४ ॥  
सर्वेषामिह भूतानामहमात्मा सुमध्यमे ।  
निर्विकारी निरीहश्च भक्तेच्छोपात्तविग्रहः ॥ २५ ॥  
हिमालयं न गच्छेयं जनकं तव शैलजे ।  
ततस्त्वां भिक्षुको भूत्वा न याचेयं कथञ्चन ॥ २६ ॥  
महागुणैर्गरिष्ठोपि महात्माऽपि गिरीन्द्रजे ।  
देहीतिवचनात्सद्यः पुरुषो याति लाघवम् ॥ २७ ॥  
इत्थं ज्ञात्वा तु कल्याणि किमस्माकं वदस्यथ ।  
कार्यं त्वदाज्ञया भद्रे यथेच्छसि तथा कुरु ॥ २८ ॥  
ब्रह्मोवाच -  
तेनोक्तापि महादेवी सा साध्वी कमलेक्षणा ।  
जगाद शङ्करं भक्त्या सुप्रणम्य पुनः पुनः ॥ २९ ॥  
पार्वत्युवाच -  
त्वमात्मा प्रकृतिश्चाहं नात्र कार्या विचारणा ।  
स्वतन्त्रौ भक्तवशगौ निर्गुणौ सगुणावपि ॥ ३० ॥  
प्रयत्नेन त्वया शम्भो कार्यं वाक्यं मम प्रभो ।  
याचस्व मां हिमगिरेः सौभाग्यं देहि शङ्कर ॥ ३१ ॥  
कृपां कुरु महेशान तव भक्तास्मि नित्यशः ।  
तव पत्नी सदा नाथ ह्यहं जन्मनि जन्मनि ॥ ३२ ॥  
त्वं ब्रह्म परमात्मा हि निर्गुणः प्रकृतेः परः ।  
निर्विकारी निरीहश्च स्वतन्त्रः परमेश्वरः ॥ ३३ ॥  
तथापि सगुणोऽपीह भक्तोद्धारपरायणः ।  
विहारी स्वात्मनि रतो नानालीलाविशारदः ॥ ३४ ॥  
सर्वथा त्वामहं जाने महादेव महेश्वर ।  
किमुक्तेन च सर्वज्ञ बहुना हि दयां कुरु ॥ ३५ ॥  
विस्तारय यशो लोके कृत्वा लीलां महाद्‌भुताम् ।  
यत्सुगीय जना नाथाञ्जसोत्तीर्णा भवाम्बुधेः ॥ ३६ ॥  
ब्रह्मोवाच  
इत्येवमुक्त्वा गिरिजा सुप्रणम्य पुनः पुनः ।  
विरराम महेशानं नतस्कन्धा कृताञ्जलिः ॥ ३७ ॥  
इत्येवमुक्तः स तया महात्मा  
    महेश्वरो लोकविडम्बनाय ।  
तथेति मत्त्वा प्रहसन् बभूव  
    मुदान्वितः कर्तुमनास्तदेव ॥ ३८ ॥  
ततो ह्यन्तर्हितः शम्भुर्बभूव सुप्रहर्षितः ।  
कैलासं प्रययौ काल्या विरहाकृष्टमानसः ॥ ३९ ॥  
तत्र गत्वा महेशानो नन्द्यादिभ्यः स ऊचिवान् ।  
वृत्तान्तं सकलं तम्वै परमानन्दनिर्भरः ॥ ४० ॥  
तेऽपि श्रुत्वा गणाःसर्वे भैरवाद्याश्च सर्वशः ।  
बभूवुःसुखिनोत्यन्तं विदधुः परमोत्सवम् ॥ ४१ ॥  
महत्सुमङ्गलं तत्र बभूवातीव नारद ।  
सर्वेषां दुःखनाशोभूद्‌रुद्रः प्रापापि सम्मुदम् ॥ ४२ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे शिवाशिवसम्वादवर्णनं नामैकोनत्रिंशोऽध्यायः २९  
  
  
श्रीगौरीशङ्करार्पणमस्तु  
  
GO TOP
