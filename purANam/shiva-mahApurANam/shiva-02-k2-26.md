
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
षड्विंशोऽध्यायः ॥  
  
शिवसतीवियोगः  
ब्रह्मोवाच  
पुराभवच्च सर्वेषामध्वरो विधिना महान् ।  
प्रयागे समवेतानां मुनीनां च महात्मनाम् ॥ १ ॥  
तत्र सिद्धाः समाख्याताः सनकाद्याः सुरर्षयः ।  
सप्रजापतयो देवा ज्ञानिनो ब्रह्मदर्शिनः ॥ २ ॥  
अहं समागतस्तत्र परिवारसमन्वितः ।  
निगमैरागमैर्युक्तो मूर्तिमद्‌भिर्महाप्रभैः ॥ ३ ॥  
समाजोऽभूद्विचित्रो हि तेषामुत्सवसंयुतः ।  
ज्ञानवादोऽभवत्तत्र नानाशास्त्र समुद्‌भवः ॥ ४ ॥  
तस्मिन्नवसरे रुद्रः सभवानीगणः प्रभुः ।  
त्रिलोकहितकृत्स्वामी तत्रागात्सूतिकृन्मुने ॥ ५ ॥  
दृष्ट्वा शिवं सुराः सर्वे सिद्धाश्च मुनयस्तथा ।  
अनमंस्तं प्रभुं भक्त्या तुष्टुवुश्च तथा ह्यहम् ॥ ६ ॥  
तस्थुः शिवाज्ञया सर्वे यथास्थानं मुदान्विताः ।  
प्रभुदर्शनसन्तुष्टा वर्णयन्तो निजं विधिम् ॥ ७ ॥  
तस्मिन्नवसरे दक्षः प्रजापतिपतिः प्रभुः ।  
आगमत्तत्र सुप्रीतः सुवर्चस्वी यदृच्छया ॥ ८ ॥  
मां प्रणम्य स दक्षो हि न्युष्टस्तत्र मदाज्ञया ।  
ब्रह्माण्डाधिपतिर्मान्यो मानी तत्त्वबहिर्मुखः ॥ ९ ॥  
स्तुतिभिः प्रणिपातैश्च दक्षः सर्वैः सुरर्षिभिः ।  
पूजितो वरतेजस्वी करौ बध्वा विनम्रकैः ॥ १० ॥  
नानाविहारकृन्नाथः स्वतन्त्र परमोतिकृत् ।  
नानामत्तं तदा दक्षं स्वासनस्थो महेश्वरः ॥ ११ ॥  
दृष्टाऽऽनतं हरं तत्र स मे पुत्रोऽप्रसन्नधीः ।  
अकुपत्सहसा रुद्रे तदा दक्षः प्रजापतिः ॥ १२ ॥  
क्रूरदृष्ट्या महागर्वो दृष्ट्वा रुद्रं महाप्रभुम् ।  
सर्वान्संश्रावयन्नुच्चैरवोचज्ज्ञानवर्जितः ॥ १३ ॥  
दक्षौवाच  
एते हि सर्वे च सुरासुरा भृशं  
     नमन्ति मां विप्रवरास्तथर्षयः ।  
कथं ह्यसौ दुर्जनवन्महामना  
     त्वभूत्तु यः प्रेतपिशाचसंवृतः ॥ १४ ॥  
श्मशानवासी निरपत्रपो ह्ययं  
     कथं प्रणामं न करोति मेऽधुना ।  
लुप्तक्रियो भूतपिशाचसेवितो  
     मत्तोऽविधो नीतिविदूषकःसदा ॥ १५ ॥  
पाखण्डिनं दुर्जनपापशीलं  
     दृष्ट्वा द्विजं प्रोद्धतनिन्दकञ्च ।  
वध्वां सदासक्तरतिप्रवीणं  
     तस्मादमुं शप्तुमहं प्रवृत्तः ॥ १६ ॥  
ब्रह्मोवाच  
इत्येवमुक्त्वा स महाखलस्तदा  
     रुषान्वितो रुद्रमिदं ह्यवोचत् ।  
शृण्वन्त्वमी विप्रवरास्तथा सुरा  
     वध्यं हि मे चार्हथ कर्तुमेतम् ॥ १७ ॥  
दक्ष उवाच  
रुद्रो ह्ययं यज्ञबहिष्कृतो मे  
     वर्णेष्वतीतोऽथ विवर्णरूपः ।  
देवैर्न भागं लभतां सहैव  
     श्मशानवासी कुलजन्महीनः ॥ १८ ॥  
ब्रह्मोवाच  
इति दक्षोक्तमाकर्ण्य भृग्वाद्या बहवो जनाः ।  
अगर्हयन् दुष्टसत्त्वं रुद्रं मत्त्वामरैः समम् ॥ १९ ॥  
नन्दी निशम्य तद्वाक्यं लालाक्षोऽतिरुषान्वितः ।  
अब्रवीत्त्वरितं दक्षं शापं दातुमना गणः ॥ २० ॥  
नन्दीश्वर उवाच  
रे रे शठ महा मूढ दक्ष दुष्टमते त्वया ।  
यज्ञबाह्यो हि मे स्वामी महेशो हि कृतः कथम् ॥ २१ ॥  
यस्य स्मरणमात्रेण भवन्ति सफला मखाः ।  
तीर्थानि च पवित्राणि सोऽयं शप्तो हरः कथम् ॥ २२ ॥  
वृथा ते ब्रह्मचापल्याच्छप्तोऽयं दक्ष दुर्मते ।  
वृथोपहसितश्चैवादुष्टो रुद्रो महा प्रभुः ॥ २३ ॥  
येनेदं पाल्यते विश्वं सृष्टमन्ते विनाशितम् ।  
शप्तोयं स कथं रुद्रो महेशो ब्राह्मणाधम ॥ २४ ॥  
एवं निर्भत्सितस्तेन नन्दिना हि प्रजापतिः ।  
नन्दिनं च शशापाथ दक्षो रोषसमन्वितः ॥ २५ ॥  
दक्ष उवाच  
यूयं सर्वे रुद्रगणा वेदबाह्या भवन्तु वै ।  
वेदमार्गपरित्यक्तास्तथा त्यक्ता महर्षिभिः ॥ २६ ॥  
पाखण्डवादनिरताः शिष्टाचारबहिष्कृताः ।  
मदिरापाननिरता जटा भस्मास्थिधारिणः ॥ २७ ॥  
ब्रह्मोवाच  
इति शप्तास्तथा तेन दक्षेण शिवकिङ्‌कराः ।  
तच्छ्रुत्वातिरुषाविष्टोभवन्नन्दी शिवप्रियः ॥ २८ ॥  
प्रत्युवाच द्रुतं पक्षं गर्वितं तं महाखलम् ।  
शिलादतनयो नन्दी तेजस्वी शिववल्लभः ॥ २९ ॥  
नन्दीश्वर उवाच  
रे दक्ष शठ दुर्बुद्धे वृथैव शिवकिङ्‌कराः ।  
शप्तास्ते ब्रह्मचापल्याच्छिवतत्त्वमजानता ॥ ३० ॥  
भृग्वाद्यैर्दुष्टचित्तैश्च मूढैःस उपहासितः ।  
महाप्रभुर्महेशानो ब्राह्मणत्वादहम्मते ॥ ३१ ॥  
ये रुद्रविमुखाश्चात्र ब्राह्मणास्त्वादृशाः खलाः ।  
रुद्रतेजःप्रभावत्वात्तेषां शापं ददाम्यहम् ॥ ३२ ॥  
वेदवादरता यूयं वेदतत्त्वबहिर्मुखाः ।  
भवन्तु सततं विप्रा नान्यदस्तीति वादिनः ॥ ३३ ॥  
कामात्मानः स्वर्गपराः क्रोधलोभमदान्विताः ।  
भवन्तु सततं विप्रा भिक्षुका निरपत्रपाः ॥ ३४ ॥  
वेदमार्गं पुरस्कृत्य ब्राह्मणाः शूद्रयाजिनः ।  
दरिद्रा वै भविष्यन्ति प्रतिग्रहरताः सदा ॥ ३५ ॥  
असत्प्रतिग्रहाश्चैव सर्वे निरयगामिनः ।  
भविष्यन्ति सदा दक्ष केचिद्वै ब्रह्मराक्षसाः ॥ ३६ ॥  
यः शिवं सुरसामान्यमुद्दिश्य परमेश्वरम् ।  
द्रुह्यत्यजो दुष्टमतिस्तत्त्वतो विमुखो भवेत् ॥ ३७ ॥  
कूटधर्मेषु गेहेषु सदा ग्राम्यसुखेच्छया ।  
कर्मतन्त्रं वितनुता वेदवादं च शाश्वतम् ॥ ३८ ॥  
विनष्टानन्दकमुखो विस्मृतात्मगतिः पशुः ।  
भ्रष्टकर्मानयरतो दक्षो वस्तमुखोऽचिरात् ॥ ३९ ॥  
शप्तास्ते कोपिना तत्र नन्दिना ब्राह्मणा यदा ।  
हाहाकारो महानासीच्छप्तो दक्षेण चेश्वरः ॥ ४० ॥  
तदाकर्ण्यामहत्यन्तमनिन्दं तं मुहुर्मुहुः ।  
भृग्वादीनपि विप्रांश्च वेदसृट् शिव तत्त्ववित् ॥ ४१ ॥  
ईश्वरोपि वचः श्रुत्वा नन्दिनः प्रहसन्निव ।  
उवाच मधुरं वाक्यं बोधयंस्तं सदाशिवः ॥ ४२ ॥  
सदाशिव उवाच  
शृणु नन्दिन् महाप्राज्ञ न कर्तुं क्रोधमर्हसि ।  
वृथा शप्तं ब्रह्मकुलं मत्वा शप्तं च मां भ्रमात् ॥ ४३ ॥  
वेदो मन्त्राक्षरमयः साक्षात्सूक्तमयो भृशम् ।  
सूक्ते प्रतिष्ठितो ह्यात्मा सर्वेषामपि देहिनाम् ॥ ४४ ॥  
तस्मादात्मविदो नित्यं त्वं मा शप रुषान्वितः ।  
शप्या न वेदाः केनापि दुर्द्धियाऽपि कदाचन ॥ ४५ ॥  
अहं शप्तो न चेदानीं तत्त्वतो बोद्धुमर्हसि ।  
शान्तो भव महाधीमन् सनकादिविबोधकः ॥ ४६ ॥  
यज्ञोऽहं यज्ञकर्माहं यज्ञाङ्‌गानि च सर्वशः ।  
यज्ञात्मा यज्ञनिरतो यज्ञबाह्योऽहमेव वै ॥ ४७ ॥  
कोयं कस्त्वमिमे के हि सर्वोहमपि तत्त्वतः ।  
इति बुद्ध्या हि विमृश वृथा शप्तास्त्वया द्विजाः ॥ ४८ ॥  
तत्त्वज्ञानेन निर्हृत्य प्रपञ्चरचनो भव ।  
बुधःस्वस्थो महाबुद्धे नन्दिन् क्रोधादिवर्जितः ॥ ४९ ॥  
ब्रह्मोवाच  
एवं प्रबोधितस्तेन शम्भुना नन्दिकेश्वरः ।  
विवेकपरमो भूत्वा शान्तोऽभूत्क्रोधवर्जितः ॥ ५० ॥  
शिवोऽपि तं प्रबोध्याशु स्वगणं प्राणवल्लभम् ।  
सगणःस ययौ तस्मात्स्वस्थानं प्रमुदान्वितः ॥ ५१ ॥  
दक्षोऽपि स रुषाऽऽविष्टस्तैर्द्विजैः परिवारितः ।  
स्वस्थानं च ययौ चित्ते शिवद्रो हपरायणः ॥ ५२ ॥  
रुद्रं तदानीं परिशप्यमानं  
     संस्मृत्य दक्षः परया रुषान्वितः ।  
श्रद्धां विहायैव स मूढबुद्धि-  
     र्निन्दापरोऽभूच्छिवपूजकानाम् ॥ ५३ ॥  
इत्युक्तो दक्षदुर्बुद्धिः शम्भुना परमात्मना ।  
परां दुर्धिषणां तस्य शृणु तात वदाम्यहम् ॥ ५४ ॥  
इति श्रीशिवमहापुराणे द्वितीयायां रुद्रसंहितायां द्वितीयखण्डे  
सत्युपाख्याने शिवेन दक्षविरोधो नाम षड्विंशोऽध्यायः ॥ २६ ॥  
  
  
श्रीगौरीशङ्करार्पणमस्तु  
  
GO TOP
