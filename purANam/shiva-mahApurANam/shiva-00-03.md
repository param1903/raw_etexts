
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
श्रीशिवपुराणमाहात्म्यम्  
॥ तृतीयोऽध्यायः ॥  
  
॥ चञ्चुलावैराग्यवर्णनम् ॥  
  
  
[ Right click to 'save audio as' for downloading Audio ]  
शौनक उवाच -  
सूत सूत महाभाग सर्वज्ञोऽसि महामते ।  
त्वत्प्रसादात्कृतार्थोऽहं कृतार्थोऽहं पुनः पुनः ॥ १ ॥  
इतिहासमिमं श्रुत्वा मनो मेऽतीव मोदते ।  
अन्यामपि कथां शम्भोर्वद प्रेमविवर्द्धिनीम् ॥ २ ॥  
नामृतम्पिबतां लोके मुक्तिः क्वापि सभाज्यते ।  
शम्भोः कथा सुधापानं प्रत्यक्षं मुक्तिदायकम् ॥ ३ ॥  
धन्या धन्या कथा शम्भोस्त्वं धन्यो धन्य एव च ।  
यदाकर्णनमात्रेण शिवलोकं व्रजेन्नरः ॥ ४ ॥  
सूत उवाच -  
शृणु शौनक वक्ष्यामि त्वदग्रे गुह्यमप्युत ।  
यतस्त्वं शिवभक्तानामग्रणीर्वेदवित्तमः ॥ ५ ॥  
समुद्रनिकटे देशे ग्रामो बाष्कलसञ्ज्ञकः ।  
वसन्ति यत्र पापिष्ठा वेदधर्मोज्झिता जनाः ॥ ६ ॥  
दुष्टा दुर्विषयात्मानो निर्दैवा जिह्मवृत्तयः ।  
कृषीवलाः शस्त्रधराः परस्त्रीभोगिनः खलाः ॥ ७ ॥  
ज्ञानवैराग्यसद्धर्मं न जानन्ति परं हि ते ।  
कुकथाश्रवणाढ्येषु निरताः पशुबुद्धयः ॥ ८ ॥  
अन्ये वर्णाश्च कुधियः स्वधर्मविमुखाः खलाः ।  
कुकर्मनिरता नित्यं सदा विषयिणश्च ते ॥ ९ ॥  
स्त्रियः सर्वाश्च कुटिलाः स्वैरिण्यः पापलालसाः ।  
कुधियो व्यभिचारिण्यः सद्‌वृत्ताचारवर्जिताः ॥ १० ॥  
एवं कुजनसंवासे ग्रामे बाष्कलसञ्ज्ञिते ।  
तत्रैको बिन्दुगो नाम विप्र आसीन्महाधमः ॥ ११ ॥  
स दुरात्मा महापापी सुदारोऽपि कुमार्गगः ।  
वेश्यापतिर्बभूवाथ कामाकुलितमानसः ॥ १२ ॥  
स्वपत्नीं चञ्चुला नाम हित्वा नित्यं सुधर्मिणीम् ।  
रेमे स वेश्यया दुष्टः स्मरबाणप्रपीडितः ॥ १३ ॥  
एवं कालो व्यतीयाय महांस्तस्य कुकर्मणः ।  
सा स्वधर्मभयाक्लेशात्स्मरार्तापि च चञ्चुला ॥ १४ ॥  
अथ तस्याङ्गना सापि प्ररूढनवयौवना ।  
अविषह्यस्मरावेशा स्वधर्माद्‌विरराम ह ॥ १५ ॥  
जारेण सङ्गता रात्रौ रेमे पापेन गुप्ततः ।  
पतिदृष्टिं वञ्चयित्वा भ्रष्टसत्त्वा कुमार्गगा ॥ १६ ॥  
कदाचित्तां दुराचारां स्वपत्नीं चञ्चुलां मुने ।  
जारेण सङ्गतां रात्रौ ददर्श स्मरविह्वलाम् ॥ १७ ॥  
दृष्ट्वा तां दूषितां पत्नीं कुकर्मासक्तमानसाम् ।  
जारेण सङ्गतां रात्रौ क्रोधाद्‌द्रुदाव वेगतः ॥ १८ ॥  
तमागतं गृहे दुष्टमाज्ञाय बिन्दुगं खलः ।  
पलायितो द्रुतं जारो वेगतश्छद्मवान्स वै ॥ १९ ॥  
अथ स बिन्दुगः पत्नीं गृहीत्वा सुदुराशयः ।  
मुष्टिबन्धेन सन्तर्ज्य पुनः पुनरताडयत् ॥ २० ॥  
सा नारी ताडिता भर्त्रा चञ्चुला स्वैरिणी खला ।  
कुपिता निर्भया प्राह स्वपतिं बिन्दुगं खलम् ॥ २१ ॥  
चञ्चुलोवाच -  
भवान्प्रतिदिनं कामं रमते वेश्यया कुधीः ।  
मां विहाय स्वपत्नीं च युवती पतिसेविनीम् ॥ २२ ॥  
रूपवत्या युवत्याश्च कामाकुलितचेतसः ।  
विना पतिविहारं स्यात् का गतिर्मे भवान् वदेत् ॥ २३ ॥  
अहं महारूपवती नवयौवनविह्वला ।  
कथं सहे कामदुःखं तव सङ्‌गंविनाऽऽर्तधीः ॥ २४ ॥  
सूत उवाच -  
इत्युक्तः स तया मूर्खो मूढधीर्ब्राह्मणोऽधमः ।  
प्रोवाच बिन्दुगः पापी स्वधर्मविमुखः खलः ॥ २५ ॥  
बिन्दुग उवाच -  
सत्यमेतत्त्वयोक्तं हि कामव्याकुलचेतसा ।  
हितं वक्ष्यामि तस्मात्ते शृणु कान्ते भयं त्यज ॥ २६ ॥  
जारैर्विहर नित्यं त्वं चेतसा निर्भयेन वै ।  
धनमाकर्ष तेभ्यो हि दत्त्वा तेभ्यः परां रतिम् ॥ २७ ॥  
तद्धनं देहि सर्वं मे वेश्यासंसक्तचेतसः ।  
महत्स्वार्थं भवेन्नूनं तवापि च ममापि च ॥ २८ ॥  
सूत उवाच -  
इति भर्तृवचः श्रुत्वा चञ्चुला तद्वधूश्च सा ।  
तथेति भर्तृवचनं प्रतिजग्राह हृष्टधीः ॥ २९ ॥  
कृत्वैवं समयं तौ वै दम्पती दुष्टमानसौ ।  
कुकर्मनिरतौ जातौ निर्भयेन कुचेतसा ॥ ३० ॥  
एवं तयोस्तु दम्पत्योर्दुराचारप्रवृत्तयोः ।  
महान्कालो व्यतीयाय निष्कलो मूढचेतसोः ॥ ३१ ॥  
अथ विप्रः स कुमतिर्बिन्दुगो वृषलीपतिः ।  
कालेन निधनं प्राप्तो जगाम नरकं खलः ॥ ३२ ॥  
भुक्त्या नरकदुःखानि बह्वहानि स मूढधीः ।  
विन्ध्येऽभवत्पिशाचो हि गिरौ पापी भयङ्करः ॥ ३३ ॥  
मृते भर्तरि तस्मिन्वै दुराचारेऽथ बिन्दुगे ।  
उवास स्वगृहे पुत्रैश्चिरकालं विमूढधीः ॥ ३४ ॥  
एवं विहरती जारैः सा नारी चञ्चुलाह्वया ।  
आसीत् कामरता प्रीता किञ्चिदुत्क्रान्तयौवना ॥ ३५ ॥  
एकदा दैवयोगेन सम्प्राप्ते पुण्यपर्वणि ।  
सा नारी बन्धुभिः सार्द्धं गोकर्णं क्षेत्रमाययौ ॥ ३६ ॥  
प्रसङ्गात्सा तदा गत्वा कस्मिंश्चित्तीर्थपाथसि ।  
सस्नौ सामान्यतो यत्र तत्र बभ्राम बन्धुभिः ॥ ३७ ॥  
देवालयेऽथ कस्मिंश्चिद्दैवज्ञमुखतः शुभाम् ।  
शुश्राव सत्कथां शम्भोः पुण्यां पौराणिकीं च सा ॥  
योषितां जारसक्तानां नरके यमकिङ्कराः ।  
सन्तप्तलोहपरिघं क्षिपन्ति स्मरमन्दिरे ॥ ३९ ॥  
इति पौराणिकेनोक्तां श्रुत्वा वैराग्यवर्द्धिनीम् ।  
कथामासीद्‌भयोद्विग्ना चकम्पे तत्र सा च वै ॥ ४० ॥  
कथासमाप्तौ सा नारी निर्गतेषु जनेषु च ।  
भीता रहसि तं प्राह शैवं संवाचकं द्विजम् ॥ ४१ ॥  
चञ्चलोवाच -  
ब्रह्मंस्त्वं शृण्वसद्वृत्तमजानन्त्या स्वधर्मकम् ।  
श्रुत्वा मामुद्धर स्वामिन् कृपां कृत्वातुलामपि ॥ ४२ ॥  
चरितं सूल्बणं पापं मया मूढधिया प्रभो ।  
नीतं पौंश्चल्यतः सर्वं यौवनं मदनान्धया ॥ ४३ ॥  
श्रुत्वेदं वचनं तेऽद्य वैराग्यरसजृम्भितम् ।  
जाता महाभया साऽहं सकम्पात्तवियोगिका ॥ ४४ ॥  
धिङ्‌गां मूढधियं पापां काममोहितचेतसाम् ।  
निन्द्यां दुर्विषयासक्तां विमुखीं हि स्वधर्मतः ॥ ४५ ॥  
यदल्पस्य सुखस्यार्थे स्वकार्यस्य विनाशिनः ।  
महापापं कृतं घोरमजानन्त्याऽतिकष्टदम् ॥ ४६ ॥  
यास्यामि दुर्गतिं कां कां घोरां हा कष्टदायिनीम् ।  
को ज्ञो यास्यति मां तत्र कुमार्गरतमानसाम् ॥ ४७ ॥  
मरणे यमदूतांस्तान्कथं द्रक्ष्ये भयङ्‌करान् ।  
कथं पाशैर्बलात्कण्ठे बध्यमाना धृतिं लभे ॥ ४८ ॥  
कथं सहिष्ये नरके खण्डशो देहकृन्तनम् ।  
यातनां तत्र महतीं दुःखदां च विशेषतः ॥ ४९ ॥  
दिवा चेष्टामिन्द्रियाणां कथं प्राप्स्यामि शोचती ।  
रात्रौ केयं लभिष्येऽहं निद्रां दुःखपरिप्लुता ॥ ५० ॥  
हा हतास्मि च दग्धास्मि विदीर्णहृदयास्मि च ।  
सर्वथाऽहं विनष्टाऽस्मि पापिनी सर्वथाप्यहम् ॥ ५१ ॥  
हा विधे मां महापापे दत्त्वा दुःशेमुषीं हठात् ।  
अपैति यत्स्वधर्माद्वै सर्वसौख्यकरादहो ॥ ५२ ॥  
शूलप्रोतस्य शैलाग्रात्पततस्तुङ्गतो द्विज ॥  
यद्दुःखं देहिनो घोरं तस्मात्कोटिगुणं मम ॥ ५३ ॥  
अश्वमेधशतं कृत्वा गङ्‌गां स्नात्वा शतं समाः ।  
न शुद्धिर्जायते प्रायो मत्पापस्य गरीयसः ॥ ५४ ॥  
किं करोमि क्व गच्छामि कं वा शरणमाश्रये ।  
कस्त्रायेत मां लोकेऽस्मिन्पतन्तीं नरकार्णवे ॥ ५५ ॥  
त्वमेव मे गुरुर्ब्रह्मंस्त्वं माता त्वं पिताऽसि च ।  
उद्धरोद्धर मां दीनां त्वामेव शरणं गताम् ॥ ५६ ॥  
सूत उवाच -  
इति सञ्जातनिर्वेदां पतिताञ्चरणद्वये ।  
उत्थाप्य कृपया धीमान्बभाषे ब्राह्मणः स हि ॥ ५७ ॥  
इति श्रीस्कान्दे महापुराणे शिवपुराणमाहाम्ये  
चञ्चुलावैराग्यवर्णनं नाम तृतीयोऽध्यायः ॥ ३ ॥  
  
  
श्रीगौरीशङ्करार्पणमस्तु  
  
GO TOP
