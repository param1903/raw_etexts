
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
षष्ठोऽध्यायः  
  
पार्वतिजन्मवर्णनम्  
ब्रह्मोवाच  
अथ संस्मरतुर्भक्त्या दम्पती तौ भवाम्बिकाम् ।  
प्रसूतिहेतवे तत्र देवकार्यार्थमादरात् ॥ १ ॥  
ततः सा चण्डिका योगात्त्यक्तदेहा पुरा पितुः ।  
ईहया भतितुं भूयःसमैच्छद्‌गिरिदारतः ॥ २ ॥  
सत्यं विधातुं स्ववचः प्रसन्नाखिलकामदा ।  
पूर्णांशाच्छैलचित्ते सा विवेशाथ महेश्वरी ॥ ३ ॥  
विरराज ततः सोतिप्रमदोपूर्वसुद्युतिः ।  
हुताशन इवाधृष्यस्तेजोराशिर्महामनाः ॥ ४ ॥  
ततो गिरिः स्वप्रियायां परिपूर्णं शिवांशकम् ।  
समाधिमत्त्वात्समये समधत्त सुशङ्करे ॥ ५ ॥  
समधत्त गिरेः पत्नी गर्भं देव्याः प्रसादतः ।  
चित्ते स्थितायाः करुणाकरायाः सुखदं गिरेः ॥ ६ ॥  
गिरिप्रिया सर्वजगन्निवासासंश्रयाधिकम् ।  
विरेजे सुतरां मेना तेजोमण्डलगा सदा ॥ ७ ॥  
उपोदयं स्वभर्तुश्च मेना दौहृदलक्षणम् ।  
दधौ निदानं देवानामानन्दस्येप्सितं शुभम् ॥ ८ ॥  
देह सादादसम्पूर्णभूषणा लोध्रसम्मुखा ।  
स्वल्पभेन्दुक्षयेकासौ विचेष्यर्क्षा विभावरी ॥ ९ ॥  
तदाननं मृत्सुरभि नायं तृप्तिं गिरीश्वरः ।  
मुने रहस्युपाघ्राय प्रेमाधिक्यं बभूव तत् ॥ १० ॥  
मेना स्पृहावती केषु न मे शंसति वस्तुषु ।  
किञ्चिदिष्टं ह्रियापृच्छदनुवेलं सखीर्गिरिः ॥ ११ ॥  
उपेत्य दौहदं शल्यं यद्वव्रेऽपश्यदाशु तत् ।  
आनीतं नेष्टमस्याद्धा नासाध्यं त्रिदिवैऽपि हि ॥ १२ ॥  
प्रचीयमानावयवा निस्तीर्य दोहदव्यथाम् ।  
रेजे मेना बाललता नद्धपत्राधिका यथा ॥ १३ ॥  
गिरिःसगर्भां महिषीममंस्त धरणीमिव ।  
निधानगर्भामभ्यन्तर्लीनवह्निं शमीमिव ॥ १४ ॥  
प्रियाप्रीतेश्च मनसः स्वार्जितद्रविणस्य च ।  
समुन्नतैः श्रुतेः प्राज्ञः क्रियाश्चक्रे यथोचिताः ॥ १५ ॥  
ददर्श काले मेनां स प्रतीतः प्रसवोन्मुखीम् ।  
अभ्रितां च दिवं गर्भगृहे भिषगधिष्ठिते ॥ १६ ॥  
दृष्ट्वा प्रियां शुभाङ्‌गीं वै मुमोदातिगिरीश्वरः ।  
गर्भस्थजगदम्बां हि महातेजोवतीं तदा ॥ १७ ॥  
तस्मिन्नवसरे देवा मुने विष्ण्वादयस्तथा ।  
मुनयश्च समागम्य गर्भस्थां तुष्टुवुः शिवाम् ॥ १८ ॥  
देवा ऊचुः  
दुर्गे जय जय प्राज्ञे जगदम्ब महेश्वरि ।  
सत्यव्रते सत्यपरे त्रिसत्ये सत्यरूपिणी ॥ १९ ॥  
सत्यस्थे सत्यसुप्रीते सत्ययोने च सत्यतः ।  
सत्यसत्ये सत्यनेत्रे प्रपन्नाः शरणं च ते ॥ २० ॥  
शिवप्रिये महेशानि देवदुःखक्षयङ्‌करि ।  
त्रैलोक्यमाता शर्वाणी व्यापिनी भक्तवत्सला ॥ २१ ॥  
आविर्भूय त्रिलोकेशि देवकार्यं कुरुष्व ह ।  
सनाथाः कृपया ते हि वयं सर्वे महेश्वरि ॥ २२ ॥  
त्वत्तः सर्वे च सुखिनो लभन्ते सुखमुत्तमम् ।  
त्वां विना न हि किञ्चिद्वै शोभते त्रिभवेष्वपि ॥ २३ ॥  
ब्रह्मोवाच  
इत्थं कृत्वा महेशान्या गर्भस्थाया बहुस्तुतिम् ।  
प्रसन्नमनसो देवाः स्वं स्वं धाम ययुस्तदा ॥ २४ ॥  
व्यतीते नवमे मासे दशमे मासि पूर्णतः ।  
गर्भस्थाया गतिं दध्रे कालिका जगदम्बिका ॥ २५ ॥  
तदा सुसमयश्चासीच्छान्तभग्रहतारकम् ।  
नभः प्रसन्नतां यातं प्रकाशःसर्वदिक्षु हि ॥ २६ ॥  
मही मङ्गलभूयिष्ठा सवनग्रामसागरा ।  
सरः स्रवन्तीवापीषु पुफुल्लुः पङ्‌कजानि वै ॥ २७ ॥  
ववुश्च विविधा वाताः सुखस्पर्शा मुनीश्वर ।  
मुमुदुःसाधवःसर्वेऽसतां दुःखमभूद्द्रुतम् ॥ २८ ॥  
दुन्दुभीन्वादयामासुर्नभस्यागत्य निर्जराः ।  
पुष्पवृष्टिरभूत्तत्र जगुर्गन्धर्वसत्तमाः ॥ २९ ॥  
विद्याधरस्त्रियो व्योम्नि ननृतुश्चाप्सरस्तथा ।  
तदोत्सवो महानासीद्देवादीनां नभःस्थले ॥ ३० ॥  
तस्मिन्नवसरे देवी पूर्वशक्तिः शिवा सती ।  
आविर्बभूव पुरतो मेनाया निजरूपतः ॥ ३१ ॥  
वसन्तर्तौ मधौ मासे नवम्यां मृगधिष्ण्यके ।  
अर्द्धरात्रे समुत्पन्ना गङ्‌गेव शशिमण्डलात् ॥ ३२ ॥  
समये तत्स्वरूपेण मेनका जठराच्छिवा ।  
समुद्धूय समुत्पन्ना सा लक्ष्मीरिव सागरात् ॥ ३३ ॥  
ततस्तस्यां तु जातायां प्रसन्नोऽभूत्तदा भवः ।  
अनुकूलो ववौ वायुर्गम्भीरो गन्धयुक्शुभः ॥ ३४ ॥  
बभूव पुष्पवृष्टिश्च तोयवृष्टि पुरःसरम् ।  
जज्वलुश्चाग्नयः शान्ता जगर्जुश्च तदा घनाः ॥ ३५ ॥  
तस्यां तु जायमानायां सर्वस्वं समपद्यत ।  
हिमवन्नगरे तत्र सर्वं दुःखं क्षयं गतम् ॥ ३६ ॥  
तस्मिन्नवसरे तत्र विष्ण्वाद्याः सकलाः सुराः ।  
आजग्मुः सुखिनः प्रीत्या ददृशुर्जगदम्बिकाम् ॥ ३७ ॥  
तुष्टुवुस्तां शिवामम्बां कालिकां शिवकामिनीम् ।  
दिव्यारूपां महामायां शिवलोकनिवासिनीम् ॥ ३८ ॥ ।  
देवा ऊचुः  
जगदम्ब महादेवि सर्वसिद्धिविधायिनि ।  
देवकार्यकरी त्वं हि सदाऽतस्त्वां नमामहे ॥ ३९ ॥  
सर्वथा कुरु कल्याणं देवानां भक्तवत्सले ।  
मेनामनोरथः पूर्णः कृतः कुरु हरस्य च ॥ ४० ॥  
ब्रह्मोवाच  
इत्थं स्तुत्वा शिवां देवीं विष्ण्वाद्या सुप्रणम्य ताम् ।  
स्वंस्वं धाम ययुः प्रीताः शंसन्तस्तद्‌गतिं पराम् ॥ ४१ ॥  
तां तु दृष्ट्वा तथा जातां नीलोत्पलदलप्रभाम ।  
श्यामां सा मेनका देवीं मुदमापाति नारद ॥ ४२ ॥  
दिव्यरूपं विलोक्यानु ज्ञानमाप गिरिप्रिया ।  
विज्ञाय परमेशानीं तुष्टा वाऽतिप्रहर्षिता ॥ ४३ ॥  
मेनोवाच  
जगदम्ब महेशानि कृतातिकरुणा त्वया ।  
आविर्भूता मम पुरो विलसन्ती यदम्बिके ॥ ४४ ॥  
त्वमाद्या सर्वशक्तीनां त्रिलोकजननी शिवे ।  
शिवप्रिया सदा देवि सर्वदेवस्तुता परा ॥ ४५ ॥  
कृपां कुरु महेशानि मम ध्यानस्थिता भव ।  
एतद्‌रूपेण प्रत्यक्षं रूपं धेहि सुतासमम् ॥ ४६ ॥  
ब्रह्मोवाच  
इत्याकर्ण्य वचस्तस्या मेनाया भूधरस्त्रियाः ।  
प्रत्युवाच शिवा देवी सुप्रसन्ना गिरिप्रियाम् ॥ ४७ ॥  
देव्युवाच  
हे मेने त्वं पुरा मां च सुसेवितवती रता ।  
त्वद्‌भक्त्या सुप्रसन्नाहं वरं दातुं गतान्तिकम् ॥ ४८ ॥  
वरं ब्रूहीति मद्वाणीं श्रुत्वा ते तद्वरो वृतः ।  
सुता भव महादेवि सा मे देवहितं कुरु ॥ ४९ ॥  
तथा दत्त्वा वरं तेऽहं गता स्वं पदमादरात् ।  
समयं प्राप्य तनयाऽभवन्ते गिरिकामिनि ॥ ५० ॥  
दिव्यरूपं धृतं मेऽद्य यत्ते मत्स्मरणं भवेत् ।  
अन्यथा मर्त्यभावेन तवाज्ञानं भवेन्मयि ॥ ५१ ॥  
युवां मां पुत्रिभावेन दिव्यभावेन वाऽसकृत् ।  
चिन्तयन्तौ कृतस्नेहौ यातौस्थो मद्‌गतिम्पराम् ॥ ५२ ॥  
देवकार्यं करिष्यामि लीलां कृत्वाद्‌भुतां क्षितौ ।  
शम्भुपत्नी भविष्यामि तारयिष्यामि सज्जनान् ॥ ५३ ॥  
ब्रह्मोवाच  
इत्युक्त्वासीच्छिवा तूष्णीमम्बिका स्वात्त्ममायया ।  
पश्यन्त्यां मातरि प्रीत्या सद्योऽऽभूत्तनया तनुः ॥ ५४ ॥  
इति श्रीशिवमहापुराणे द्वितीयायां रुद्रसंहितायां  
तृतीये पार्वतीखण्डे पार्वतीजन्मवर्णनं नाम षष्टोऽध्यायः ॥ ६ ॥  
  
  
श्रीगौरीशङ्करार्पणमस्तु  
  
GO TOP
