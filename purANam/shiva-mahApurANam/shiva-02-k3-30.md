
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
त्रिंशोऽध्यायः  
  
पार्वतीप्रत्यागमनमहोत्सवः  
नारद उवाच -  
विधे तात महाभाग धन्यस्त्वं परमार्थदृक् ।  
अद्‌भुतेयं कथाऽश्रावि त्वदनुग्रहतो मया ॥ १ ॥  
गते हरे स्वशैले हि पार्वती सर्वमङ्गला ।  
किं चकार गता कुत्र तन्मे वद महामते ॥ २ ॥  
ब्रह्मोवाच -  
शृणु सुप्रीतितस्तात यज्जातं तदनन्तरम् ।  
हरे गते निजस्थाने तद्वदामि शिवं स्मरन् ॥ ३ ॥  
पार्वत्यपि सखीयुक्ता रूपं कृत्वा तु सार्थकम् ।  
जगाम स्वपितुर्गेहं महादेवेति वादिनी ॥ ४ ॥  
पार्वत्यागमनं श्रुत्वा मेना च स हिमाचलः ।  
दिव्यं यानं समारुह्य प्रययौ हर्षविह्वलः ॥ ५ ॥  
पुरोहितश्च पौराश्च सख्यश्चैवाप्यनेकशः ।  
सम्बन्धिनस्तथाऽन्ये च सर्वे ते च समाययुः ॥ ६ ॥  
भ्रातरः सकला जग्मुर्मैनाकप्रमुखास्तदा ।  
जयशब्दं प्रब्रुवन्तो महाहर्षसमन्विताः ॥ ७ ॥  
संस्थाप्य मङ्गलघटं राजवर्त्मनि राजिते ।  
चन्दनागरुकस्तूरीफलशाखासमन्विते ॥ ८ ॥  
सपुरोधा ब्राह्मणैश्च मुनिभिर्ब्रह्मवादिभिः ।  
नारीभिर्नर्तकीभिश्च गजेन्द्राद्रिसुशोभितैः ॥ ९ ॥  
परितः परितो रम्भास्तम्भवृन्दसमन्विते ।  
पतिपुत्रवतीयोषित्समूहैर्दीपहस्तकैः ॥ १ ० ॥  
द्विजवृन्दैश्च संयुक्ते कुर्वद्‌भिर्मङ्गलध्वनिम् ।  
नानाप्रकारवाद्यैश्च शङ्‌खध्वनिभिरन्विते ॥ ११ ॥  
एतस्मिन्नन्तरे दुर्गा जगाम स्वपुरान्तिकम् ।  
विशन्ती नगरं देवी ददर्श पितरौ पुनः ॥ १२ ॥  
सुप्रसन्नौ प्रधावन्तौ हर्षविह्वलमानसौ ।  
दृष्ट्वा काली सुप्रहृष्टा स्वालिभिः प्रणनाम तौ ॥ १३ ॥  
तौ सम्पूर्णाशिषं दत्त्वा चक्रतुस्तौ स्ववक्षसि ।  
हे वत्से त्वेवमुच्चार्य रुदन्तौ प्रेमविह्वलौ ॥ १४ ॥  
ततःस्वकीया अप्यस्या अन्या नार्यापि सम्मुदा ।  
भ्रातृस्त्रियोऽपि सुप्रीत्या दृढालिङ्‌गनमादधुः ॥ १५ ॥  
साधितं हि त्वया सम्यक् सुकार्यं कुलतारणम् ।  
त्वत्सदाचरणेनापि पाविताः स्माखिला वयम् ॥ १६ ॥  
इति सर्वे सुप्रशंस्य प्रणेमुस्तां प्रहर्षिताः ।  
चन्दनैः सुप्रसूनैश्च समानर्चुः शिवां मुदा ॥ १७ ॥  
तस्मिन्नवसरे देवा विमानस्था मुदाऽम्बरे ।  
पुष्पवृष्टिं शुभां चक्रुर्नत्वा तां तुष्टुवुः स्तवैः ॥ १८ ॥  
तदा तां च रथे स्थाप्य सर्वे शोभान्विते वरे ।  
पुरं प्रवेशयामासुःसर्वे विप्रादयो मुदा ॥ १९ ॥  
अथ विप्राः पुरोधाश्च सख्योऽन्याश्च स्त्रियः शिवम् ।  
गृहं प्रवेशयामासुर्बहुमानपुरःसरम् ॥ २० ॥  
स्त्रियो निर्मञ्छनं चक्रुर्विप्रा युयुजुराशिषः ।  
हिमवान्मेनका माता मुमोदाति मुनीश्वर ॥ २१ ॥  
स्वाश्रमं सफलं मेने कुपुत्रात्पुत्रिका वरा ।  
हिमवान्नारदं त्वाञ्च संस्तुवन् साधु साध्विति ॥ २२ ॥  
ब्राह्मणेभ्यश्च बन्दिभ्यः पर्वतेन्द्रो धनं ददौ ।  
मङ्गलं पाठयामास स द्विजेभ्यो महोत्सवम् ॥ २३ ॥  
एवं स्वकन्यया हृष्टौ पितरौ भ्रातरस्तथा ।  
जामयश्च महाप्रीत्या समूषुः प्राङ्‌गणे मुने ॥ २४ ॥  
ततःस हिमवान् तात सुप्रहृष्टाः प्रसन्नधीः ।  
सम्मान्य सकलान्प्रीत्या स्नातुं गङ्‌गां जगाम ह ॥ २२ ॥  
एतस्मिन्नन्तरे शम्भुः सुलीलो भक्तवत्सलः ।  
सुनर्तकनटो भूत्वा मेनकासन्निधिं ययौ ॥ २६ ॥  
शृङ्‌गं वामे करे धृत्वा दक्षिणे डमरु तथा ।  
पृष्ठे कन्थां रक्तवासा नृत्यगानविशारदः ॥ २७ ॥  
ततःसुनटरूपोऽसौ मेनका प्राङ्गणे मुदा ।  
चक्रे सुनृत्यं विविधं गानं चातिमनोहरम् ॥ २८ ॥  
शृङ्‌गं च डमरुं तत्र वादयामास सुध्वनिम् ।  
महतीं विविधां तत्र स चकार मनोहराम् ॥ २९ ॥  
तां द्रष्टुं नागराः सर्वे पुरुषाश्च स्त्रियस्तथा ।  
आजग्मुःसहसा तत्र बाला वृद्धा अपि ध्रुवम् ॥ ३० ॥  
श्रुत्वा सुगीतं तद्दृष्ट्वा सुनृत्यं च मनोहरम् ।  
सहसा मुमुहुः सर्वे मेनाऽपि च तदा मुने ॥ ३ ॥  
मूर्च्छां सम्प्राप्य सा दुर्गा सुदृष्ट्वा हृदि शङ्करम् ।  
त्रिशूलादिकचिह्नानि बिभ्रतं चातिसुन्दरम् ॥ ३२ ॥  
विभूतिभूषितं रम्यमस्थिमालासमन्वितम् ।  
त्रिलोचनोज्ज्वलद्वक्त्रं नागायज्ञोपवीतकम् ॥ ३३ ॥  
वरं वृण्वित्युक्तवन्तं गौरवर्णं महेश्वरम् ।  
दीनबन्धु दयासिन्धुं सर्वथा सुमनोहरम् ॥ ३४ ॥  
हृदयस्थं हरं दृष्ट्वेदृशं सा प्रणनाम तम् ।  
वरं वव्रे मानसं हि पतिर्मे त्वं भवेति च ॥ ३५ ॥  
वरं दत्त्वा शिवं चाथ तादृशं प्रीतितो हृदा ।  
अन्तर्धाय पुनस्तत्र सुननर्त्त स भिक्षुकः ॥ ३६ ॥  
ततो मेना सुरत्नानि स्वर्णपात्रस्थितानि च ।  
तस्मै दातुं ययौ प्रीत्या तद्‌भूति प्रीतमानसः ॥ ३७ ॥  
तानि न स्वीचकारासौ भिक्षां याचे शिवां च ताम् ।  
पुनःसुनृत्यं गानश्च कौतुकात्कर्तुमुद्यतः ॥ ३८ ॥  
मेना तद्वचनं श्रुत्वा चुकोपाति सुविस्मिता ।  
भिक्षुकं भर्त्सयामास बहिष्कर्तुमियेष सा ॥ ३९ ॥  
एतस्मिन्नन्तरे तत्र गङ्‌गातो गिरिराययौ ।  
ददर्श पुरतो भिक्षुं प्राङ्‌गणस्थं नराकृतिम् ॥ ४० ॥  
श्रुत्वा मेनामुखाद्वृत्तं तत्सर्वं सुचुकोप सः ।  
आज्ञां चकारानुचरान्बहिष्कर्तुञ्च तं नटम् ॥ ४१ ॥  
महाग्निमिव दुःस्पर्शं प्रज्वलन्तं सुतेजसम् ।  
न शशाक बहिष्कर्तुं कोऽपि तं मुनिसत्तम ॥ ४२ ॥  
ततः स भिक्षुकस्तात नानालीलाविशारदः ।  
दर्शयामास शैलाय स्वप्रभावमनन्तकम् ॥ ४३ ॥  
शैलो ददर्श तं तत्र विष्णुरूपधरं द्रुतम् ।  
किरीटिनं कुण्डलिनं पीतवस्त्रं चतुर्भुजम् ॥ ४४ ॥  
यद्यत्पुष्पादिकं दत्तं पूजाकाले गदाभृते ।  
गात्रे शिरसि तत्सर्वं भिक्षुकस्य ददर्श ह ॥ ४५ ॥  
ततो ददर्श जगतां स्रष्टारं स चतुर्मुखम् ।  
रक्तवर्णं पठन्तञ्च श्रुतिसूक्तं गिरीश्वरः ॥ ४६ ॥  
ततःसूर्यस्वरूपञ्च जगच्चक्षुःस्वरूपकम् ।  
ददर्श गिरिराजः स क्षणं कौतुककारिणाम् ॥ ४७ ॥  
ततो ददर्श तं तात रुद्ररूपं महाद्‌भुतम् ।  
पार्वती सहितं रम्यं विहसन्तं सुतेजसम् ॥ ४८ ॥  
ततस्तेजःस्वरूपञ्च निराकारं निरञ्जनम् ।  
निरुपाधिं निरीहञ्च महाद्‌भुतमरूपकम् ॥ ४९ ॥  
एवं बहूनि रूपाणि तस्य तन्न ददर्श सः ।  
सुविस्मितो बभूवाशु परमानन्दसंयुतः ॥ ५० ॥  
अथासौ भिक्षुवर्यो हि तस्मात्तस्याश्च सूतिकृत् ।  
भिक्षां ययाचे दुर्गां तां नान्यज्जग्राह किञ्चन ॥ ५१ ॥  
न स्वीचकार शैलैन्द्रो मोहितः शिवमायया ।  
भिक्षुः किञ्चिन्न जग्राह तत्रैवान्तर्दधे ततः ॥ ५२ ॥  
तदा बभूव सुज्ञानं मेनाशैलेशयोरिति ।  
आवां शिवो वञ्चयित्वा स्वस्थानं गतवान्प्रभुः ॥ ५३ ॥  
तयोर्विचिन्त्य तत्रैव शिवे भक्तिरभूत्परा ।  
महामोक्षकरी दिव्या सर्वानन्दप्रदायिनी ॥ ५४ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे पार्वतीप्रत्यागमनमहोत्सववर्णनं नाम त्रिंशोऽध्यायः ॥ ३० ॥  
  
  
श्रीगौरीशङ्करार्पणमस्तु  
  
GO TOP
