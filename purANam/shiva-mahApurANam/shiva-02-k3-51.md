
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकपञ्चाशत्तमोऽध्यायः  
  
शिवाज्ञयाकामसञ्जीवनप्रकारकथनम्  
ब्रह्मोवाच  
तस्मिन्नवसरे ज्ञात्वानुकूलं समयं रतिः ।  
सुप्रसन्ना च तं प्राह शङ्करं दीनवत्सलम् ॥ १ ॥  
रतिरुवाच  
गृहीत्वा पार्वतीं प्राप्तं सौभाग्यमतिदुर्लभम् ।  
किमर्थं प्राणनाथो मे निःस्वार्थं भस्मसात्कृतः ॥ २ ॥  
जीवयात्र पतिं मे हि कामव्यापारमात्मनि ।  
कुरु दूरं च सन्तापं समविश्लेषहेतुकम् ॥ ३ ॥  
विवाहोत्सव एतस्मिन् सुखिनो निखिला जनाः ।  
अहमेका महेशान दुःखिनी स्वपतिं विना ॥ ४ ॥  
सनाथां कुरु मां देव प्रसन्नो भव शङ्कर ।  
स्वोक्तं सत्यं विधेहि त्वं दीनबन्धो पर प्रभो ॥ ५ ॥  
त्वां विना कः समर्थोऽत्र त्रैलोक्ये सचराचरे ।  
नाशने मम दुःखस्य ज्ञात्वेति करुणां कुरु ॥ ६ ॥  
सोत्सवे स्वविवाहेऽस्मिन्सर्वानन्दप्रदायिनी ।  
सोत्सवामपि मां नाथ कुरु दीनकृपाकर ॥ ७ ॥  
जीविते मम नाथे हि पार्वत्या प्रियया सह ।  
सुविहारः प्रपूर्णश्च भविष्यति न संशयः ॥ ८ ॥  
सर्वं कर्तुं समर्थोऽसि यतस्त्वं परमेश्वरः ।  
किं बहूक्त्यात्र सर्वेश जीवयाशु पतिं मम ॥ ९ ॥  
ब्रह्मोवाच  
तदित्युक्त्वा कामभस्म ददौ सग्रन्धिबन्धनम् ।  
रुरोद पुरतः शम्भोर्नाथ नाथेत्युदीर्य च ॥ १० ॥  
रतिरोदनमाकर्ण्य सरस्वत्यादयः स्त्रियः ।  
रुरुदुः सकला देव्यः प्रोचुर्दीनतरं वचः ॥ ११ ॥  
देव्य ऊचुः  
भक्तवत्सलनामा त्वं दीनबन्धुर्दयानिधिः ॥  
काम जीवय सोत्साहां रति कुरु नमोऽस्तु ते ॥ १२ ॥  
ब्रह्मोवाच  
इति तद्वचनं श्रुत्वा प्रसन्नोऽभून्महेश्वरः ।  
कृपादृष्टिं चकाराशु करुणासागरः प्रभुः ॥ १३ ॥  
सुधादृष्ट्या शूलभृतो भस्मतो निर्गतः स्मरः ।  
तद्‌रूपवेषचिह्नात्मा सुन्दरोऽद्‌भुतमूर्तिमान् ॥ १४ ॥  
तद्‌रूपश्च तदाकार सस्मितं सधनुःशरम् ।  
दृष्ट्वा पतिं रतिस्तं च प्रणनाम महेश्वरम् ॥ १५ ॥  
कृतार्थाभूच्छिवं देवं तुष्टाव च कृताञ्जलिः ।  
प्राणनाथप्रदं पत्या जीवितेन पुनःपुनः ॥ १६ ॥  
कामस्य स्तुतिमाकर्ण्य सनारीकस्य शङ्करः ।  
प्रसन्नोऽभवदत्यन्तमुवाच करुणार्द्रधीः ॥ १७ ॥  
शङ्कर उवाच  
प्रसन्नोहं तव स्तुत्या सनारीकस्य चित्तज ।  
स्वयम्भव वरम्बूहि वाञ्छितं तद् ददामि ते ॥ १८ ॥  
ब्रह्मोवाच  
इति शम्भुवचः श्रुत्वा महानदन्ः स्मरस्ततः ।  
उवाच साञ्जलिर्नम्रो गद्‌गदाक्षरया गिरा ॥ १९ ॥  
काम उवाच  
देवदेव महादेव करुणासागर प्रभो ।  
यदि प्रसन्नःसर्वेशः ममानन्दकरो भव ॥ २० ॥  
क्षमस्व मेऽपराधं हि यत्कृतश्च पुरा प्रभो ।  
स्वजनेषु परां प्रीतिं भक्तिं देहि स्वपादयोः ॥ २१ ॥  
ब्रह्मोवाच  
इत्याकर्ण्य स्मरवचः प्रसन्नः परमेश्वरः ।  
ॐ मित्युक्त्वाऽब्रवीत्तं वै विहसन्करुणानिधिः ॥ २२ ॥  
ईश्वर उवाच  
हे कामाहं प्रसन्नोऽस्मि भयन्त्यज महामते ।  
गच्छ विष्णुसमीपं च बहिःस्थाने स्थितो भव ॥ २३ ॥  
ब्रह्मोवाच  
तच्छ्रुत्वा शिरसा नत्वा परिक्रम्य स्तुवन्विभुम् ।  
बहिर्गत्वा हरिन्देवान् प्रणम्य समुपास्त सः ॥ २४ ॥  
कामं सम्भाष्य देवाश्च ददुस्तस्मै शुभाशिषम् ।  
विष्ण्वादयः प्रसन्नास्ते प्रोचुः स्मृत्वा शिवं हृदि ॥ २५ ॥  
देवा ऊचुः  
धन्यस्त्वं स्मर सन्दग्धः शिवेनानुग्रहीकृतः ।  
जीवयामास सत्त्वांशकृपादृष्ट्या खिलेश्वरः ॥ २६ ॥  
सुखदुःखदो न चान्योऽस्ति यतः स्वकृतभृक् पुमान् ।  
काले रक्षा विवाहश्च निषेकः केन वार्यते ॥ २७ ।  
ब्रह्मोवाच  
इत्युक्त्वा ते च सम्मान्य तं सुखेनामरास्तदा ।  
सन्तस्थुस्तत्र विष्ण्वाद्याःसर्वे लब्धमनोरथाः ॥ २८ ॥  
सोपि प्रमुदितस्तत्र समुवास शिवाज्ञया ।  
जयशब्दो नमः शब्दः साधुशब्दो बभूव ह ॥ २९ ॥  
ततः शम्भुर्वासगेहे वामे संस्थाप्य पार्वतीम् ।  
मिष्टान्नं भोजयामास तं च सा च मुदान्विता ॥ ३० ॥  
अथ शम्भुर्भवाचारी तत्र कृत्यं विधाय तत् ।  
मेनामामन्त्र्य शैलं च जनवासं जगाम सः ॥ ३१ ॥  
महोत्सवस्तदा चासीद् वेदध्वनिरभून्मुने ।  
वाद्यानि वादयामासुर्जनाश्चतुर्विधानि च ॥ ३२ ॥  
शम्भुरागत्य स्वस्थानं ववन्दे च मुनींस्तदा ।  
हरिं च मां भवाचाराद्वन्दितोऽभूत्सुरादिभिः ॥ ३३ ॥  
जयशब्दो बभूवाथ नमःशब्दस्तथैव च ।  
वेदध्वनिश्च शुभदः सर्वविघ्नविदारणः ॥ ३४ ॥  
अथ विष्णुरहं शक्रः सर्वे देवाश्च सर्षयः ।  
सिद्धा उपसुरा नागास्तुष्टुवुस्ते पृथक्पृथक् ॥ ३५ ॥  
देवा ऊचुः  
जय शम्भोऽखिलाधार जय नाम महेश्वर ।  
जय रुद्र महादेव जय विश्वम्भर प्रभो ॥ ३६ ॥  
जय कालीपते स्वामिन् जयानन्दप्रवर्धक ।  
जय त्र्यम्बक सर्वेश जय मायापते विभो ॥ ३७ ॥  
जय निर्गुण निष्काम कारणातीत सर्वग ।  
जय लीलाखिलाधार धृतरूप नमोऽस्तु ते ॥ ३८ ॥  
जय स्वभक्तसत्कामप्रदेश करुणाकर ।  
जय सानन्दसद्‌रूप जय मायागुणाकृते ॥ ३९ ॥  
जयोग्र मृड सर्वात्मन् दीनबन्धो दयानिधे ।  
जयाविकार मायेश वाङ्‌मनोतीतविग्रह ॥ ४० ॥  
ब्रह्मोवाच  
इति स्तुत्वा महेशानं गिरिजानायकं प्रभुम् ।  
सिषेविरे परप्रीत्या विष्ण्वाद्यास्ते यथोचितम् ॥ ४१ ॥  
अथ शम्भुर्महेशानो लीलात्ततनुरीश्वरः ।  
ददौ मानवरं तेषां सर्वेषां तत्र नारद ॥ ४२ ॥  
विष्ण्वाद्यास्तेऽखिलास्तात प्राप्याज्ञां परमेशितुः ।  
अतिहृष्टाः प्रसन्नास्याः स्वस्थानञ्जग्मुरादृताः ॥ ४३ ॥  
इति श्रीशिवमहापुराणे ब्रह्मनारदसंवादे द्वितीयायां रुद्रसंहितायां तृतीये  
पार्वतीखण्डे कामसञ्जीवनवर्णनं नामैकपञ्चाशत्तमोऽध्यायः ॥ ५१ ॥  
  
  
श्रीगौरीशङ्करार्पणमस्तु  
  
GO TOP
