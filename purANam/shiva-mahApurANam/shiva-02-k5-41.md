
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
एकचत्वारिंशोऽध्यायः  
  
  
शङ्‌खचूडवधोपाख्यानम्  
व्यास उवाच  
नारायणश्च भगवान् वीर्याधानं चकार ह ।  
तुलस्याः केन यत्नेन योनौ तद्वक्तुमर्हसि ॥ १ ॥  
सनत्कुमार उवाच  
नारायणो हि देवानां कार्यकर्ता सतां गतिः ।  
शङ्‌खचूडस्य रूपेण रेमे तद्‌रमया सह ॥ २ ॥  
तदेव शृणु विष्णोश्च चरितं प्रमुदावहम् ।  
शिवशासनकर्तुश्च मातुश्च जगतां हरेः ॥ ३ ॥  
रणमध्ये व्योमवचः श्रुत्वा देवेन शम्भुना ।  
प्रेरितः शङ्‌खचूडस्य गृहीत्वा कवचं परम् ॥ ४ ॥  
विप्ररूपेण त्वरितं मायया निजया हरिः ।  
जगाम शङ्‌खचूडस्य रूपेण तुलसीगृहम् ॥ ५ ॥  
दुन्दुभिं वादयामास तुलसीद्वारसन्निधौ ।  
जयशब्दं च तत्रैव बोधयामास सुन्दरीम् ॥ ६ ॥  
तच्छ्रुत्वा चैव सा साध्वी परमानन्दसंयुता ।  
राजमार्गं गवाक्षेण ददर्श परमादरात् ॥ ७ ॥  
ब्राह्मणेभ्यो धनं दत्त्वा कारयामास मङ्गलम् ।  
द्रुतं चकार शृङ्‌गारं ज्ञात्वाऽऽयातं निजं पतिम् ॥ ८ ॥  
अवरुह्य रथाद्विष्णुस्तद्देव्या भवनं ययौ ।  
शङ्‌खचूडस्वरूपः स मायावी देवकार्यकृत् ॥ ९ ॥  
दृष्ट्वा तं च पुरः प्राप्तं स्वकान्तं सा मुदान्विता ।  
तत्पादौ क्षालयामास ननाम च रुरोद च ॥ १० ॥  
रत्नसिंहासने रम्ये वासयामास मङ्गलम् ।  
ताम्बूलं च ददौ तस्मै कर्पूरादिसुवासितम् ॥ ११ ॥  
अद्य मे सफलं जन्म जीवनं सम्बभूव ह ।  
रणे गतं च प्राणेशं पश्यन्त्याश्च पुनर्गृहे ॥ १२ ॥  
इत्युक्त्वा सकटाक्षं सा निरीक्ष्य सस्मितं मुदा ।  
पप्रच्छ रणवृत्तान्तं कान्तं मधुरया गिरा ॥ १३ ॥  
तुलस्युवाच  
असङ्‌ख्यविश्वसंहर्ता स देवप्रवरः प्रभुः ।  
यस्याज्ञावर्त्तिनो देवा विष्णुब्रह्मादयः सदा ॥ १४ ॥  
त्रिदेवजनकः सोऽत्र त्रिगुणात्मा च निर्गुणः ।  
भक्तेच्छया च सगुणो हरिब्रह्मप्रवर्तकः ॥ १५ ॥  
कुबेरस्य प्रार्थनया गुणरूपधरो हरः ।  
कैलासवासी गणपः परब्रह्म सतां गतिः ॥ १६ ॥  
यस्यैकपलमात्रेण कोटिब्रह्माण्डसङ्‌क्षयः ।  
विष्णुब्रह्मादयोऽतीता बहवः क्षणमात्रतः ॥ १७ ॥  
कर्तुं सार्द्धं च तेनैव समरं त्वं गतः प्रभो ।  
कथं बभूव सङ्‌ग्रामस्तेन देवसहायिना ॥ १८ ॥  
कुशली त्वमिहायातस्तं जित्वा परमेश्वरम् ।  
कथं बभूव विजयस्तव ब्रूहि तदेव मे ॥ १९ ॥  
श्रुत्वेत्थं तुलसीवाक्यं स विहस्य रमापतिः ।  
शङ्‌खचूडरूपधरस्तामुवाचामृतं वचः ॥ २० ॥  
भगवानुवाच  
यदाहं रणभूमौ च जगाम समरप्रियः ।  
कोलाहलो महान् जातः प्रवृत्तोऽभून्महारणः ॥ २१ ॥  
देवदानवयोर्युद्धं सम्बभूव जयैषिणोः ।  
दैत्याः पराजितास्तत्र निर्जरैर्बलगर्वितैः ॥ २२ ॥  
तदाहं समरं तत्राकार्षं देवैर्बलोत्कटैः ।  
पराजिताश्च ते देवाः शङ्करं शरणं ययुः ॥ २३ ॥  
रुद्रोऽपि तत्सहायार्थमाजगाम रणं प्रति ।  
तेनाहं वै चिरं कालमयौत्सं बलदर्पितः ॥ २४ ॥  
आवयोः समरः कान्ते पूर्णमब्दं बभूव ह ।  
नाशो बभूव सर्वेषामसुराणां च कामिनि ॥ २५ ॥  
प्रीतिं च कारयामास ब्रह्मा च स्वयमावयोः ।  
देवानामधिकाराश्च प्रदत्ता ब्रह्मशासनात् ॥ २६ ॥  
मयागतं स्वभवनं शिवलोकं शिवो गतः ।  
सर्वस्वास्थ्यमतीवाप दूरीभूतो ह्युपद्रवः ॥ २७ ॥  
सनत्कुमार उवाच  
इत्युक्त्वा जगतां नाथः शयनं च चकार ह ।  
रेमे रमापतिस्तत्र रमया स तया मुदा ॥ २८ ॥  
सा साध्वी सुखसम्भावाकर्षणस्य व्यतिक्रमात् ।  
सर्वं वितर्कयामास कस्त्वमेवेत्युवाच सा ॥ २९ ॥  
तुलस्युवाच  
को वा त्वं वद मामाशु भुक्ताहं मायया त्वया ।  
दूरीकृतं यत्सतीत्वमथ त्वां वै शपाम्यहम् ॥ ३० ॥  
सनत्कुमार उवाच  
तुलसीवचनं श्रुत्वा हरिः शापभयेन च ।  
दधार लीलया ब्रह्मन्स्वमूर्तिं सुमनोहराम् ॥ ३१ ॥  
तद्दृष्ट्वा तुलसी रूपं ज्ञात्वा विष्णुं तु चिह्नतः ।  
पातिव्रत्यपरित्यागात् क्रुद्धा सा तमुवाच ह ॥ ३२ ॥  
तुलस्युवाच  
हे विष्णो ते दया नास्ति पाषाणसदृशं मनः ।  
पतिधर्मस्य भङ्‌गेन मम स्वामी हतः खलु ॥ ३३ ॥  
पाषाणसदृशस्त्वं च दयाहीनो यतः खलः ।  
तस्मात्पाषाणरूपस्त्वं मच्छापेन भवाधुना ॥ ३४ ॥  
ये वदन्ति दयासिन्धुं त्वां भ्रान्तास्ते न संशयः ।  
भक्तो विनापराधेन परार्थे च कथं हतः ॥ ३५ ॥  
सनत्कुमार उवाच  
इत्युक्त्वा तुलसी सा वै शङ्‌खचूडप्रिया सती ।  
भृशं रुरोद शोकार्ता विललाप भृशं मुहुः ॥ ३६ ॥  
ततस्तां रुदतीं दृष्ट्वा स विष्णुः परमेश्वरः ।  
सस्मार शङ्करं देवं येन सम्मोहितं जगत् ॥ ३७ ॥  
ततः प्रादुर्बभूवाथ शङ्करो भक्तवत्सलः ।  
हरिणा प्रणतश्चासीत्सन्नुतो विनयेन सः ॥ ३८ ॥  
शोकाकुलं हरिं दृष्ट्वा विलपन्तीं च तत्प्रियाम् ।  
नयेन बोधयामास तं तां कृपणवत्सलाम् ॥ ३९ ॥  
शङ्कर उवाच  
मा रोदीस्तुलसि त्वं हि भुङ्‌क्ते कर्मफलं जनः ।  
सुखदुःखदो न कोप्यस्ति संसारे कर्मसागरे ॥ ४० ॥  
प्रस्तुतं शृणु निर्दुःखं शृणोति सुमना हरिः ।  
द्वयोः सुखकरं यत्तद्‌ ब्रवीमि सुखहेतवे ॥ ४१ ॥  
तपस्त्वया कृतं भद्रे तस्यैव तपसः फलम् ।  
तदन्यथा कथं स्याद्वै जातं त्वयि तथा च तत् ॥ ४२ ॥  
इदं शरीरं त्यक्त्वा च दिव्यदेहं विधाय च ।  
रमस्व हरिणा नित्यं रमया सदृशी भव ॥ ४३ ॥  
तवेयं तनुरुत्सृष्टा नदीरूपा भवेदिह ।  
भारते पुण्यरूपा सा गण्डकीति च विश्रुता ॥ ४४ ॥  
कियत्कालं महादेवि देवपूजनसाधने ।  
प्रधानरूपा तुलसी भविष्यति वरेण मे ॥ ४५ ॥  
स्वर्गं मर्त्ये च पाताले तिष्ठ त्वं हरिसन्निधौ ।  
भव त्वं तुलसीवृक्षो वरा पुष्पेषु सुन्दरि ॥ ४६ ॥  
वृक्षाधिष्ठातृदेवी त्वं वैकुण्ठे दिव्यरूपिणी ।  
सार्द्धं रहसि हरिणा नित्यं क्रीडां करिष्यसि ॥ ४७ ॥  
नद्यधिष्ठातृदेवी या भारते बहु पुण्यदा ।  
लवणोदस्य पत्नी सा हर्यंशस्य भविष्यसि ॥ ४८ ॥  
हरिर्वै शैलरूपी च गण्डकी तीरसन्निधौ ।  
सङ्‌करिष्यत्यधिष्ठानं भारते तव शापतः ॥ ४९ ॥  
तत्र कोट्यश्च कीटाश्च तीक्ष्णदंष्ट्रा भयङ्‌कराः ।  
तच्छित्त्वा कुहरे चक्रं करिष्यन्ति तदीयकम् ॥ ५० ॥  
शालग्रामशिला सा हि तद्‌भेदादतिपुण्यदा ।  
लक्ष्मीनारायणाख्यादिश्चक्रभेदाद्‌भविष्यति ॥ ५१ ॥  
शालग्रामशिला विष्णो तुलस्यास्तव सङ्‌गमः ।  
सदा सादृश्यरूपा या बहुपुण्यविवर्द्धिनी ॥ ५२ ॥  
तुलसीपत्रविच्छेदं शालग्रामे करोति यः ।  
तस्य जन्मान्तरे भद्रे स्त्रीविच्छेदो भविष्यति ॥ ५३ ॥  
तुलसीपत्रविच्छेदं शङ्‌खं हित्वा करोति यः ।  
भार्याहीनो भवेत्सोपि रोगी स्यात्सप्तजन्मसु ॥ ५४ ॥  
शालग्रामश्च तुलसी शङ्‌खं चैकत्र एव हि ।  
यो रक्षति महाज्ञानी स भवेच्छ्रीहरिप्रियः ॥ ५५ ॥  
त्वं प्रियः शङ्‌खचूडस्य चैकमन्वन्तरावधि ।  
शङ्‌खेन सार्द्धं त्वद्‌भेदः केवलं दुःखदस्तव ॥ ५६ ॥  
सनत्कुमार उवाच  
इत्युक्त्वा शङ्करस्तत्र माहात्म्यमूचिवांस्तदा ।  
शालग्रामशिलायाश्च तुलस्या बहुपुण्यदम् ॥ ५७ ॥  
ततश्चान्तर्हितो भूत्वा मोदयित्वा हरिं च ताम् ।  
जगाम स्वालयं शम्भुः शर्मदो हि सदा सताम् ॥ ५८ ॥  
इति श्रुत्वा वचः शम्भोः प्रसन्ना तु तुलस्यभूत् ।  
तद्देहं च परित्यज्य दिव्यरूपा बभूव ह ॥ ५९ ॥  
प्रजगाम तया सार्द्धं वैकुण्ठं कमलापतिः ।  
सद्यस्तद्देहजाता च बभूव गण्डकी नदी ॥ ६० ॥  
शैलोभूदच्युतः सोऽपि तत्तीरे पुण्यदो नृणाम् ।  
कुर्वन्ति तत्र कीटाश्च छिद्रं बहुविधं मुने ॥ ६१ ॥  
जले पतन्ति यास्तत्र शिलास्तास्त्वतिपुण्यदाः ।  
स्थलस्था पिङ्‌गला ज्ञेयाश्चोपतापाय चैव हि ॥ ६२ ॥  
इत्येवं कथितं सर्वं तव प्रश्नानुसारतः ।  
चरितं पुण्यदं शम्भोः सर्वकामप्रदं नृणाम् ॥ ६३ ॥  
आख्यानमिदमाख्यातं विष्णुमाहात्म्यमिश्रितम् ।  
भुक्तिमुक्तिप्रदं पुण्यं किं भूयः श्रोतुमिच्छसि ॥ ६४ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
शङ्‌खचूडव धोपाख्याने तुलसीशापवर्णनं नामैकचत्वारिंशोऽध्यायः ॥ ४१ ॥  
  
  
श्रीगौरीशङ्करार्पणमस्तु  
  
GO TOP
