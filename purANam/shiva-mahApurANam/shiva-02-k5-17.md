
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
सप्तदशोऽध्यायः  
  
  
जलन्धरोपाख्याने विष्णुजलन्धरयुद्धवर्णनम्  
सनत्कुमार उवाच  
अथ दैत्या महावीर्याश्शूलैः परशुपट्टिशैः ।  
निजघ्नुःसर्वदेवांश्च भयव्याकुलमानसान् ॥ १ ॥  
दैत्यायुधैः समाविद्धदेहा देवाः सवासवाः ।  
रणाद्विदुद्रुवुः सर्वे भयव्याकुलमानसाः ॥ २ ॥  
पलायनपरान् दृष्ट्वा हृषीकेशःसुरानथ ।  
विष्णुर्वै गरुडारूढो योद्धुमभ्याययौ द्रुतम् ॥ ३ ॥  
सुदर्शनेन चक्रेण सर्वतः प्रस्फुरन् रुचा ।  
सुशोभितकराब्जश्च रेजे भक्ताभयङ्‌करः ॥ ४ ॥  
शङ्‌खखड्गगदाशार्ङ्‌गधारी क्रोधसमन्वितः ।  
कठोरास्त्रो महावीरः सर्वयुद्धविशारदः ॥ ५ ॥  
धनुषं शार्ङ्‌गनामानं विस्फूर्य्य विननाद ह ।  
तस्य नादेन त्रैलोक्यं पूरितं महता मुने ॥ ६ ॥  
शार्ङ्‌गनिःसृतबाणैश्च दितिजानां शिरांसि वै ।  
चकर्त्त भगवान् विष्णुः कोटिशो रुट्समाकुलः ॥ ७ ॥  
अथारुणानुजजवपक्षवातप्रपीडिताः ।  
वात्याधिवर्त्तिता दैत्या बभ्रमुः खे यथा घनाः ॥ ८ ॥  
ततो जलन्धरो दृष्ट्वा दैत्यान्वात्याप्रपीडितान् ।  
चुक्रोधाति महादैत्यो देववृन्दभयङ्‌करः ॥ ९ ॥  
मर्द्दयन्तं च तं दृष्ट्वा दैत्यान् प्रस्फुरिताधरः ।  
योद्धुमभ्याययौ वीरो वेगेन हरिणा सह ॥ १० ॥  
स चकार महानादं देवासुरभयङ्‌करम् ।  
दैत्यानामधिपः कर्णा विदीर्णाः श्रवणात्ततः ॥ ११ ॥  
भयङ्ङ्करेण दैत्यस्य नादेन पूरितं तदा ।  
जलन्धरस्य महता चकम्पे सकलं जगत् ॥ १२ ॥  
ततःसमभवद्युद्धं विष्णुदैत्येन्द्रयोर्महत् ।  
आकाशं कुर्वतोर्बाणैस्तदा निरवकाशवत् ॥ १३ ॥  
तयोश्च तेन युद्धेन परस्परमभून्मुने ।  
देवासुरर्षिसिद्धानां भीकरेणातिविस्मयः ॥ १४ ॥  
विष्णुर्दैत्यस्य बाणौघैर्ध्वजं छत्रं धनुः शरान् ।  
चिच्छेद तं च हृदये बाणेनैकेन ताडयन् ॥ १५ ॥  
ततो दैत्यः समुत्पत्य गदापाणिस्त्वरान्वितः ।  
आहत्य गरुडं मूर्ध्नि पातयामास भूतले ॥ १६ ॥  
विष्णुं जघान शूलेन तीक्ष्णेन प्रस्फुरद्‌रुचा ।  
हृदये क्रोधसंयुक्तो दैत्यः प्रस्फुरिताधरः ॥ १७ ॥  
विष्णुर्गदां च खड्गेन चिच्छेद प्रहसन्निव ।  
तं विव्याध शरैस्तीक्ष्णैः शार्ङ्‌गं विस्फूर्य दैत्यहा ॥ १८ ॥  
विष्णुर्जलन्धरं दैत्यं भयदेन शरेण ह ।  
क्रोधाविष्टोऽतितीक्ष्णेन जघानाशु सुरारिहा ॥ १९ ॥  
आगतं तस्य तं बाणं दृष्ट्वा दैत्यो महाबलः ।  
छित्त्वा बाणेन विष्णुं च जघान हृदये द्रुतम् ॥ २० ॥  
केशवोऽपि महाबाहुं विक्षिप्तमसुरेण तम् ।  
शरं तिलप्रमाणेन च्छित्त्वा वीरो ननाद ह ॥ २१ ॥  
पुनर्बाण समाधत्त धनुषि क्रोधवेपितः ।  
महाबलोऽथ बाणेन चिच्छेद स शिलीमुखम् ॥ २२ ॥  
वासुदेवः पुनर्बाणं नाशाय विबुधद्विषः ।  
क्रोधेनाधत्त धनुषि सिंहवद्विननाद ह ॥ २३ ॥  
जलन्धरोऽथ दैत्येन्द्रः कोपच्छिन्नाधरो बली ।  
शरेण श्वेन शार्ङ्‌गाख्यं धनुश्चिच्छेद वैष्णवम् ॥ २४ ॥  
पुनर्बाणैःसुतीक्ष्णैश्च जघान मधुसूदनम् ।  
उग्रवीर्यो महावीरो देवानां भयकारकः ॥ २५ ॥  
स च्छिन्नधन्वा भगवान्केशवो लोकरक्षकः ।  
जलन्धरस्य नाशाय चिक्षेप स्वगदां पराम् ॥ २६ ॥  
सा गदा हरिणा क्षिप्ता ज्वलज्ज्वलनसन्निभा ।  
अमोघगतिका शीघ्रं तस्य देहे ललाग ह ॥ २७ ॥  
तया हतो महादैत्यो न चचालापि किञ्चन ।  
जलन्धरो मदोन्मत्तः पुष्पमालाहतो यथा ॥ २८ ॥  
ततो जलन्धरः क्रोधी देवत्रासकरोऽक्षिपत् ।  
त्रिशूलमनलाकारं हरये रणदुर्म्मदः ॥ २९ ॥  
अथ विष्णुस्तत्त्रिशूलं चिच्छेद तरसा द्रुतम् ।  
नन्दकाख्येन खड्गेन स्मृत्वा शिवपदाम्बुजम् ॥ ३० ॥  
छिन्ने त्रिशूले दैत्येन्द्र उत्प्लुत्य सहसा द्रुतम् ।  
आगत्य हृदये विष्णुं जघान दृढमुष्टिना ॥ ३१ ॥  
सोपि विष्णुर्महावीरोऽविगणय्य च तद्व्यथाम ।  
जलन्धरं च हृदये जघान दृढमुष्टिना ॥ ३२ ॥  
ततस्तौ बाहुयुद्धेन युयुधाते महाबलौ ।  
बाहुभिर्मुष्टिभिश्चैव जानुभिर्नादयन्महीम् ॥ ३३ ॥  
एवं हि सुचिरं युद्धं कृत्वा तेनासुरेण वै ।  
विस्मितोऽभून्मुनिश्रेष्ठ हृदि ग्लानिमवाप ह ॥ ३४ ॥  
अथ प्रसन्नो भगवान्मायी मायाविदां वरः ।  
उवाच दैत्यराजानं मेघगम्भीरया गिरा ॥ ३५ ॥  
विष्णुरुवाच  
भो भो दैत्यवरश्रेष्ठ धन्यस्त्वं रणदुर्मदः ।  
महायुधवरैर्यत्त्वं न भीतो हि महाप्रभुः ॥ ३६ ॥  
एभिरेवायुधैरुग्रैर्दैत्या हि बहवो हताः ।  
महाजौ दुर्मदा वीराश्छिन्नदेहा मृतिं गताः ॥ ३७ ॥  
युद्धेन ते महादैत्य प्रसन्नोऽस्मि महान्भवान् ।  
न दृष्टस्त्वत्समो वीरस्त्रैलोक्ये सचराचरे ॥ ३८ ॥  
वरं वरय दैत्येन्द्र प्रीतोऽस्मि तव विक्रमात् ।  
अदेयमपि ते दद्मि यत्ते मनसि वर्तते ॥ ३९ ॥  
सनत्कुमार उवाच  
इत्याकर्ण्य वचस्तस्य विष्णोर्मायाविनो हरेः ।  
प्रत्युवाच महाबुद्धिर्दैत्यराजो जलन्धरः ॥ ४० ॥  
जलन्धर उवाच  
यदि भावुक तुष्टोऽसि वरमे तन्ददस्व मे ।  
मद्‌भगिन्या मया सार्धं मद्‌गेहे सगणो वस ॥ ४१ ॥  
सनत्कुमार उवाच  
तदाकर्ण्य वचस्तस्य महादैत्यस्य खिन्नधीः ।  
तथास्त्विति च देवेशो जगाद भगवान् हरिः ॥ ४२ ॥  
उवास स ततो विष्णुः सर्वदेवगणैः सह ।  
जलन्धरं नाम पुरमागत्य रमया सह ॥ ४३ ॥  
अथो जलन्धरो दैत्यः स्वभगिन्या च विष्णुना ।  
उवास स्वालयं प्राप्तो हर्षाकुलितमानसः ॥ ४४ ॥  
जलन्धरोऽथ देवानामधिकारेषु दानवान् ।  
स्थापयित्वा सहर्षः सन् पुनरागान्महीतलम् ॥ ४५ ॥  
देवगन्धर्वसिद्धेषु यत्किञ्चिद्‌रत्नसञ्चितम् ।  
तदात्मवशगं कृत्वाऽतिष्ठत्सागरनन्दनः ॥ ४६ ॥  
पातालभवने दैत्यं निशुम्भं सुमहाबलम् ।  
स्थापयित्वा स शेषादीनानयद्‌भूतलं बली ॥ ४७ ॥  
देवगन्धर्वसिद्धौघान् सर्पराक्षसमानुषान् ।  
स्वपुरे नागरान्कृत्वा शशास भुवनत्रयम् ॥ ४८ ॥  
एवं जलन्धरः कृत्वा देवान्स्ववशवर्तिनः ।  
धर्मेण पालयामास प्रजाः पुत्रानिवौरसान् ॥ ४९ ॥  
न कश्चिद्व्याधितो नैव दुःखितो न कृशस्तथा ।  
न दीनो दृश्यते तस्मिन्धर्माद्राज्यं प्रशासति ॥ ५० ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे जलन्धरोपाख्याने विष्णुजलन्धरयुद्धवर्णनं  
नाम सप्तदशोऽध्यायः ॥ १७ ॥  
  
  
श्रीगौरीशङ्करार्पणमस्तु  
  
GO TOP
