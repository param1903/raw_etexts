
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ एकोनविंशोऽध्यायः ॥  
  
पार्थिवपूजनमाहात्म्यं भस्मप्रकाराभिधानं च -  
  
  
[ Right click to 'save audio as' for downloading Audio ]  
ऋषय ऊचुः -  
सूत सूत चिरञ्जीव धन्यस्त्वं शिवभक्तिमान् ।  
सम्यगुक्तस्त्वया लिङ्‌गमहिमा सत्फलप्रदः ॥ १ ॥  
यत्रपार्थिवमाहेशलिङ्‌गस्य महिमाऽधुना ।  
सर्वोत्कृष्टश्च कथितो व्यासतो ब्रूहि तं पुनः ॥ २ ॥  
सूत उवाच -  
शृणुध्वमृषयः सर्वे सद्‌भक्त्यादरतोऽखिलाः ।  
शिवपार्थिवलिङ्‌गस्य महिमा प्रोच्यते मया ॥ ३ ॥  
उक्तेष्वेतेषु लिङ्‌गेषु पार्थिवं लिङ्‌गमुत्तमम् ।  
तस्य पूजनतो विप्रा बहवः सिद्धिमागताः ॥ ४ ॥  
हरिर्ब्रह्मा च ऋषयः सप्रजापतयस्तथा ।  
सम्पूज्य पार्थिवं लिङ्‌गं प्रापुः सर्वेप्सितं द्विजाः ॥ ५ ॥  
देवासुरमनुष्याश्च गन्धर्वोरगराक्षसाः ।  
अन्येऽपि बहवः सिद्धिं तं सम्पूज्य ‌गताः परम् ॥ ६ ॥  
कृते रत्नमयं लिङ्‌गं त्रेतायां हेमसम्भवम् ।  
द्वापरे पारदं श्रेष्ठं पार्थिवं तु कलौ युगे ॥ ७ ॥  
अष्टमूर्तिषु सर्वासु मूर्तिर्वै पार्थिवी वराः ।  
अनन्यपूजिता विप्रास्ततस्तस्मान्महत्फलम् ॥ ८ ॥  
यथा सर्वेषु देवेषु ज्येष्ठः श्रेष्ठो महेश्वरः ।  
एवं सर्वेषु लिङ्‌गेषु पार्थिवं श्रेष्ठमुच्यते ॥ ९ ॥  
यथा नदीषु सर्वासु ज्येष्ठा श्रेष्ठा सुरापगा ।  
तथा सर्वेषु लिङ्‌गेषु पार्थिवं श्रेष्ठमुच्यते ॥ १० ॥  
यथा सर्वेषु मन्त्रेषु प्रणवो हि महान्स्मृतः ।  
तथेदं पार्थिवं श्रेष्ठमाराध्यं पूज्यमेव हि ॥ ११ ॥  
यथा सर्वेषु वर्णेषु ब्राह्मणः श्रेष्ठ उच्यते ।  
तथा सर्वेषु लिङ्‌गेषु पार्थिवं श्रेष्ठमुच्यते ॥ १२ ॥  
यथा पुरीषु सर्वासु काशी श्रेष्ठतमा स्मृता ।  
तथा सर्वेषु लिङ्‌गेषु पार्थिवं श्रेष्ठमुच्यते ॥ १३ ॥  
यथा व्रतेषु सर्वेषु शिवरात्रिव्रतं परम् ।  
तथा सर्वेषु लिङ्‌गेषु पार्थिवं श्रेष्ठमुच्यते ॥ १४ ॥  
यथा देवीषु सर्वासु शैवी शक्तिः परा स्मृता ।  
तथा सर्वेषु लिङ्‌गेषु पार्थिवं श्रेष्ठमुच्यते ॥ १५ ॥  
प्रकृत्य पार्थिवं लिङ्‌गं योऽन्यदेवं प्रपूजयेत् ।  
वृथा भवति सा पूजा स्नानदानादिकं वृथा ॥ १६ ॥  
पार्थिवाराधनं पुण्यं धन्यमायुर्विवर्धनम् ।  
तुष्टिदं पुष्टिदं श्रीदं ‌कार्यं साधकसत्तमैः ॥ १७ ॥  
यथालब्धोपचारैश्च भक्तिश्रद्धासमन्वितः ।  
पूजयेत्पार्थिवं लिङ्‌गं सर्वकामार्थसिद्धिदम् ॥ १८ ॥  
यः कृत्वा पार्थिवं लिङ्‌गं पूजयेच्छुभवेदिकम् ।  
इहैव धनवाञ्छ्रीमानन्ते रुद्रोऽभिजायते ॥ १९ ॥  
त्रिसन्ध्यं योर्चयंल्लिङ्‌गं ‌कृत्वा बिल्वेन पार्थिवम् ।  
दशैकादशकं यावत्तस्य पुण्यफलं शृणु ॥ २० ॥  
अनेनैव स्वदेहेन रुद्रलोके महीयते ।  
पापहं सर्वमर्त्यानां दर्शनात्स्पर्शनादपि ॥ २१ ॥  
जीवन्मुक्तः स वै ज्ञानी शिव एव न संशयः ।  
तस्य दर्शनमात्रेण भुक्तिर्मुक्तिश्च जायते ॥ २२ ॥  
शिवं यः पूजयेन्नित्यं कृत्वा लिङ्‌गं तु पार्थिवम् ।  
यावज्जीवनपर्यन्तं स याति शिवमन्दिरम् ॥ २३ ॥  
मृतेनाप्रमितान्वर्षाञ्छिवलोके हि तिष्ठति ।  
सकामः पुनरागत्य राजेन्द्रो भारते भवेत् ॥ २४ ॥  
निष्कामः पूजयेन्नित्यं पार्थिवं लिङ्‌गमुत्तमम् ।  
शिवलोके सदा तिष्ठेत्ततस्य सायुज्यमाप्नुयात् ॥ २५ ॥  
पार्थिवं शिवलिङ्‌गं च विप्रो यदि न पूजयेत् ।  
स याति नरकं ‌घोरं शूलप्रोतं सुदारुणम् ॥ २६ ॥  
यथाकथञ्चिद्विधिना रम्यं लिङ्‌गं प्रकारयेत् ।  
पञ्चसूत्रविधानं च पार्थिवेन विचारयेत् ॥ २७ ॥  
अखण्डं तद्धि कर्तव्यं न विखण्डं प्रकारयेत् ।  
द्विखण्डं तु प्रकुर्वाणो नैव पूजाफलं लभेत् ॥ २८ ॥  
रत्नजं हेमजं लिङ्‌गं पारदं स्फाटिकं तथा ।  
पार्थिवं पुष्परागोत्थमखण्डं तु प्रकारयेत् ॥ २९ ॥  
अखण्डं तु चरं लिङ्‌गं द्विखण्डमचरं स्मृतम् ।  
खण्डाखण्डविचारोऽयं सचराचरयोः स्मृतः ॥ ३० ॥  
वेदिका तु महाविद्या लिङ्‌गं देवो महेश्वरः ।  
अतो हि स्थावरे लिङ्‌गे स्मृता श्रेष्ठा द्विखण्डिता ॥ ३१ ॥  
द्विखण्डं स्थावरं लिङ्‌गं ‌कर्तव्यं हि विधानतः ।  
अखण्डं जङ्‌गमं प्रोक्तं शैवसिद्धान्तवेदिभिः ॥ ३२ ॥  
द्विखण्डं तु चरं लिङ्‌गं ‌कुर्वन्त्यज्ञानमोहिताः ।  
नैव सिद्धान्तवेत्तारो मुनयः शास्त्रकोविदाः ॥ ३३ ॥  
अखण्डं स्थावरं लिङ्‌गं द्विखण्डं चरमेवच ।  
ये कुर्वन्ति नरा मूढा न पूजाफलभागिनः ॥ ३४ ॥  
तस्माच्छास्त्रोक्तविधिना अखण्डं चरसञ्ज्ञकम् ।  
द्विखण्डं स्थावरं लिङ्‌गं कर्तव्यं परया मुदा ॥ ३५ ॥  
अखण्डे तु चरे पूजा सम्पूर्णफलदायिनी ।  
द्विखण्डे तु चरे पूजा महाहानिप्रदा स्मृता ॥ ३६ ॥  
अखण्डे स्थावरे पूजा न कामफलदायिनी ।  
प्रत्यवायकरी नित्यमित्युक्तं शास्त्रवेदिभिः ॥ ३७ ॥  
इति श्रीशिवमहापुराणे प्रथमायां विद्येश्वरसंहितायां  
साध्यसाधनखण्डे पार्थिवशिवलिङ्‌गपूजनमाहात्म्यवर्णनं  
नामैकोनविंशोऽध्यायः  
  
  
श्रीगौरीशङ्करार्पणमस्तु  
  
GO TOP
