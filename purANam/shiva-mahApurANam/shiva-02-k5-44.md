
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
चतुश्चत्वारिंशोऽध्यायः  
  
  
  
सनत्कुमार उवाच  
ततो हिरण्याक्षसुतः कदाचि-  
    त्संश्रावितो नर्मयुतैर्मदान्धैः ।  
तैर्भ्रातृभिःसम्प्रयुतो विहारे  
    किमन्ध राज्येन तवाद्य कार्यम् ॥ १ ॥  
हिरण्यनेत्रस्तु बभूव मूढः  
    कलिप्रियं नेत्रविहीनमेव ।  
यो लब्धवांस्त्वां विकृतं विरूपं  
    घोरैस्तपोभिर्गिरिशं प्रसाद्य ॥ २ ॥  
स त्वं न भागी खलु राज्यकस्य  
    किमन्यजातोऽपि लभेत राज्यम् ।  
विचार्यतां तद्‌भवतैव नूनं  
    वयं तु तद्‌भागिन एव सत्यम् ॥ ३ ॥  
सनत्कुमार उवाच  
तेषां तु वाक्यानि निशम्य तानि  
    विचार्य बुद्ध्या स्वयमेव दीनः ।  
तान् शान्तयित्वा विविधैर्वचोभिः  
    गतस्त्वरण्यं निशि निर्जनं तु ॥ ४ ॥  
वर्षायुतं तत्र तपश्चचार  
    जजाप जाप्यं विधृतैकपादः ।  
आहारहीनो नियमोर्ध्वबाहुः  
    कर्त्तुं न शक्यं हि सुरासुरैर्यत् ॥ ५ ॥  
प्रज्वाल्य वह्निं स्म जुहोति गात्र-  
    मांसं सरक्तं खलु वर्षमात्रम् ।  
तीक्ष्णेन शस्त्रेण निकृत्य देहात्  
    समन्त्रकं प्रत्यहमेव हुत्वा ॥ ६ ॥  
स्नाय्वस्थिशेषं कुणपं तदासौ  
    क्षयं गतं शोणितमेव सर्वम् ।  
यदास्य मांसानि न सन्ति देहं  
    प्रक्षेप्तुकामस्तु हुताशनाय ॥ ७ ॥  
ततः स दृष्टस्त्रिदशालयैर्जनैः  
    सुविस्मितैर्भीतियुतैः समस्तैः ।  
अथामरैः शीघ्रतरं प्रसादितो  
    बभूव धाता नुतिभिर्नुतो हि ॥ ८ ॥  
निवारयित्वाथ पितामहस्तं  
    ह्युवाच तं चाद्यवरं वृणीष्व ।  
यस्याप्तिकामस्तव सर्वलोके  
    सुदुर्लभं दानव तं गृहाण ॥ ९ ॥  
स पद्मयोनेस्तु वचो निशम्य  
    प्रोवाच दीनः प्रणतस्तु दैत्यः ।  
यैर्निष्ठुरैर्मे प्रहृतं तु राज्यं  
    प्रह्रादमुख्या मम सन्तु भृत्याः ॥ १० ॥  
अन्धस्य दिव्यं हि तथास्तु चक्षु-  
    रिन्द्रादयो मे करदा भवन्तु ।  
मृत्युस्तु माभून्मम देवदैत्य-  
    गन्धर्वयक्षोरगमानुषेभ्यः ॥ ११ ॥  
नारायणाद्वा दितिजेन्द्रशत्रोः  
    सर्वाज्जनात्सर्वमयाच्च शर्वात् ।  
श्रुत्वा वचस्तस्य सुदारुणं तत्  
    सुशङ्‌कितः पद्मभवस्तमाह ॥ १२ ॥  
ब्रह्मोवाच  
दैत्येन्द्र सर्वं भविता तदेतद्  
    विनाशहेतुं च गृहाण किञ्चित् ।  
यस्मान्न जातो न जनिष्यते वा  
    यो न प्रविष्टो मुखमन्तकस्य ॥ १३ ॥  
अत्यन्तदीर्घं खलु जीवितं तु  
    भवादृशाः सत्पुरुषाः त्यजन्तु ।  
एतद्वचः सानुनयं निशम्य  
    पितामहात्प्राह पुनः स दैत्यः ॥ १४ ॥  
अन्धक उवाच  
कालत्रये याश्च भवन्ति नार्यः  
    श्रेष्ठाश्च मध्याश्च तथा कनिष्ठाः ।  
तासां च मध्ये खलु रत्नभूता  
    ममापि नित्यं जननीव काचित् ॥ १५ ॥  
कायेन वाचा मनसाप्यगम्या  
    नारी नृलोकस्य च दुर्लभा या ।  
तां कामयानस्य ममास्तु नाशो  
    दैत्येन्द्रभावाद्‌भगवान्स्वयम्भूः ॥ १६ ॥  
वाक्यं तदाकर्ण्य स पद्मयोनिः  
    सुविस्मितः शङ्करपादपद्ममम् ।  
सस्मार सम्प्राप्य निर्देशमाशु  
    शम्भोस्तु तं प्राह ततोन्धकं वै ॥ १७ ॥  
ब्रह्मोवाच  
यत्काङ्‌क्षसे दैत्यवरास्तु ते वै  
    सर्वं भवत्येव वचःसकामम् ।  
उत्तिष्ठः दैत्येन्द्र लभस्व कामं  
    सदैव वीरैस्तु कुरुष्व युद्धम् ॥ १८ ॥  
श्रुत्वा तदेतद्वचनं मुनीश  
    विधातुराशु प्रणिपत्य भक्त्या ।  
लोकेश्वरं हाटकनेत्रपुत्रः  
    स्नाय्वस्थिशेषस्तु तमाह देवम् ॥ १९ ॥  
अन्धक उवाच  
कथं विभो वैरिबलं प्रविश्य  
    ह्यनेन देहेन करोमि युद्धम् ।  
स्नाय्वस्थिशेषं कुरु मांसपुष्टं  
    करेण पुण्ये न च मां स्पृशाद्य ॥ २० ॥  
सनत्कुमार उवाच  
श्रुत्वा वचस्तस्य स पद्मयोनिः  
    करेण संस्पृश्य च तच्छरीरम् ।  
गतःसुरेन्द्रैः सहितः स्वधाम  
    सम्पूज्यमानो मुनिसिद्धसङ्‌घैः ॥ २१ ॥  
संस्पृष्टमात्रः स च दैत्यराजः  
    सम्पूर्णदेहो बलवान् बभूव ।  
सञ्जातनेत्रःसुभगो बभूव  
    हृष्टःस्वमेव नगरं विवेश ॥ २२ ॥  
उत्सृज्य राज्यं सकलं च तस्मै  
    प्रह्लादमुख्यास्त्वथ दानवेन्द्राः ।  
तमागतं लब्धवरं च मत्वा  
    भृत्या बभूवुर्वश गास्तु तस्य ॥ २३ ॥  
ततोन्धकः स्वर्गमगाद्विजेतुं  
    सेनाभियुक्तः सहभृत्यवर्गः ।  
विजित्य लेखान्प्रधने समस्तान्  
    करप्रदं वज्रधरं चकार ॥ २४ ॥  
नागान्सुपर्णान्वरराक्षसांश्च  
    गन्धर्वयक्षानपि मानुषांस्तु ।  
गिरीन्द्रवृक्षान्समरेषु सर्वां-  
    श्चतुष्पदः सिंहमुखान्विजिग्ये ॥ २५ ॥  
त्रैलोक्यमेतद्धि चराचरं वै  
    वशं चकारात्मनि सन्नियोज्य ।  
ततोऽकूलानि सुदर्शनानि  
    नारीसहस्राणि बहूनि गत्वा ॥ २६ ॥  
रसातले चैव तथा धरायां  
    त्रिविष्टपे याः प्रमदाः सुरूपाः ।  
ताभिर्युतोऽन्येषु सपर्वतेषु  
    रराम रम्येषु नदीतटेषु ॥ २७ ॥  
क्रीडायमानःस तु मध्यवर्ती  
    तासां प्रहर्षादथ दानवेन्द्रः ।  
तत्पीतशिष्टानि पिबन्प्रवृत्त्यै  
    दिव्यानि पेयानि सुमानुषाणि ॥ २८ ॥  
अन्यानि दिव्यानि तु यद्‌रसानि  
    फलानि पुष्पाणि सुगन्धवन्ति ।  
सम्प्राप्य यानानि सुवाहनानि  
    मयेन सृष्टानि गृहोत्तमानि ॥ २९ ॥  
पुष्पार्घधूपान्नविलेपनैश्च  
    सुशोभितान्यद्‌भुतदर्शनैश्च ।  
सङ्‌क्रीडमानस्य गतानि तस्य  
    वर्षायुतानीह तथान्धकस्य ॥ ३० ॥  
जानाति किञ्चिन्न शुभं परत्र  
    यदात्मनःसौख्यकरं भवेद्धि ।  
सदान्धको दैत्यवरःस मूढो  
    मदान्धबुद्धिः कृतदुष्टसङ्‌गः ॥ ३१ ॥  
ततः प्रमत्तस्तु सुतान्प्रधानान्  
    कुतर्कवादैरभिभूय सर्वान् ।  
चचार दैत्यैःसहितो महात्मा  
    विनाशयन्वैदिकसर्वधर्मान् ॥ ३२ ॥  
वेदान्द्विजान् वित्तमदाभिभूतो  
    न मन्यते स्माप्यमरान्गुरूंश्च ।  
रेमे तथा दैवगतो हतायुः  
    स्वस्यैरहोभिर्गमयन्वयश्च ॥ ३३ ॥  
ततः कदाचिद्‌गतवान्ससैन्यो  
    बहुप्रयाता पृथिवीतलेऽस्मिन् ।  
अनेकसङ्‌ख्या अपि वर्षकोट्यः  
    प्रहर्षितो मन्दरपर्वतं तु ॥ ३४ ॥  
स्वर्णोपमां तत्र निरीक्ष्य शोभां  
    बभ्राम सैन्यैः सह मानमत्तः ।  
क्रीडार्थमासाद्य च तं गिरीन्द्रं  
    मतिं स वासाय चकार मोहात् ॥ ३५ ॥  
शुभं दृढं तत्र पुरं स कृत्वा  
    मुदास्थितो दैत्यपतिः प्रभावात् ।  
निवेशयामास पुनः क्रमेण  
    अत्यद्‌भुतं मन्दरशैलसानौ ॥ ३६ ॥  
दुर्योधनो वैधसहस्तिसञ्ज्ञौ  
    तन्मन्त्रिणौ दानवसत्तमस्य ।  
ते वै कदाचिद्‌गिरिसुस्थले हि  
    नारीं सुरूपां ददृशुस्त्रयोऽपि ॥ ३७ ॥  
ते शीघ्रगा दैत्यवरास्तु हर्षाद्  
    द्रुतं महादैत्यपतिं समेत्य ।  
ऊचुर्यथादृष्टमतीव प्रीत्या  
    तथान्धकं वीरवरं हि सर्वे ॥ ३८ ॥  
मन्त्रिणः ऊचुः  
गुहान्तरे ध्याननिमीलिताक्षो  
    दैत्येन्द्र कश्चिन्मुनिरत्र दृष्टः ।  
रूदान्वितश्चन्द्रकलार्द्धचूडः  
    कटिस्थले बद्धगजेन्द्रकृत्तिः ॥ ३९ ॥  
नागेन्द्रभोगावृतसर्वगात्रः  
    कपालमालाभरणो जटालः ।  
स शूलहस्तः शरतूणधारी  
    महाधनुष्मान्विवृताक्षसूत्रः ॥ ४० ॥  
खड्गी त्रिशूली लकुटी कपर्दी  
    चतुर्भुजो गौरतराकृतिर्हि ।  
भस्मानुलिप्तो विलसत्सुतेजाः  
    तपस्विवर्योऽद्‌भुतसर्ववेशः ॥ ४१ ॥  
तस्याविदूरे पुरुषश्च दृष्टः  
    स वानरो घोरमुखःकरालः ।  
सर्वायुधो रूक्षकरश्च रक्षन्  
    स्थितो जरद्‌गोवृषभश्च शुक्लः ॥ ४२ ॥  
तस्योपविष्टस्य तपस्विनोपि  
    सुचारुरूपा तरुणी मनोज्ञा ।  
नारी शुभा पार्श्वगता हि तस्य  
    दृष्टा च काचिद्‌भुवि रत्नभूता ॥ ४३ ॥  
प्रवालमुक्तामणि हेमरत्न-  
    वस्त्रावृता माल्यशुभोपगूढा ।  
सा येन दृष्टा स च दृष्टिमान्स्याद्  
    दृष्टेन चान्येन किमत्र कार्यम् ॥ ४४ ॥  
मान्या महेशस्य च दिव्यनारी  
    भार्या मुनेः पुण्यवतः प्रिया सा ।  
योग्या हि द्रष्टुं भवतश्च सम्य-  
    गानाय्य दैत्येन्द्र सुरत्नभोक्तः ॥ ४५ ॥  
सनत्कुमार उवाच  
श्रुत्वेति तेषां वचनानि तानि  
    कामातुरो घूर्णितसर्वगात्रः ।  
विसर्जयामास मुनेः सकाशं  
    दुर्योधनादीन्सहसा स दैत्यः ॥ ४६ ॥  
आसाद्य ते तं मुनिमप्रमेयं  
    बृहद्‌व्रतं मन्त्रिवरा हि तस्य ।  
सुराजनीतिप्रवणा मुनीश  
    प्रणम्य तं दैत्यनिदेशमाहुः ॥ ४७ ॥  
मन्त्रिण ऊचुः  
हिरण्यनेत्रस्य सुतो महात्मा  
    दैत्याधिराजोऽन्धकनामधेयः ।  
त्रैलोक्यनाथो भवकृन्निदेशा-  
    दिहोपविष्टोऽद्य विहारशाली ॥ ४८ ॥  
तन्मन्त्रिणो वै वयमङ्‌गवीरा-  
    स्तवोपकण्ठं च समागताः स्मः ।  
तत्प्रेषितास्त्वां यदुवाच तद्वै  
    शृणुष्व सन्दत्तमनास्तपस्विन् ॥ ४९ ॥  
त्वं कस्य पुत्रोऽसि किमर्थमत्र  
    सुखोपविष्टो मुनिवर्य धीमन् ।  
कस्येयमीदृक्तरुणी सुरूपा  
    देया शुभा दैत्यपतेर्मुनीन्द्र ॥ ५० ॥  
क्वेदं शरीरं तव भस्मदिग्धं  
    कपालमालाभरणं विरूपम् ।  
तूणीरसत्कार्मुकबाणखड्ग-  
    भुशुण्डिशूलाशनितोमराणि ॥ ५१ ॥  
क्व जाह्नवी पुण्यतमा जटाग्रे  
    क्वायं शशी वा कुणपास्थिखण्डम् ।  
विषानलो दीर्घमुखः क्व सर्पः  
    क्व सङ्‌गमः पीनपयोधरायाः ॥ ५२ ॥  
जरद्‌गवारोहणमप्रशस्तं  
    क्षमावतस्तस्य न दर्शनं च ।  
सन्ध्याप्रणामः क्वचिदेष धर्मः  
    क्व भोजनं लोकविरुद्धमेतत् ॥ ५३ ॥  
प्रयच्छ नारीं सम सान्त्वपूर्वं  
    स्त्रिया तपः किं कुरुषे विमूढ ।  
अयुक्तमेतत्त्वयि नानुरूपं  
    यस्मादहं रत्नपतिस्त्रिलोके ॥ ५४ ॥  
विमुञ्च शस्त्राणि मयाद्य चोक्तः  
    कुरुष्व पश्चात्तप एव शुद्धम् ।  
उल्लङ्‌घ्य मच्छासनमप्रधृष्यं  
    विमोक्ष्यसे सर्वमिदं शरीरम् ॥ ५५ ॥  
मत्वान्धकं दुष्टमतिप्रधानो  
    महेश्वरो लौकिकभावशीलः ।  
प्रोवाच दैत्यं स्मितपूर्वमेव-  
    माकर्ण्य सर्वं त्वथ दूतवाक्यम् ॥ ५६ ॥  
शिव उवाच  
यद्यस्मि रुद्रस्तव किं मया स्यात्  
    किमर्थमेवं वदसीति मिथ्या ।  
शृणु प्रभावं मम दैत्यनाथ  
    न्याय्यं न वक्तुं वचनं त्वयैवम् ॥ ५७ ॥  
नाहं क्वचित्स्वं पितरं स्मरामि  
    गुहान्तरे घोरमनन्यचीर्णम् ।  
एतद् व्रतं पशुपातं चरामि  
    न मातरं त्वज्ञतमो विरूपः ॥ ५८ ॥  
अमूलमेतन्मयि तु प्रसिद्धं  
    सुदुस्त्यजं सर्वमिदं ममास्ति ।  
भार्या ममेयं तरुणी सुरूपा  
    सर्वंसहा सर्वगतस्य सिद्धिः ॥ ५९ ॥  
एतर्हि यद्यद्‌रुचितं तवास्ति  
    गृहाण तद्वै खलु राक्षस त्वम् ।  
एतावदुक्त्वा विरराम शम्भुः  
    तपस्विवेषः पुरतस्तु तेषाम् ॥ ६० ॥  
सनत्कुमार उवाच  
गम्भीरमेतद्वचनं निशम्य  
    ते दानवास्तं प्रणिपत्य मूर्ध्ना ।  
जग्मुस्ततो दैत्यवरस्य सूनुं  
    त्रैलोक्यनाशाय कृतप्रतिज्ञम् ॥ ६१ ॥  
बभाषिरे दैत्यपतिं प्रमत्तं  
    प्रणम्य राजानमदीनसत्त्वाः ।  
ते तत्र सर्वे जयशब्दपूर्वं  
    रुद्रेण यत्तत्स्मितपूर्वमुक्तम् ॥ ६२ ॥  
मन्त्रिण उचुः  
निशाचरश्चञ्चलशौर्यधैर्यः  
    क्व दानवः कृपणः सत्त्वहीनः ।  
क्रूरः कृतघ्नश्च सदैव पापी  
    क्व दानवः सूर्यसुताद्‌बिभेति ॥ ६३ ॥  
राजस्त्वमुक्तोऽखिलदैत्यनाथ-  
    स्तपस्विना तन्मुनिना विहस्य ।  
मत्वा स्वबुद्ध्या तृणवत्त्रिलोकं  
    महौजसा वीरवरेण नूनम् ॥ ६४ ॥  
क्वाहं च शस्त्राणि च दारुणानि  
    मृत्योश्च सन्त्रासकरं क्व युद्धम् ।  
क्व वीरको वानरवक्त्रतुल्यो  
    निशाचरो जरसा जर्जराङ्‌गः ॥ ६५ ॥  
क्वायं स्वरूपः क्व च मन्दभाग्यो  
    बलं त्वदीयं क्व च वीरुधो वा ।  
शक्तोऽपि चेत्त्वं प्रयतस्व युद्धं  
    कर्तुं तदा ह्येहि कुरुष्व किञ्चित् ॥ ६६ ॥  
वज्राशनेस्तुल्यमिहास्ति शस्त्रं  
    भवादृशां नाशकरं च घोरम् ।  
क्व ते शरीरं मृदुपद्मतुल्यं  
    विचार्य चैवं कुरु रोचते यत् ॥ ६७ ॥  
इत्येवमादीनि वचांसि भद्रं  
    तपस्विनोक्तानि च दानवेश ।  
युक्तं न ते तेन सहात्र युद्धं  
    त्वामाह राजन्स्मयमान एव ॥ ६८ ॥  
विवस्तुशून्यैर्बहुभिः प्रलापै-  
    रस्माभिरुक्तैर्यदि बुध्यसे त्वम् ।  
तपोभियुक्तेन तपस्विना वै  
    स्मर्तासि पश्चान्मुनिवाक्यमेतत् ॥ ६९ ॥  
सनत्कुमार उवाच  
ततः स तेषां वचनं निशम्य  
    जज्वाल रोषेण स मन्दबुद्धिः ।  
आज्यावसिक्तस्त्विव कृष्णवर्त्मा  
    सत्यं हितं तत्कुटिलं सुतीक्ष्णम् ॥ ७० ॥  
गृहीतखड्गो वरदानमत्तः  
    प्रचण्डवातानुकृतिं च कुर्वन् ।  
गन्तुं च तत्र स्मरबाणविद्धः  
    समुद्यतोऽभूद्विपरीतदेवः ॥ ७१ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
अन्धकगाणपत्यलाभोपाख्याने दूतसंवादो नाम चतुश्चत्वारिंशोऽध्यायः ॥ ४४ ॥  
  
  
श्रीगौरीशङ्करार्पणमस्तु  
  
GO TOP
