
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
एकोनचत्वारिंशोऽध्यायः  
  
  
शङ्‌खचूडसैन्यवधवर्णनम्  
व्यास उवाच  
श्रुत्वा काल्युक्तमीशानो किं चकार किमुक्तवान् ।  
तत्त्वं वद महाप्राज्ञ परं कौतूहलं मम ॥ १ ॥  
सनत्कुमार उवाच  
काल्युक्तं वचनं श्रुत्वा शङ्करः परमेश्वरः ।  
महालीलाकरः शम्भुर्जहासाश्वासयञ्च ताम् ॥ २ ॥  
व्योमवाणीं समाकर्ण्य तत्त्वज्ञानविशारदः ।  
ययौ स्वयं च समरे स्वगणैःसह शङ्करः ॥ ३ ॥  
महावृषभमारूढो वीरभद्रादिसंयुतः ।  
भैरवैः क्षेत्रपालैश्च स्वसमानैः समन्वितः ॥ ४ ॥  
रणं प्राप्तो महेशश्च वीररूपं विधाय च ।  
विरराजाधिकं तत्र रुद्रो मूर्त इवान्तकः ॥ ५ ॥  
शङ्‌खचूडः शिवं दृष्ट्वा विमानादवरुह्य सः ।  
ननाम परया भक्त्या शिरसा दण्डवद्‌भुवि ॥ ६ ॥  
तं प्रणम्य तु योगेन विमानमारुरोह सः ।  
तूर्णं चकार सन्नाहं धनुर्जग्राह सेषुकम् ॥ ७ ॥  
शिवदानवयोर्युद्धं शतमब्दं बभूव ह ।  
बाणवर्षमिवोग्रं तद्वर्षतोर्मोघयोस्तदा ॥ ८ ॥  
शङ्‌खचूडो महावीरः शरांश्चिक्षेप दारुणान् ।  
चिच्छेद शङ्करस्तान्वै लीलया स्वशरोत्करैः ॥ ९ ॥  
तदङ्‌गेषु च शस्त्रोघैस्ताडयामास कोपतः ।  
महारुद्रो विरूपाक्षो दुष्टदण्डः सतां गति ॥ १० ॥  
दानवो निशितं खड्गं चर्म चादाय वेगवान् ।  
वृषं जघान शिरसि शिवस्य वरवाहनम् ॥ ११ ॥  
ताडिते वाहने रुद्रस्तं क्षुरप्रेण लीलया ।  
खड्गं चिच्छेद तस्याशु चर्म चापि महोज्ज्वलम् ॥ १२ ॥  
छिन्नेऽसौ चर्मणि तदा शक्तिं चिक्षेप सोऽसुरः ।  
द्विधा चक्रे स्वबाणेन हरस्तां सम्मुखागताम् ॥ १३ ॥  
कोपाध्मातः शङ्‌खचूडः चक्रं चिक्षेप दानवः ।  
मुष्टिपातेन तच्चाप्यचूर्णयत्सहसा हरः ॥ १४ ॥  
गदामाविध्य तरसा सञ्चिक्षेप हरं प्रति ।  
शम्भुना सापि सहसा भिन्ना भस्मत्वमागता ॥ १५ ॥  
ततः परशुमादाय हस्तेन दानवेश्वरः ।  
धावति स्म हरं वेगाच्छङ्‌खचूडः क्रुधाकुलः ॥ १६ ॥  
समाहृत्य स्वबाणौघैरपातयत शङ्करः ।  
द्रुतं परशुहस्तं तं भूतले लीलयासुरम् ॥ १७ ॥  
ततः क्षणेन सम्प्राप्य सञ्ज्ञामारुह्य सद्‌रथम् ।  
धृतदिव्यायुधशरो बभौ व्याप्याखिलं नभः ॥ १८ ॥  
आयान्तं तं निरीक्ष्यैव डमरुध्वनिमादरात् ।  
चकार ज्यारवं चापि धनुषो दुःसहं हर ॥ १९ ॥  
पूरयामास ककुभः शृङ्‌गनादेन च प्रभुः ।  
स्वयं जगर्ज गिरिशस्त्रासयन्नसुरांस्तदा ॥ २० ॥  
त्याजितेभमहागर्वैर्महानादैर्वृषेश्वरः ।  
पूरयामास सहसा खं गां वसुदिशस्तथा ॥ २१ ॥  
महाकालः समुत्पत्य ताडयद्‌ गां तथा नभः ।  
कराभ्यां तन्निनादेन क्षिप्ता आसन्पुरा रवाः ॥ २२ ॥  
अट्टाट्टहासमशिवं क्षेत्रपालश्चकार ह ।  
भैरवोऽपि महानादं स चकार महाहवे ॥ २३ ॥  
महाकोलाहलो जातो रणमध्ये भयङ्‌करः ।  
वीरशब्दो बभूवाथ गणमध्ये समन्ततः ॥ २४ ॥  
सन्त्रेसुर्दानवाःसर्वे तैः शब्दैर्भयदैः खरैः ।  
चुकोपातीव तच्छ्रुत्वा दानवेन्द्रो महाबलः ॥ २५ ॥  
तिष्ठतिष्ठेति दुष्टात्मन् व्याजहार यदा हरः ।  
देवैर्गणैश्च तैः शीघ्रमुक्तं जय जयेति च ॥ २६ ॥  
अथागत्य स दम्भस्य तनयःसुप्रतापवान् ।  
शक्तिं चिक्षेप रुद्राय ज्वालामालातिभीषणाम् ॥ २७ ॥  
वह्निकूटप्रभा यान्ती क्षेत्रपालेन सत्वरम् ।  
निरस्तागत्य साजौ वै मुखोत्पन्नमहोल्कया ॥ २८ ॥  
पुनः प्रववृते युद्धं शिवदानवयोर्महत् ।  
चकम्पे धरणी द्यौश्च सनगाब्धिजलाशया ॥ २९ ॥  
दाम्भिमुक्तान् सरान् शम्भुः शरांस्तत्प्रहितान्स च ।  
सहस्रशः शरैरुग्रैश्चिच्छेद शतशस्तदा ॥ ३० ॥  
ततः शम्भुस्त्रिशूलेन सङ्‌कुद्धस्तं जघान ह ।  
तत्प्रहारमसह्याशु कौ पपात स मूर्च्छितः ॥ ३१ ॥  
ततः क्षणेन सम्प्राप सञ्ज्ञां स च तदासुरः ।  
आजघान शरै रुद्रं तान्सर्वानात्तकार्मुकः ॥ ३२ ॥  
बाहूनागयुतं कृत्वा छादयामास शङ्करम् ।  
चक्रायुतेन सहसा शङ्‌खचूडः प्रतापवान् ॥ ३३ ॥  
ततो दुर्गापतिः क्रुद्धो रुद्रो दुर्गार्तिनाशनः ।  
तानि चक्राणि चिच्छेद स्वशरैरुत्तमै द्रुतम् ॥ ३४ ॥  
ततो वेगेन सहसा गदामादाय दानवः ।  
अभ्यधावत वै हन्तुं बहुसेनावृतो हरम् ॥ ३५ ॥  
गदां चिच्छेद तस्याश्वापततः सोऽसिना हरः ।  
शितधारेण सङ्‌क्रुद्धो दुष्टगर्वापहारकः ॥ ३६ ॥  
छिन्नायां स्वगदायां च चुकोपातीव दानवः ।  
शूलं जग्राह तेजस्वी परेषां दुःसहं ज्वलत् ॥ ३७ ॥  
सुदर्शनं शूलहस्तमायान्तं दानवेश्वरम् ।  
स्वत्रिशूलेन विव्याध हृदि तं वेगतो हरः ॥ ३८ ॥  
त्रिशूलभिन्नहृदयान्निष्क्रान्तः पुरुषः परः ।  
तिष्ठतिष्ठेति चोवाच शङ्‌खचूडस्य वीर्यवान् ॥ ३९ ॥  
निष्क्रामतो हि तस्याशु प्रहस्य स्वनवत्ततः ।  
चिच्छेद च शिरो भीममसिना सोऽपतद्‌भुवि ॥ ४० ॥  
ततः कालीं चखादोग्रं दंष्ट्राक्षुण्णशिरोधरान् ।  
असुरांस्तान् बहून् क्रोधात् प्रसार्य स्वमुखं तदा ॥ ४१ ॥  
क्षेत्रपालश्चखादान्यान्बहून्दैत्यान्क्रुधाकुलः ।  
केचिन्नेशुर्भैरवास्त्रच्छिन्ना भिन्नास्तथापरे ॥ ४२ ॥  
वीरभद्रोऽपरान् वीरान् बहून् क्रोधादनाशयत् ।  
नन्दीश्वरो जघानान्यान् बहूनमरमर्दकान् ॥ ४३ ॥  
एवं बहुगणा वीरास्तदा सन्नह्य कोपतः ।  
व्यनाशयन्बहून्दैत्यानसुरान् देव मर्दकान् ॥ ४४ ॥  
इत्थं बहुतरं तत्र तस्य सैन्यं ननाश तत् ।  
विद्रुताश्चापरे वीरा बहवो भयकातराः ॥ ४५ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे शङ्‌खचूडसैन्यवधवर्णनं नाम नवत्रिंशोऽध्यायः ॥ ३९ ॥  
  
  
श्रीगौरीशङ्करार्पणमस्तु  
  
GO TOP
