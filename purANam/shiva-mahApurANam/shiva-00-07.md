
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
श्रीशिवपुराणमाहात्म्यम्  
॥ सप्तमोऽध्यायः ॥  
  
॥ शिवपुराणश्रवणव्रतिनां विधिनिषेधावक्तृपूजनवर्णनम् ॥  
  
  
[ Right click to 'save audio as' for downloading Audio ]  
शौनक उवाच -  
सूत सूत महाप्राज्ञ धन्यस्त्वं शैवपुङ्‌गव ।  
श्रावितेयं कथाऽस्माकमद्भुता च शुभावहा ॥ १ ॥  
पुंसां शिवपुराणस्य श्रवणव्रतिनां मुने ।  
सर्वलोकहितार्थाय दयया नियमं वद ॥ २ ॥  
सूत उवाच -  
नियमं शृणु सद्‌भक्त्या पुंसां तेषां च शौनक ।  
नियमात्सत्कथां श्रुत्वा निर्विघ्नफलमुत्तमम् ॥ ३ ॥  
पुंसां दीक्षाविहीनानां नाधिकारः कथाश्रवे ।  
श्रोतुकामैरतो वक्तुर्दीक्षा ग्राह्या च तैर्मुने ॥ ४ ॥  
ब्रह्मचर्यमधःसुप्तिः पत्रावल्यां च भोजनम् ।  
कथासमाप्तौ भुक्तिं च कुर्यान्नित्यं कथाव्रती ॥ ५ ॥  
आसमाप्तपुराणं हि समुपोष्य सुशक्तिमान् ।  
शृणुयाद्‌भक्तितः शुद्धः पुराणं शैवमुत्तमम् ॥ ६ ॥  
घृतपानं पयःपानं कृत्वा वा शृणुयात्सुखम् ।  
फलाहारेण वा श्राव्यमेकभुक्तं न वा हि तत् ॥ ७ ॥  
एकवारं हविष्यान्नं भुञ्ज्यादेतत् कथाव्रती ।  
सुखसाध्यं यथा स्यात्तच्छ्रवणं कार्यमेव च ॥ ८ ॥  
भोजनं सुकरं मन्ये कथासु श्रवणप्रदम् ।  
नोपवासो वरश्चेत् स्यात् कथाश्रवणविघ्नकृत् ॥ ९ ॥  
गरिष्ठं द्विदलं दग्धं निष्पावांश्च मसूरिकाम् ।  
भावदुष्टं पर्युषितं जग्ध्वा नित्यं कथाव्रती ॥ १० ॥  
वार्ताकं च कलिन्द च पिचण्डं मूलकं तथा ।  
मूष्माण्डं नालिकेरं च मूलं जग्ध्वा कथाव्रती ॥ ११ ॥  
पलाण्डु लशुनं हिङ्‌गुं गृञ्जनं मादकं हि तत् ।  
वस्तून्यामिषसञ्ज्ञानि वर्जयेद्यः कथावती ॥ १२ ॥  
कामादिषड्विकारं च द्विजानां च विनिन्दनम् ।  
पतिव्रताऽसतां निन्दां वर्जयेद्यः कथाव्रती ॥ १३ ॥  
रजस्वलां न पश्येच्च पतितान्न वदेत्कथाम् ।  
द्विजद्विषो वेदवर्ज्यान्न वदेद्यः कथव्रती ॥ १४ ॥  
सत्यं शौचं दयां मौनमार्जवं विनयं तथा  
औदार्यं मनसश्चैव कुर्यान्नित्यं कथाव्रती ॥ १५ ॥  
निष्कामश्च सकामश्च नियमाच्छ्रुणुयात्कथाम् ।  
सकामः काममाप्नोति निष्कामो मोक्षमाप्नुयात् ॥ १६ ॥  
दरिद्रश्च क्षयी रोगी पापी निर्भाग्य एव च ।  
अनपत्योऽपि पुरुषः शृणुयात् सत्कथामिमाम् ॥ १७ ॥  
काकवन्ध्यादयः सप्तविधा अपि खलस्त्रियः ।  
स्रवद्‌गर्भा च या नारी ताभ्यां श्राव्या कथा परा ॥ १८ ॥  
सर्वैश्च श्रवणं कार्यं स्त्रीभिः पुम्भिश्च यत्नतः ।  
एतच्छिवपुराणस्य विधिना च कथां मुने ॥ १९ ॥  
एतच्छिवपुराणस्य पारायणदिनानि वै ।  
अत्युत्तमानि बोध्यानि कोटियज्ञसमानि च ॥ २० ॥  
एतेषु विधिना दत्तं यदल्पमपि वस्तु हि ।  
दिवसेषु वरिष्ठेषु तदक्षय्यफलं लभेत् ॥ २१ ॥  
एवं कृत्वा व्रतविधिं श्रुत्वेमां परमां कथाम् ।  
परानन्तयुतः श्रीमानुद्यापनमथाचरेत् ॥ २२ ॥  
एतदुद्यापनविधिश्चतुर्दश्याः समो मतः ।  
कार्यस्तद्वद्धनाढ्यैश्च तदुक्तफलकाङ्‌क्षिभिः ॥ २३ ॥  
अकिञ्चनेषु भक्तेषु प्रायो नोद्यापनग्रहः ।  
श्रवणेनैव पूतास्ते निष्कामाः शाम्भवा मताः ॥ २४ ॥  
एवं शिवपुराणस्य पारायणमखोत्सवे ।  
समाप्ते श्रोतृभिर्भक्त्या पूजा कार्या प्रयत्नतः ॥ २५ ॥  
शिवपूजनवत्सम्यक्पुस्तकस्य पुरो मुने ।  
पूजा कार्या सुविधिना वक्तुश्च तदनन्तरम् ॥ २६ ॥  
पुस्तकाच्छादनार्थं हि नवीनं चासनं शुभम् ।  
समर्चयेद् दृढं दिव्यं बन्धनार्थं च सूत्रकम् ॥ २७ ॥  
पुराणार्थं प्रयच्छन्ति ये सूत्रं वसनं नवम् ।  
योगिनो ज्ञानसम्पन्नास्ते भवन्ति भवे भवे ॥ २८ ॥  
वक्त्रे दद्यान्महार्हाणि वस्तूनि विविधानि च ।  
वस्त्रभूषणपात्राणि द्रव्यं बहु विशेषतः ॥ २९ ॥  
आसनार्थं प्रयच्छन्ति पुराणस्य च ये नराः ।  
कम्बलाजिनवासांसि मञ्चं फलकमेव च ॥ ३० ॥  
स्वर्गलोकं समासाद्य भुक्त्वा भोगान्यथेप्सितान् ।  
स्थित्वा ब्रह्मपदे कल्पं यान्ति शैवपदं ततः ॥ ३१ ॥  
एवं कृत्वा विधानेन पुस्तकस्य प्रपूजनम् ।  
वक्तुश्च भुवि शार्दूल महोत्सवपुरःसरम् ॥ ३२ ॥  
सहायार्थं स्थापितस्य पण्डितस्य प्रपूजनम् ।  
कुर्यात्तदनुसारेण किञ्चिदूनं धनादिभिः ॥ ३३ ॥  
समागतेभ्यो विप्रेभ्यो दद्यादन्नं धनादिकम् ।  
महोत्सवः प्रकर्तव्यो गीतैर्वाद्यैश्च नर्तनैः ॥ ३४ ॥  
विरक्तश्च भवेच्छ्रोता परेऽहनि विशेषतः ।  
गीता वाच्या शिवेनोक्ता रामचन्द्राय या मुने ॥ ३५ ॥  
गृहस्थश्चेद्‌भवेच्छ्रोता कर्तव्यस्तेन धीमता ।  
होमः शुद्धेन हविषा कर्मणस्तस्य शान्तये ॥ ३६ ॥  
रुद्रसंहितया होमः प्रतिश्लोकेन वा मुने ।  
गायत्र्यास्तन्मयत्वाच्च पुराणस्यास्य तत्त्वतः ॥ ३७ ॥  
अथवा मूलमन्त्रेण पञ्चवर्णेन शैवतः ।  
होमाशक्तो बुधो हौम्यं हविर्दद्याद्‌द्विजाय तत् ॥ ३८ ॥  
दोषयोः प्रशमार्थं च न्यूनताधिकताख्ययोः ।  
पठेच्च शृणुयाद्‌भक्त्या शिवनामसहस्रकम् ॥ ३९ ॥  
तेन स्यात्सफलं सर्वं सुफलं नात्र संशयः ।  
यतो नास्त्यधिकं त्वस्मात्त्रैलोक्ये वस्तु किञ्जन ॥ ४० ॥  
एकादशमितान्विप्रान् भोजयेन्मधुपायसैः ।  
दद्यात्तेभ्यो दक्षिणां च व्रतपूर्णत्वसिद्धये ॥ ४१ ॥  
शक्तौ पलत्रयमितस्वर्णेन सुन्दरं मुने ॥  
सिंहं विधाय तत्रास्य पुराणस्य शुभाक्षरम् ॥ ४२ ॥  
लेखितं लिखितं वापि संस्थाप्य विधिना पुमान् ।  
सप्पूज्य वाहनाद्यैश्च ह्युपचारैः सदक्षिणम् ॥ ४३ ॥  
वस्त्रभूषणगन्धाद्यैः पूजिताय यतात्मने ।  
आचार्याय सुधीर्दद्याच्छिवसन्तोषहेतवे ॥ ४४ ॥  
तेन दानप्रभावेण पुराणस्यास्य शौनक ।  
सम्माप्यानुग्रह शैवं मुक्तः स्याद्‌भवबन्धनात् ॥ ४५ ॥  
एवं कृते विधाने च श्रीमच्छिवपुराणकम् ।  
सम्पूर्णफलदं स्याद्वै भुक्तिमुक्तिप्रदायकम् ॥ ४६ ॥  
इति ते कथितं सर्वं किं भूयः श्रोतुमिच्छसि ।  
श्रीमच्छिवपुराणस्य माहात्म्यं सर्वकामदम् ॥ ४७ ॥  
श्रीमच्छिवपुराणं तु पुराणतिलकं स्मृतम् ।  
महच्छिवप्रियं रम्यं भवरोगनिवारणम् ॥ ४८ ॥  
ये जन्मभाजः खलु जीवलोके  
     ये वै सदा ध्यानरताः शिवस्य ।  
वाणी गुणान्स्तौति कथां शृणोति  
     श्रोत्रद्वयं ते भवमुत्तरन्ति ॥ ४९ ॥  
सकलगुणविभेदैर्नित्यमस्पष्टरूपं  
     जगति च बहिरन्तर्भासमानं महिम्ना ।  
मनसि च बहिरन्तर्वाङ्‌मनोवृत्तिरूपं  
     परमशिवमनन्तानन्दसान्द्रं प्रपद्ये ॥ ५० ॥  
इति श्रीस्कान्दे महापुराणे सनत्कुमारसंहितायां  
श्रीशिवपुराणश्रवणव्रतिनां विधिनिषेधपुस्तकवक्तृपूजनवर्णनं  
नाम सप्तमोऽध्यायः ॥ ७ ॥  
॥ समाप्तमिदं श्रीशिवपुराणमाहाम्यम् ॥  
  
  
श्रीगौरीशङ्करार्पणमस्तु  
  
GO TOP
