
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
अष्टचत्वारिंशोऽध्यायः  
  
  
शुक्रनिगीर्णनम्  
व्यास उवाच  
शुक्रे निगीर्णे रुद्रेण किमकार्षुश्च दानवाः ।  
अन्धकेशा महावीरा वद तत्त्वं महामुने ॥ १ ॥  
सनत्कुमार उवाच  
काव्ये निगीर्णे गिरिजेश्वरेण  
    दैत्या जयाशारहिता बभूवुः ।  
हस्तैर्विमुक्ता इव वारणेन्द्राः  
    शृङ्‌गैर्विहीना इव गोवृषाश्च ॥ २ ॥  
शिरो विहीना इव देवसङ्‌घा  
    द्विजा यथा चाध्ययनेन हीनाः ।  
निरुद्यमाः सत्त्वगणा यथा वै  
    यथोद्यमा भाग्यविवर्जिताश्च ॥ ३ ॥  
पत्या विहीनाश्च यथैव योषा  
    यथा विपक्षाः खलु मार्गणौघाः ।  
आयूंषि हीनानि यथैव पुण्यै-  
    र्व्रतैर्विहीनानि यथा श्रुतानि ॥ ४ ॥  
विना यथा वैभवशक्तिमेकां  
    भवन्ति हीनाःस्वफलैः क्रियौघाः ।  
यथा विशूराः खलु क्षत्रियाश्च  
    सत्यं विना धर्मगणो यथैव ॥ ९ ॥  
नन्दिना चा हृते शुक्रे गिलिते च विषादिना ।  
विषादमगमन्दैत्या यतमानरणोत्सवाः ॥ ६ ॥  
तान् वीक्ष्य विगतोत्साहानन्धकः प्रत्यभाषत ।  
दैत्यांस्तु हुण्डहुण्डादीन्महाधीरपराक्रमः ॥ ७ ॥  
अन्धक उवाच  
कविं विक्रम्य नयता नन्दिना वञ्चिता वयम् ।  
तनूर्विना कृताः प्राणाःसर्वेषामद्य नो ननु ॥ ८ ॥  
धैर्यं वीर्यं गतिः कीर्तिः सत्त्वं तेजः पराक्रमः ।  
युगपन्नो हृतं सर्वमेकस्मिन् भार्गवे हृते ॥ ९ ॥  
धिगस्मान् कुलपूज्यो यैरेकोपि कुलसत्तमः ।  
गुरुःसर्वसमर्थश्च त्राता त्रातो न चापदि ॥ १० ॥  
तद्यूयमविलम्ब्येह युध्यध्वमरिभिः सह ।  
वीरैस्तैः प्रमथैवीराः स्मृत्वा गुरुपदाम्बुजम् ॥ ११ ॥  
गुरोः काव्यस्य सुखदौ स्मृत्वा चरणपङ्‌कजौ ।  
सूदयिष्याम्यहं सर्वान् प्रमथान् सह नन्दिना ॥ १२ ॥  
अद्यैतान् विवशान् हत्वा सहदेवैः सवासवैः ।  
भार्गवं मोचयिष्यामि जीवं योगीव कर्मतः ॥ १३ ॥  
स चापि योगी योगेन यदि नाम स्वयं प्रभुः ।  
शरीरात्तस्य निर्गच्छेदस्माकं शेषपालिता ॥ १४ ॥  
सनत्कुमार उवाच  
इत्यन्धकवचः श्रुत्वा दानवा मेघनिःस्वनाः ।  
प्रमथान् निर्दयाः प्राहुर्मर्तव्ये कृतनिश्चयाः ॥ १५ ॥  
सत्यायुषि न नो जातु शक्ताः स्युः प्रमथा बलात् ।  
असत्यायुषि किं गत्वा त्यक्त्वा स्वामिनमाहवे ॥ १६ ॥  
ये स्वामिनं विहायातो बहुमानधना जनाः ।  
यान्ति ते यान्ति नियतमन्धतामिस्रमालयम् ॥ १७ ॥  
अयशस्तमसा ख्यातिं मलिनीकृत्य भूरिशः ।  
इहामुत्रापि सुखिनो न स्युर्भग्ना रणाजिरे ॥ १८ ॥  
किं दानै किं तपोभिश्च किं तीर्थपरिमज्जनैः ।  
धारातीर्थे यदि स्नानं पुनर्भवमलापहे ॥ १९ ॥  
सम्प्रधार्येति तद्वाक्यं दैत्यास्ते दनुजास्तथा ।  
ममन्थुः प्रमथानाजौ रणभेरीं निनाद्य च ॥ २० ॥  
तत्र बाणासिवज्रौघैः कठिनैश्च शिलामयैः ।  
भुशुण्डिभिन्दिपालैश्च शक्ति भल्लपरश्वधैः ॥ २१ ॥  
खट्वाङ्‌गैः पट्टिशैः शूलैर्लकुटैर्मुसलैरलम् ।  
परस्परमभिघ्नन्तः प्रचक्रुः कदनं महत् ॥ २२ ॥  
कार्मुकाणां विकृष्टानां पततां च पतत्त्रिणाम् ।  
भिन्दिपालभुशुण्डीनां क्ष्वेडितानां रवोऽभवत् ॥ २३ ॥  
रणतूर्य्यनिनादैश्च गजानां बहुबृंहितैः ।  
ह्रेषारवैर्हयानांश्च महान्कोलाहलोऽभवत् ॥ २४ ॥  
अतिस्वनैरवापूरि द्यावाभूम्योर्यदन्तरम् ।  
अभीरूणां च भीरूणां महारोमोद्‌गमोऽभवत् ॥ २५ ॥  
गजवाजिमहारावस्फुटशब्दग्रहाणि च ।  
भग्नध्वजपताकानि क्षीणप्रहरणानि च ॥ २६ ॥  
रुधिरोद्‌गारचित्राणि व्यश्वहस्तिरथानि च ।  
पिपासितानि सैन्यानि मुमूर्च्छुरुभयत्र वै ॥ २७ ॥  
अथ ते प्रमथा वीरा नन्दिप्रभृतयस्तदा ।  
बलेन जघ्नुरसुरान्सर्वान्प्रापुर्जयं मुने ॥ २८ ॥  
दृष्ट्वा सैन्यं च प्रमथेर्भज्यमानमितस्ततः ।  
दुद्राव रथमास्थाय स्वयमेवान्धको गणान् ॥ २९ ॥  
शरावारप्रयुक्तैस्तैर्वज्रपातैर्नगा इव ।  
प्रमथा नेशिरे चास्त्रैर्निस्तोया इव तोयदाः ॥ ३० ॥  
यान्तमायान्तमालोक्य दूरस्थं निकटस्थितम् ।  
प्रत्येकं रोमसङ्‌ख्याभिर्विव्याधेषुभिरन्धकः ॥ ३१ ॥  
दृष्ट्वा सैन्यं भज्यमानमन्धकेन बलीयसा ।  
स्कन्दो विनायको नन्दी सोमनन्द्यादयः परे ॥ ३२ ॥  
प्रमथा प्रबला वीराः शङ्करस्य गणा निजाः ।  
चुक्रुधुःसमरं चक्रुर्विचित्रं च महाबलाः ॥ ३३ ॥  
विनायकेन स्कन्देन नन्दिना सोमनन्दिना ।  
वीरेण नैगमेयेन वैशाखेन बलीयसा ॥ ३४ ॥  
इत्याद्यैस्तु गणैरुग्रैरन्धकोप्यधकीकृतः ।  
त्रिशूलशक्तिबाणौघधारासम्पातपातिभिः ॥ ३५ ॥  
ततः कोलाहलो जातः प्रमथासुरसैन्ययोः ।  
तेन शब्देन महता शुक्रः शम्भूदरे स्थितः ॥ ३६ ॥  
छिद्रान्वेषी भ्रमन्सोथ विनिकेतो यथानिलः ।  
सप्तलोकान्सपातालान् रुद्रदेहे व्यलोकयत् ॥ ३७ ॥  
ब्रह्मनारायणेन्द्राणां सादित्याप्सरसां तथा ।  
भुवनानि विचित्राणि युद्धं च प्रमथासुरम् ॥ ३८ ॥  
स वर्षाणां शतं कुक्षौ भवस्य परितो भ्रमन् ।  
न तस्य ददृशे रन्ध्रं शुचे रन्ध्रं खलो यथा ॥ ३९ ॥  
शाम्भवेनाथ योगेन शुक्ररूपेण भार्गवः ।  
इमं मन्त्रवरं जप्त्वा शम्भोर्जठरपञ्जरात् ॥ ४० ॥  
निष्क्रान्तं लिङ्‌गमार्गेण प्रणनाम ततः शिवम् ।  
गौर्य्या गृहीतः पुत्रार्थं तदविघ्नेश्वरीकृतः ॥ ४१ ॥  
अथ काव्यं विनिष्क्रातं शुक्रमार्गेण भार्गवम् ।  
दृष्ट्वोवाच महेशानो विहस्य करुणानिधिः ॥ ४२ ॥  
महेश्वर उवाच  
शुक्रवन्निःसृतो यस्माल्लिङ्‌गान्मे भृगुनन्दन ।  
कर्मणा तेन शुक्लत्वं मम पुत्रोऽसि गम्यताम् ॥ ४३ ॥  
सनत्कुमार उवाच  
इत्येवमुक्तो देवेन शुक्रोऽर्कसदृशद्युतिः ।  
प्रणनाम शिवं भूयस्तुष्टाव विहिताञ्जलिः ॥ ४४ ॥  
शुक्र उवाच  
अनन्तपादस्त्वमनन्तमूर्ति-  
    रनन्तमूर्द्धान्तकरः शिवश्च ।  
अनन्तबाहुः कथमीदृशं त्वां  
    स्तोष्ये ह नुत्यं प्रणिपत्य मूर्ध्ना ॥ ४५ ॥  
त्वमष्टमूर्तिस्त्वमनन्तमूर्ति-  
    स्त्वमिष्टदः सर्वसुरासुराणाम् ।  
अनिष्टदृष्टश्च विमर्दकश्च  
    स्तोष्ये ह नुत्यं कथमीदृशं त्वाम् ॥ ४६ ॥  
सनत्कुमार उवाच  
इति स्तुत्वा शिवं शुक्रः पुनर्नत्वा शिवाज्ञया ।  
विवेश दानवानीकं मेघमालां यथा शशी ॥ ४७ ॥  
निगीर्णनमिति प्रोक्तं शङ्करेण कवे रणे ।  
शृणु मन्त्रं च तं जप्तो यः शम्भोः कविनोदरे ॥ ४८ ॥  
इति श्रीशिवमहापुराणे द्वितीयायां रुद्र संहितायां पञ्चमे  
युद्धखण्डे शुक्रनिगीर्णनं नामाष्टचत्वारिंशोऽध्यायः ॥ ४८ ॥  
  
  
श्रीगौरीशङ्करार्पणमस्तु  
  
GO TOP
