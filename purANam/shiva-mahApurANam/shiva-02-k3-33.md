
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
त्रयस्त्रिंशोऽध्यायः  
  
गिरिसान्त्वनम्  
ऋषय ऊचुः  
जगत्पिता शिवः प्रोक्तो जगन्माता शिवा मता ।  
तस्माद्देया त्वया कन्या शङ्कराय महात्मने ॥ १ ॥  
एवं कृत्वा हिमगिरे सार्थकं ते भवेज्जनुः ।  
जगद्‌गुरोर्गुरुस्त्वं हि भविष्यसि न संशयः ॥ २ ॥  
ब्रह्मोवाच  
एवं वचनमाकर्ण्य सप्तर्षीणां मुनीश्वर ।  
प्रणम्य तान्करौ बद्ध्वा गिरिराजोऽब्रवीदिदम् ॥ ३ ॥  
हिमालय उवाच  
सप्तर्षयो महाभागा भवद्‌भिर्यदुदीरितम् ।  
तत्प्रमाणीकृतं मे हि पुरैव गिरिशेच्छया ॥ ४ ॥  
इदानीमेक आगत्य विप्रो वैष्णवधर्मवान् ।  
शिवमुद्दिश्य सुप्रीत्या विपरीतं वचोऽब्रवीत् ॥ ५ ॥  
तदारभ्य शिवामाता ज्ञानभ्रष्टा बभूव ह ।  
सुताविवाहं रुद्रेण योगिना तेन नेच्छति ॥ ६ ॥  
कोपागारमगात्सा हि सुतप्ता मलिनाम्बरा ।  
कृत्वा महाहठं विप्रा बोध्यमानाऽपि नाबुधत् ॥ ७ ॥  
अहं च ज्ञानविभ्रष्टो जातोहं सत्यमीर्यते ।  
दातुं सुतां महेशाय नेच्छामि भिक्षुरूपिणे ॥  
ब्रह्मोवाच  
इत्युक्त्वा शैलराजस्तु शिवमायाविमोहितः ।  
तूष्णीं बभूव तत्रस्थो मुनीनां मध्यतो मुने ॥ ९ ॥  
सर्वे सप्तर्षयस्ते हि शिवमायां प्रशस्य वै ।  
प्रेषयामासुरथ तां मेनकां प्रत्यरुन्धतीम् ॥ १ ० ॥  
अथ पत्युः समादाय निदेशं ज्ञानदा हि सा ।  
जगामारुन्धती तूर्णं यत्र मेना च पार्वती ॥ ११ ॥  
गत्वा ददर्श मेनां तां शयानां शोकमूर्च्छिताम् ।  
उवाच मधुरं साध्वी सावधाना हितं वचः ॥ १२ ॥  
अरुन्धत्युवाच  
उत्तिष्ठ मेनके साध्वि त्वद्‌गृहेऽहमरुन्धती ।  
आगता मुनयश्चापि सप्तायाताः कृपालवः ॥ १३ ॥  
ब्रह्मोवाच  
अरुन्धतीस्वरं श्रुत्वा शीघ्रमुत्थाय मेनका ।  
उवाच शिरसा नत्वा तां पद्मामिव तेजसा ॥ १४ ॥  
मेनोवाच  
अहोऽद्य किमिदं पुण्यमस्माकं पुण्यजन्मनाम् ।  
वधूर्जगद्विधेः पत्नी वसिष्ठस्यागतेह वै ॥ १५ ॥  
किमर्थमागता देवि तन्मे ब्रूहि विशेषतः ।  
अहं दासीसमा ते हि ससुता करुणां कुरु ॥ १६ ॥  
ब्रह्मोवाच  
इत्युक्त्वा मेनका साध्वी बोधयित्वा च तां बहु ।  
तथागता च सुप्रीत्या सास्ते यत्रर्षयोऽपि ते ॥ १७ ॥  
अथ शैलेश्वरं ते च बोधयामासुरादरात् ।  
स्मृत्वा शिवपदद्वन्द्वं सर्वे वाक्यविशारदाः ॥ १८ ॥  
ऋषय ऊचुः  
शैलेन्द्र श्रूयतां वाक्यमस्माकं शुभकारणम् ।  
शिवाय पार्वतीं देहि संहर्तुः श्वशुरो भव ॥ १९ ॥  
अयाचितारं सर्वेशं प्रार्थयामास यत्नतः ।  
तारकस्य विनाशाय ब्रह्मासम्बन्धकर्मणि ॥ २० ॥  
नोत्सुको दारसंयोगे शङ्करो योगिनां वरः ।  
विधेः प्रार्थनया देवस्तव कन्यां ग्रहीष्यति ॥ २१ ॥  
दुहितुस्ते तपस्तप्तं प्रतिज्ञानं चकार सा ।  
हेतुद्वयेन योगीन्द्रो विवाहं च करिष्यति ॥ २२ ॥  
ब्रह्मोवाच  
ऋषीणां वचनं श्रुत्वा प्रहस्य स हिमालयः ।  
उवाच किञ्चिद्‌भीतस्तु परं विनयपूर्वकम् ॥ २३ ॥  
हिमालय उवाच  
शिवस्य राजसामग्रीं न हि पश्यामि काञ्चन ।  
कञ्चिदाश्रयमैश्वर्यं कं वा स्वजनबान्धवम् ॥ २४ ॥  
नेच्छाम्यति विनिर्लिप्तयोगिने स्वां सुतामहम् ।  
यूयं वेदविधातुश्च पुत्रा वदत निश्चितम् ॥ २५ ॥  
वरायाननुरूपाय पिता कन्यां ददाति चेत् ।  
कामान्मोहाद्‌भयाल्लोभात्स नष्टो नरकं यजेत् ॥ २६ ॥  
न हि दास्याम्यहं कन्यामिच्छया शूलपाणये ।  
यद्विधानं भवेद्योग्यमृषयस्तद्विधीयताम् ॥ २७ ॥  
ब्रह्मोवाच  
इत्याकर्ण्य वचस्तस्य हिमागस्य मुनीश्वर ।  
प्रत्युवाच वसिष्ठस्तं तेषां वाक्यविशारद ॥ २८ ॥  
वसिष्ठ उवाच  
शृणु शैलेश मद्वाक्यं सर्वथा ते हितावहम् ।  
धर्माविरुद्धं सत्यश्च परत्रेह मुदावहम् ॥ २९ ॥  
वचनं त्रिविधं शैल लौकिके वैदिकेऽपि च ।  
सर्वं जानाति शास्त्रज्ञो निर्मलज्ञानचक्षुषा ॥ ३० ॥  
असत्यमहितं पश्चात्साम्प्रतं श्रुतिसुन्दरम् ।  
सुबुद्धिर्वक्ति शत्रुर्हि हितं नैव कदाचन ॥ ३१ ॥  
आदावप्रीतिजनकं परिणामे सुखावहम् ।  
दयालुर्धमशीलो हि बोधयत्येव बान्धवः ॥ ३२ ॥  
श्रुतिमात्रात्सुधातुल्यं सर्वकालसुखावहम् ।  
सत्यसारं हितकरं वचनं श्रेष्ठमीप्सितम् ॥ ३३ ॥  
एवञ्च त्रिविधं शैल नीतिशास्त्रोदितं वचः ।  
कथ्यतां त्रिषु मध्ये किं ब्रुवे वाक्यं त्वदीप्सितम् ॥ ३४ ॥  
ब्राह्मसम्पद्विहीनश्च शङ्करस्त्रिदशेश्वरः ।  
तत्त्वज्ञानसमुद्रेषु सन्निमग्नैकमानसः । ३५ ॥  
ज्ञानानन्दस्येश्वरस्य ब्राह्मवस्तुषु का स्पृहा ।  
गृही ददाति स्वसुतां राज्यसम्पत्तिशालिने ॥ ३६ ॥  
कन्यकां दुःखिने दत्त्वा कन्याघाती भवेत्पिता ।  
को वेद शङ्करो दुःखी कुबेरो यस्य किङ्‌करः ॥ ३७ ॥  
भ्रूभङ्‌गलीलया सृष्टिं स्रष्टुं हर्त्तुं क्षमो हि सः ।  
निर्गुणः परमात्मा च परेशः प्रकृतेः परः ॥ ३८ ॥  
यस्य च त्रिविधा मूर्त्तिर्विधातुः सृष्टिकर्मणि ।  
सृष्टिस्थित्यन्तजननी ब्रह्मविष्णुहराभिधा ॥ ३९ ॥  
ब्रह्मा च ब्रह्मलोकस्थो विष्णुः क्षीरोदवासकृत् ।  
हरः कैलासनिलयः सर्वाः शिवविभूतयः ॥ ४० ॥  
धत्ते च त्रिविधा मूर्तीः प्रकृतिः शिवसम्भवा ।  
अंशेन लीलया सृष्टौ कलया बहुधा अपि ॥ ४१ ॥  
मुखोद्‌भवा स्वयं वाणी वागधिष्ठातृदेवता ।  
वक्षःस्थलोद्‌भवा लक्ष्मीः सर्वसम्पत्स्वरूपिणी ॥ ४२ ॥  
शिवा तेजःसु देवानामाविर्भावं चकार सा ।  
निहत्य दानवान्सर्वान्देवेभ्यश्च श्रियं ददौ ॥ ४३ ॥  
प्राप कल्पान्तरे जन्म जठरे दक्षयोषितः ।  
नाम्ना सती हरं प्राप दक्षस्तस्मै ददौ च ताम् ॥ ४४ ॥  
देहं तत्याज योगेन श्रुत्वा सा भर्तृनिन्दनम् ।  
साद्य त्वत्तस्तु मेनायां जज्ञे जठरतः शिवा ॥ ४५ ॥  
शिवा शिवस्य पत्नीयं शैल जन्मनि जन्मनि ।  
कल्पे कल्पे बुद्धिरूपा ज्ञानिनां जननी परा ॥ ४६ ॥  
जायते स्म सदा सिद्धा सिद्धिदा सिद्धिरूपिणी ।  
सत्या अस्थि चिताभस्म भक्त्या धत्ते हरः स्वयम् ॥ ४७ ॥  
अतस्त्वं स्वेच्छया कन्यां देहि भद्रां हराय च ।  
अथवा सा स्वयं कान्ता स्थाने यास्यत्यदास्यसि ॥ ४८ ॥  
कृत्वा प्रतिज्ञां देवेशो दृष्ट्वा क्लेशमसङ्‌ख्यकम् ।  
दुहितुस्ते तपःस्थानमाजगाम द्विजात्मकः ॥ ४९ ॥  
तामाश्वास्य वरं दत्त्वा जगाम निजमन्दिरम् ।  
तत्प्रार्थनावशाच्छम्भुर्ययाचे त्वां शिवां गिरे ॥ ५० ॥  
अङ्‌गीकृतं युवाभ्यां तच्छिवभक्तिरतात्मना ।  
विपरीतमतिर्जाता वद कस्माद्‌गिरीश्वर ॥ ५१ ॥  
तद्‌गत्वा प्रभुणा देव प्रार्थितेन त्वदन्तिकम् ।  
प्रस्थापिता वयं शीघ्रं ह्यृषयः साप्यरुन्धती ॥ ५२ ॥  
शिक्षयामो वयं त्वा हि दत्त्वा रुद्राय पार्वतीम् ।  
एवङ्‌कृते महानन्दो भविष्यति गिरे तव ॥ ५३ ॥  
शिवां शिवाय शैलेन्द्र स्वेच्छया चेन्न दास्यसि ।  
भविता तद्विवाहोऽत्र भवितव्यबलेन हि ॥ ५४ ॥  
वरं ददौ शिवायै स तपन्त्यै तात शङ्करः ।  
न हीश्वरप्रतिज्ञातं विपरीताय कल्पते ॥ ५५ ॥  
अहो प्रतिज्ञा दुर्लङ्‌घ्या साधूनामीशवर्तिनाम् ।  
सर्वेषां जगतां मध्ये किमीशस्य पुनर्गिरे ॥ ५६ ॥  
एको महेन्द्रः शैलानां पक्षांश्चिच्छेद लीलया ।  
पार्वती लीलया मेरोः शृङ्‌गभङ्‌गं चकार च ॥ ५७ ॥  
एकार्थे नहि शैलेश नाश्याः सर्वा हि सम्पदः ।  
एकं त्यजेत्कुलस्यार्थे श्रुतिरेषा सनातनी ॥ ५८ ॥  
दत्त्वा विप्राय स्वसुतामनरण्यो नृपेश्वर ।  
ब्राह्मणाद्‌भयमापन्नो ररक्ष निजसम्पदम् ॥ ५९ ॥  
तमाशु बोधयामासुर्नीतिशास्त्रविदो जनाः ।  
ब्रह्मशापाद्विभीतञ्च गुरवो ज्ञातिसत्तमाः ॥ ६० ॥  
शैलराज त्वमप्येव सुतां दत्त्वा शिवाय च ।  
रक्ष सर्वान्बन्धुवर्गान्वशं कुरु सुरानपि ॥ ६१ ॥  
ब्रह्मोवाच  
इत्याकर्ण्य वसिष्ठस्य वचनं स प्रहस्य च ।  
पप्रच्छ नृपवार्त्ताञ्च हृदयेन विदूयता ॥ ६२ ॥  
हिमालय उवाच  
कस्य वंशोद्‌भवो ब्रह्मन्ननरण्यो नृपश्चसः ।  
सुतां दत्त्वा स च कथं ररक्षाखिलसम्पदः ॥ ६३ ॥  
ब्रह्मोवाच  
इति श्रुत्वा वसिष्ठस्तु शैलवाक्यं प्रसन्नधीः ।  
प्रोवाच गिरये तस्मै नृपवार्त्ता सुखावहाम् ॥ ६४ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे गिरिसान्त्वनोनाम त्रयस्त्रिंशोऽध्यायः ॥ ३३ ॥  
  
  
श्रीगौरीशङ्करार्पणमस्तु  
  
GO TOP
