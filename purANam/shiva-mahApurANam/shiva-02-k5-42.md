
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
द्विचत्वारिंशोऽध्यायः  
  
  
हिरण्याक्षवधः  
नारद उवाच  
शङ्‌खचूडवधं श्रुत्वा चरितं शशिमौलिनः ।  
अयं तृप्तोऽस्मि नो त्वत्तोऽमृतं पीत्वा यथा जनः ॥ १ ॥  
ब्रह्मन्यच्चरितं तस्य महेशस्य महात्मनः ।  
मायामाश्रित्य सल्लीलां कुर्वतो भक्तमोददाम् ॥ २ ॥  
ब्रह्मोवाच  
शङ्खचूडवधं श्रुत्वा व्यासः सत्यवतीसुतः ।  
अप्राक्षीदिममेवार्थं ब्रह्मपुत्रं मुनीश्वरम् ॥ ३ ॥  
सनत्कुमारः प्रोवाच व्यासं सत्यवतीसुतम् ।  
सुप्रशंस्य महेशस्य चरितं मङ्गलायनम् ॥ ४ ॥  
सनत्कुमार उवाच  
शृणु व्यास महेशस्य चरितं मङ्गलायनम् ।  
यथान्धको गाणपत्यं प्राप शम्भोः परात्मनः ॥ ५ ॥  
कृत्वा परमसङ्‌ग्रामं तेन पूर्वं मुनीश्वर ।  
प्रसाद्य तं महेशानं सत्त्वभावात्पुनः पुनः ॥ ६ ॥  
माहात्म्यमद्‌भुतं शम्भोः शरणागतरक्षिणः ।  
सुभक्तवत्सलस्यैव नानालीलाविहारिणः ॥ ७ ॥  
माहात्म्यमेतद्वृषभध्वजस्य  
    श्रुत्वा मुनिर्गन्धवतीसुतो हि ।  
वचो महार्थं प्रणिपत्य भक्त्या  
    ह्युवाच तं ब्रह्मसुतं मुनीन्द्रम् ॥ ८ ॥  
व्यास उवाच  
को ह्यन्धको वै भगवन्मुनीश  
    कस्यान्वये वीर्यवतः पृथिव्याम् ।  
जातो महात्मा बलवान् प्रधानः  
    किमात्मकः कस्य सुतोऽन्धकश्च ॥ ९ ॥  
एतत्समस्तं सरहस्यमद्य  
    प्रब्रूहि मे ब्रह्मसुतप्रसादात् ।  
स्कन्दान्मया वै विदितं हि सम्यक्  
    महेशपुत्रादमितावबोधात् ॥ १० ॥  
गाणपत्यं कथं प्राप शम्भोः परमतेजसः ।  
सोन्धको धन्य एवाति यो बभूव गणेश्वरः ॥ ११ ॥  
ब्रह्मोवाच  
व्यासस्य चैतद्वचनं निशम्य  
    प्रोवाच स ब्रह्मसुतस्तदानीम् ।  
महेश्वरोतीः परमाप्तलक्ष्मीः  
    संश्रोतुकामं जनकं शुकस्य ॥ १२ ॥  
सनत्कुमार उवाच  
पुराऽऽगतो भक्तकृपाकरोऽसौ  
    कैलासतः शैलसुता गणाढ्यः ।  
विहर्तुकामः किल काशिका वै  
    स्वशैलतो निर्जरचक्रवर्ती ॥ १३ ॥  
स राजधानीं च विधाय तस्यां  
    चक्रे परोतीः सुखदा जनानाम् ।  
तद्‌रक्षकं भैरवनामवीरं  
    कृत्वा समं शैलजयाहि बह्वीः ॥ १४ ॥  
स एकदा मन्दरनामधेयं  
    गतो नगं तद्वरसुप्रभावात् ।  
तत्रापि नानागणवीरमुख्यैः  
    शिवासमेतो विजहार भूरि ॥ १५ ॥  
पूर्वे दिशो मन्दर शैलसंस्था  
    कपर्द्दिनश्चण्डपराकमस्य ।  
चक्रे ततो नेत्रनिमीलनं तु  
    सा पार्वती नर्मयुतं सलीलम् ॥ १६ ॥  
प्रवालहेमाब्जधृतप्रभाभ्यां  
    कराम्बुजाभ्यां निमिमील नेत्रे ।  
हरस्य नेत्रेषु निमीलितेषु  
    क्षणेन जातः सुमहान्धकारः ॥ १७ ॥  
तत्स्पर्शयोगाच्च महेश्वरस्य  
    करौ च तस्याः स्खलितं मदाम्भः ।  
शम्भोर्ललाटे क्षणवह्नितप्तो  
    विनिर्गतो भूरिजलस्य बिन्दुः ॥ १८ ॥  
गर्भो बभूवाथ करालवक्त्रो  
    भयङ्‌करः क्रोधपरः कृतघ्नः ।  
अन्धो विरूपी जटिलश्च कृष्णो  
    नरेतरो वैकृतिकःसुरोमा ॥ १९ ॥  
गायन्हसन्प्ररुदन्नृत्यमानो  
    विलेलिहानो घरघोरघोषः ।  
जातेन तेनाद्‌भुतदर्शनेन  
    गौरीं भवोऽसौ स्मितपूर्वमाह ॥ २० ॥  
श्रीमहेश उवाच  
निमील्य नेत्राणि कृतं च कर्म  
    बिभेषि साऽस्माद्दयिते कथं त्वम् ।  
गौरी हरात्तद्वचनं निशम्य  
    विहस्यमाना प्रमुमोच नेत्रे ॥ २१ ॥  
जाते प्रकाशे सति घोररूपो  
    जातोन्धकारादपि नेत्रहीनः ।  
तादृग्विधं तं च निरीक्ष्य भूतं  
    पप्रच्छ गौरी पुरुषं महेशम् ॥ २२ ॥  
गौर्य्युवाच  
कोयं विरूपो भगवन्हि जातो  
    नावग्रतो घोरभयङ्‌करश्च ।  
वदस्व सत्यं मम किं निमित्तं  
    सृष्टोऽथ वा केन च कस्य पुत्रः ॥ २३ ॥  
सनत्कुमार उवाच  
श्रुत्वा हरस्तद्वचनं प्रियाया  
    लीलाकरः सृष्टिकृतोंऽधरूपाम् ।  
लीलाकरायास्त्रिजगज्जनन्या  
    विहस्य किञ्चिद्‌भगवानुवाच २४ ॥  
महेश उवाच  
शृण्वम्बिके ह्यद्‌भुतवृत्तकारे  
    उत्पन्न एषोऽद्‌भुतचण्डवीर्यः ।  
निमीलिते चक्षुषि मे भवत्या  
    स स्वेदजो मेऽन्धकनामधेयः ॥ २५ ॥  
त्वं चास्य कर्तास्ययथानुरूपं  
    त्वया स सख्या दयया गणेभ्यः ।  
स रक्षितव्यस्त्वयि तं हि वैकं  
    विचार्य बुद्ध्या करणीयमार्ये ॥ २६ ॥  
सनत्कुमार उवाच  
गौरी ततो भृत्यवचो निशम्य  
    कारुण्यभावात्सहिता सखीभिः ।  
नानाप्रकारैर्बहुभिर्ह्युपायै-  
    श्चकार रक्षां स्वसुतस्य यद्वत् ॥ २७ ॥  
कालेऽथ तस्मिन् शिशिरे प्रयातो  
    हिरण्यनेत्रस्त्वथ पुत्रकामः ।  
स्वज्येष्ठबन्धोस्तनयप्रतानं  
    संवीक्ष्य चासीत्प्रियया नियुक्तः ॥ २८ ॥  
अरण्यमाश्रित्य तपश्चकारा-  
    सुरस्तदा कश्यपजःसुतार्थम् ।  
काष्ठोपमोऽसौ जितरोषदोषः  
    सन्दर्शनार्थं तु महेश्वरस्य ॥ २९ ॥  
तुष्टः पिनाकी तपसास्य सम्यग्  
    वरप्रदानाय ययौ द्विजेन्द्र ।  
तत्स्थानमासाद्य वृषध्वजोऽसौ  
    जगाद दैत्यप्रवरं महेशः ॥ ३० ॥  
महेश उवाच  
हे दैत्यनाथ कुरु नेन्द्रियसङ्‌घपातं  
    किमर्थमेतद्व्रतमाश्रितं ते ।  
प्रब्रूहि कामं वरदो भवोऽहं  
    यदिच्छसि त्वं सकलं ददामि ॥ ३१ ॥  
सनत्कुमार उवाच  
सरस्यमाकर्ण्य महेशवाक्यं  
    ह्यतिप्रसन्नः कनकाक्षदैत्यः ।  
कृताञ्जलिर्नम्रशिरा उवाच  
    स्तुत्या च नत्वा विविधं गिरीशम् ॥ ३२ ॥  
हिरण्याक्ष उवाच  
पुत्रस्तु मे चन्द्रललाट नास्ति  
    सुवीर्यवान्दैत्यकुलानुरूपी ॥  
तदर्थमेतद् व्रतमास्थितोऽहं  
    तं देहि देवेश सुवीर्यवन्तम् ॥ ३३ ॥  
यस्माच्च मद्‌भ्रातुरनन्तवीर्याः  
    प्रह्लादपूर्वा अपि पञ्चपुत्राः ।  
ममेह नास्तीति गतान्वयोऽहं  
    को मामकं राज्यमिदं बुभूषेत् ॥ ३४ ॥  
राज्यं परस्य स्वबलेन हृत्वा  
    भुङ्‌क्तेऽथवा स्वं पितुरेव दृष्टम् ।  
च प्रोच्यते पुत्र इह त्वमुत्र  
    पुत्री स तेनापिभवेत्पितासौ ॥ ३५ ॥  
ऊर्ध्वं गतिः पुत्रवतां निरुक्ता  
    मनीषिभिर्धर्मभृतां वरिष्ठैः ।  
सर्वाणि भूतानि तदर्थमेव-  
    मतः प्रवर्तेत पशून् स्वतेजसः ॥ ३६ ॥  
निरन्वयस्याथ न सन्ति लोकाः  
    तदर्थमिच्छन्ति जनाः सुरेभ्यः ।  
सदा समाराध्य सुराङ्‌घ्रिपङ्‌कजं  
    याचन्त इत्थं सुतमेकमेव ॥ ३७ ॥  
सनत्कुमार उवाच  
एतद्‌भवस्तद्वचनं निशम्य  
    कृपाकरो दैत्यनृपस्य तुष्टः ।  
तमाह दैत्यातप नास्ति पुत्रः  
    त्वद्वीर्यजः किन्तु ददामि पुत्रम् ॥ ३८ ॥  
ममात्मजं त्वन्धकनामधेयं  
    त्वत्तुल्यवीर्यं त्वपराजितं च ।  
वृणीष्व पुत्रं सकलं विहाय दुःखं  
    प्रतीच्छस्व सुतं त्वमेव ॥ ३९ ॥  
सनत्कुमार उवाच  
इत्येवमुक्त्वा प्रददौ स तस्मै  
    हिरण्यनेत्राय सुतं प्रसन्नः ।  
हरस्तु गौर्य्या सहितो महात्मा  
    भूतादिनाथस्त्रिपुरारिरुग्रः ॥ ४० ॥  
नतो हरात्प्राप्य सुतं स दैत्यः  
    प्रदक्षिणीकृत्य यथाक्रमेण ।  
स्तोत्रैरनेकैरभिपूज्य रुद्रं  
    तुष्टःस्वराज्यं गतवान्महात्मा ॥ ४१  
ततस्तु पुत्रं गिरिशादवाप्य  
    रसातलं चण्डपराक्रमस्तु ।  
इमां धरित्रीमनयत्स्वदेशं  
    दैत्यो विजित्वा त्रिदशानशेषान् ॥ ४२ ॥  
ततस्तु देवेर्मुनिभिश्च सिद्धैः  
    सर्वात्मकं यज्ञमयं करालम् ।  
वाराहमाश्रित्य वपुः प्रधान-  
    माराधितो विष्णुरनन्तवीर्यः ॥ ४३ ॥  
घोणाप्रहारैर्विविधैर्धरित्रीं  
    विदार्य पातालतलं प्रविश्य ।  
तुण्डेन दैत्यान् शतशो विचूर्ण्य  
    दंष्ट्राभिरग्र्याभि अखण्डिताभिः ॥ ४४ ॥  
पादप्रहारैरशनिप्रकाशै-  
    रुन्मथ्य सैन्यानि निशाचराणाम् ।  
मार्तण्डकोटिप्रतिमेन पश्चात्  
    सुदर्शनेनाद्‌भुतचण्डतेजाः ॥ ४५ ॥  
हिरण्यनेत्रस्य शिरो ज्वलन्तं  
    चिच्छेद दैत्यांश्च ददाह दुष्टान् ।  
ततः प्रहृष्टो दितिजेन्द्रराजं  
    स्वमन्धकं तत्र स चाभ्यषिञ्चत् ॥ ४६ ॥  
स्वस्थानमागत्य ततो धरित्रीं  
    दृष्ट्वाङ्‌कुरेणोद्धरतः प्रहृष्टः ।  
भूमिं च पातालतलान्महात्मा  
    पुपोष भागं त्वथ पूर्वकं तु ॥ ४७ ॥  
देवैःसमस्तैर्मुनिभिःप्रहृष्टै-  
    रभिषुतः पद्मभुवा च तेन ।  
ययौ स्वलोकं हरिरुग्रकायो  
    वराहरूपस्तु सुकार्यकर्ता ॥ ४८ ॥  
हिरण्यनेत्रेऽथ हतेऽसुरेशे  
    वराहरूपेण सुरेण सद्यः ।  
देवाःसमस्ता मुनयश्च सर्वे  
    परे च जीवाःसुखिनो बभूवुः ॥ ४९ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे हिरण्याक्षवधो नाम द्विचत्वारिंशोऽध्यायः ॥ ४२ ॥  
  
  
श्रीगौरीशङ्करार्पणमस्तु  
  
GO TOP
