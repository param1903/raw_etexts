
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
त्रयोविंशोऽध्यायः ॥  
  
भक्तिप्रभाववर्णनम्  
ब्रह्मोवाच  
एवं कृत्वा विहारं वै शङ्‌करेण च सा सती ।  
सन्तुष्टा साभवच्चाति विरागा समजायत ॥ १ ॥  
एकस्मिन्दिवसे देवी सती रहसि सङ्‌गता ।  
शिवं प्रणम्य सद्‌भक्त्या न्यस्योच्चैः सुकृताञ्जलिः ॥ २ ॥  
सुप्रसन्नं प्रभुं नत्वा सा दक्षतनया सती ।  
उवाच साञ्जलिर्भक्त्या विनयावनता ततः ॥ ३ ॥  
सत्युवाच  
देवदेव महादेव करुणासागर प्रभो ।  
दीनोद्धर महायोगिन् कृपां कुरु ममोपरि ॥ ४ ॥  
त्वं परः पुरुषःस्वामी रजःसत्त्वतमः परः ।  
निर्गुणः सगुणः साक्षी निर्विकारी महाप्रभुः ॥ ५ ॥  
धन्याहं ते प्रिया जाता कामिनी सुविहारिणी ।  
जातस्त्वं मे पतिः स्वामिन्भक्तिवात्सल्यतो हर ॥ ६ ॥  
कृतो बहुसमा नाथ विहारः परमस्त्वया ।  
सन्तुष्टाहं महेशान निवृत्तं मे मनस्ततः ॥ ७ ॥  
ज्ञातुमिच्छामि देवेश परं तत्त्वं सुखावहम् ।  
यं न संसारदुःखाद्वै तरेज्जीवोऽञ्जसा हर ॥ ८ ॥  
यत्कृत्वा विषयी जीवः स लभेत्परमं पदम् ।  
संसारी न भवेन्नाथ तत्त्वं वद कृपां कुरु ॥ ९ ॥  
ब्रह्मोवाच  
इत्यपृच्छत्स्म सद्‌भक्त्या शङ्‌करं सा सती मुने ।  
आदिशक्तिर्महेशानी जीवोद्धाराय केवलम् ॥ १० ॥  
आकर्ण्य तच्छिवः स्वामी स्वेच्छयोपात्तविग्रहः ।  
अवोचत्परमप्रीतःसतीं योगविरक्तधीः ॥ ११ ॥  
शिव उवाच  
शृणु देवि प्रवक्ष्यामि दाक्षायणि महेश्वरि ।  
परं तत्त्वं तदेवानुशयी मुक्तो भवेद्यतः ॥ १२ ॥  
परतत्त्वं विजानीहि विज्ञानं परमेश्वरी ।  
द्वितीयं स्मरणं यत्र नाहं ब्रह्मेति शुद्धधीः ॥ १३ ॥  
तद्दुर्लभं त्रिलोकेस्मिंस्तज्ज्ञाता विरलः प्रिये ।  
यादृशो यः स दासोऽहं ब्रह्मसाक्षात्परात्परः ॥ १४ ॥  
तन्माता मम भक्तिश्च भुक्तिमुक्तिफलप्रदा ।  
सुलभा मत्प्रसादाद्धि नवधा सा प्रकीर्तिता ॥ १५ ॥  
भक्तौ ज्ञाने न भेदो हि तत्कर्तुः सर्वदा सुखम् ।  
विज्ञानं न भवत्येव सति भक्तिविरोधिनः ॥ १६ ॥  
भक्त्याधीनः सदाहं वै तत्प्रभावाद्‌गृहेष्वपि ।  
नीचानां जातिहीनानां यामि देवि न संशयः ॥ १७ ॥  
सा भक्तिर्द्विविधा देवि सगुणा निर्गुणा मता ।  
वैधी स्वाभाविकी या या वरा सा त्ववरा स्मृता ॥ १८ ॥  
नैष्ठिक्यनैष्ठिकी भेदाद्द्विविधे द्विविधे हि ते ।  
षड्विधा नैष्ठिकी ज्ञेया द्वितीयैकविधा स्मृता ॥ १९ ॥  
विहिताविहिताभेदात्तामनेकां विदुर्बुधाः ।  
तयोर्बहुविधत्वाच्च तत्त्वं त्वन्यत्र वर्णितम् ॥ २० ॥  
ते नवाङ्‌गे उभे ज्ञेये वर्णिते मुनिभिः प्रिये ।  
वर्णयामि नवाङ्‌गानि प्रेमतः शृणु दक्षजे ॥ २१ ॥  
श्रवणं कीर्तनं चैव स्मरणं सेवनं तथा ।  
दास्यं तथाऽर्चनं देवि वन्दनं मम सर्वदा ॥ २२ ॥  
सख्यमात्मार्पणं चेति नवाङ्‌गानि विदुर्बुधाः ।  
उपाङ्‌गानि शिवे तस्या बहूनि कथितानि वै ॥ २३ ॥  
शृणु देवि नवाङ्‌गानां लक्षणानि पृथक् पृथक् ।  
मम भक्तेर्मनो दत्त्वा भक्ति मुक्तिप्रदानि हि ॥ २४ ॥  
कथादेर्नित्यसम्मानं कुर्वन्देहादिभिर्मुदा ।  
स्थिरासनेन तत्पानं यत्तच्छ्रवणमुच्यते ॥ २५ ॥  
हृदाकाशेन सम्पश्यन् जन्मकर्माणि वै मम ।  
प्रीत्योच्चोच्चारणं तेषामेतत्कीर्तनमुच्यते ॥ २६ ॥  
व्यापकं देवि मां दृष्ट्वा नित्यं सर्वत्र सर्वदा ।  
निर्भयत्वं सदा लोके स्मरणं तदुदाहृतम् ॥ २७ ॥  
अरुणोदयमारभ्य सेवाकालेऽञ्चिता हृदा ।  
वाक्पाणिपादैस्तस्यार्चा सेवनं तदुदाहृतम् ॥ २८ ॥  
सदा सेव्यानुकूल्येन सेवनं तद्धि गोगणैः ।  
हृदयामृतभोगेन प्रियं दास्यमुदाहृतम् ॥ २९ ॥  
सदा भृत्यनुकूल्येन विधिना मे परात्मने ।  
अर्पणं षोडशानां वै पाद्यादीनां तदर्चनम् ॥ ३० ॥  
मन्त्रोच्चारणध्यानाभ्यां मनसा वचसा क्रमात् ।  
यदष्टाङ्‌गेन भूस्पर्शं तद्वै वन्दनमुच्यते ॥ ३१ ॥  
मङ्‌गलामङ्‌गलं यद्यत्करोतीतीश्वरो हि मे ।  
सर्वं तन्मङ्‌गलायेति विश्वासः सख्यलक्षणम् ॥ ३२ ॥  
कृत्वा देहादिकं तस्य प्रीत्यै सर्वं तदर्पणम् ।  
निर्वाहाय च शून्यत्वं यत्तदात्मसमर्पणम् ॥ ३३ ॥  
नवाङ्‌गानीति मद्‌भक्तेर्भुक्तिमुक्तिप्रदानि च ।  
मम प्रियाणि चातीव ज्ञानोत्पत्तिकराणि च ॥ ३४ ॥  
उपाङ्‌गानि च मद्‌भक्तेर्बहूनि कथितानि वै ।  
बिल्वादिसेवनादीनि समूह्यानि विचारतः ॥ ३५ ॥  
इत्थं साङ्‌गोपाङ्‌गभक्तिर्मम सर्वोत्तमा प्रिये ।  
ज्ञानवैराग्यजननी मुक्तिदासी विराजते ॥ ३६ ॥  
सर्वकर्मफलोत्पत्तिः सर्वदा त्वत्समप्रिया ।  
यच्चित्ते सा स्थिता नित्यं सर्वदा सोति मत्प्रियः ॥ ३७ ॥  
त्रैलोक्ये भक्तिसदृशः पन्था नास्ति सुखावहः ।  
चतुर्युगेषु देवेशि कलौ तु सुविशेषतः ॥ ३८ ॥  
कलौ तु ज्ञानवैरागो वृद्धरूपौ निरुत्सवौ ।  
ग्राहकाभावतो देवि जातौ जर्जरतामति ॥ ३९ ॥  
कलौ प्रत्यक्षफलदा भक्तिः सर्वयुगेष्वपि ।  
तत्प्रभावादहं नित्यं तद्वशो नात्र संशयः ॥ ४० ॥  
यो भक्तिमान्पुमाँल्लोके सदाहं तत्सहायकृत् ।  
विघ्नहर्ता रिपुस्तस्य दण्ड्यो नात्र च संशयः ॥ ४१ ॥  
भक्तहेतोरहं देवि कालं क्रोधपरिप्लुतः ।  
अदहं वह्निना नेत्रभवेन निजरक्षकः ॥ ४२ ॥  
भक्तहेतोरहं देवि रव्युपर्यभवं किल ।  
अतिक्रोधान्वितः शूलं गृहीत्वाऽन्वजयं पुरा । ४३ ॥  
भक्तहेतोरहं देवि रावणं सगणं क्रुधा ।  
त्यजति स्म कृतो नैव पक्षपातो हि तस्य वै ॥ ४४ ॥  
भक्तहेतोरहं देवि व्यासं हि कुमतिग्रहम् ।  
काश्या न्यसारयं क्रोधाद्दण्डयित्वा च नन्दिना ॥ ४५ ॥  
किं बहूक्तेन देवेशि भक्त्याधीनः सदा ह्यहम् ।  
तत्कर्तुः पुरुषस्यातिवशगो नात्र संशयः ॥ ४६ ॥  
ब्रह्मोवाच  
इत्थमाकर्ण्य भक्तेस्तु महत्त्वं दक्षजा सती ।  
जहर्षातीव मनसि प्रणनाम शिवं मुदा ॥ ४७ ॥  
पुनः पप्रच्छ सद्‌भक्त्या तत्काण्डविषयं मुने ।  
शास्त्रं सुखकरं लोके जीवोद्धारपरायणम् ॥ ४८ ॥  
सयन्त्रमन्त्रशास्त्रं च तन्माहात्म्यं विशेषतः ।  
अन्यानि धर्मवस्तूनि जीवोद्धारकराणि हि ॥ ४९ ॥  
शङ्‌करोपि तदाकर्ण्य सतीं प्रश्नं प्रहृष्टधीः ।  
वर्णयामास सुप्रीत्या जीवोद्धाराय कृत्स्नशः ॥ ५० ॥  
तत्र शास्त्रं सयन्त्रं हि सपञ्चाङ्‌गं महेश्वरः ।  
बभाषे महिमानं च तत्तद्दैववरस्य वै ॥ ५१ ॥  
सेतिहासकथां तेषां भक्तमाहात्म्यमेव च ।  
सवर्णाश्रमधर्मांश्च नृपधर्मान् मुनीश्वर ॥ ५२ ॥  
सुतस्त्रीधर्ममाहात्म्यं वर्णाश्रममनश्वरम् ।  
वैद्यशास्त्रं तथा ज्योतिःशास्त्रं जीवसुखावहम् ॥ ५३ ॥  
सामुद्रिकं परं शास्त्रमन्यच्छास्त्राणि भूरिशः ।  
कृपां कृत्वा महेशानो वर्णयामास तत्त्वतः ॥ ५४ ॥  
इत्थं त्रिलोकसुखदौ सर्वज्ञौ च सतीशिवौ ।  
लोकोपकारकरणौ धृतसद्‌गुणविग्रहौ ॥ ५५ ॥  
चिक्रीडाते बहुविधे कैलासे हिमवद्‌गिरौ ।  
अन्यस्थलेषु च तदा परब्रह्मस्वरूपिणौ ॥ ५६ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे भक्तिप्रभाववर्णनं नाम त्रयोविंशोऽध्यायः ॥ २३ ॥  
  
  
श्रीगौरीशङ्करार्पणमस्तु  
  
GO TOP
