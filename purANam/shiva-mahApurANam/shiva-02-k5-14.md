
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
चतुर्दशोऽध्यायः  
  
  
जलन्धरवधोपाख्याने जलन्धरोत्पत्तिविवाहवर्णनम्  
व्यास उवाच  
सनत्कुमार सर्वज्ञ ब्रह्मपुत्र नमोस्तु ते ।  
श्रुतेयमद्‌भुता मेऽद्य कथा शम्भोर्महात्मनः ॥ १ ॥  
क्षिप्ते स्वतेजसि ब्रह्मन्भालनेत्रसमुद्‌भवे ।  
लवणाम्भसि किं ताताभवत्तत्र वदाशु तत् ॥ २ ॥  
सनत्कुमार उवाच  
शृणु तात महाप्राज्ञ शिवलीलां महाद्‌भुताम् ।  
यच्छ्रुत्वा श्रद्धया भक्तो योगिनां गतिमाप्नुयात् ॥ ३ ॥  
अथो शिवस्य तत्तेजो भालनेत्रसमुद्‌भवम् ।  
क्षिप्तं च लवणाम्भोधौ सद्यो बालत्वमाप ह ॥ ४ ॥  
तत्र वै सिन्धुगङ्‌गायाः सागरस्य च सङ्‌गमे ।  
रुरोदोच्चैः स वै बाल सर्वलोक भयङ्‌करः ॥ ५ ॥  
रुदतस्तस्य शब्देन प्राकम्पद्धरणी मुहुः ।  
स्वर्गश्च सत्यलोकश्च तत्स्वनाद्‌ बधिरीकृतः ॥ ६ ॥  
बालस्य रोदनेनैव सर्वे लोकाश्च तत्रसुः ।  
सर्वतो लोकपालाश्च विह्वलीकृतमानसाः ॥ ७ ॥  
किं बहूक्तेन विप्रेन्द्र चचाल सचराचरम् ।  
भुवनं निखिलं तात रोदनात्तच्छिशोर्विभो ॥ ८ ॥  
अथ ते व्याकुलाः सर्वे देवाःसमुनयो द्रुतम् ।  
पितामहं लोकगुरुं ब्रह्माणं शरणं ययुः ॥ ९ ॥  
तत्र गत्वा च ते देवा सुनयश्च सवासवाः ।  
प्रणम्य च सुसंस्तुत्य प्रोचुस्तं परमेष्ठिनम् ॥ १० ॥  
देवा ऊचुः  
लोकाधीश सुराधीश भयन्नःसमुपस्थितम् ।  
तन्नाशय महायोगिन् जातोऽयं ह्यद्‌भुतो रवः ॥ ११ ॥  
सनत्कुमार उवाच ।  
इत्याकर्ण्य वचस्तेषां ब्रह्मा लोकपितामहः ॥  
गन्तुमैच्छत्ततस्तत्र किमेतदिति विस्मितः । १२ ॥  
ततो ब्रह्मा सुरैस्तातावतरत्सत्यलोकतः ।  
रसां तज्ज्ञातुमिच्छन्स समुद्रमगमत्तदा ॥ १३ ॥  
यावत्तत्रागतो ब्रह्मा सर्वलोकपितामहः ।  
तावत्समुद्रस्योत्सङ्‌गे तं बालं स ददर्श ह ॥ १४ ॥  
आगतं विधिमालोक्य देवरूप्यथ सागरः ।  
प्रणम्य शिरसा बालं तस्योत्सङ्‌गे न्यवेशयत् ॥ १५ ॥  
ततो ब्रह्माब्रवीद्वाक्यं सागरं विस्मयान्वितः ।  
जलराशे द्रुतं ब्रूहि कस्यायं शिशुरद्‌भुतः ॥ १६ ॥  
सनत्कुमार उवाच  
ब्रह्मणो वाक्यमाकर्ण्य मुदितः सागरस्तदा ।  
प्रत्युवाच प्रजेशं स नत्वा स्तुत्वा कृताञ्जलिः ॥ १७ ॥  
समुद्र उवाच  
भो भो ब्रह्मन्मया प्राप्तो बालकोऽयमजानता ।  
प्रभवं सिन्धुगङ्‌गायामकस्मात्सर्वलोकप ॥ १८ ॥  
जातकर्मादिसंस्कारान्कुरुष्वास्य जगद्‌गुरो ।  
जातकोक्तफलं सर्वं विधातर्वक्तुमर्हसि ॥ १९ ॥  
सनत्कुमार उवाच  
एवं वदति पाथोधौ स बालः सागरात्मजः ।  
ब्रह्माणमग्रहीत्कण्ठे विधुन्वन्तं मुहुर्मुहुः ॥ २० ॥  
विधूननं च तस्यैवं सर्वलोककृतो विधेः ।  
पीडितस्य च कालेय नेत्राभ्यामगमज्जलम् ॥ २१ ॥  
कराभ्यामब्धिजातस्य तत्सुतस्य महौजसः ।  
कथञ्चिन्मुक्तकण्ठस्तु ब्रह्मा प्रोवाच सादरम् ॥ २२ ॥  
ब्रह्मोवाच  
शृणु सागर वक्ष्यामि तवास्य तनयस्य हि ।  
जातकोक्तफलं सर्वं समाधानरतः खलु ॥ २३ ॥  
नेत्राभ्यां विधृतं यस्मादनेनैव जलं मम ।  
तस्माज्जलन्धरेतीह ख्यातो नाम्ना भवत्वसौ ॥ २४ ॥  
अधुनैवैष तरुणः सर्वशास्त्रार्थपारगः ।  
महापराक्रमो धीरो योद्धा च रणदुर्मदः ॥ २५ ॥  
भविष्यति च गम्भीरः त्वं यथा समरे गुहः ।  
सर्वजेता च सङ्‌ग्रामे सर्वसम्पद्विराजितः ॥ २६ ॥  
दैत्यानामधिपो बालः सर्वेषां च भविष्यति ।  
विष्णोरपि भवेज्जेता न कुतश्चित्पराभवः ॥ २७ ॥  
अवध्यःसर्वभूतानां विना रुद्रं भविष्यति ।  
यत एष समुद्‌भूतस्तत्रेदानीं गमिष्यति ॥ २८ ॥  
पतिव्रतास्य भविता पत्नी सौभाग्यवर्द्धिनी ।  
सर्वाङ्‌गसुन्दरी रम्या प्रियवाक्छीलसागरा ॥ २९ ॥  
सनत्कुमार उवाच  
इत्युक्त्वा शुक्रमाहूय राज्ये तं चाभ्यषेचयत् ।  
आमन्त्र्य सरितां नाथं ब्रह्मान्तर्द्धानमन्वगात् ॥ ३० ॥  
अथ तद्दर्शनोत्फुल्लनयनः सागरस्तदा ।  
तमात्मजं समादाय स्वगेहमगमन्मुदा ॥ ३१ ॥  
अपोषयन्महोपायैः स्वबालं मुदितात्मकः ।  
सर्वाङ्‌गसुन्दरं रम्यं महाद्‌भुतसुतेजसम् ॥ ३२ ॥  
अथाम्बुधिः समाहूय कालनेमिं महासुरम् ।  
वृन्दाभिधां सुतां तस्य तद्‌भार्यार्थमयाचत ॥ ३३ ॥  
कालनेम्यसुरो वीरोऽसुराणां प्रवरः सुधीः ।  
साधु येनेम्बुधेर्याञ्चां स्वकर्मनिपुणो मुने ॥ ३४ ॥  
जलन्धराय वीराय सागरप्रभवाय च ।  
ददौ ब्रह्मविधानेन स्वसुतां प्राणवल्लभाम् ॥ ३५ ॥  
तदोत्सवो महानासीद्विवाहे च तयोस्तदा ।  
सुखं प्रापुर्नदा नद्योऽसुराश्चैवाखिला मुने ॥ ३६ ॥  
समुद्रोऽति सुखं प्राप सुतं दृष्ट्वा हि सस्त्रियम् ।  
दानं ददौ द्विजातिभ्योऽप्यन्येभ्यश्च यथाविधि ॥ ३७ ॥  
ये देवैर्निर्जिताः पूर्वं दैत्याः पातालसंस्थिताः ।  
ते हि भूमण्डलं याता निर्भयास्तमुपाश्रिताः ॥ ३८ ॥  
ते कालनेमिप्रमुखास्ततोऽसुराः  
    तस्मै सुतां सिन्धुसुताय दत्त्वा ।  
बभूवुरत्यन्तमुदान्विता हि  
    तमाश्रिता देव विनिर्जयाय ॥ ३९ ॥  
स चापि वीरोम्बुधिबालकोऽसौ  
    जलन्धराख्योऽसुरवीरवीरः ।  
सम्प्राप्य भार्यामतिसुन्दरी वशीं  
    चकार राज्यं हि कविप्रभावात् ॥ ४० ॥  
इति श्रीशिवमहापुराणे द्वितीयायां रुद्रसंहितायां  
पञ्चमे युद्धखण्डे जलन्धरवधोपाख्याने  
जलन्धरोत्पत्तिविवाहवर्णनं नाम चतुर्दशोऽध्यायः ॥ १४ ॥  
  
  
श्रीगौरीशङ्करार्पणमस्तु  
  
GO TOP
