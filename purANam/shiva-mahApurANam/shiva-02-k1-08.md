
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां प्रथमः सृष्टीखण्डे  
अष्टमोऽध्यायः ॥  
  
शब्दब्रह्मतनुवर्णनम्  
ब्रह्मोवाच  
एवं तयोर्मुनिश्रेष्ठ दर्शनं काङ्‌क्षमाणयोः ।  
विगर्वयोश्च सुरयोः सदा नौ स्थितयोर्मुने ॥ १ ॥  
दयालुरभवच्छम्भुर्दीनानां प्रतिपालकः ।  
गर्विणां गर्वहर्ता च सर्वेषां प्रभुरव्ययः ॥ २ ॥  
तदा समभवत्तत्र नादो वै शब्दलक्षणः ।  
ओमोमिति सुरश्रेष्ठात्सुव्यक्तः प्लुतलक्षणः ॥ ३ ॥  
किमिदं त्विति सञ्चिन्त्य मया तिष्ठन्महास्वनः ।  
विष्णुःसर्वसुराराध्यो निर्वैरस्तुष्टचेतसा ॥ ४ ॥  
लिङ्‌गस्य दक्षिणे भागे तथापश्यत्सनातनम् ।  
आद्यं वर्णमकाराख्यमुकारं चोत्तरं ततः ॥ ५ ॥  
मकारं मध्यतश्चैव नादमन्तेऽस्य चोमिति ।  
सूर्यमण्डलवद्दृष्ट्वा वर्णमाद्यं तु दक्षिणे ॥ ६ ॥  
उत्तरे पावकप्रख्यमुकारमृषिसत्तम ।  
शीतांशुमण्डलप्रख्यं मकारं तस्य मध्यतः ॥ ७ ॥  
तस्योपरि तदाऽपश्यच्छुद्धस्फटिकसुप्रभम् ।  
तुरीयातीतममलं निष्कलं निरुपद्रवम् ॥ ८ ॥  
निर्द्वन्द्वं केवलं शून्यं बाह्याभ्यन्तरवर्जितम् ।  
स बाह्याभ्यन्तरे चैव बाह्याभ्यन्तरसंस्थितम् ॥ ९ ॥  
आदिमध्यान्तरहितमानन्दस्यापिकारणम् ।  
सत्यमानन्दममृतं परं ब्रह्मपरायणम् ॥ १० ॥  
कुत एवात्र सम्भूतः परीक्षावोऽग्निसम्भवम् ।  
अधोगमिष्याम्यनलस्तम्भस्यानुपमस्य च ॥ ११ ॥  
वेदशब्दोभयावेशं विश्वात्मानं व्यचिन्तयत् ।  
तदाऽभवदृषिस्तत्र ऋषेःसारतमं स्मृतम् ॥ १२ ॥  
तेनैव ऋषिणा विष्णुर्ज्ञातवान्परमेश्वरः ।  
महादेवं परं ब्रह्म शब्दब्रह्मतनुं परम् ॥ १३ ॥  
चिन्तया रहितो रुद्रो वाचो यन्मनसा सह ।  
अप्राप्य तन्निवर्तन्ते वाच्यस्त्वेकाक्षरेण सः ॥ १४ ॥  
एकाक्षरेण तद्वाक्यमृतं परमकारणम् ।  
सत्यमानन्दममृतं परं ब्रह्म परात्परम् ॥ १५ ॥  
एकाक्षरादुकाराख्याद्‌भगवान्बीजकोऽण्डजः ।  
एकाक्षरादुकाराख्याद्धरिः परमकारणम् ॥ १६ ॥  
एकाक्षरान्मकाराख्याद्‌भगवान्नीललोहितः ।  
सर्गकर्ता त्वकाराख्यो ह्युकाराख्यस्तु मोहकः ॥ १७ ॥  
मकाराख्यस्तु यो नित्यमनुग्रहकरोऽभवत् ।  
मकाराख्यो विभुर्बीजी ह्यकारो बीज उच्यते ॥ १८ ॥  
उकाराख्यो हरिर्योनिः प्रधानपुरुषेश्वरः ।  
बीजी च बीजं तद्योनिर्नादाख्यश्च महेश्वरः ॥ १९ ॥  
बीजी विभज्य चात्मानं स्वेच्छया तु व्यवस्थितः ।  
अस्य लिङ्‌गादभूद्‌बीजमकारो बीजिनः प्रभोः ॥ २० ॥  
उकारयोनौ निःक्षिप्तमवर्द्धत समन्ततः ।  
सौवर्णमभवच्चाण्डमावेद्य तदलक्षणम् ॥ २१ ॥  
अनेकाब्दं तथा चाप्सु दिव्यमण्डं व्यवस्थितम् ।  
ततो वर्षसहस्रान्ते द्विधाकृतमजोद्‌भवम् ॥ २२ ॥  
अण्डमप्सु स्थितं साक्षाद्व्याघातेनेश्वरेण तु ।  
तथाऽस्य सुशुभं हैमं कपालं चोर्ध्वसंस्थितम् ॥ २३ ॥  
जज्ञे सा द्यौस्तदपरं पृथिवी पञ्चलक्षणा ।  
तस्मादण्डाद्‌भवो जज्ञे ककाराख्यश्चतुर्मुखः ॥ २४ ॥  
स स्रष्टा सर्वलोकानां स एव त्रिविधः प्रभुः ।  
एवमोमोमिति प्रोक्तमित्याहुर्यजुषां वराः ॥ २५ ॥  
यजुषां वचनं श्रुत्वा ऋचः समानि सादरम् ।  
एवमेव हरे ब्रह्मन्नित्याहुश्चावयोस्तदा ॥ २६ ॥  
ततो विज्ञाय देवेशं यथावच्छक्तिसम्भवैः ।  
मन्त्रं महेश्वरं देवं तुष्टाव सुमहोदयम् ॥ २७ ॥  
एतस्मिन्नन्तरेऽन्यच्च रूपमद्‌भुतसुन्दरम् ।  
ददर्श च मया सार्द्धं भगवान्विश्वपालकः ॥ २८ ॥  
पञ्चवक्त्रं दशभुजं गौरकर्पूरवन्मुने ।  
नानाकान्तिसमायुक्तं नानाभूषणभूषितम् ॥ २९ ॥  
महोदारं महावीर्यं महापुरुषलक्षणम् ।  
तं दृष्ट्वा परमं रूपं कृतार्थोऽभून्मया हरिः ॥ ३० ॥  
अथ प्रसन्नो भगवान्महेशः परमेश्वरः ।  
दिव्यं शब्दमयं रूपमाख्याय प्रहसन्स्थितः ॥ ३१ ॥  
अकारस्तस्य मूर्द्धा हि ललाटो दीर्घ उच्यते ।  
इकारो दक्षिणं नेत्रमीकारो वामलोचनम् ॥ ३२ ॥  
उकारो दक्षिणं श्रोत्रमूकारो वाम उच्यते ।  
ऋकारो दक्षिणं तस्य कपोलं परमेष्ठिनः ॥ ३३ ॥  
वामं कपोलमूकारो लृ लॄ नासापुटे उभे ।  
एकारश्चोष्ठ ऊर्ध्वश्च ह्यैकारस्त्वधरो विभोः ॥ ३४ ॥  
ओकारश्च तथौकारो दन्तपङ्‌क्तिद्वयं क्रमात् ।  
अमस्तु तालुनी तस्य देवदेवस्य शूलिनः ॥ ३५ ॥  
कादिपञ्चाक्षराण्यस्य पञ्च हस्ताश्च दक्षिणे ।  
चादिपञ्चाक्षराण्येवं पञ्च हस्तास्तु वामतः ॥ ३६ ॥  
टादिपञ्चाक्षरं पादास्तादिपञ्चाक्षरं तथा ।  
पकार उदरं तस्य फकारः पार्श्व उच्यते ॥ ३७ ॥  
बकारो वामपार्श्वस्तु भकारः स्कन्ध उच्यते ।  
मकारो हृदयं शम्भोर्महादेवस्य योगिनः ॥ ३८ ॥  
यकारादिसकारान्ता विभोर्वै सप्तधातवः ।  
हकारो नाभिरूपो हि क्षकारो घ्राण उच्यते ॥ ३९ ॥  
एवं शब्दमयं रूपमगुणस्य गुणात्मनः ।  
दृष्ट्वा तमुमया सार्द्धं कृतार्थोऽभून्मया हरिः ॥ ४० ॥  
एवं दृष्ट्वा महेशानं शब्दब्रह्मतनुं शिवम् ।  
प्रणम्य च मया विष्णुः पुनश्चापश्यदूर्ध्वतः ॥ ४१ ॥  
ॐकारप्रभवं मन्त्रं कलापञ्चकसंयुतम् ।  
शुद्धस्फटिकसङ्‌काशं शुभाष्टत्रिंशदक्षरः ॥ ४२ ॥  
मेधाकरो ह्यभूद्‌भूयः सर्वधर्मार्थसाधकम् ।  
गायत्रीप्रभवं मन्त्रं सुहितो वश्यकारकः ॥ ४३ ॥  
चतुर्विंशतिवर्णाढ्यश्चतुष्कालमनुत्तमः ।  
अथ पञ्चसितं मन्त्रं कलाष्टकसमायुतः ॥ ४४ ॥  
आभिचारिककामार्थे प्रायस्त्रिंशच्छुभाक्षरः ।  
यजुर्वेदसमायुक्तः पञ्चविंशच्छुभाक्षरः ॥ ४५ ॥  
कलाष्टकसमायुक्तः सुश्वेतः शान्तिकस्तथा ।  
त्रयोदशकलायुक्तो बालादीनां सदा हितः ॥ ४६ ॥  
बभूवायं सदोत्पत्तिवृद्धिसंहारकारिणी ।  
वर्णा एकाधिकाः षष्टिरस्य मन्त्रवरस्य तु ॥ ४७ ॥  
पुनर्मृत्युञ्जयो मन्त्रस्ततः पञ्चाक्षरो मतः ।  
चिन्तामणिस्तथा मन्त्रो दक्षिणामूर्तिसञ्ज्ञकः ॥ ४८ ॥  
ततस्तत्त्वमसीत्युक्तं महावाक्यं हरस्य च ।  
पञ्चमन्त्रांस्तथा लब्ध्वा जजाप भगवान्हरिः ॥ ४९ ॥  
अथ दृष्ट्वा कलावर्णमृग्यजुः सामरूपिणम् ।  
ईशानमीशमुकुटं पुरुषाख्यं पुरातनम् ॥ ५० ॥  
अघोरहृदयं हृद्यं सर्वगुह्यं सदाशिवम् ।  
वामपादं महादेवं महाभोगीन्द्रभूषणम् ॥ ५१ ॥  
विश्वतः पादवन्तं तं विश्वतोक्षिकरं शिवम् ।  
ब्रह्मणोऽधिपतिं सर्गस्थितिसंहारकारणम् ॥ ५२ ॥  
तुष्टाव वाग्भिरिष्टाभिः साम्बं वरदमीश्वरम् ।  
मया च सहितो विष्णुर्भगवांस्तुष्टचेतसा ॥ ५३ ॥  
इति श्रीशिवमहापुराणे द्वितीयायां रुद्रसंहितायां प्रथमखण्डे  
सृष्ट्युपाख्याने शब्दब्रह्मतनुवर्णनो नामाष्टमोऽध्यायः ॥ ८ ॥  
  
  
श्रीगौरीशङ्करार्पणमस्तु  
  
GO TOP
