
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ विंशोऽध्यायः ॥  
  
वैदिकः पार्थिवपूजनप्रकारः -  
  
  
[ Right click to 'save audio as' for downloading Audio ]  
सूत उवाच -  
अथ वैदिकभक्तानां पार्थिवार्चां निगद्यते ।  
वैदिकेनैव मार्गेण भुक्तिमुक्ति प्रदायिनी ॥ १ ॥  
सूत्रोक्तविधिना स्नात्वा सन्ध्यां कृत्वा यथाविधि ।  
ब्रह्मयज्ञं विधायादौ ततस्तर्पणमाचरेत् ॥ २ ॥  
नैत्यिकं सकलं कामं विधायानन्तरं पुमान् ।  
शिवस्मरणपूर्वं हि भस्मरुद्राक्षधारकः ॥ ३ ॥  
वेदोक्ताविधिना सम्यक्सम्पूर्णफलसिद्धये ।  
पूजयेत्परया भक्त्या पार्थिवं लिङ्‌गमुत्तमम् ॥ ४ ॥  
नदीतीरे तडागे च पर्वते काननेऽपि च ।  
शिवालये शुचौ देशे पार्थिवार्चा विधीयते ॥ ५ ॥  
शुद्धप्रदेशसम्भूतां मृदमाहृत्य यत्नतः ।  
शिवलिङ्‌गं प्रकल्पेत सावधानतया द्विजाः ॥ ६ ॥  
विप्रे गौरा स्मृता शोणा बाहुजे पीतवर्णका ।  
वैश्ये कृष्णा पादजाते ह्यथवा यत्र या भवेत् ॥ ७ ॥  
सङ्‌गृह्य मृत्तिकां लिङ्‌गनिर्माणार्थं प्रयत्नतः ।  
अतीव शुभदेशे च स्थापयेत्तां मृदं शुभाम् ॥ ८ ॥  
संशोध्य च जलेनापि पिण्डीकृत्य शनैः शनैः ।  
विधीयेत शुभं लिङ्‌गं पार्थिवं वेदमार्गतः ॥ ९ ॥  
ततः सम्पूजयेद्‌भक्त्या भुक्तिमुक्तिफलाप्तये ।  
तत्प्रकारमहं वच्मि शृणुध्वं संविधानतः ॥ १० ॥  
नमः शिवाय मन्त्रेणार्चन्द्रव्यं च प्रोक्षयेत् ।  
भूरसीति च मन्त्रेण क्षेत्रसिद्धिं प्रकारयेत् ॥ ११ ॥  
आपोस्मानिति मन्त्रेण जलसंस्कारमाचरेत् ।  
नमस्ते रुद्रमन्त्रेण फाटिकाबन्धमुच्यते ॥ १२ ॥  
शम्भवायेति मन्त्रेण क्षेत्रशुद्धिं प्रकारयेत् ।  
कुर्यात्पञ्चामृतस्यापि नमः पूर्वेण प्रोक्षणम् ॥ १३ ॥  
नीलग्रीवाय मन्त्रेण नमःपूर्वेण भक्तिमान् ।  
चरेच्छङ्‌करलिङ्‌गस्य प्रतिष्ठापनमुत्तमम् ॥ १४ ॥  
भक्तितस्तत एतत्ते रुद्रायेति च मन्त्रतः ।  
आसनं रमणीयं वै दद्याद्वैदिकमार्गकृत् ॥ १५ ॥  
मानो महन्तमिति च मन्त्रेणावाहनं चरेत् ।  
याते रुद्रेण मन्त्रेण सञ्चरेदुपवेशनम् ॥ १६ ॥  
मन्त्रेण यामिषुमिति न्यासं ‌कुर्याच्छिवस्यच ।  
अध्यवोचदिति प्रेम्णाधिवासं मनुनाचरेत् ॥ १७ ॥  
मनुनासौ जीव इति देवतान्यासमाचरेत् ।  
असौ योऽवसर्पतीति चाचरेदुपतर्पणम् ॥ १८ ॥  
नमोस्तु नीलग्रीवायेति पाद्यं मनुनाहरेत् ॥।  
अर्घ्यं च रुद्रगायत्र्याऽऽचमनं त्र्यम्बकेण च ॥ १९ ॥  
पयः पृथिव्यामिति च पयसा स्नानमाचरेत् ।  
दधिक्राव्णेति मन्त्रेण दधिस्नानं च कारयेत् ॥ २० ॥  
घृते स्नानं खलु घृतं ‌घृतयावेति मन्त्रतः ।  
मधुवाता मधुनक्तं मधुमान्न इति त्र्यृचा ॥ २१ ॥  
मधुखण्डस्नपनं प्रोक्तमिति पञ्चामृतं स्मृतम् ।  
अथवा पाद्यमन्त्रेण स्नानं पञ्चामृतेन च ॥ २२ ॥  
मानस्तोक इति प्रेम्णा मन्त्रेण कटिबन्धनम् ।  
नमो धृष्णवे इति वा उत्तरीयं च धापयेत् ॥ २३ ॥  
याते हेतिरिति प्रेम्णा ऋक्चतुष्केण वैदिकः ।  
शिवाय विधिना भक्तश्चरेद्वस्त्रसमर्पणम् ॥ २४ ॥  
नमः श्वभ्य इति प्रेम्णा गन्धं दद्यादृचा सुधीः ।  
नमस्तक्षभ्य इति चाक्षतान्मन्त्रेण चार्पयेत् ॥ २५ ॥  
नमः पार्याय इति वा पुष्पं मन्त्रेण चार्पयेत् ।  
नमः पर्ण्याय इति वा बिल्बपत्रसमर्पणम् ॥ २६ ॥  
नमःकपर्दिने चेति धूपं दद्याद्यथाविधि ।  
दीपं दद्याद्यथोक्तं तु नम आशव इत्यृचा ॥ २७ ॥  
नमो ज्येष्ठाय मन्त्रेण दद्यान्नैवेद्यमुत्तमम् ।  
मनुना त्र्यम्बकमिति पुनराचमनं स्मृतम् ॥ २८ ॥  
इमा रुद्रायेति ऋचा कुर्यात्फलसमर्पणम् ।  
नमो व्रज्यायेति ऋचा सकलं शम्भवेऽर्पयेत् ॥ २९ ॥  
मानो महान्तमिति च मानस्तोके इति ततः ।  
मन्त्रेद्वयेनैकदशाक्षतै रुद्रान् प्रपूजयेत् ॥ ३० ॥  
हिरण्यगर्भ इति त्र्यृचा दक्षिणां हि समर्पयेत् ।  
देवस्यत्वेति मन्त्रेण ह्यभिषेकं चरेद्‌बुधः ॥ ३१ ॥  
दीपमन्त्रेण वा शम्भोर्नीराजनविधिं चरेत् ।  
पुष्पाञ्जलिं चरेद्‌भक्त्या इमा रुद्राय च त्र्यृचा ॥ ३२ ॥  
मानोमहान्तमिति च चरेत्प्राज्ञः प्रदक्षिणाम् ।  
मानस्तोकेति मन्त्रेण साष्टाङ्‌गं प्रणमेत्सुधीः ॥ ३३ ॥  
एष ते इति मन्त्रेण शिवमुद्रां प्रदर्शयेत् ।  
यतोयत इत्यभयां ज्ञानाख्यां त्र्यम्बकेण च ॥ ३४ ॥  
नमःसेनेति मन्त्रेण महामुद्रां प्रदर्शयेत् ।  
दर्शयेद्धेनुमुद्रां च नमो गोभ्य ऋचाऽनया ॥ ३५ ॥  
पञ्च मुद्राः प्रदर्श्याथ शिवमन्त्रजपं चरेत् ।  
शतरुद्रियमन्त्रेण जपेद्वेदविचक्षणः ॥ ३६ ॥  
ततः पञ्चाङ्गपाठं च कुर्याद्वेदविचक्षणः ।  
देवागात्विति मन्त्रेण कुर्याच्छम्भोर्विसर्जनम् ॥ ३७ ॥  
इत्युक्तः शिवपूजाया व्यासतो वैदिको विधिः ।  
समासतश्च शृणुत वैदिकं विधिमुत्तमम् ॥ ३८ ॥  
ऋचा सद्योजातमिति मृदाहरणमाचरेत् ।  
वामदेवाय इति च जलप्रक्षेपमाचरेत् ॥ ३९ ॥  
अघोरेण च मन्त्रेण लिङ्‌गनिर्माणमाचरेत् ।  
तत्पुरुषायमन्त्रेणाह्वानं कुर्याद्यथाविधि ॥ ४० ॥  
संयोजयेद्वेदिकायामीशानमनुना हरम् ।  
अन्यत्सर्वं विधानं च कुर्यात्सङ्‌क्षेपतः सुधीः ॥ ४१ ॥  
पञ्चाक्षरेण मन्त्रेण गुरुदत्तेन वा तथा ।  
कुर्यात्पूजां षोडशोपचारेण विधिवत्सुधीः ॥ ४२ ॥  
भवाय भवनाशाय महादेवाय धीमहि ।  
उग्राय उग्रनाशाय शर्वाय शशिमौलिने ॥ ४३ ॥  
अनेन मनुना वापि पूजयेच्छङ्‌करं सुधीः ।  
सुभक्त्या च भ्रमं त्यक्त्वा भक्त्यैव फलदः शिवः ॥ ४४ ॥  
इत्यपि प्रोक्तमादृत्य वैदिकक्रमपूजनम् ।  
प्रोच्यन्तेऽन्यविधिः सम्यक्साधारणतया द्विजाः ॥ ४५ ॥  
पूजा पार्थिवलिङ्‌गस्य सम्प्रोक्ता शिवनामभिः ।  
तां शृणुध्वं मुनिश्रेष्ठाः सर्वकामप्रदायिनीम् ॥ ४६ ॥  
हरो महेश्वरः शम्भुः शूलपाणिः पिनाकधृक् ।  
शिवः पशुपतिश्चैव महादेव इति क्रमात् ॥ ४७ ॥  
मृदाहरणसङ्‌घट्टप्रतिष्ठाह्वानमेव च ।  
स्नपनं पूजनं चैव क्षमस्वेति विसर्जनम् ॥ ४८ ॥  
ॐकारादिचतुर्थ्यन्तैर्नमोन्तैर्नामभिः क्रमात् ।  
कर्तव्याश्च क्रिया सर्वा भक्त्या परमया मुदा ॥ ४९ ॥  
कृत्वा न्यासविधिं सम्यक्‌षडङ्गं करयोस्तथा ।  
षडक्षरेण मन्त्रेण ततो ध्यानं समाचरेत् ॥ ५० ॥  
कैलासपीठासनमध्यसंस्थं  
     भक्तः स नन्दादिभिरर्च्यमानम् ।  
भक्तर्तिदावानलमप्रमेयं  
     ध्यायेदुमालिङ्‌गितविश्वभूषणम् ॥ ५१ ॥  
ध्यायेन्नित्यम्महेशं रजतगिरिनिभं चारुचन्द्रावतंसं  
रत्नाकल्पोज्ज्वलाङ्‌गं परशुमृगवराभीतिहस्तं प्रसन्नम् ।  
पद्मासीनं समन्तात् स्तुतममरगणैर्व्याघ्रकृत्तिं वसानं  
विश्वाद्यं विश्वबीजं निखिलभयहरं पञ्चवक्त्रं त्रिनेत्रम् ॥ ५२ ॥  
इतिध्यात्वा च सम्पूज्य पार्थिवं लिङ्‌गमुत्तमम् ।  
जपेत्पञ्चाक्षरं मन्त्रं ‌गुरुदत्तं यथाविधि ॥ ५३ ॥  
स्तुतिभिश्चैव देवेशं स्तुवीत प्रणमन्सुधीः ।  
नानाविधाभिर्विप्रेन्द्राः पठेद्वै शतरुद्रियम् ॥ ५४ ॥  
ततः साक्षतपुष्पाणि गृहीत्वाञ्जलिना मुदा ।  
प्रार्थयेच्छङ्‌करं भक्त्या मन्त्रैरेभिः सुभक्तितः ॥ ५५ ॥  
तावकस्त्वद्‌गुणप्राणस्त्वच्चित्तोऽहं सदा मृड ।  
कृपानिधे इति ज्ञात्वा भूतनाथ प्रसीद मे ॥ ५६ ॥  
अज्ञानाद्यदि वाज्ञानाज्जपं पूजादिकं मया ।  
कृतं तदस्तु सफलं ‌कृपया तव शङ्‌कर ॥ ५७ ॥  
अहं पापी महानद्य पावनश्च भवान्महान् ।  
इति विज्ञाय गौरीश यदिच्छसि तथा कुरु ॥ ५८ ॥  
वेदैः पुराणैः सिद्धान्तैर्ऋषिभिर्विविधैरपि ।  
न ज्ञातोसि महादेव कुतोहं त्वां सदाशिव ॥ ५९ ॥  
यथा तथा त्वदीयोस्मि सर्वभावैर्महेश्वर ।  
रक्षणीयस्त्वयाहं वै प्रसीद परमेश्वर ॥ ६० ॥  
इत्येवं चाक्षतान्पुष्पाण्यारोप्य च शिवोपरि ।  
प्रणमेद्‌भक्तितः शम्भुं साष्टाङ्‌गं विधिवन्मुने ॥ ६१ ॥  
ततः प्रदक्षिणां कुर्याद्यथोक्तविधिना सुधीः ।  
पुनः स्तुवीत देवेशं स्तुतिभिः श्रद्धयान्वितः ॥ ६२ ॥  
ततो गलरवं ‌कृत्वा प्रणमेच्छुचिनम्रधीः ।  
कुर्याद्विज्ञप्तिमादृत्य विसर्जनमथाचरेत् ॥ ६३ ॥  
इत्युक्ता मुनिशार्दूलाः पार्थिवार्चा विधानतः ।  
भुक्तिदा मुक्तिदा चैव शिवभक्तिविवर्धिनी ॥ ६४ ॥  
इत्यध्यायं सुचित्तेन यः पठेच्छृणुयादपि ।  
सर्वपापविशुद्धात्मा सर्वान्कामानवाप्नुयात् ॥ ६५ ॥  
आयुरायोग्यदं चैव यशस्यं स्वर्ग्यमेव च ।  
पुत्रपौत्रादिसुखदमाख्यानमिदमुत्तमम् ॥ ६६ ॥  
इति श्रीशिवमहापुराणे प्रथमायां विद्येश्वरसंहितायां साध्यसाधनखण्डे  
पार्थिवशिवलिङ्‌गपूजाविधिवर्णनं नाम विंशोऽध्यायः  
  
  
श्रीगौरीशङ्करार्पणमस्तु  
  
GO TOP
