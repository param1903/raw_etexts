
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ चतुर्विंशोऽध्यायः ॥  
  
भस्ममाहात्मम् -  
  
  
[ Right click to 'save audio as' for downloading Audio ]  
सूत उवाच -  
द्विविधं भस्म सmप्रोक्तं सर्वमङ्‌गलदं परम् ।  
तत्प्रकारमहं वक्ष्ये सावधानतया शृणु ॥ १ ॥  
एकं ज्ञेयं महाभस्म द्वितीयं स्वल्प सञ्ज्ञकम् ।  
महाभस्म इति प्रोक्तं भस्म नानाविधं परम् ॥ २ ॥  
तद्‌भस्म त्रिविधं प्रोक्तं श्रोतं स्मार्तं च लौकिकम् ।  
भस्मैव स्वल्पसञ्ज्ञं हि बहुधा परिकीर्तितम् ॥ ३ ॥  
श्रौतं भस्म तथा स्मार्तं द्विजानामेव कीर्तितम् ।  
अन्येषामपि सर्वेषामपरं भस्म लौकिकम् ॥ ४ ॥  
धारणं मन्त्रतः प्रोक्तं द्विजानां मुनिपुङ्‌गवैः ।  
केवलं धारणं ज्ञेयमन्येषां मन्त्रवर्जितम् ॥ ५ ॥  
आग्नेयमुच्यते भस्म दग्धगोमय सम्भवम् ।  
तदपि द्रव्यमित्युक्तं त्रिपुण्ड्रस्य महामुने ॥ ६ ॥  
अग्निहोत्रोत्थितं भस्म सङ्‌ग्राह्यं वा मनीषिभिः ।  
अन्ययज्ञोत्थितं वापि त्रिपुण्ड्रस्य च धारणे ॥ ७ ॥  
अग्निरित्यादिभिर्मन्त्रैर्जाबालोपनिषद्‌गतैः ।  
सप्तभिर्धूलनं ‌कार्यं भस्मना सजलेन च ॥ ८ ॥  
वर्णानामाश्रमाणां च मन्त्रतोऽमन्त्रतोऽपि च ।  
त्रिपुण्ड्रोद्धूलनं प्रोक्तं जाबालैरादरेण च ॥ ९ ॥  
भस्मनोद्धूलनं चैव यथा तिर्यक्‌त्रिपुण्ड्रकम् ।  
प्रमादादपि मोक्षार्थी न त्यजेदिति वै श्रुतिः ॥ १० ॥  
शिवेन विष्णुना चैव धृतं तिर्यक्‌त्रिपुण्ड्रकम् ।  
उमा देवी च लक्ष्म्या च स्तुतमन्यैश्च नित्यशः ॥ ११ ॥  
ब्राह्मणैः क्षत्रियैर्वैश्यैः शूद्रैरपि च सङ्करैः ।  
अपभ्रंशैर्धृतं भस्म त्रिपुण्ड्रोद्धूलनात्मना ॥ १२ ॥  
उद्धूलनं त्रिपुण्ड्रं च श्रद्धया नाचरन्ति ये ।  
तेषां नास्ति समाचारो वर्णाश्रमसमन्वितः ॥ १३ ॥  
उद्धूलनं त्रिपण्ड्रञ्च श्रद्धया नाचरन्ति ये ।  
तेषां नास्ति विनिर्मुक्तिः संसाराज्जन्मकोटिभिः ॥ १४ ॥  
उद्धूलनं त्रिपुण्ड्रञ्च श्रद्धया नाचरन्ति ये ।  
तेषां नास्ति शिवज्ञानं ‌कल्पकोटिशतैरपि ॥ १५ ॥  
उद्धूलनं त्रिपुण्ड्रं च श्रद्धया नाचरन्ति ये ।  
ते महापातकैर्युक्ता इति शास्त्रीयनिर्णयः ॥ १६ ॥  
उद्धूलनं त्रिपुण्ड्रं च श्रद्धया नाचरन्ति ये ।  
तेषामाचरितं सर्वं विपरीतफलाय हि ॥ १७ ॥  
महापातकयुक्तानां जन्तूनां सर्वविद्विषाम् ।  
त्रिपुण्ड्रोद्धूलनद्वेषो जायते सुदृढं मुने ॥ १८ ॥  
शिवाग्निकार्यं यः कृत्वा कुर्यात्त्रियायुषात्मवित् ।  
मुच्यतेसर्वपापैस्तु स्पृष्टेन भस्मना नरः ॥ १९ ॥  
सितेन भस्मना कुर्यात्त्रिसन्ध्यं यस्त्रिपुण्ड्रकम् ।  
सर्वपापविनिर्मुक्तः शिवेन सहमोदते ॥ २० ॥  
सितेन भस्मना कुर्याल्ललाटे तु त्रिपुण्ड्रकम् ।  
योसावनादिभूतान्हि लोकानाप्तो मृतो भवेत् ॥ २१ ॥  
अकृत्वा भस्मना स्नानं न जपेद्वै षडक्षरम् ।  
त्रिपुण्ड्रं च रचित्वा तु विधिना भस्मना जपेत् ॥ २२ ॥  
अदयो वाधमो वापि सर्वपापान्वितोऽपि वा ।  
उपपापान्वितो वापि मूर्खो वा पतितोऽपि वा ॥ २३ ॥  
यस्मिन्देशे वसेन्नित्यं भूतिशासनसंयुतः ।  
सर्वतीर्थैश्च क्रतुभिः सान्निध्यं ‌क्रियते सदा ॥ २४ ॥  
त्रिपुण्ड्रसहितो जीवः पूज्यः सर्वैः सुरासुरैः ।  
पापान्वितोऽपि शुद्धात्मा किं पुनः श्रद्धया युतः ॥ २५ ॥  
यस्मिन्देशे शिवज्ञानी भूतिशासनसंयुतः ।  
गतो यदृच्छयाद्यापि तस्मिंस्तीर्थाः समागताः ॥ २६ ॥  
बहुनात्र किमुक्तेन धार्यं भस्म सदा बुधैः ।  
लिङ्‌गार्चनं सदा कार्यं जप्यो मन्त्रः षडक्षरः ॥ २७ ॥  
ब्रह्मणा विष्णुना वापि रुद्रेण मुनिभिः सुरैः ।  
भस्मधारणमाहात्म्यं न शक्यं परिभाषितुम् ॥ २८ ॥  
इति वर्णाश्रमाचारो लुप्तवर्णक्रियोऽपि च ।  
पापात्सकृत्त्रिपुण्ड्रस्य धारणात्सोऽपि मुच्यते ॥ २९ ॥  
ये भस्मधारिणं त्यक्त्वा कर्म कुर्वन्ति मानवाः ।  
तेषां नास्ति विनिर्मोक्षः संसाराज्जन्मकोटिभिः ॥ ३० ॥  
तेनाधीतं ‌गुरोः सर्वं तेन सर्वमनुष्ठितम् ।  
येन विप्रेण शिरसि त्रिपुण्ड्रं भस्मना कृतम् ॥ ३१ ॥  
ये भस्मधारिणं दृष्ट्वा नराः कुर्वन्ति ताडनम् ।  
तेषां चाण्डालतो जन्म ब्रह्मन्नूह्यं विपश्चिता ॥ ३२ ॥  
मानस्तोकेन मन्त्रेण मन्त्रितं भस्मधारयेत् ।  
ब्राह्मणः क्षत्रियश्चैव प्रोक्तेष्वङ्‌गेषु भक्तिमान् ॥ ३३ ॥  
वैश्यस्त्रियम्बकेनैव शूद्रः पञ्चाक्षरेण तु ।  
अन्यासां विधवास्त्रीणां विधिः प्रोक्तश्च शूद्रवत् ॥ ३४ ॥  
पञ्चब्रह्मादिमनुभिर्गृहस्थस्य विधीयते ।  
त्रियम्बकेन मनुना विधिर्वै ब्रह्मचारिणः ॥ ३५ ॥  
अघोरेणाथ मनुना विपिनस्थविधिः स्मृतः ।  
यतिस्तु प्रणवेनैव त्रिपुण्ड्रादीनि कारयेत् ॥ ३६ ॥  
अतिवर्णाश्रमी नित्यं शिवोऽहं भावनात्परात् ।  
शिवयोगी च नियतमीशानेनापि धारयेत् ॥ ३७ ॥  
न त्याज्यं सर्ववर्णैश्च भस्मधारणमुत्तमम् ।  
अन्यैरपि यथा जीवैः सदेति शिवशासनम् ॥ ३८ ॥  
भस्मस्नानेन यावन्तः कणाः स्वाङ्गे प्रतिष्ठिताः ।  
तावन्ति शिवलिङ्‌गानि तनौ धत्ते हि धारकः ॥ ३९ ॥  
ब्राह्मणाः क्षत्रिया वैश्याः शूद्राश्चापि च सङ्‌कराः ।  
स्त्रियोऽथ विधवा बालाः प्राप्ताः पाखण्डिकास्तथा ॥ ४० ॥  
ब्रह्मचारी गृही वन्यः सन्न्यासी वा व्रती तथा ।  
नार्यो भस्म त्रिपुण्ड्राङ्‌का मुक्ता एव न संशयः ॥ ४१ ॥  
ज्ञानाज्ञानधृतो वापि वह्निदाहसमो यथा ।  
ज्ञानाज्ञानधृतं भस्म पावयेत्सकलं नरम् ॥ ४२ ॥  
नाश्नीयाज्जलमन्नमल्पमपि वा  
     भस्माक्षधृत्या विना  
भुक्त्वा वाथ गृही वनीपतियति-  
     र्वर्णी तथा सङ्‌करः ।  
एनोभुङ् नरकं प्रयाति स तदा  
     गायत्रि जापेन तद्  
वर्णानां तु यतेस्तु मुख्यप्रणवा-  
     जापेन मुक्तिर्भवेत् ॥ ४३ ॥  
त्रिपुण्ड्रं ये विनिन्दन्ति निन्दन्ति शिवमेव ते ।  
धारयन्ति च ये भक्त्या धारयन्ति तमेव ते ॥ ४४ ॥  
धिग्भस्मरहितं भालं धिग्ग्राममशिवालयम् ।  
धिगनीशार्चनं जन्म धिग्विद्यामशिवाश्रयाम् ॥ ४५ ॥  
ये निन्दन्ति महेश्वरन्त्रिजगता-  
     माधारभूतंहरं  
ये निन्दन्ति त्रिपुण्ड्रधारणकरं  
     दोषस्तु तद्दर्शने ।  
ते वै सङ्‌करसूकरासुरखर-  
     श्वक्रोष्टुकीटोपमा  
जाता एव भवन्ति पापपरमा-  
     स्ते नारकाः केवलम् ॥ ४६ ॥  
ते दृष्ट्वा शशिभास्करौनिशि दिने-  
     स्वप्नेपि नो केवलं  
पश्यन्तु श्रुतिरुद्रसूक्तजपतो  
     मुच्येत तेनादृताः ।  
सत्सम्भाषणतो भवेद् हि नरकं  
     निस्तारवानास्थितं  
ये भस्मादिविधारणं हि पुरुषं  
     निन्दन्ति मन्दा हि ते ॥ ४७ ॥  
न तान्त्रिकस्त्वधिकृतो नोर्ध्वपुण्ड्रधरोमुने ।  
सन्तप्तचक्रचिह्नोऽत्र शिवयज्ञे बहिष्कृतः ॥ ४८ ॥  
तत्रैते बहवो लोका बृहज्जाबालचोदिताः ।  
ते विचार्याः प्रयत्नेन ततो भस्मरतो भवेत् ॥ ४९ ॥  
यच्चन्दनैश्चन्दनकेऽपि मिश्रं  
     धार्यं हि भस्मैव त्रिपुण्ड्रभस्मना ।  
विभूतिभालोपरि किञ्चनापि  
     धार्यं सदा नो यदि सन्ति बुद्धयः ॥ ५० ॥  
स्त्रीभिस्त्रिपुण्ड्रमलकावधि धारणीयं  
     भस्मद्विजादिभिरथो विधवाभिरेवम् ।  
तद्वत्सदाश्रमवतां विशदा विभूति-  
     र्धार्यापवर्गफलदा सकलाघहन्त्री ॥ ५१ ॥  
त्रिपुण्ड्रं कुरुते यस्तु भस्मना विधिपूर्वकम् ।  
महापातकसङ्‌घातैर्मुच्यते चोपपातकैः ॥ ५२ ॥  
ब्रह्मचारी गृहस्थो वा वानप्रस्थोऽथवा यतिः ।  
ब्रह्मक्षत्त्राश्च विट्शूद्रास्तथान्ये पतिताधमाः ॥ ५३ ॥  
उद्धूलनन्त्रिपुण्ड्रं च धृत्वा शुद्धा भवन्ति च ।  
भस्मनो विधिना सम्यक्पापराशिं विहाय च ॥ ५४ ॥  
भस्मधारी विशेषेण स्त्रीगोहत्यादिपातकैः ।  
वीरहत्याऽश्वहत्याभ्यां मुच्यते नात्र संशयः ॥ ५५ ॥  
परद्रव्यापहरणं परदाराभिमर्शनम् ।  
परनिन्दा परक्षेत्रहरणं परपीडनम् ॥ ५६ ॥  
सस्यारामादिहरणं गृहदाहादिकर्म च ।  
गोहिरण्यमहिष्यादितिलकम्बलवाससाम् ॥ ५७ ॥  
अन्नधान्यजलादीनां नीचेभ्यश्च परिग्रहः ।  
दशवेश्यामतङ्‌गीषु वृषलीषु नटीषु च ॥ ५८ ॥  
रजस्वलासु कन्यासु विधवासु च मैथुनम् ।  
मांसचर्मरतादीनां लवणस्य च विक्रयः ॥ ५९ ॥  
पैशुन्यं कूटवादश्च साक्षिमिथ्याभिलाषिणाम् ।  
एवमादीन्यसङ्ख्यानि पापानि विविधानि च ।  
सद्य एव विनश्यन्ति त्रिपुण्ड्रस्य च धारणात् ॥ ६० ॥  
शिवद्रव्यापहरणं शिवनिन्दा च कुत्रचित् ।  
निन्दा च शिवभक्तानां प्रायश्चित्तैर्न शुद्ध्यति ॥ ६१ ॥  
रुद्राक्षं यस्य गात्रेषु ललाटे तु त्रिपुण्ड्रकम् ।  
स चाण्डालोऽपि सम्पूज्यः सर्ववर्णोत्तमोत्तमः ॥ ६२ ॥  
यानि तीर्थानि लोकेस्मिन्गङ्‌गाद्याः सरितश्च याः ।  
स्नातो भवति सर्वत्र ललाटे तु स्त्रिपुण्ड्रकम् ॥ ६३ ॥  
सप्तकोटि महामन्त्राः पञ्चाक्षरपुरःसराः ।  
तथान्ये कोटिशो मन्त्राः शैवकैवल्यहेतवः ॥ ६४ ॥  
अन्ये मन्त्राश्च देवानां सर्वसौख्यकरा मुने ।  
ते सर्वे तस्य वश्याः स्युर्यो बिभर्ति त्रिपुण्ड्रकम् ॥ ६५ ॥  
सहस्रं पूर्वजातानां सहस्रं जनयिष्यताम् ।  
स्ववंशजानां ज्ञातीनामुद्धरेद्यस्त्रिपुण्ड्रकृत् ॥ ६६ ॥  
इह भुक्त्वाऽखिलान्भोगान्दीर्घायुर्व्याधिवर्जितः ।  
जीवितान्ते च मरणं सुखेनैव प्रपद्यते ॥ ६७ ॥  
अष्टैश्वर्यगुणोपेतं प्राप्यदिव्यवपुः शिवम् ।  
दिव्यं विमानमारुह्य दिव्यत्रिदशसेवितम् ॥ ६८ ॥  
विद्याधराणां सर्वेषां ‌गन्धर्वाणां महौजसाम् ।  
इन्द्रादिलोकपालानां लोकेषु च यथाक्रमम् ॥ ६९ ॥  
भुक्त्वा भोगान् सुविपुलान् प्रजेशानां पदेषु च ।  
ब्रह्मणः पदमासाद्य तत्र कन्याशतं रमेत् ॥ ७० ॥  
तत्र ब्रह्मायुषो मानं भुक्त्वा भोगाननेकशः ।  
विष्णोर्लोके लभेद्‌भोगं यावद्‌ब्रह्मशतात्ययः ॥ ७१ ॥  
शिवलोकं ततः प्राप्य लब्ध्वेष्टं काममक्षयम् ।  
शिवसायुज्यमाप्नोति संशयो नात्र जायताम् ॥ ७२ ॥  
सर्वोपनिषदां सारं समालोक्य मुहुर्मुहुः ।  
इदमेव हि निर्णीतं परं श्रेयस्त्रिपुण्ड्रकम् ॥ ७३ ॥  
विभूतिं निन्दते यो वै ब्राह्मणः सोऽन्यजातकः ।  
प्रयाति नरके घोरे यावद्‌ब्रह्मा चतुर्मुखः ॥ ७४ ॥  
श्राद्धे यज्ञे जपे होमे वैश्वदेवे सुरार्चने ।  
धृतत्रिपुण्ड्रः पूतात्मा मृत्युं जयति मानवः ॥ ७५ ॥  
जलस्नानं मलत्यागे भस्मस्नानं सदा शुचि ।  
मन्त्रस्नानं हरेत्पापं ज्ञानस्नाने परं पदम् ॥ ७६ ॥  
सर्वतीर्थेषु यत्पुण्यं सर्वतीर्थेषु यत्फलम् ।  
तत्फलं समवाप्नोति भस्मस्नानकरो नरः ॥ ७७ ॥  
भस्मस्नानं परं तीर्थं ‌गङ्‌गास्नानं दिने दिने ।  
भस्मरूपी शिवः साक्षाद्‌भस्म त्रैलोक्यपावनम् ॥ ७८ ॥  
न तदूनं न तद्ध्यानं न तद्दानं जपो न सः ।  
त्रिपुण्ड्रेण विना येन विप्रेण यदनुष्ठितम् ॥ ७९ ॥  
वानप्रस्थस्य कन्यानां दीक्षाहीननॄणां तथा ।  
मध्याह्नात्प्राग्जलैर्युक्तं परतो जलवर्जितम् ॥ ८० ॥  
एवं त्रिपुण्ड्रं यः कुर्यान्नित्यं नियतमानसः ।  
शिवभक्तः स विज्ञेयो भुक्तिं मुक्तिं च विन्दति ॥ ८१ ॥  
यस्याङ्‌गे नैव रुद्राक्ष एकोऽपि बहुपुण्यदः ।  
तस्य जन्म निरर्थं स्यात्त्रिपुण्ड्ररहितो यदि ॥ ८२ ॥  
एवं त्रिपुण्ड्रमाहात्म्यं समासात्कथितं मया ।  
रहस्यं सर्व जन्तूनां गोपनीयमिदं त्वया ॥ ८३ ॥  
तिस्रो रेखा भवन्त्येव स्थानेषु मुनिपुङ्‌गवाः ।  
ललाटादिषु सर्वेषु यथोक्तेषु बुधैर्मुने ॥ ८४ ॥  
भ्रुवोर्मध्यं समारभ्य यावदन्तो भवेद्‌भ्रुवोः ।  
तावत्प्रमाणं सन्धार्यं ललाटे च त्रिपुण्ड्रकम् ॥ ८५ ॥  
मध्यमानामिकाङ्‌गुल्या मध्ये तु प्रतिलोमतः ।  
अङ्‌गुष्ठेन कृता रेखा त्रिपुण्ड्राख्याऽभिधीयते ॥ ८६ ॥  
मध्येङ्‌गुलिभिरादाय तिसृभिर्भस्म यत्नतः ।  
त्रिपुण्ड्रं धारयेद्‌भक्त्या भुक्तिमुक्तिप्रदं परम् ॥ ८७ ॥  
तिसृणामपि रेखानां प्रत्येकं नवदेवताः ।  
सर्वत्राङ्‌गेषु ता वक्ष्ये सावधानतया शृणु ॥ ८८ ॥  
अकारो गार्हपत्याग्निर्भूर्धर्मश्च रजोगुणः ।  
ऋग्वेदश्च क्रियाशक्तिः प्रातःसवनमेव च ॥ ८९ ॥  
महादेवश्च रेखायाः प्रथमायाश्च देवता ।  
विज्ञेया मुनिशार्दूलाः शिवदीक्षापरायणैः ॥ ९० ॥  
उकारो दक्षिणाग्निश्च नभस्तत्त्वं यजुस्तथा ।  
मध्यन्दिनं च सवनमिच्छाशक्त्यन्तरात्मकौ ॥ ९१ ॥  
महेश्वरश्च रेखाया द्वितीयायाश्च देवता ।  
विज्ञेयामुनिशार्दूल शिवदीक्षापरायणैः ॥ ९२ ॥  
मकाराहवनीयौ च परमात्मा तमोदिवौ ।  
ज्ञानशक्तिः सामवेदस्तृतीयं सवनं तथा ॥ ९३ ॥  
शिवश्चैव च रेखायास्तृतियायाश्च देवता ।  
विज्ञेया मुनिशार्दूल शिवदीक्षापरायणौ ॥ ९४ ॥  
एवं नित्यं नमस्कृत्य सद्‌भक्त्या स्थानदेवताः ।  
त्रिपुण्ड्रं धारयेच्छुद्धौ भुक्तिं मुक्तिं च विन्दति ॥ ९५ ॥  
इत्युक्ताः स्थानदेवाश्च सर्वाङ्‌गेषु मुनिश्वर ।  
तेषां सम्बन्धिनो भक्त्या स्थानानि शृणु साम्प्रतम् ॥ ९६ ॥  
द्वात्रिंशत्स्थानके वार्धषोडशस्थानकेपि च ।  
अष्टस्थाने तथा चैव पञ्चस्थानेऽपि ता न्यसेत् ॥ ९७ ॥  
उत्तमाङ्‌गे ललाटे च कर्णयोर्नेत्रयोस्तथा ।  
नासावक्त्रगलेष्वेवं हस्तयोरुभयोस्ततः ॥ ९८ ॥  
कूर्परे मणिबन्धे च हृदये पार्श्वयोर्द्वयोः ।  
नाभौ मुष्कद्वये चैवमूर्वोर्गुल्फे च जानुनि ॥ ९९ ॥  
जङ्‌घाद्वये पदद्वन्द्वे द्वात्रिंशत्स्थानमुत्तमम् ।  
अग्न्यब्भूवायुदिग्देशदिक्पालान्वसुभिः सह ॥ १०० ॥  
धरा ध्रुवश्च सोमश्च आपश्चैवानिलोऽनलः ।  
प्रत्यूषश्च प्रभातश्च वसवोऽष्टौ प्रकीर्तिताः ॥ १०१ ॥  
एतेषां नाममात्रेण त्रिपुण्ड्रं धारयेद्‌बुधाः ।  
कुर्याद्वा षोडशस्थाने त्रिपुण्ड्रं तु समाहितः ॥ १०२ ॥  
शीर्षके च ललाटे च कण्ठे चांसद्वये भुजे ।  
कूर्परे मणिबन्धे च हृदये नाभिपार्श्वके ॥ १०३ ॥  
पृष्ठे चैवं प्रतिष्ठाय यजेत्तत्राश्विदैवते ।  
शिवं शक्तिं तथारुद्रमीशं नारदमेव च ॥ १०४ ॥  
वामादिनवशक्तींश्च एताः षोडश देवताः ।  
नासत्यो दस्रकश्चैव अश्विनौ द्वौ प्रकीर्तितौ ॥ १०५ ॥  
अथवा मूर्ध्नि केशे च कर्णयोर्वदने तथा ।  
बाहुद्वये च हृदये नाभ्यामूरुयुगे तथा ॥ १०६ ॥  
जानुद्वये च पदयोः पृष्ठभागे च षोडश ।  
शिवश्चन्द्रश्च रुद्रः को विघ्नेशो विष्णुरेव वा ॥ १०७ ॥  
श्रीश्चैव हृदये शम्भुस्तथा नाभौ प्रजापतिः ।  
नागश्च नागकन्याश्च उभयोर्ऋषिकन्यकाः ॥ १०८ ॥  
पादयोश्च समुद्राश्च तीर्थाः पृष्ठे विशालतः ।  
इत्येवं षोडशस्थानमष्टस्थानमथोच्यते ॥ १०९ ॥  
गुह्यस्थानं ललाटश्च कर्णद्वयमनुत्तमम् ।  
अंसयुग्मं च हृदयं नाभिरित्येवमष्टकम् ॥ ११० ॥  
ब्रह्मा च ऋषयः सप्त देवताश्च प्रकीर्तिताः ।  
इत्येवं तु समुद्दिष्टं भस्मविद्‌भिर्मुनीश्वराः ॥ १११ ॥  
अथ वा मस्तकं बाहू हृदयं नाभिरेव च ।  
पञ्चस्थानान्यमून्याहुर्धारणे भस्मविज्जनाः ॥ ११२ ॥  
यथासम्भवनं कुर्याद्देशकालाद्यपेक्षया ।  
उद्धूलनेऽप्यशक्तिश्चेत्त्रिपुण्ड्रादीनि कारयेत् ॥ ११३ ॥  
त्रिनेत्रं त्रिगुणाधारं त्रिवेदजनकं शिवम् ।  
स्मरन्नमः शिवायेति ललाटे तु त्रिपुण्ड्रकम् ॥ ११४ ॥  
ईशाभ्यां नम इत्युक्त्वा पार्श्वयोश्च त्रिपुण्ड्रकम् ।  
बीजाभ्यां नम इत्युक्त्वा धारयेत्तु प्रकोष्ठयोः ॥ ११५ ॥  
कुर्यादधः पितृभ्यां च उमेशाभ्यां तथोपरि ।  
भीमायेति ततः पृष्ठे शिरसः पश्चिमे तथा ॥ ११६ ॥  
इति श्रीशिवमहापुराणे प्रथमायां विद्येश्वरसंहितायां  
भस्मधारणवर्णनोनाम चतुर्विंशोऽध्यायः  
  
  
श्रीगौरीशङ्करार्पणमस्तु  
  
GO TOP
