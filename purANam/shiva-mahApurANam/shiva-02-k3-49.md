
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकोनपञ्चाशत्तमोऽध्यायः  
  
विवाहसंस्कारकथनं विधिमोहवर्णनञ्च  
ब्रह्मोवाच  
अथो ममाज्ञया विप्रैःसंस्थाप्यानलमीश्वरः ।  
होमं चकार तत्रैवमङ्‌के संस्थाप्य पार्वतीम् ॥ १ ॥  
ऋग्यजुःसाममन्त्रैश्चाहुतिं वह्नौ ददौ शिवः ।  
लाजाञ्जलिं ददौ कालीभ्राता मैनाकसञ्ज्ञकः ॥ २ ॥  
अथ काली शिवश्चोभौ चक्रतुर्विधिवन्मुदा ।  
वह्निप्रदक्षिणां तात लोकाचारं विधाय च ॥ ३ ॥  
तत्राद्‌भुतमलञ्चक्रे चरितं गिरिजापतिः ।  
तदेव शृणु देवर्षे तवस्नेहाद्‌ ब्रवीम्यहम् ॥ ४ ॥  
तस्मिन्नवसरे चाहं शिवमायाविमोहितः ।  
अपश्यं चरणे देव्या नखेन्दुं च मनोहरम् ॥ ५ ॥  
दर्शनात्तस्य च तदाऽभूवं देवमुने ह्यहम् ।  
मदनेन समाविष्टोऽतीव क्षुभितमानसः ॥ ६ ॥  
मुहुर्मुहुरपश्यं वै तदङ्‌गं स्मरमोहितः ।  
ततस्तद्दर्शनात्सद्यो वीर्यं मे प्राच्युतद्‌भुवि ॥ ७ ॥  
रेतसा क्षरता तेन लज्जितोहं पितामहः ।  
मुने व्यमर्द तच्छिन्नं चरणाभ्यां हि गोपयन् ॥ ८ ॥  
तज्ज्ञात्वा च महादेवश्चुकोपातीव नारद ।  
हन्तुमैच्छत्तदा शीघ्रं वां विधिं काममोहितम् ॥ ९ ॥  
हाहाकारो महानासीत्तत्र सर्वत्र नारद ।  
जनाश्च कम्पिरे सर्व्वे भय मायाति विश्वभृत् ॥ १० ॥  
ततस्तं तुष्टुवुः शम्भुं विष्ण्वाद्या निर्जरा मुने ।  
सकोपम्प्रज्वलन्तं च तेजसा हन्तुमुद्यतम् ॥ ११ ॥  
देवा ऊचुः  
देवदेव जगद्व्यापिन् परमेश सदाशिव ।  
जगदीश जगन्नाथ सम्प्रसीद जगन्मय ॥ १२ ॥  
सर्वेषामपि भावानां त्वमात्मा हेतुरीश्वरः ।  
निर्विकारोऽव्ययो नित्यो निर्विकल्पोऽक्षरः परः ॥ १३ ॥  
आद्यन्तावस्य यन्मध्यमिदमन्यदहं बहिः ।  
यतोऽव्ययः स नैतानि तत्सत्यम्ब्रह्म चिद्‌भवान् । १४ ॥  
तवैव चरणाम्भोजं मुक्तिकामा दृढव्रताः ।  
विसृज्योभयतः सङ्‌गं मुनयः समुपासते ॥ १५ ॥  
त्वं ब्रह्म पूर्णममृतं विशोकं निर्गुणम्परम् ।  
आनन्दमात्रमव्यग्रमविकारमनात्मकम् ॥ १६ ॥  
विश्वस्य हेतुरुदयस्थितिसंयमनस्य हि ।  
तदपेक्षतयात्मेशोऽनपेक्षः सर्वदा विभुः ॥ १७ ॥  
एकस्त्वमेव सदसद् वयमद्वयमेव च ।  
स्वर्णं कृताकृतमिव वस्तुभेदो न चैव हि ॥ १८ ॥  
अज्ञानतस्त्वयि जनैर्विकल्पो विदितो यतः ।  
तस्माद्‌ भ्रमप्रतीकारो निरुपाधेर्न हि स्वतः ॥ १९ ॥  
धन्या वयं महेशान तव दर्शनमात्रतः ।  
दृढभक्तजनानन्दप्रदः शम्भो दयां कुरु ॥ २० ॥  
त्वमादिस्त्वमनादिश्च प्रकृतेस्त्वं परः पुमान् ।  
विश्वेश्वरो जगन्नाथो निर्विकारः परात्परः ॥ २१ ॥  
योऽयं ब्रह्मास्ति रजसा विश्वमूर्तिः पितामहः ।  
त्वत्प्रसादात्प्रभो विष्णुः सत्त्वेन पुरुषोत्तमः ॥ २२ ॥  
कालाग्निरुद्रस्तमसा परमात्मा गुणः परः ।  
सदा शिवो महेशानःसर्वव्यापी महेश्वरः ॥ २३ ॥  
व्यक्तं महच्च भूतादिस्तन्मात्राणीन्द्रियाणि च ।  
त्वयैवाधिष्ठितान्येव विश्वमूर्ते महेश्वर ॥ २४ ॥  
महादेव परेशान करुणाकर शङ्कर ।  
प्रसीद देवदेवेश प्रसीद पुरुषोत्तम । २५ ॥  
वासांसि सागराः सप्त दिशश्चैव महाभुजाः ।  
द्यौर्मूर्धा ते विभोर्नाभिः खं वायुर्नासिका ततः ॥ २६ ॥  
चक्षूंष्यग्नी रविःसोमः केशा मेघास्तव प्रभो ।  
नक्षत्रतारकाद्याश्च ग्रहाश्चैव विभूषणम् ॥ २७ ॥  
कथं स्तोष्यामि देवेश त्वां विभो परमेश्वर ।  
वाचामगोचरोऽसि त्वं मनसा चापि शङ्कर ॥ २८ ॥  
पञ्चास्याय च रुद्राय पञ्चाशत्कोटिमूर्तये ।  
त्र्यधिपाय वरिष्ठाय विद्यातत्त्वाय ते नमः ॥ २९ ॥  
अनिर्देश्याय नित्याय विद्युज्ज्वालाय रूपिणे ।  
अग्निवर्णाय देवाय शङ्कराय नमोनमः ॥ ३० ॥  
विद्युत्कोटिप्रतीकाशमष्टकोणं सुशोभनम् ।  
रूपमास्थाय लोकेऽस्मिन् संस्थिताय नमो नमः ॥ ३१ ॥  
ब्रह्मोवाच  
इत्याकर्ण्य वचस्तेषां प्रसन्नः परमेश्वरः ।  
ब्रह्मणो मे ददौ शीघ्रमभयं भक्तवत्सलः ॥ ३२ ॥  
अथ सर्वे सुरास्तत्र विष्ण्वाद्या मुनयस्तथा ।  
अभवन्सुस्मितास्तात चक्रुश्च परमोत्सवम् ॥ ३३ ॥  
मम तद्‌रेतसा तात मर्दितेन मुहुर्मुहुः ।  
अभवन्कणकास्तत्र भूरिशः परमोज्ज्वलाः ॥ ३४ ॥  
ऋषयो बहवो जाता वालखिल्याः सहस्रशः ।  
कणकैस्तैश्च वीर्यस्य प्रज्वलद्‌भिः स्वतेजसा ॥ ३५ ॥  
अथ ते ऋषयःसर्वे उपतस्थुस्तदा मुने ।  
ममान्तिकं परप्रीत्या तात तातेति चाब्रुवन् ॥ ३६ ॥  
ईश्वरेच्छाप्रयुक्तेन प्रोक्तास्ते नारदेन हि ।  
वालखिल्यास्तु ते तत्र कोपयुक्तेन चेतसा ॥ ३७ ॥  
नारद उवाच  
गच्छध्वं सङ्‌गता यूयं पर्वतं गन्धमादनम् ।  
न स्थातव्यं भवद्‌भिश्च न हि वोऽत्र प्रयोजनम् ॥ ३८ ॥  
तत्र तप्त्वा तपश्चाति भवितारो मुनीश्वराः ।  
सूर्यशिष्याः शिवस्यैवाज्ञया मे कथितं त्विदम् ॥ ३९ ॥  
ब्रह्मोवाच  
इत्युक्तास्ते तदा सर्वे बालखिल्याश्च पर्वतम् ।  
सत्वरं प्रययुर्नत्वा शङ्करं गन्धमादनम् ॥ ४० ॥  
विष्ण्वादिभिस्तदाभूवं श्वासितोऽहं मुनीश्वर ।  
निर्भयः परमेशानप्रेरितैस्तैर्महात्मभिः ॥ ४१ ॥  
अस्तवं चापि सर्वेशं शङ्करं भक्तवत्सलम् ।  
सर्वकार्यकरं ज्ञात्वा दुष्टगर्वापहारकम् ॥ ४२ ॥  
देवदेव महादेव करुणासागर प्रभो ।  
त्वमेव कर्ता सर्वस्य भर्ता हर्त्ता च सर्वथा ॥ ४३ ॥  
त्वदिच्छया हि सकलं स्थितं हि सचराचरम् ।  
तन्त्यां यथा बलीवर्दा मया ज्ञातं विशेषतः ॥ ४४ ॥  
इत्येवमुक्त्वा सोऽहं वै प्रणामं च कृताञ्जलिः ।  
अन्येऽपि तुष्टुवुः सर्वे विष्ण्वाद्यास्तं महेश्वरम् ॥ ४५ ॥  
अथाकर्ण्य नुतिं शुद्धां मम दीनतया तदा ।  
विष्ण्वादीनाञ्च सर्वेषां प्रसन्नोऽभून्महेश्वरः ॥ ४६ ॥  
ददौ सोऽतिवरं मह्यमभयं प्रीतमानसः ।  
सर्वे सुखमतीवापुरत्यामोदमहं मुने ॥ ४७ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे विधिमोहवर्णनं नामैकोनपञ्चाशत्तमोऽध्यायः ॥ ४९ ॥  
  
  
श्रीगौरीशङ्करार्पणमस्तु  
  
GO TOP
