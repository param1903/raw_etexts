
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
चतुर्थोऽध्यायः  
  
सनत्कुमारपाराशर्य संवादे त्रिपुरदीक्षाविधानम्  
सनत्कुमार उवाच  
असृजच्च महातेजाः पुरुषं स्वात्मसम्भवम् ।  
एकं मायामयं तेषां धर्मविघ्नार्थमच्युतः ॥ १ ॥  
मुण्डिनं म्लानवस्त्रं च गुम्फिपात्रसमन्वितम् ।  
दधानं पुञ्जिकां हस्ते चालयन्तं पदेपदे ॥ २ ॥  
वस्त्रयुक्तं तथा हस्तं क्षीयमाणं मुखे सदा ।  
धर्मेति व्याहरन्तं हि वाचा विक्लवया मुनिम् ॥ ३ ॥  
स नमस्कृत्य विष्णुं तं तत्पुरः संस्थितोऽथ वै ।  
उवाच वचनं तत्र हरिं स प्राञ्जलिस्तदा ॥ ४ ॥  
अरिहन्नच्युतं पूज्यं किं करोमि तदादिश ।  
कानि नामानि मे देव स्थानं वापि वद प्रभो ॥ ५ ॥  
इत्येवं भगवान्विष्णुः श्रुत्वा तस्य शुभं वचः ।  
प्रसन्नमानसो भूत्वा वचनं चेदमब्रवीत् ॥ ६ ॥  
विष्णुरुवाच  
यदर्थं निर्मितोऽसि त्वं निबोध कथयामि ते ।  
मदङ्‌गज महाप्राज्ञ मद्‌रूपस्त्वं न संशयः ॥ ७ ॥  
ममाङ्‌गाच्च समुत्पन्नो मत्कार्यं कर्तुमर्हसि ।  
मदीयस्त्वं सदा पूज्यो भविष्यति न संशयः ॥ ८ ॥  
अरिहन्नाम ते स्यात्तु ह्यन्यानि न शुभानि च ।  
स्थानं वक्ष्यामि ते पश्चाच्छृणु प्रस्तुतमादरात् ॥ ९ ॥  
मायिन्मायामयं शास्त्रं तत्षोडशसहस्रकम् ।  
श्रौतस्मार्तविरुद्धं च वर्णाश्रमविवर्जितम् ॥ १० ॥  
अपभ्रंशमयं शास्त्रं कर्मवादमयं तथा ।  
रचयेति प्रयत्नेन तद्विस्तारो भविष्यति ॥ ११ ॥  
ददामि तव निर्माणे सामर्थ्यं तद्‌भविष्यति ।  
माया च विविधा शीघ्रं त्वदधीना भविष्यति ॥ १२ ॥  
तच्छ्रुत्वा वचनं तस्य हरेश्च परमात्मनः ।  
नमस्कृत्य प्रत्युवाच स मायी तं जनार्दनम् ॥ १३ ॥  
मुण्ड्युवाच  
यत्कर्तव्यं मया देव द्रुतमादिश तत्प्रभो ।  
त्वदाज्ञयाखिलं कर्म सफलश्च भविष्यति ॥ १४ ॥  
सनत्कुमार उवाच  
इत्युक्त्वा पाठयामास शास्त्रं मायामयं तथा ।  
इहैव स्वर्गनरकप्रत्ययो नान्यथा पुनः ॥ १५ ॥  
तमुवाच पुनर्विष्णुः स्मृत्वा शिवपदाम्बुजम् ।  
मोहनीया इमे दैत्याः सर्वे त्रिपुरवासिनः ॥ १६ ॥  
कार्यास्ते दीक्षिता नूनं पाठनीयाः प्रयत्नतः ।  
मदाज्ञया न दोषस्ते भविष्यति महामते ॥ १७ ॥  
धर्मास्तत्र प्रकाशन्ते श्रौतस्मार्त्ता न संशयः ।  
अनया विद्यया सर्वे स्फोटनीया ध्रुवं यते ॥ १८ ॥  
गन्तुमर्हसि नाशार्थं मुण्डिंस्त्रिपुरवासिनाम् ।  
तमोधर्मं सम्प्रकाश्य नाशयस्व पुरत्रयम् ॥ १९ ॥  
ततश्चैव पुनर्गत्वा मरुस्थल्यां त्वया विभो ।  
स्थातव्यं च स्वधर्मेण कलिर्यावत्समाव्रजेत् ॥ २० ॥  
प्रवृत्ते तु युगे तस्मिन्स्वीयो धर्मः प्रकाश्यताम् ।  
शिष्यैश्च प्रतिशिष्यैश्च वर्तनीयस्त्वया पुनः ॥ २१ ॥  
मदाज्ञया भवद्धर्मो विस्तारं यास्यति ध्रुवम् ।  
मदनुज्ञापरो नित्यं गतिं प्राप्स्यसि मामकीम् ॥ २२ ॥  
एवमाज्ञा तदा दत्ता विष्णुना प्रभविष्णुना ।  
शासनाद्देवदेवस्य हृदा त्वन्तर्दधे हरिः ॥ २३ ॥  
ततःस मुण्डी परिपालयन्हरे  
    राज्ञां तथा निर्मितवांश्च शिष्यान् ।  
यथास्वरूपं चतुरस्तदानीं  
    मायामयं शास्त्रमपाठयत्स्वयम् ॥ २४ ॥  
यथा स्वयं तथा ते च चत्वारो मुण्डिनः शुभाः ।  
नमस्कृत्य स्थितास्तत्र हरये परमात्मने ॥ २५ ॥  
हरिश्चापि मुनेस्तत्र चतुरस्तांस्तदा स्वयम् ।  
उवाच परमप्रीतः शिवाज्ञापरिपालकः ॥ २६ ॥  
यथा गुरुस्तथा यूयं भविष्यथ मदाज्ञया ।  
धन्याः स्थ सद्‌गतिमिह सम्प्राप्स्यथ न संशयः ॥ २७ ॥  
चत्वारो मुण्डिनस्तेऽथ धर्मं पाषण्डमाश्रिताः ।  
हस्ते पात्रं दधानाश्च तुण्डवस्त्रस्य धारकाः ॥ २८ ॥  
मलिनान्येव वासांसि धारयन्तो ह्यभाषिणः ।  
धर्मो लाभः परं तत्त्वं वदन्तस्त्वतिहर्षतः ॥ २९ ॥  
मार्जनीं ध्रियमाणाश्च वस्त्रखण्डविनिर्मिताम् ।  
शनैः शनैश्चलन्तो हि जीवहिंसाभयाद्ध्रुवम् ॥ ३० ॥  
ते सर्वे च तदा देवं भगवन्तं मुदान्विताः ।  
नमस्कृत्य पुनस्तत्र मुने तस्थुस्तदग्रतः ॥ ३१ ॥  
हरिणा च तदा हस्ते धृत्वा च गुरवेर्पिताः ।  
अभ्यधायि च सुप्रीत्या तन्नामापि विशेषतः ॥ ३२ ॥  
यथा त्वं च तथैवैते मदीया वै न संशयः ।  
आदिरूपं च तन्नाम पूज्यत्वात्पूज्य उच्यते ॥ ३३ ॥  
ऋषिर्यतिस्तथाकीर्य उपाध्याय इति स्वयम् ।  
इमान्यपि तु नामानि प्रसिद्धानि भवन्तु वः ॥ ३४ ॥  
ममापि च भवद्‌भिश्च नाम ग्राह्यं शुभं पुनः ।  
अरिहन्निति तन्नाम ध्येयं पापप्रणाशनम् ॥ ३५ ॥  
भवद्‌भिश्चैव कर्तव्यं कार्यं लोकसुखावहम् ।  
लोकानुकूलं चरतां भविष्यत्युत्तमा गतिः ॥ ३६ ॥  
सनत्कुमार उवाच  
ततः प्रणम्य तं मायी शिष्ययुक्तःस्वयं तदा ।  
जगाम त्रिपुरं सद्यः शिवेच्छाकारिणं मुमा ॥ ३७ ॥  
प्रविश्य तत्पुरं तूर्णं विष्णुना नोदितो वशी ।  
महामायाविना तेन ऋषिर्मायां तदाकरोत् ॥ ३८ ॥  
नगरोपवने कृत्वा शिष्यैर्युक्तः स्थितिं तदा ।  
मायां प्रवर्तयामास मायिनामपि मोहिनीम् ॥ ३९ ॥  
शिवार्चनप्रभावेण तन्माया सहसा मुने ।  
त्रिपुरे न चचालाशु निर्विण्णोऽभूत्तदा यतिः ॥ ४० ॥  
अथ विष्णुं स सस्मार तुष्टाव च हृदा बहु ।  
नष्टोत्साहो विचेतस्को हृदयेन विदूयता ॥ ४१ ॥  
तत्स्मृतस्त्वरितं विष्णुःसस्मार शङ्करं हृदि ।  
प्राप्याज्ञां मनसा तस्य स्मृतवान्नारदं द्रुतम् ॥ ४२ ॥  
स्मृतमात्रेण विष्णोश्च नारदः समुपस्थितः ।  
नत्वा स्तुत्वा पुरस्तस्य स्थितोभूत्साञ्जलिस्तदा ॥ ४३ ॥  
अथ तं नारदं प्राह विष्णुर्मनिमतां वरः ।  
लोकोपकारनिरतो देवकार्यकरःसदा ॥ ४४ ॥  
शिवाज्ञयोच्यते तात गच्छ त्वं त्रिपुरं द्रुतम् ।  
ऋषिस्तत्र गतः शिष्यैर्मोहार्थं तत्सुवासिनाम् ॥ ४५ ॥  
सनत्कुमार उवाच  
इत्याकर्ण्य वचस्तस्य नारदो मुनिसत्तमः ।  
गतस्तत्र द्रुतं यत्र स ऋषिर्मायिनां वरः ॥ ४६ ॥  
नारदोऽपि तथा मायी नियोगान्मायिनः प्रभोः ।  
प्रविश्य तत्पुरं तेन मायिना सह दीक्षितः ॥ ४७ ॥  
ततश्च नारदो गत्वा त्रिपुराधीशसन्निधौ ।  
क्षेमप्रश्नादिकं कृत्वा राज्ञे सर्वं न्यवेदयत् ॥ ४८ ॥  
नारद उवाच  
कश्चित्समागतश्चात्र यतिर्धर्मपरायणः ।  
सर्वविद्याप्रकृष्टो हि वेदविद्यापरान्वितः ॥ ४९ ॥  
दृष्ट्वा च बहवो धर्मा नैतेन सदृशाः पुनः ।  
वयं सुदीक्षिताश्चात्र दृष्ट्वा धर्मं सनातनम् ॥ ५० ॥  
तवेच्छा यदि वर्तेत तद्धर्मे दैत्यसत्तम ।  
तद्धर्मस्य महाराज ग्राह्या दीक्षा त्वया पुनः ॥ ५१ ॥  
सनत्कुमार उवाच  
तदीयं स वचः श्रुत्वा महदर्थसुगर्भितम् ।  
विस्मितो हृदि दैत्येशो जगौ तत्र विमोहितः ॥ ५२ ॥  
नारदो दीक्षितो यस्माद्वयं दीक्षामवाप्नुमः ।  
इत्येवं च विदित्वा वै जगाम स्वयमेव ह ॥ ५३ ॥  
तद्‌रूपं च तदा दृष्ट्वा मोहितो मायया तथा ।  
उवाच वचनं तस्मै नमस्कृत्य महात्मने ॥ ५४ ॥  
त्रिपुराधिप उवाच  
दीक्षा देया त्वया मह्यं निर्मलाशय भो ऋषे ।  
अहं शिष्यो भविष्यामि सत्यं सत्यं न संशयः ॥ ५५ ॥  
इत्येवं तु वचः श्रुत्वा दैत्यराजस्य निर्मलम् ।  
प्रत्युवाच सुयत्नेन ऋषिः स च सनातनः ॥ ५६ ॥  
मदीया करणीया स्याद्यद्याज्ञा दैत्यसत्तम ।  
तदा देया मया दीक्षा नान्यथा कोटियत्नतः ॥ ५७ ॥  
इत्येवं तु वचः श्रुत्वा राजा मायामयोऽभवत् ।  
उवाच वचनं शीघ्रं यतिं तं हि कृताञ्जलिः ॥ ५८ ॥  
दैत्य उवाच  
यथाज्ञां दास्यसि त्वं च तत्तथैव न चान्यथा ।  
त्वदाज्ञां नोल्लङ्‌घयिष्ये सत्यं सत्यं न संशयः ॥ ५९ ॥  
सनत्कुमार उवाच  
इत्याकर्ण्य वचस्तस्य त्रिपुराधीशितुस्तदा ।  
दूरीकृत्य मुखाद्‌वस्त्रमुवाच ऋषिसत्तमः ॥ ६० ॥  
दीक्षां गृह्णीष्व दैत्येन्द्र सर्वधर्मोत्तमोत्तमाम् ।  
ददौ दीक्षाविधानेन प्राप्स्यसि त्वं कृतार्थताम् ॥ ६१ ॥  
इत्युक्त्वा स तु मायावी दैत्यराजाय सत्वरम् ।  
ददौ दीक्षां स्वधर्मोक्तां तस्मै विधिविधानतः ॥ ६२ ॥  
दैत्यराजे दीक्षिते च तस्मिन्ससहजे मुने ।  
सर्वे च दीक्षिता जातास्तत्र त्रिपुरवासिनः ॥ ६३ ॥  
मुनेः शिष्यैः प्रशिष्यैश्च व्याप्तमासीद् द्रुतं तदा ।  
महामायाविनस्तत्तु त्रिपुरं सकलं मुने ॥ ६४ ॥  
इति श्रीशिवमहापुराणे द्वितीयायां रुद्रसंहितायां  
पञ्चमे युद्धखण्डे सनत्कुमारपाराशर्य संवादे  
त्रिपुरदीक्षाविधानं नाम चतुर्थोऽध्यायः ॥ ४ ॥  
  
  
श्रीगौरीशङ्करार्पणमस्तु  
  
GO TOP
