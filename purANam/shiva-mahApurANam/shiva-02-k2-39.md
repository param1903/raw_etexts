
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
एकोनचत्वारिंशोऽध्यायः ॥  
  
विष्णुदधीचयुद्धवर्णनम्  
ब्रह्मोवाच  
क्षुवस्य हितकृत्येन दधीचस्याश्रमं ययौ ।  
विप्ररूपमथास्थाय भगवान् भक्तवत्सलः ॥ १ ॥  
दधीचं प्राह विप्रर्षिमभिवन्द्य जगद्‌गुरुः ।  
क्षुवकार्यार्थमुद्युक्तः शैवेन्द्रं छलमाश्रितः ॥ २ ॥  
विष्णुरुवाच  
भो भो दधीच विप्रर्षे भवार्चनरताव्यय ।  
वरमेकं वृणे त्वत्तस्तद्‌भवान् दातुमर्हति ॥ ३ ॥  
ब्रह्मोवाच  
याचितो देवदेवेन दधीचः शैवसत्तमः ॥  
क्षुवकार्यार्थिना शीघ्रं जगाद वचनं हरिम् ॥ ४ ॥  
दधीच उवाच  
ज्ञातं तवेप्सितं विप्र क्षुवकार्यार्थमागतः ।  
भगवान् विप्ररूपेण मायी त्वमसि वै हरिः ॥ ५ ॥  
भूतं भविष्यं देवेश वर्तमानं जनार्दन ।  
ज्ञानं प्रसादाद्‌रुद्रस्य सदा त्रैकालिकं मम ॥ ६ ॥  
त्वां जानेऽहं हरिं विष्णुं द्विजत्वं त्यज सुव्रत ।  
आराधितोऽसि भूपेन क्षुवेण खलबुद्धिना ॥ ७ ॥  
जाने तवैव भगवन् भक्तवत्सलतां हरे ।  
छलं त्यज स्वरूपं हि स्वीकुरु स्मर शङ्करम् ॥ ८ ॥  
अस्ति चेत्कस्यचिद्‌भीतिर्भवार्चनरतस्य मे ।  
वक्तुमर्हसि यत्नेन सत्यधारणपूर्वकम् ॥ ९ ॥  
वदामि न मृषा क्वापि शिवस्मरणसक्तधीः ।  
न बिभेमि जगत्यस्मिन्देवदैत्यादिकादपि ॥ १० ॥  
विष्णुरुवाच  
भयं दधीच सर्वत्र नष्टं च तव सुव्रत ।  
भवार्चनरतो यस्माद्‌भवान्सर्वज्ञ एव च ॥ ११ ॥  
बिभेमीति सकृद्वक्तुमर्हसि त्वं नमस्तव ।  
नियोगान्मम राजेन्द्रक्षुवान् प्रतिसहादहम् ॥ १२ ॥  
ब्रह्मोवाच  
एवं श्रुत्वापि तद्वाक्यं विष्णोः स तु महामुनिः ।  
विहस्य निर्भयः प्राह दधीचः शैवसत्तमः ॥ १३ ॥  
दधीच उवाच  
न बिभेमि सदा क्वापि कुतश्चिदपि किञ्चन ।  
प्रभावाद्देवदेवस्य शम्भोःसाक्षात्पिनाकिनः ॥ १४ ॥  
ब्रह्मोवाच  
ततस्तस्य मुनेः श्रुत्वा वचनं कुपितो हरिः ।  
चक्रमुद्यम्य सन्तस्थौ दिधक्षुमुनिसत्तमम् ॥ १५ ॥  
अभवत्कुण्ठितं तत्र विप्रे चक्रं सुदारुणम् ।  
प्रभावाच्च तदीशस्य नृपतेः सन्निधावपि ॥ १६ ॥  
दृष्ट्वा तं कुण्ठितास्यं तच्चक्रं विष्णुं जगाद ह ।  
दधीचःसस्मितं साक्षात्सदसद्व्यक्ति कारणम् ॥ १७ ॥  
दधीच उवाच  
भगवन् भवता लब्धं पुरातीव सुदारुणम् ।  
सुदर्शनमिति ख्यातं चक्रं विष्णोः प्रयत्नतः ॥ १८ ॥  
भवस्य तच्छुभं चक्रं न जिघांसति मामिह ।  
भगवानथ क्रुद्धोऽस्मै सर्वास्त्राणि क्रमाद्धरिः ।  
ब्रह्मास्त्राद्यैः शरैश्चास्त्रैः प्रयत्नं कर्तुमर्हसि ॥ १९ ॥  
ब्रह्मोवाच  
स तस्य वचनं श्रुत्वा दृष्ट्वा नि्र्वीर्यमानुषम् ।  
ससर्जाथ क्रुधा तस्मै सर्वास्त्राणि क्रमाद्धरिः ॥ २० ॥  
चक्रुर्देवास्ततस्तस्य विष्णोःसाहाय्यमादरात् ।  
द्विजेनैकेन संयोद्धुं प्रसृतस्य विबुद्धयः ॥ २१ ॥  
चिक्षिपुः स्वानि स्वान्याशु शस्त्राण्यस्त्राणि सर्वतः ।  
दधीचोपरि वेगेन शक्राद्या हरिपाक्षिकाः ॥ २२ ॥  
कुशमुष्टिमथादाय दधीचः संस्मरन् शिवम् ।  
ससर्ज सर्वदेवेभ्यो वज्रास्थिः सर्वतो वशी ॥ २३ ॥  
शङ्करस्य प्रभावात्तु कुशमुष्टिर्मुनेर्हि सा ।  
दिव्यं त्रिशूलमभवत् कालाग्निसदृशं मुने ॥ २४ ॥  
दग्धुं देवान् मतिं चक्रे सायुधं सशिखं च तत् ।  
प्रज्वलत्सर्वतः शैवं युगान्ताग्न्यधिकप्रभम् ॥ २५ ॥  
नारायणेन्द्रमुख्यैस्तु देवैः क्षिप्तानि यानि च ।  
आयुधानि समस्तानि प्रणेमुस्त्रिशिखं च तत् ॥ २६ ॥  
देवाश्च दुद्रुवुः सर्वे ध्वस्तवीर्या दिवौकसः ।  
तस्थौ तत्र हरिर्भीतः केवलं मायिनां वरः ॥ २७ ॥  
ससर्ज भगवान् विष्णुः स्वदेहात्पुरुषोत्तमः ।  
आत्मनःसदृशान् दिव्यान् लक्षलक्षायुतान् गणान् ॥ २८ ॥  
ते चापि युयुधुस्तत्र वीरा विष्णुगणास्ततः ।  
मुनिनैकेन देवर्षे दधीचेन शिवात्मना ॥ २९ ॥  
ततो विष्णुगणांस्तान्वै नियुध्य बहुशो रणे ।  
ददाह सहसा सर्वान् दधी चः शैवसत्तमः ॥ ३० ॥  
ततस्तद्विस्मयाथाय दधीचेस्य मुनेर्हरिः ।  
विश्वमूर्तिरभूच्छीघ्रं महामायाविशारदः ॥ ३१ ॥  
तस्य देहे हरेः साक्षादपश्यद्द्विजसत्तमः ।  
दधीचो देवतादीनां जीवानां च सहस्रकम् ॥ ३२ ॥  
भूतानां कोटयश्चैव गणानां कोटयस्तथा ।  
अण्डानां कोटयश्चैव विश्वमूर्तेस्तनौ तदा ॥ ३३ ॥  
दृष्ट्वैतदखिलं तत्र च्यावनिः सततं तदा ।  
विष्णुमाह जगन्नाथं जगत्स्तवमजं विभुम् ॥ ३४ ॥  
दधीच उवाच  
मायां त्यज महाबाहो प्रतिभासो विचारतः ।  
विज्ञातानि सहस्राणि दुर्विज्ञेयानि माधव ॥ ३५ ॥  
मयि पश्य जगत्सर्वं त्वया युक्तमतन्द्रितः ।  
ब्रह्माणं च तथा रुद्रं दिव्यां दृष्टिं ददामि ते ॥ ३६ ॥  
ब्रह्मोवाच  
इत्युक्त्वा दर्शयामास स्वतनौ निखिलं मुनिः ।  
ब्रह्माण्डं च्यावनिः शम्भुतेजसा पूर्णदेहकः ॥ ३७ ॥  
ददाह विष्णुं देवेशं दधीचः शैवसत्तमः ।  
संस्मरन् शङ्करं चित्ते विहसन् विभयःसुधीः ॥ ३८ ॥  
दधीच उवाच  
मायया त्वनया किं वा मन्त्रशक्त्याऽथवा हरे ।  
सत्कामायामिमां कृत्वा योद्धुमर्हसि यत्नतः ॥ ३९ ॥  
ब्रह्मोवाच  
एतच्छुत्वा मुनेस्तस्य वचनं निर्भयस्तदा ।  
शम्भुतेजोमयं विष्णुश्चुकोपातीव तं मुनिम् ॥ ४० ॥  
देवाश्च दुद्रुवुर्भूयो देवं नारायणं च तम् ।  
योद्धुकामाश्च मुनिना दधीचेन प्रतापिना ॥ ४१ ॥  
एतस्मिन्नन्तरे तत्रागमत्सत्सङ्‌गमः क्षुवः ।  
अवारयन्तं निश्चेष्टं पद्मयोनिं हरिं सुरान् ॥ ४२ ॥  
निशम्य वचनं मे हि ब्राह्मणो न विनिर्जितः ।  
जगाम निकटं तस्य प्रणनाम मुनिं हरिः ॥ ४३ ॥  
क्षुवो दीनतरो भूत्वा गत्वा तत्र मुनीश्वरम् ।  
दधीचमभिवाद्यैव प्रार्थयामास विक्लवः ॥ ४४ ॥  
क्षुव उवाच  
प्रसीद मुनिशार्दूल शिवभक्तशिरोमणे ।  
प्रसीद परमेशान दुर्लक्ष्ये दुर्जनैः सदा ॥ ४५ ॥  
ब्रह्मोवाच  
इत्याकर्ण्य वचस्तस्य राज्ञः सुरगणस्य हि ।  
अनुजग्राह तं विप्रो दधीचस्तपसां निधिः ॥ ४६ ॥  
अथ दृष्ट्वा रमेशादीन् क्रोधविह्वलितो मुनिः ।  
हृदि स्मृत्वा शिवं विष्णुं शशाप च सुरानपि ॥ ४७ ॥  
दधीच उवाच  
रुद्रकोपाग्निना देवाः सदेवेन्द्रा मुनीश्वराः ।  
ध्वस्ता भवन्तु देवेन विष्णुना च समं गणैः ॥ ४८ ॥  
ब्रह्मोवाच  
एवं शप्त्वा सुरान् प्रेक्ष्य क्षुवमाह ततो मुनिः ।  
देवैश्च पूज्यो राजेन्द्र नृपैश्चैव द्विजोत्तमः ॥ ४९ ॥  
ब्राह्मणा एव राजेन्द्र बलिनः प्रभविष्णवः ।  
इत्युक्त्वा स स्फुट विप्रः प्रविवेश निजाश्रमम् ॥ ५० ॥  
दधीचमभिवन्द्यैव क्षुवो निजगृहं गतः ।  
विष्णुर्जगाम स्वं लोकं सुरैः सह यथागतम् ॥ ५१ ॥  
तदेवं तीर्थमभवत् स्थानेश्वर इति स्मृतम् ।  
स्थानेश्वरमनुप्राप्य शिवसायुज्यमाप्नुयात् ॥ ५२ ॥  
कथितस्तव सङ्‌क्षेपाद्वादः क्षुवदधीचयोः ।  
नृपाप्तशापयोस्तात ब्रह्मविष्ण्वोः शिवं विना ॥ ५३ ॥  
य इदं कीर्तयेन्नित्यं वादं क्षुवदधीचयोः ।  
जित्वापमृत्युं देहान्ते ब्रह्मलोकं प्रयाति सः ॥ ५४ ॥  
रणे यः कीर्तयित्वेदं प्रविशेत्तस्य सर्वदा ।  
मृत्युभीतिर्भवेन्नैव विजयी च भविष्यति ॥ ५५ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे विष्णुदधीचयुद्धवर्णनो नाम एकोनचत्वारिंशोऽध्यायः ॥ ३९ ॥  
  
  
श्रीगौरीशङ्करार्पणमस्तु  
  
GO TOP
