
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
दशमोऽध्यायः  
  
  
त्रिपुरदाहवर्णनम्  
सनत्कुमार उवाच  
अथ शम्भुर्महादेवो रथस्थः सर्वसंयुतः ।  
त्रिपुरं सकलं दग्धुमुद्यतोऽभूत्सुरद्विषाम् ॥ १ ॥  
शीर्षं स्थानकमास्थाय सन्धाय च शरोत्तमम् ।  
सज्जं तत्कार्मुकं कृत्वा प्रत्यालीढं महाद्‌भुतम् ॥ २ ॥  
निवेश्य दृढमुष्टौ च दृष्टिं दृष्टौ निवेश्य च ।  
अतिष्ठन्निश्चलस्तत्र शतं वर्षसहस्रकम् ॥ ३ ॥  
ततोङ्‌गुष्ठे गणाध्यक्षः स तु दैत्यनिशं स्थितः ।  
न लक्ष्यं विविशुस्तानि पुराण्यस्य त्रिशूलिनः ॥ ४ ॥  
ततोन्तरिक्षादशृणोद्धनुर्बाणधरो हरः ।  
मुञ्जकेशो विरूपाक्षो वाचं परमशोभनाम् ॥ ५ ॥  
भो भो न यावद्‌भगवन्नर्चितोऽसौ विनायकः ।  
पुराणि जगदीशेश साम्प्रतं न हनिष्यति ॥ ६ ॥  
एतच्छ्रुत्वा तु वचनं गजवक्त्रमपूजयत् ।  
भद्रकालीं समाहूय ततोन्धकनिषूदनः ॥ ७ ॥  
तस्मिन् सम्पूजिते हर्षात्परितुष्टे पुरःसरे ।  
विनायके ततो व्योम्नि ददर्श भगवान्हरः ॥ ८ ॥  
पुराणि त्रीणि दैत्यानां तारकाणां महात्मनाम् ।  
यथातथं हि युक्तानि केचिदित्थं वदन्ति ह ॥ ९ ॥  
परब्रह्मणि देवेश सर्वोपास्ये महेश्वरे ।  
अन्यप्रसादतः कार्यं सिद्धिर्घटति नेति हि ॥ १० ॥  
स स्वतन्त्रः परं ब्रह्म सगुणो निर्गुणोऽपि ह ।  
अलक्ष्यः सकलैः स्वामी परमात्मा निरञ्जनः ॥ ११ ॥  
पञ्चदेवात्मकः पञ्चदेवोपास्यः परः प्रभुः ।  
तस्योपास्यो न कोऽप्यस्ति स एवोपास्य आलयम् ॥ १२ ॥  
अथ वा लीलया तस्य सर्वं सङ्‌घटते मुने ।  
चरितं देवदेवस्य वरदातुर्महेशितुः ॥ १३ ॥  
तस्मिस्थिते महादेवे पूजयित्वा गणाधिपम् ।  
पुराणि तत्र कालेन जग्मुरेकत्वमाशु वै ॥ १४ ॥  
एकीभावं मुने तत्र त्रिपुरे समुपागते ।  
बभूव तुमुलो हर्षो देवादीनां महात्मनाम् ॥ १५ ॥  
ततो देवगणाः सर्वे सिद्धाश्च परमर्षयः ।  
जयेति वाचो मुमुचुः स्तुवन्तश्चाष्टमूर्तिनम् ॥ १६ ॥  
अथाहेति तदा ब्रह्मा विष्णुश्च जगतां पतिः ।  
समयोऽपि समायातो दैत्यानां वधकर्मणः ॥ १७ ॥  
तेषां तारकपुत्राणां त्रिपुराणां महेश्वर ।  
देवकार्यं कुरु विभो एकत्वमपि चागतम् ॥ १८ ॥  
यावन्न यान्ति देवेश विप्रयोगं पुराणि वै ।  
तावद्‌बाणं विमुञ्चश्च त्रिपुरं भस्मसात्कुरु ॥ ।१९ ॥  
अथ सज्यं धनुः कृत्वा शर्वः सन्धाय तं शरम् ।  
पूज्य पाशुपतास्त्रं स त्रिपुरं समचिन्तयत् ॥ २० ॥  
अथ देवो महादेवो वरलीलाविशारदः ।  
केनापि कारणेनात्र सावज्ञं तदवैक्षत ॥ २१ ॥  
पुरत्रयं विरूपाक्षः कर्तुं तद्‌भस्मसात्क्षणात् ।  
समर्थः परमेशानो जानातु च सतां गतिः ॥ २२ ॥  
दग्धुं समर्थो देवेशो वीक्षणेन जगत्त्रयम् ।  
अस्मद्यशो विवृद्ध्यर्थं शरं मोक्तुमिहार्हसि ॥ २३ ॥  
इति स्तुतोऽमरैः सर्वैविष्ण्वादिविधिभिस्तदा ।  
दग्धुं पुरत्रयं तद्वै बाणेनैच्छन्महेश्वरः ॥ २४ ॥  
अभिलाख्यमुहूर्ते तु विकृष्य धनुरद्‌भुतम् ।  
कृत्वा ज्यातलनिर्घोषं नादमत्यन्तदुःसहम् ॥ २५ ॥  
आत्मनो नाम विश्राव्य समाभाष्य महासुरान् ।  
मार्तण्डकोटिवपुषं काण्डमुग्रो मुमोच ह ॥ २६ ॥  
ददाह त्रिपुरस्थांस्तान्दैत्यांस्त्रीन्विमलापहः ।  
स आशुगो विष्णुमयो वह्निशल्यो महाज्वलन् ॥ २७ ॥  
ततः पुराणि दग्धानि चतुर्जलधिमेखलाम् ।  
गतानि युगपद्‌भूमिं त्रीणि दग्धानि भस्मशः ॥ २८ ॥  
दैत्यास्तु शतशो दग्धास्तस्य बाणस्थवह्निना ।  
हाहाकारं प्रकुर्वन्तः शिवपूजाव्यतिक्रमात् ॥ २९ ॥  
तारकाक्षस्तु निर्दग्धो भ्रातृभ्यां सहितोऽभवत् ।  
सस्मार स्वप्रभुं देवं शङ्करं भक्तवत्सलम् ॥ ३० ॥  
भक्त्या परमया युक्तः प्रलपन् विविधा गिरः ।  
महादेवं समुद्वीक्ष्य मनसा तमुवाच सः ॥ ३१ ॥  
तारकाक्ष उवाच  
भव ज्ञातोसि तुष्टोऽसि यद्यस्मान् सह बन्धुभिः ।  
तेन सत्येन भूयोऽपि कदा त्वं प्रदहिष्यसि ॥ ३२ ॥  
दुर्लभं लब्धमस्माभिर्यदप्राप्यं सुरासुरैः ।  
त्वद्‌भावभाविता बुद्धिर्जातेजाते भवत्विति ॥ ३३ ॥  
इत्येवं विब्रुवन्तस्ते दानवास्तेन वह्निना ।  
शिवाज्ञयाद्‌भुतं दग्धा भस्मसादभवन्मुने ॥ ३४ ॥  
अन्येऽपि बाला वृद्धाश्च दानवास्तेन वह्निना ।  
शिवाज्ञया द्रुतं व्यास निर्दग्धा भस्मसात्कृताः ॥ ३५ ॥  
स्त्रियो वा पुरुषा वापि वाहनानि च तत्र ये ।  
सर्वे तेनाग्निना दग्धाः कल्पान्ते तु जगद्यथा ॥ ३६ ॥  
भर्तॄन्कण्ठगतान्हित्वा काश्चिद्दग्धा वरस्त्रियः ।  
काश्चित्सुप्ताः प्रमत्ताश्च रतिश्रान्ताश्च योषितः ॥ ३७ ॥  
अर्द्धदग्धा विबुद्धाश्च बभ्रमुर्मोहमूर्च्छिताः ।  
तेन नासीत्सुसूक्ष्मोऽपि घोरत्रिपुरवह्निना ॥ ३८ ॥  
अविदग्धो विनिर्मुक्तः स्थावरो जङ्‌गमोपि वा ।  
वर्जयित्वा मयं दैत्यं विश्वकर्माणमव्ययम् ॥ ३९ ॥  
अविरुद्धं तु देवानां रक्षितं शम्भुतेजसा ।  
विपत्कालेपि सद्‌भक्तं महेशशरणागतम् ॥ ४० ॥  
सन्निपातो हि येषां नो विद्यते नाशकारकः ।  
दैत्यानामन्यसत्त्वानां भावाभावे कृताकृते ॥ ४१ ॥  
तस्माद्यत्नः सुसम्भाव्यः सद्‌भिः कर्तव्य एव हि ।  
गर्हणात्क्षीयते लोको न तत्कर्म समाचरेत् ॥ ४२ ॥  
न संयोगो यथा तेषां भूयात् त्रिपुरवासिनाम् ।  
मतमेतद्धि सर्वेषां दैवाद्यदि यतो भवेत् ॥ ४३ ॥  
ये पूजयन्तस्तत्रापि दैत्या रुद्रं सबान्धवाः ।  
गाणपत्यं ययुः सर्वे शिवपूजाविधेर्बलात् ॥ ४४ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे त्रिपुरदाहवर्णनं नाम दशमोऽध्यायः ॥ १० ॥  
  
  
श्रीगौरीशङ्करार्पणमस्तु  
  
GO TOP
