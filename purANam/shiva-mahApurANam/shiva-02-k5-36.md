
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
षट्स्त्रिंशोऽध्यायः  
  
  
शङ्‌खचूडवधे परस्परयुद्धवर्णनम्  
सनत्कुमार उवाच  
स दूतस्तत्र गत्वा च शिववाक्यं जगाद ह ।  
सविस्तरं यथार्थं च निश्चयं तस्य तत्त्वतः ॥ १ ॥  
तच्छुत्वा शङ्‌खचूडोऽसौ दानवेन्द्रः प्रतापवान् ।  
अङ्‌गीचकार सुप्रीत्या रणमेव स दानवः ॥ २ ॥  
समारुरोह यानं च सहामात्यैश्च सत्वरः ।  
आदिदेश स्वसैन्यं च युद्धार्थं शङ्करेण च ॥ ३ ॥  
शिवःस्वसैन्यं देवांश्च प्रेरयामास सत्वरः ।  
स्वयमप्यखिलेशोपि सन्नद्धोभूच्च लीलया ॥ ४ ॥  
युद्धारम्भो बभूवाशु नेदुर्वाद्यानि भूरिशः ।  
कोलाहलश्च सञ्जातो वीरशब्दस्तथैव च ॥ ५ ॥  
देवदानवयोर्युद्धं परस्परमभून्मुने ।  
धर्मतो युयुधे तत्र देवदानवयोर्गणः ॥ ६ ॥  
स्वयं महेन्द्रो युयुधे सार्धं च वृषपर्वणा ।  
भास्करो युयुधे विप्रचित्तिना सह धर्मतः ॥ ७ ॥  
दम्भेन सह विष्णुश्च चकार परमं रणम् ।  
कालासुरेण कालश्च गोकर्णेन हुताशनः ॥ ८ ॥  
कुबेरः कालकेयेन विश्वकर्मा मयेन च ।  
भयङ्‌करेण मृत्युश्च संहारेण यमस्तथा ॥ ९ ॥  
कालम्बिकेन वरुणश्चञ्चलेन समीरणः ।  
बुधश्च घटपृष्ठेन रक्ताक्षेण शनैश्चरः ॥ १० ॥  
जयन्तो रत्नसारेण वसवो वर्चसां गणैः ।  
अश्विनौ दीप्तिमद्‌भ्यां च धूम्रेण नलकूबरः ॥ ११ ॥  
धुरन्धरेण धर्मश्च गणकाक्षेण मङ्गलः ।  
शोभाकरेण वैश्वानः पिपिटेन च मन्मथः ॥ १२ ॥  
गोकामुखेन चूर्णेन खड्गनाम्नाऽसुरेण च ।  
धूम्रेण संहलेनापि विश्वेन च प्रतापिना ॥ १३ ॥  
द्वादशाऽर्का पलाशेन युयुधुर्धर्मतः परे ।  
असुरैरमराः सार्द्धं शिवसाहाय्यशालिनः ॥ १४ ॥  
एकादश महारुद्राश्चैकादशभयङ्‌करैः ।  
असुरैर्युयुधुर्वीरैर्मैहाबलपराक्रमैः ॥ १५ ॥  
महामणिश्च युयुधे चोग्रचण्डादिभिः सह ।  
राहुणा सह चन्द्रश्च जीवः शुक्रेण धर्मतः ॥ १६ ॥  
नन्दीश्वरादयः सर्वे दानवप्रवरैः सह ।  
युयुधुश्च महायुद्धे नोक्ता विस्तरतः पृथक् ॥ १७ ॥  
वटमूले तदा शम्भुस्तस्थौ काल्याः सुतेन च ।  
सर्वे च युयुधुःसैन्यसमूहाः सततं मुने ॥ १८ ॥  
रत्नसिंहासने रम्ये कोटिदानवसंयुतः ।  
उवास शङ्‌खचूडश्च रत्नभूषणभूषितः ॥ १९ ॥  
महायुद्धो बभूवाथ देवासुरविमर्दनः ।  
नानायुधानि दिव्यानि चलन्ति स्म महामृधे ॥ २० ॥  
गदर्ष्टिपट्टिशाश्चक्रभुशुण्डिप्रासमुद्‌गराः ।  
निस्त्रिंशभल्लपरिघाः शक्त्युन्मुखपरश्वधाः ॥ २१ ॥  
शरतोमरखड्गाश्च शतघ्न्यश्च सहस्रशः ।  
भिन्दिपालादयश्चान्ये वीरहस्तेषु शोभिताः ॥ २२ ॥  
शिरांसि चिच्छिदुश्चैभिर्वीरास्तत्र महोत्सवाः ।  
वीराणामुभयोश्चैव सैन्ययोर्गर्जतो रणे ॥ २३ ॥  
गजास्तुरङ्‌गा बहवः स्यन्दनाश्च पदातयः ।  
सारोहवाहा विविधास्तत्रासन् सुविखण्डिताः ॥ २४ ॥  
निकृत्तबाहूरुकरकटिकर्णयुगाङ्‌घ्रयः ।  
सञ्छिन्नध्वजबाणासितनुत्र वरभूषणाः ॥ २५ ॥  
समुद्धतकिरीटैश्च शिरोभिः सह कुण्डलैः ।  
महाभुजैः साभरणैःसञ्छिन्नैः सायुधैस्तथा ।  
अङ्‌गैरन्यैश्च सहसा पटलैर्वा ससारघैः ॥ २७ ॥  
मृधे भटाः प्रधावन्तः कबन्धान् स्वशिरोक्षिभिः ।  
पश्यन्तस्तत्र चोत्पेतुरुद्यतायुधसद्‌भुजैः ॥ २८ ॥  
वल्गन्तोऽतितरां वीरा युयुधुश्च परस्परम् ।  
शस्त्रास्त्रैर्विविधैस्तत्र महाबलपराक्रमाः ॥ २९ ॥  
केचित्स्वर्णमुखैर्बाणैर्विनिहत्य भटान्मृधे ।  
व्यनदन् वीरसन्नादं सतोया इव तोयदाः ॥ ३० ॥  
सर्वतः शरकूटेन वीरः सरथसारथिम् ।  
वीरं सञ्छादयामास प्रावृट्सूर्यमिवाम्बुदः ॥ ३१ ॥  
अन्योन्यमभिसंसृत्य युयुधुर्द्वन्द्वयोधिनः ।  
आह्वयन्तो विशन्तोऽग्रे क्षिपन्तो मर्मभिर्मिथः ॥ ३२ ॥  
सर्वतो वीरसङ्‌घाश्च नानाबाहुध्वजायुधाः ।  
व्यदृश्यन्त महासङ्‌ख्ये कुर्वन्तः सिंहसंरवम् ॥ ३३ ॥  
महारवान् स्वशङ्‌खांश्च विदध्मुर्वै पृथक् पृथक् ।  
वल्गनं चक्रिरे तत्र महावीराः प्रहर्षिताः ॥ ३४ ॥  
एवं चिरतरं कालं देवदानवयोर्महत् ।  
बभूव युद्धं विकटं करालं वीरहर्षदम् ॥ ३५ ॥  
महाप्रभोश्च लीलेयं शङ्करस्य परात्मनः ।  
यया समीहितं सर्वं सदेवासुरमानुषम् ॥ ३६ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे शङ्‌खचूडवधे परस्परयुद्धवर्णनं नाम षट्त्रिंशोऽध्यायः ॥ ३६ ॥  
  
  
श्रीगौरीशङ्करार्पणमस्तु  
  
GO TOP
