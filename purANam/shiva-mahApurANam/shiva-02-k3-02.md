
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
द्वितीयोऽध्यायः  
  
मेनकादीनां सनकादिभ्यः शापप्राप्तिः  
नारद उवाच  
विधे प्राज्ञ वदेदानीं मेनोत्पत्तिं समादरात् ।  
अपि शापं समाचक्ष्व कुरु सन्देहभञ्जनम् ॥ १ ॥  
ब्रह्मोवाच  
शृणु नारद सुप्रीत्या मेनोत्पत्तिं विवेकतः ।  
मुनिभिः सह वक्ष्येहं सुतवर्य महाबुध ॥ २ ॥  
दक्षनामा मम सुतो यः पुरा कथितो मुने ।  
तस्य जाताः सुताः षष्टिप्रमिताःसृष्टिकारणाः ॥ ३ ॥  
तासां विवाहमकरोत्स वरैः कश्यपादिभिः ।  
विदितं ते समस्तं तत्प्रस्तुतं शृणु नारद ॥ ४ ॥  
तासां मध्ये स्वधानाम्नीं पितृभ्यो दत्तवान्सुताम् ।  
तिस्रोभवन्सुतास्तस्याःसुभगा धर्ममूर्तयः ॥ ५ ॥  
तासां नामानि शृणु मे पावनानि मुनीश्वर ।  
सदा विघ्नहराण्वेव महामङ्गलदानि च ॥ ६ ॥  
मेनानाम्नी सुता ज्येष्ठा मध्या धन्या कलावती ।  
अन्त्या एताः सुताः सर्वाः पितॄणाम्मानसोद्‌भवाः ॥ ७ ॥  
अयोनिजाः स्वधायाश्च लोकतस्तत्सुता मताः ।  
आसां प्रोच्य सुनामानि सर्वान्कामाञ्जनो लभेत् ॥ ८ ॥  
जगद्वन्द्याः सदा लोकमातरः परमोददाः ।  
योगिन्यः परमा ज्ञाननिधानास्तास्त्रिलोकगाः ॥ ९ ॥  
एकस्मिन्समये तिस्रो भगिन्यस्ता मुनीश्वर ।  
श्वेतद्वीपं विष्णुलोकं जग्मुर्दर्शनहेतवे ॥ १० ॥  
कृत्वा प्रणामं विष्णोश्च संस्तुतिं भक्तिसंयुताः ।  
तस्थुस्तदाज्ञया तत्र सुसमाजो महानभूत् ॥ ११ ॥  
तदैव सनकाद्यास्तु सिद्धा ब्रह्मसुता मुने ।  
गतास्तत्र हरिं नत्वा स्तुत्वा तस्थुस्तदाज्ञया ॥ १२ ॥  
सनकाद्यान्मुनीन्दृष्ट्वोत्तस्थुस्ते सकला द्रुतम् ।  
तत्रस्थान्संस्थितान्नत्वा देवाद्याँल्लोकवन्दितान् ॥ १३ ॥  
तिस्रो भगिन्यस्तांस्तत्र नोत्तस्थुर्मोहिता मुने ।  
मायया दैवविवशाः शङ्करस्य परमात्मनः ॥ १४ ॥  
मोहिनी सर्व लोकानां शिवमाया गरीयसी ।  
तदधीनं जगत्सर्वं शिवेच्छा सा प्रकीर्त्यते ॥ १५ ॥  
प्रारब्धं प्रोच्यते सैव तन्नामानि ह्यनेकशः ।  
शिवेच्छया भवत्येव नात्र कार्या विचारणा ॥ १६ ॥  
भूत्वा तद्वशगास्ता वै न चक्रुरपि तन्नतिम् ।  
विस्मिताः सम्प्रदृश्यैव संस्थितास्तत्र केवलम् ॥ १७ ॥  
तादृशीं तद्‌गतिं दृष्ट्वा सनकाद्या मुनीश्वराः ।  
ज्ञानिनोऽपि परं चक्रुः क्रोधं दुर्विषहं च ते ॥ १८ ॥  
शिवेच्छामोहितस्तत्र सक्रोधस्ता उवाच ह ।  
सनत्कुमारो योगीशः शापं दण्डकरं ददत् ॥ १९ ॥  
सनत्कुमार उवाच  
यूयं तिस्रो भगिन्यश्च मूढाः सद्वयुनोज्झिताः ।  
अज्ञातश्रुतितत्त्वा हि पितृकन्या अपि ध्रुवम् ॥ २० ॥  
अभ्युत्थानं कृतं नो यन्नमस्कारोपि गर्वतः ।  
मोहिता नरभावत्वात्स्वर्गाद्दूरा भवन्तु हि ॥ २१ ॥  
नरस्त्रियः सम्भवन्तु तिस्रोऽपि ज्ञानमोहिताः ।  
स्वकर्मणः प्रभणावे लभध्वं फलमीदृशम् ॥ २२ ॥  
ब्रह्मोवाच  
इत्याकर्ण्य च साध्वस्तास्तिस्रोऽपि चकिता भृशम् ।  
पतित्वा पादयोस्तस्य समूचूर्नतमस्तकाः ॥ २३ ॥  
पितृतनया ऊचुः  
मुनिवर्य्य दयासिन्धो प्रसन्नो भव चाधुना ।  
त्वत्प्रणामं वयं मूढाः कुर्महे स्म न भावतः ॥ २४ ॥  
प्राप्तं च तत्फलं विप्र न ते दोषो महामुने ।  
अनुग्रहं कुरुष्वात्र लभेम स्वर्गतिं पुनः ॥ २५ ॥  
ब्रह्मोवाच  
श्रुत्वा तद्वचनं तात प्रोवाच स मुनिस्तदा ।  
शापोद्धारं प्रसन्नात्मा प्रेरितः शिवमायया ॥ २६ ॥  
सनत्कुमार उवाच  
पितॄणां तनयास्तिस्रः शृणुत प्रीतमानसाः ।  
वचनं मम शोकघ्नं सुखदं सर्वदैव वः ॥ २७ ॥  
विष्णोरंशस्य शैलस्य हिमाधारस्य कामिनी ।  
ज्येष्ठा भवतु तत्कन्या भविष्यत्येव पार्वती ॥ २८ ॥  
धन्या प्रिया द्वितीया तु योगिनी जनकस्य च ।  
तस्याः कन्या महालक्ष्मीर्नाम्ना सीता भविष्यति ॥ २९ ॥  
वृषभानस्य वैश्यस्य कनिष्ठा च कलावती ।  
भविष्यति प्रिया राधा तत्सुता द्वापरान्ततः ॥ ३० ॥  
मेनका योगिनी पत्या पार्वत्याश्च वरेण च ।  
तेन देहेन कैलासं गमिष्यति परण् पदम् ॥ ३१ ॥  
धन्या च सीतया सीरध्वजो जनकवंशजः ।  
जीवन्मुक्तो महायोगी वैकुण्ठं च गमिष्यति ॥ ३२ ॥  
कलावती वृषभानस्य कौतुकात्कन्यया सह ।  
जीवन्मुक्ता च गोलोकं गमिष्यति न संशयः ॥ ३३ ॥  
विना विपत्तिं महिमा केषां कुत्र भविष्यति ।  
सुकर्मिणां गतेर्दुःखे प्रभवेद्दुर्लभं सुखम् ॥ ३४ ॥  
यूयं पितॄणां तनयाः सर्वाः स्वर्गविलासिकाः ।  
कर्मक्षयश्च युष्माकमभवद्विष्णुदर्शनात् ॥ ३५ ॥  
इत्युक्त्वा पुनरप्याह गतक्रोधो मुनीश्वरः ।  
शिवं संस्मृत्य मनसा ज्ञानदं भुक्तिमुक्तिदम् ॥ ३६ ॥  
अपरं शृणुत प्रीत्या मद्वचः सुखदं सदा ।  
धन्या यूयं शिवप्रीता मान्याः पूज्या ह्यभीक्ष्णशः ॥ ३७ ॥  
मेनायास्तनया देवी पार्वती जगदम्बिका ।  
भविष्यति प्रिया शम्भोस्तपः कृत्वा सुदुःसहम् ॥ ३८ ॥  
धन्या सुता स्मृता सीता रामपत्नी भविष्यति ।  
लौकिकाचारमाश्रित्य रामेण विहरिष्यति ॥ ३९ ॥  
कलावतीसुता राधा साक्षाद्‌गोलोकवासिनी ।  
गुप्तस्नेहनिबद्धा सा कृष्णपत्नी भविष्यति ॥ ४० ॥  
ब्रह्मोवाच  
इत्थमाभाष्य स मुनिर्भ्रातृभिः सह संस्तुतः ।  
सनत्कुमारो भगवाँस्तत्रैवान्तर्हितोऽभवत् ॥ ४१ ॥  
तिस्रो भगिन्यस्तास्तात पितॄणां मानसीः सुताः ।  
गतपापाःसुखं प्राप्य स्वधाम प्रययुर्द्रुतम् ॥ ४२ ॥  
इति श्रीशिवमहापुराणे द्वितीयायां रुद्रसंहितायां  
तृतीये पार्वतीखण्डे पूर्वगतिवर्णनं नाम द्वितीयोऽध्यायः ॥ २ ॥  
  
  
श्रीगौरीशङ्करार्पणमस्तु  
  
GO TOP
