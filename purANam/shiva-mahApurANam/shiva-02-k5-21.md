
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
एकविंशोऽध्यायः  
  
  
  
सनत्कुमार उवाच  
ते गणाधिपतीन्दृष्ट्वा नन्दीभमुखषण्मुखान् ।  
अमर्षादभ्यधावन्त द्वन्द्वयुद्धाय दानवाः ॥ १ ॥  
नन्दिनं कालनेमिश्च शुम्भो लम्बोदरं तथा ।  
निशुम्भः षण्मुखं देवमभ्यधावत शङ्‌कितः ॥ २ ॥  
निशुम्भः कार्तिकेयस्य मयूरं पञ्चभिः शरैः ।  
हृदि विव्याध वेगेन मूर्छितः स पपात ह ॥ ३ ॥  
ततः शक्तिधरः क्रुद्धो बाणैः पञ्चभिरेव च ।  
विव्याध स्यन्दने तस्य हयान्यन्तारमेव च ॥ ४ ॥  
शरेणान्येन तीक्ष्णेन निशुम्भं देववैरिणम् ।  
जघान तरसा वीरो जगर्ज रणदुर्मदः ॥ ५ ॥  
असुरोऽपि निशुम्भाख्यो महावीरोऽतिवीर्यवान् ।  
जघान कार्तिकेयं तं गर्जन्तं स्वेषुणा रणे ॥ ६ ॥  
ततः शक्तिं कार्तिकेयो यावज्जग्राह रोषतः ।  
तावन्निशुम्भो वेगेन स्वशक्त्या तमपातयत् ॥ ७ ॥  
एवं बभूव तत्रैव कार्तिकेयनिशुम्भयोः ।  
आहवो हि महान्व्यास वीरशब्दं प्रगर्जतोः ॥ ८ ॥  
ततो नन्दीश्वरो बाणैः कालनेमिमविध्यत ।  
सप्तभिश्च हयान्केतुं रथं सारथिमाच्छिनत् ॥ ९ ॥  
कालनेमिश्च सङ्‌कुद्धो धनुश्चिच्छेद नन्दिनः ।  
स्वशरासननिर्मुक्तैर्महातीक्ष्णैः शिलीमुखैः ॥ १० ॥  
अथ नन्दीश्वरो वीरः कालनेमिं महासुरम् ।  
तमपास्य च शूलेन वक्षस्यभ्यहनद्दृढम् ॥ ११ ॥  
स शूलभिन्नहृदयो हताश्वो हतसारथिः ।  
अद्रेः शिखरमुत्पाट्य नन्दिनं समताडयत् ॥ १२ ॥  
अथ शुम्भो गणेशश्च रथमूषक वाहनौ ।  
युध्यमानौ शरव्रातैः परस्परमविध्यताम् ॥ १३ ॥  
गणेशस्तु तदा शुम्भं हृदि विव्याध पत्रिणा ।  
सारथिं च त्रिभिर्बाणैः पातयामास भूतले ॥ १४ ॥  
ततोऽतिक्रुद्धः शुम्भोऽपि बाणदृष्ट्या गणाधिपम् ।  
मूषकं च त्रिभिर्विध्वा ननाद जलदस्वनः ॥ १५ ॥  
मूषकः शरभिन्नाङ्‌गश्चचाल दृढवेदनः ।  
लम्बोदरश्च पतितः पदातिरभवत्स हि ॥ १६ ॥  
ततो लम्बोदरः शुम्भं हत्वा परशुना हृदि ।  
अपातयत्तदा भूमौ मूषकं चारुरोह सः ॥ १७ ॥  
समरायोद्यतश्चाभूत्पुनर्गजमुखो विभुः ।  
प्रहस्य जघ्नतुः क्रोधात्तोत्रेणैव महाद्विपम् ॥ १८ ॥  
कालनेमिर्निशुम्भश्च ह्युभौ लम्बोदरं शरैः ।  
युगपच्चख्नतुः क्रोधादाशीविषसमैर्द्रुतम् ॥ १९ ॥  
तं पीड्यमानमालोक्य वीरभद्रो महाबलः ।  
अभ्यधावत वेगेन कोटिभूतयुतस्तथा ॥ २० ॥  
कूष्माण्डा भैरवाश्चापि वेताला योगिनीगणाः ।  
पिशाचा डाकिनीसङ्‌घा गणाश्चापि समं ययुः ॥ २१ ॥  
ततः किलकिला शब्दैः सिंहनादैः सघर्घरैः ।  
विनादिता डमरुकैः पृथिवी समकम्पत ॥ २२ ॥  
ततो भूताः प्रधावन्तो भक्षयन्ति स्म दानवान् ।  
उत्पत्य पातयन्ति स्म ननृतुश्च रणाङ्‌गणे ॥ २३ ॥  
एतस्मिन्नन्तरे व्यासाभूतां नन्दीगुहश्च तौ ।  
उत्थितावाप्तसञ्ज्ञौ हि जगर्जतुरलं रणे ॥ २४ ॥  
स नन्दी कार्तिकेयश्च समायातौ त्वरान्वितौ ।  
जघ्नतुश्च रणे दैत्यान्निरन्तरशरव्रजैः ॥ २५ ॥  
छिन्नैर्भिन्नैर्हतैर्दैत्यैः पतितैर्भक्षितैस्तथा ।  
व्याकुला साभवत्सेना विषण्णवदना तदा ॥ २६ ॥  
एवं नन्दी कार्तिकेयो विकटश्च प्रतापवान् ।  
वीरभद्रो गणाश्चान्ये जगर्जुःसमरेऽधिकम् ॥ २७ ॥  
निशुम्भशुम्भौ सेनान्यौ सिन्धुपुत्रस्य तौ तथा ।  
कालनेमिर्महादैत्योऽसुराश्चान्ये पराजिताः ॥ २८ ॥  
प्रविध्वस्तां ततःसेनां दृष्ट्वा सागरनन्दनः ।  
रथेनातिपताकेन गणानभिययौ बली ॥ २९ ॥  
ततः पराजिता दैत्या अप्यभूवन्महोत्सवाः ।  
जगर्जुरधिकं व्यास समरायोद्यतास्तदा ॥ ३० ॥  
सर्वे रुद्रगणाश्चापि जगर्जुर्जयशालिनः ।  
नन्दिकार्तिकदन्त्यास्यवीरभद्रादिका मुने ॥ ३१ ॥  
हस्त्यश्वरथसंह्रादः शङ्‌खभेरीरवस्तथा ।  
अभवत्सिंहनादश्च सेनयोरुभयोस्तथा ॥ ३२ ॥  
जलन्धरशरव्रातैर्नीहारपटलैरिव ।  
द्यावापृथिव्योराच्छन्नमन्तरं समपद्यत ॥ ३३ ॥  
शैलादिं पञ्चभिर्विद्ध्वा गणेशं पञ्चभिः शरैः ।  
वीरभद्रं च विंशत्या ननाद जलदस्वनः ॥ ३४ ॥  
कार्तिकेयस्ततो दैत्यं शक्त्या विव्याध सत्वरम् ।  
जलन्धरं महावीरो रुद्रपुत्रो ननाद च ॥ ३५ ॥  
स पूर्णनयनो दैत्यः शक्तिनिर्भिन्नदेहकः ।  
पपात भूमौ त्वरितमुदतिष्ठन्महाबलः ॥ ३६ ॥  
ततः क्रोधपरीतात्मा कार्तिकेयं जलन्धरः ।  
गदया ताडयामास हृदये दैत्यपुङ्‌गवः ॥ ३७ ॥  
गदाप्रभावं सफलं दर्शयन् शङ्करात्मजः ।  
विधिदत्तवराद् व्यास स तूर्णं भूतलेऽपतत् ॥ ३८ ॥  
तथैव नन्दी ह्यपतद्‌भूतले गदया हतः ।  
महावीरोऽपि रिपुहा किञ्चिद्‌व्याकुलमानसः ॥ ३९ ॥  
ततो गणेश्वरः क्रुद्धः स्मृत्वा शिवपदाम्बुजम् ।  
सम्प्राप्यातिबलो दैत्य गदां परशुनाच्छिनत् ॥ ४० ॥  
वीरभद्रस्त्रिभिर्बाणैर्हृदि विव्याध दानवम् ।  
सप्तभिश्च हयान्केतुं धनुश्छत्रं च चिच्छिदे ॥ ४१ ॥  
ततोऽतिक्रुद्धो दैत्येन्द्रः शक्तिमुद्यम्य दारुणाम् ।  
गणेशं पातयामास रथमन्यं समारुहत् ॥ ४२ ॥  
अभ्यगादथ वेगेन स दैत्येन्द्रो महाबलः ।  
विगणय्य हृदा तं वै वीरभद्रं रुषान्वितः ॥ ४३ ॥  
वीरभद्रं जघानाशु तीक्ष्णेनाशीविषेण तम् ।  
ननाद च महावीरो दैत्यराजो जलन्धरः ॥ ४४ ॥  
वीरभद्रोऽपि सङ्‌कुद्धःसितधारेण चेषुणा ।  
चिच्छेद तच्छरं चैव तं विव्याध महेषुणा ॥ ४५ ॥  
ततस्तौ सूर्यसङ्‌काशौ युयुधाते परस्परम् ।  
नानाशस्त्रैस्तथास्त्रैश्च चिरं वीरवरोत्तमौ ॥ ४६ ॥  
वीरभद्रस्ततस्तस्य हयान्बाणैरपातयत् ।  
धनुश्चिच्छेद रथिनः पताकां चापि वेगतः ॥ ४७ ॥  
अथो स दैत्यराजो हि पुप्लुवे परिघायुधः ।  
वीरभद्रोपकण्ठं स द्रुतमाप महाबलः ॥ ४८ ॥  
परिघेनातिमहता वीरभद्रं जघान ह ।  
सबलोऽब्धितनयो मूर्ध्नि वीरो जगर्ज च ॥ ४९ ॥  
परिघेनातिमहता भिन्नमूर्द्धा गणाधिपः ।  
वीरभद्रः पपातोर्व्यां मुमोच रुधिरं बहु ॥ ५० ॥  
पतितं वीरभद्रं तु दृष्ट्वा रुद्रगणा भयात् ।  
अपागच्छन् रणं हित्वा क्रोशमाना महेश्वरम् ॥ ५१ ॥  
अथ कोलाहलं श्रुत्वा गणानां चन्द्रशेखरः ।  
निजपार्श्वस्थितान् वीरानपृच्छद्‌ गणसत्तमान् ॥ ५२ ॥  
शङ्कर उवाच  
किमर्थं मद्‌गणानां हि महाकोलाहलोऽभवत् ।  
विचार्यतां महावीराः शान्तिः कार्या मया ध्रुवम् ॥ ५३ ॥  
यावत्स देवेशो गणान्पप्रच्छ सादरम् ।  
तावद्‌गणवरास्ते हि समायाताः प्रभुं प्रति ॥ ५४ ॥  
तान्दृष्ट्वा विकलान् रुद्रः पप्रच्छ कुशलं प्रभुः ।  
यथावत्ते गणा वृत्तं समाचख्युश्च विस्तरात् ॥ ५५ ॥  
तच्छ्रुत्वा भगवान् रुद्रो महालीलाकरः प्रभुः ।  
अभयं दत्तवांस्तेभ्यो महोत्साहं प्रवर्द्धयन् ॥ ५६ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
जलन्धरोपाख्याने विशेषयुद्धवर्णनं नामैकविंशतितमोऽध्यायः ॥ २१ ॥  
  
  
श्रीगौरीशङ्करार्पणमस्तु  
  
GO TOP
