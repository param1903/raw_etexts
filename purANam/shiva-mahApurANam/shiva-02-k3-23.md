
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
त्रयोविंशोऽध्यायः  
  
शिवेन पार्वतीसान्त्वनम्  
ब्रह्मोवाच  
एवं तपत्यां पार्वत्यां शिवप्राप्तौ मुनीश्वर ।  
चिरकालो व्यतीयाय प्रादुर्भूतो हरो न हि ॥ १ ॥  
हिमालयस्तदागत्य पार्वतीं कृतनिश्चयाम् ।  
सभार्यः ससुतामात्य उवाच परमेश्वरीम् ॥ २ ॥  
हिमालय उवाच  
मा खिद्यतां महाभागे तपसानेन पार्वती ।  
रुद्रो न दृश्यते बाले विरक्तो नात्र संशयः ॥ ३ ॥  
त्वं तन्वी सुकुमाराङ्‌गी तपसा च विमोहिता ।  
भविष्यसि न सन्देहः सत्यं सत्यं वदामि ते ॥ ४ ॥  
तस्मादुत्तिष्ठ चैहि त्वं स्वगृहं वरवर्णिनि ।  
किं तेन तव रुद्रेण येन दग्धः पुरा स्मरः ॥ ५ ॥  
अतो हि निर्विकारत्वात्त्वामादातुं वरां हरः ।  
नागमिष्यति देवेशि तं कथं प्रार्थयिष्यसि ॥ ६ ॥  
गगनस्थो यथा चन्द्रो ग्रहीतुं न हि शक्यते ।  
तथैव दुर्गमं शम्भुं जानीहि त्वमिहानघे ॥ ७ ॥  
ब्रह्मोवाच  
तथैव मेनया चोक्ता तथा सह्याद्रिणा सती ।  
मेरुणा मन्दरेणैव मैनाकेन तथैव सा ॥ ८ ॥  
एवमन्यैः क्षितिध्रैश्च क्रौञ्चादिभिरनातुरा ।  
तथैव गिरिजा प्रोक्ता नानावादविधायिभिः ॥ ९ ॥  
ब्रह्मोवाच  
एवं प्रोक्ता यदा तन्वी सा सर्वैस्तपसि स्थिता ।  
उवाच प्रहसन्त्येव हिमवन्तं शुचिस्मिता ॥ १० ॥  
पार्वत्युवाच  
पुरा प्रोक्तं मया तात मातः किं विस्मृतं त्वया ।  
अधुनापि प्रतिज्ञां च शृणुध्वं मम बान्धवाः ॥ ११ ॥  
विरक्तोसौ महादेवो येन दग्धा रुषा स्मरः ।  
तं तोषयामि तपसा शङ्करं भक्तवत्सलम् ॥ १२ ॥  
सर्वे भवन्तो गच्छन्तु स्वं स्वं धाम प्रहर्षिताः ।  
भविष्यत्येव तुष्टोऽसौ नात्र कार्या विचारणा ॥ १ ३ ॥  
दग्धो हि मदनो येन येन दग्धं गिरेर्वनम् ।  
तमानयिष्ये चात्रैव तपसा केवलेन हि ॥ १४ ॥  
तपोबलेन महता सुसेव्यो हि सदाशिवः ।  
जानीध्वं हि महाभागाः सत्यं सत्यं वदामि वः ॥ १५ ॥  
आभाष्य चैवं गिरिजा च मेनकां  
    मैनाकबन्धुं पितरं हिमालयम् ।  
तूष्णीं बभूवाशु सुभाषिणी शिवा  
    समन्दरं पर्वतराजबालिका ॥ १६ ॥  
जग्मुस्तथोक्ताः शिवया हि पर्वता  
     यथागतेनापि विचक्षणास्ते ।  
प्रशंसमाना गिरिजां मुहुर्मुहुः  
     सुविस्मिता हेमनगेश्वराद्याः ॥ १७ ॥  
गतेषु तेषु सूर्येषु सखीभिः परिवारिता ।  
तपस्तेपे तदधिकं परमार्थसुनिश्चया ॥ १८ ॥  
तपसा महता तेन तप्तमासीच्चराचरम् ।  
त्रैलोक्यं हि मुनिश्रेष्ठ सदेवासुरमानुषम् ॥ १९ ॥  
तदा सुरासुराः सर्वे यक्षकिन्नरचारणाः ।  
सिद्धाःसाध्याश्च मुनयो विद्याधरमहोरगाः ॥ २० ॥  
सप्रजापतयश्चैव गुह्यकाश्च तथापरे ।  
कष्टात् कष्टतरं प्राप्ताः कारणं न विदुः स्म तत् ॥ २१ ॥  
सर्वे मिलित्वा शक्राद्या गुरुमामन्त्र्य विह्वलाः ।  
सुमेरौ तप्तसर्वाङ्‌गा विधिं मां शरणं ययुः ॥ २२ ॥  
तत्र गत्वा प्रणम्याशु विह्वला नष्टसुत्विषः ।  
ऊचुःसर्वे च संस्तूय ह्यैकपद्येन मां हि ते ॥ २३ ॥  
देवा ऊचुः  
त्वया सृष्टमिदं सर्वं जगदेतच्चराचरम् ।  
सन्तप्तमति कस्माद्वै न ज्ञातं कारणं विभो ॥ २४ ॥  
तद्‌ब्रूहि कारणं ब्रह्मन् ज्ञातुमर्हसि नः प्रभो ।  
दग्धभूततनून्देवान् त्वत्तो नान्योऽस्ति रक्षक ॥ २५ ॥  
ब्रह्मोवाच  
इत्याकर्ण्य वचस्तेषामहं स्मृत्वा शिवं हृदा ।  
विचार्य मनसा सर्वं गिरिजायास्तपः फलम् ॥ २६ ॥  
दग्धं विश्वमिति ज्ञात्वा तैः सर्वैरिह सादरात् ।  
हरये तत्कथयितुं क्षीराब्धिमगमं द्रुतम् ॥ २७ ॥  
तत्र गत्वा हरिं दृष्ट्वा विलसन्तं सुखासने ।  
सुप्रणम्य सुसंस्तूय प्रावोचं साञ्जलिः सुरैः ॥ २८ ॥  
त्राहि त्राहि महाविष्णो तप्तान्नः शरणागतान् ।  
तपसोग्रेण पार्वत्यास्तपत्याः परमेण हि ॥ २९ ॥  
इत्याकर्ण्य वचस्तेषामस्मदादि दिवौकसाम् ।  
शेषासने समाविष्टोऽस्मानुवाच रमेश्वरः ॥ ३० ॥  
विष्णुरुवाच  
ज्ञातं सर्वं निदानं मे पार्वती तपसोऽद्य वै ।  
युष्माभिः सहितस्त्वद्य व्रजामि परमेश्वरम् ॥ ३१ ॥  
महादेवं प्रार्थयामो गिरिजाप्रापणाय तम् ।  
पाणिग्रहार्थमधुना लोकानां स्वस्तयेऽमराः ॥ ३२ ॥  
वरं दातुं शिवायै हि देवदेवः पिनाकधृक् ।  
यथा चैष्यति तत्रैव करिष्यामोऽधुना हि तत् ॥ २३ ॥  
तस्माद्वयं गमिष्यामो यत्र रुद्रो महाप्रभुः ।  
तपसोग्रेण संयुक्तोऽद्यास्ते परममङ्गलः ॥ ३४ ॥  
ब्रह्मोवाच  
विष्णोस्तद्वचनं श्रुत्वा सर्व ऊचुः सुरादयः ।  
महाभीता हठात् क्रुद्धाद्दग्धुकामात् लयङ्‌करात् ॥ ३५ ॥  
देवा ऊचुः  
महाभयङ्‌करं क्रुद्धं कालानलसमप्रभम् ।  
न यास्यामो वयं सर्वे विरूपाक्षं महाप्रभुम् ॥ ३६ ॥  
यथा दग्धः पुरा तेन मदनो दुरतिक्रमः ।  
तथैव क्रोधयुक्तो नः स धक्ष्यति न संशयः ॥ ३७ ॥  
ब्रह्मोवाच -  
तदाकर्ण्य वचस्तेषां शक्रादीनां रमेश्वरः ।  
सान्त्वयंस्तान्सुरान्सर्वान्प्रोवाच स हरिर्मुने ॥ ३८ ॥  
हरिरुवाच  
हे सुरा मद्वचः प्रीत्या शृणुतादरतोऽखिलाः ।  
न वो धक्ष्यति स स्वामी देवानां भयनाशनः ॥ ३९ ॥  
तस्माद्‌भवद्‌भिर्गन्तव्यं मया सार्द्धं विचक्षणैः ।  
शम्भुं शुभकरं मत्वा शरणं तस्य सुप्रभोः ॥ ४० ॥  
शिवं पुराणं पुरुषमधीशं  
     वरेण्यरूपं हि परं पुराणम् ।  
तपोजुषाणां परमात्मरूपं  
     परात्परं तं शरणं व्रजामः ॥ ४१ ॥  
ब्रह्मोवाच  
एवमुक्तास्तदा देवा विष्णुना प्रभविष्णुना ।  
जग्मुः सर्वे तेन सह द्रष्टुकामाः पिनाकिनम् ॥ ४२ ॥  
प्रथमं शैलपुत्र्यास्तत्तपो द्रष्टुं तदाश्रमम् ।  
जग्मुर्मार्गवशात्सर्वे विष्ण्वाद्यःसकुतूहलाः ॥ ४३ ॥  
पार्वत्याः सुतपो दृष्ट्वा तेजसा व्यापृतास्तदा ।  
प्रणेमुस्तां जगद्धात्रीं तेजोरूपां तपःस्थिताम् ॥ ४४ ॥  
प्रशंसन्तस्तपस्तस्याः साक्षात्सिद्धितनोः सुराः ।  
जग्मुस्तत्र तदा ते च यत्रास्ते वृषभध्वजः ॥ ४५ ॥  
तत्र गत्वा च ते देवास्त्वां मुने प्रैषयंस्तदा ।  
पश्यतो दूरतस्तस्थुः कामभस्मकृतो हरात् ॥ ४६ ॥  
नारद त्वं शिवस्थानं तदा गत्वाऽभयःसदा ।  
शिवभक्तो विशेषेण प्रसन्नं दृष्टवान् प्रभुम् ॥ ४७ ॥  
पुनरागत्य यत्नेन देवानाहूय तांस्ततः ।  
निनाय शङ्करस्थानं तदा विष्ण्वादिकान्मुने ॥ ४८ ॥  
अथ विष्ण्वादयःसर्वे तत्र गत्वा शिवं प्रभुम् ।  
ददृशुःसुखमासीनं प्रसन्नं भक्तवत्सलम् ॥ ४९ ॥  
योगपट्टस्थितं शम्भुं गणैश्च परिवारितम् ।  
तपोरूपं दधानं च परमेश्वररूपिणम् ॥ ५० ॥  
ततो विष्णुर्मयाऽन्ये च सुरसिद्धमुनीश्वराः ।  
प्रणम्य तुष्टुवुः सूक्तैर्वेदोपनिषदन्वितैः ॥ ५१ ॥  
इति श्रीशिवमहापुराणे द्वितीयायां रुद्रसंहितायां तृतीये पार्वती-  
खण्डे पार्वतीसान्त्वनशिवदेवदर्शनवर्णनं नाम त्रयोविंशोऽध्यायः  
  
  
श्रीगौरीशङ्करार्पणमस्तु  
  
GO TOP
