
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां प्रथमः सृष्टीखण्डे  
अष्टादशोऽध्यायः ॥  
  
कैलाशगमनोपाख्याने गुणनिधिसद्‌गतिवर्णनम्  
ब्रह्मोवाच  
श्रुत्वा तथा स वृत्तान्तं प्राक्तनं स्वं विनिन्द्य च ।  
काञ्चिद्दिशं समालोक्य निर्ययौ दीक्षिताङ्‌गजः ॥ १ ॥  
कियच्चिरं ततो गत्वा यज्ञदत्तात्मजः स हि ।  
दुष्टो गुणनिधिस्तस्थौ गतोत्साहो विसर्जितः ॥ २ ॥  
चिन्तामवाप महतीं क्व यामि करवाणि किम् ।  
नाहमभ्यस्तविद्योऽस्मि न चैवातिधनोऽस्म्यहम् ॥ ३ ॥  
देशान्तरे यस्य धनं स सद्यः सुखमेधते ।  
भयमस्ति धने चौरात्स विघ्नः सर्वतोभवः ॥ ४ ॥  
याजकस्य कुले जन्म कथं मे व्यसनं महत् ।  
अहो बलीयान्हि विधिर्भाविकर्मानुसन्धयेत् ॥ ५ ॥  
भिक्षितुन्नाधिगच्छामि न मे परिचितिः क्वचित् ।  
न च पार्श्वे धनं किञ्चित्किमत्र शरणं भवेत् ॥ ६ ॥  
सदाऽनभ्युदिते भानौ प्रसूर्मे मिष्टभोजनम् ।  
दद्यादद्यात्र कं याचे न चेह जननी मम ॥ ७ ॥  
ब्रह्मोवाच  
इति चिन्तयतस्तस्य बहुशस्तत्र नारद ।  
अति दीनं तरोर्मूले भानुरस्ताचलं गतः ॥ ८ ॥  
एतस्मिन्नेव समये कश्चिन्माहेश्वरो नरः ।  
सहोपहारानादाय नगराद्‌बहिरभ्यगात् ॥ ९ ॥  
नानाविधान्महादिव्यान्स्वजनैः परिवारितः ।  
समभ्यर्चितुमीशानं शिवरात्रावुपोषितः ॥ १० ॥  
शिवालयं प्रविश्याथ स भक्तः शिवसक्तधीः ।  
यथोचितं सुचित्तेन पूजयामास शङ्‌करम् ॥ ११ ॥  
पक्वान्नगन्धमाघ्राय यज्ञदत्तात्मजो द्विजः ।  
पितृत्यक्तो मातृहीनः क्षुधितः स तमन्वगात् ॥ १२ ॥  
इदमन्नं मया ग्राह्यं शिवायोपकृतं निशि ।  
सुप्ते शैवजने दैवात्सर्वस्मिन्विविधं महत् ॥ १३ ॥  
इत्याशामवलम्ब्याथ द्वारि शम्भोरुपाविशत् ।  
ददर्श च महापूजां तेन भक्तेन निर्मिताम् ॥ १४ ॥  
विधाय नृत्यगीतादि भक्ताः सुप्ताः क्षणे यदा ।  
नैवेद्यं स तदाऽऽदातुं भर्गागारं विवेश ह ॥ १५ ॥  
दीपं मन्दप्रभं दृष्ट्वा पक्वान्नवीक्षणाय सः ।  
निजचैलाञ्जलाद्वर्तिं कृत्वा दीपं प्रकाश्य च ॥ १६ ॥  
यज्ञदत्तात्मजः सोऽथ शिवनैवेद्यमादरात् ।  
जग्राह सहसा प्रीत्या पक्वान्न बहुशस्ततः ॥ १७ ॥  
ततः पक्वान्नमादाय त्वरितं गच्छतो बहिः ।  
तस्य पादतलाघातात्प्रसुप्तः कोऽप्यबुध्यत ॥ १८ ॥  
कोऽयं कोऽयं त्वरापन्नो गृह्यतां गृह्यतामसौ ।  
इति चुक्रोश स जनो गिरा भयमहोच्चया ॥ १९ ॥  
यावद्‌भयात्समागत्य तावत्स पुररक्षकैः ।  
पलायमानो निहतः क्षणादन्धत्वमागतः ॥ २० ॥  
अभक्षयच्च नैवेद्यं यज्ञदत्तात्मजो मुने ।  
शिवानुग्रहतो नूनं भाविपुण्यबलानच्च सः ॥ २१ ॥  
मृतो बद्धः समागत्य पाशमुद्‌गरपाणिभिः ।  
निनीषुभिः संयमनीं याम्यैः स विकटैर्भटैः ॥ २२ ॥  
तावत्पारिषदाः प्राप्ताः किङ्‌किणीजालमालिनः ।  
दिव्यं विमानमादाय तं नेतुं शूलपाणयः ॥ २३ ॥  
शिवगणा ऊचुः  
मुञ्चतैनं द्विजं याम्या गणाः परमधार्मिकम् ।  
दण्डयोग्यो न विप्रोऽसौ दग्धसर्वाघसञ्चयः ॥ २४ ॥  
इत्याकर्ण्य वचस्ते हि यमराजगणास्ततः ।  
महादेवगणानाहुर्बभूवुश्चकिता भृशम् ॥ २५ ॥  
शम्भोर्गणानथालोक्य भीतैस्तैर्यमकिङ्‌करैः ।  
अवादि प्रणतैरित्थं दुर्वृत्तोऽयं गणा द्विजः ॥ २६ ॥  
यमगणा ऊचुः  
कुलाचारं प्रतीर्य्यैष पित्रोर्वाक्यपराङ्मुखः ।  
सत्यशौचपरिभ्रष्टःसन्ध्यास्नानविवर्जितः ॥ २७ ॥  
आस्तां दूरेस्य कर्मान्यच्छिवनिर्माल्यलङ्‌घकः ।  
प्रत्यक्षतोऽत्र वीक्षध्वमस्पृश्योऽयं भवादृशाम् ॥ २८ ॥  
शिवनिर्माल्यभोक्तारश्शिवनिर्म्माल्यलङ्‌घकाः ।  
शिवनिर्माल्यदातारः स्पर्शस्तेषां ह्यपुण्यकृत् ॥ २९ ॥  
विषमालोक्य वा पेयं श्रेयो वा स्पर्शनं परम् ।  
सेवितव्यं शिवस्वं न प्राणैः कण्ठगतैरपि ॥ ३० ॥  
यूयं प्रमाणं धर्मेषु यथा न च तथा वयम् ।  
अस्ति चेद्धर्मलेशोऽस्य गणास्तं शृणु भो वयम् ॥ ३१ ॥  
इत्थं तद्वाक्यमाकर्ण्य याम्यानां शिवकिङ्‌कराः ।  
स्मृत्वा शिवपदाम्भोजं प्रोचुः पारिषदास्तु तान् ॥ ३२ ॥  
शिवकिङ्‌करा ऊचुः  
किङ्‌कराश्शिवधर्मा ये सूक्ष्मास्ते तु भवादृशैः ।  
स्थूललक्ष्यैः कथं लक्ष्या लक्ष्या ये सूक्ष्मदृष्टिभिः ॥ ३३ ॥  
अनेनानेनसा कर्म यत्कृतं शृणुतेह तत् ।  
यज्ञदत्तात्मजेनाथ सावधानतया गणाः ॥ ३४ ॥  
पतन्ती लिङ्‌गशिरसि दीपच्छाया निवारिता ।  
स्वचैलाञ्चलतोऽनेन दत्त्वा दीपदशां निशि ॥ ३९ ॥  
अपरोपि परो धर्मो जातस्तत्रास्य किङ्‌करः ।  
शृण्वतः शिवनामानि प्रसङ्‌गादपि गृह्णताम् ॥ ३६ ॥  
भक्तेन विधिना पूजा क्रियमाणा निरीक्षिता ।  
उपोषितेन भूतायामनेन स्थितचेतसा ॥ ३७ ॥  
शिवलोकमयं ह्यद्य गन्तास्माभिः सहैव तु ।  
कञ्चित्कालं महाभोगान्करिष्यति शिवानुगः ॥ ३८ ॥  
कलिङ्‌गराजो भविता ततो निर्धूतकल्मषः ।  
एष द्विजवरो नूनं शिवप्रियतरो यतः ॥ ३९ ॥  
अन्यत्किञ्चिन्न वक्तव्यं यूयं यात यथागतम् ।  
यमदूताःस्वलोकं तु सुप्रसन्नेन चेतसा ॥ ४० ॥  
ब्रह्मोवाच  
इत्याकर्ण्य वचस्तेषां यमदूता मुनीश्वर ।  
यथागतं ययुः सर्वे यमलोकं पराङ्मुखाः ॥ ४१ ॥  
सर्वं निवेदयामासुश्शमनाय गणा मुने ।  
तद्वृत्तमादितः प्रोक्तं शम्भुदूतैश्च धर्मतः ॥ ४२ ॥  
धर्मराज उवाच  
सर्वे शृणुत मद्वाक्यं सावधानतया गणाः ।  
तदेव प्रीत्या कुरुत मच्छासनपुरःसरम् ॥ ४३ ॥  
ये त्रिपुण्ड्रधरा लोके विभूत्या सितया गणाः ।  
ते सर्वे परिहर्तव्या नानेतव्याः कदाचन ॥ ४४ ॥  
उद्धूलनकरा ये हि विभूत्या सितया गणाः ।  
ते सर्वे परिहर्तव्या नानेतव्याः कदाचन ॥ ४५ ॥  
शिववेषतया लोके येन केनापि हेतुना ।  
ते सर्वे परिहर्तव्या नानेतव्याः कदाचन ॥ ४६ ॥  
ये रुद्राक्षधरा लोके जटाधारिण एव ये ।  
ते सवे परिहर्तव्या नानेतव्याः कदाचन ॥ ४७ ॥  
उपजीवनहेतोश्च शिववेषधरा हि ये ।  
ते सर्वे परिहर्तव्या नानेतव्याः कदाचन ॥ ॥ ४८ ॥  
दम्भेनापि च्छलेनापि शिववेषधरा हि ये ।  
ते सर्वे परिहर्तव्या नानेतव्याः कदाचन ॥ ४९ ॥  
एवमाज्ञापयामास स यमो निज किङ्‌करान् ।  
तथेति मत्वा ते सर्वे तूष्णीमासञ्छुचिस्मिताः ॥ ५० ॥  
ब्रह्मोवाच  
पार्षदैर्यमदूतेभ्यो मोचितस्त्विति स द्विजः ।  
शिवलोकं जगामाशु तैर्गणैः शुचिमानसः ॥ ५१ ॥  
तत्र भुक्त्वाखिलान्भोगान्संसेव्य च शिवाशिवौ ।  
अरिन्दमस्य तनयः कलिङ्‌गाधिपतेरभूत् ॥ ५२ ॥  
दम इत्यभिधानोऽभूच्छिवसेवापरायणः ।  
बालोऽपि शिशुभिः साकं शिवभक्तिं चकार सः ॥ ५३ ॥  
क्रमाद्‌राज्यमवापाथ पितर्युपरते युवा ।  
प्रीत्या प्रवर्तयामास शिवधर्मांश्च सर्वशः ॥ ५४ ॥  
नान्यं धर्मं स जानाति दुर्दमो भूपतिर्दमः ।  
शिवालयेषु सर्वेषु दीपदानादृते द्विजः ॥ ५५ ॥  
ग्रामाधीशान्समाहूय सर्वान्स विषयस्थितान् ।  
इत्थमाज्ञापयामास दीपा देयाः शिवालये ॥ ५६ ॥  
अन्यथा सत्यमेवेदं स मे दण्ड्यो भविष्यति ।  
दीप दानाच्छिवस्तुष्टो भवतीति श्रुतीरितम् ॥ ५७ ॥  
यस्ययस्याभितो ग्रामं यावतश्च शिवालयाः ।  
तत्रतत्र सदा दीपो द्योतनीयोऽविचारितम् ॥ ५८ ॥  
ममाज्ञाभङ्‌गदोषेण शिरश्छेत्स्याम्यसंशयम् ।  
इति तद्‌भयतो दीपा दीप्ताः प्रति शिवालयम् ॥ ५९ ॥  
अनेनैव स धर्मेण यावज्जीवं दमो नृपः ।  
धर्मर्द्धिं महतीं प्राप्य कालधर्मवशं गतः ॥ ६० ॥  
स दीपवासनायोगाद्‌बहून्दीपान्प्रदीप्य वै ।  
अलकायाः पतिरभूद्‌रत्नदीपशिखाश्रयः ॥ ६१ ॥  
एवं फलति कालेन शिवेऽल्पमपि यत्कृतम् ।  
इति ज्ञात्वा शिवे कार्यं भजनं सुसुखार्थिभिः ॥ ६२ ॥  
क्व स दीक्षितदायादः सर्वधर्मारतिः सदा ।  
शिवालये दैवयोगाद्यातश्चोरयितुं वसु ॥  
स्वार्थदीपदशोद्योतलिङ्‌गमौलितमोहरः । ६३ ॥  
कलिङ्‌गविषये राज्यं प्राप्तो धर्मरतिं सदा ।  
शिवालये समुद्दीप्य दीपान्प्राग्वासनोदयात् ॥ ६४ ॥  
क्वैषा दिक्पालपदवी मुनीश्वर विलोकय ।  
मनुष्यधर्मिणाऽनेन साम्प्रतं येह भुज्यते ॥ ६५ ॥  
इति प्रोक्तं गुणनिधेर्यज्ञदत्तात्मजस्य हि ।  
चरितं शिवसन्तोषं शृण्वतां सर्वकामदम् ॥ ६६ ॥  
सर्वदेवशिवेनासौ सखित्वं च यथेयिवान् ।  
तदप्येकमना भूत्वा शृणु तात ब्रवीमि ते ॥ ६७ ॥  
इति श्रीशिवमहापुराणे द्वितीयायां रुद्रसंहितायां  
प्रथमखण्डे सृष्ट्युपाख्याने कैलाशगमनोपाख्याने  
गुणनिधिसद्‌गतिवर्णनो नामाष्टादशोऽध्यायः ॥ १८ ॥  
  
  
श्रीगौरीशङ्करार्पणमस्तु  
  
GO TOP
