
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
सप्तमोऽध्यायः ॥  
  
सन्ध्याया अरुन्धतीनामप्राप्तीर्वसिष्ठेन सह विवाहश्च  
ब्रह्मोवाच  
वरं दत्त्वा मुने तस्मिन् शम्भावन्तर्हिते तदा ।  
सन्ध्याऽप्यगच्छत्तत्रैव यत्र मेधातिथिर्मुनिः ॥ १ ॥  
तत्र शम्भोः प्रसादेन न केनाप्युपलक्षिता ।  
सस्मार वर्णिनं तं वै स्वोपदेशकरं तपः ॥ २ ॥  
वसिष्ठेन पुरा सा तु वर्णी भूत्वा महामुने ।  
उपदिष्टा तपश्चर्तुं वचनात्परमेष्ठिनः ॥ ३ ॥  
तमेव कृत्वा मनसा तपश्चर्योपदेशकम् ।  
पतित्वेन तदा सन्ध्या ब्राह्मणं ब्रह्मचारिणम् ॥ ४ ॥  
समिद्धेग्नौ महायज्ञे मुनिभिर्नोपलक्षिता ।  
हृष्टा शम्भुप्रसादेन सा विवेश विधेः सुता ॥ ५ ॥  
तस्याः पुरोडाशमयं शरीरं तत्क्षणात्ततः ।  
दग्धं पुरोडाशगन्धं तस्तार यदलक्षितम् ॥ ६ ॥  
वह्निस्तस्याः शरीरं तु दग्ध्वा सूर्यस्य मण्डलम् ।  
शुद्धं प्रवेशयामास शम्भोरेवाज्ञया पुनः ॥ ७ ॥  
सूर्यो त्र्यर्थं विभज्याथ तच्छरीरं तदा रथे ।  
स्वकेशं स्थापयामास प्रीतये पितृदेवयोः ॥ ८ ॥  
तदूर्ध्वभागस्तस्यास्तु शरीरस्य मुनीश्वर ।  
प्रातःसन्ध्याभवत्सा तु अहोरात्रादिमध्यगा ॥ ९ ॥  
तच्छेषभागस्तस्यास्तु अहोरात्रान्तमध्यगा ॥  
सा सायमभवत् सन्ध्या पितृप्रीतिप्रदा सदा ॥ १ ० ॥  
सूर्योदयात्तु प्रथमं यदा स्यादरुणोदयः ।  
प्रातःसन्ध्या तदोदेति देवानां प्रीतिकारिणी ॥ ११ ॥  
अस्तङ्गते ततः सूर्ये शोणपद्मनिभे सदा ।  
उदेति सायंसन्ध्यापि पितॄणां मोदकारिणी ॥ १२ ॥  
तस्याः प्राणास्तु मनसा शम्भुनाथ दयालुना ।  
दिव्येन तु शरीरेण चक्रिरे हि शरीरिणः ॥ १३ ॥  
मुनेर्यज्ञावसाने तु सम्प्राप्ते मुनिना तु सा ।  
प्राप्ता पुत्री वह्निमध्ये तप्तकाञ्चनसुप्रभा ॥ १४ ॥  
तां जग्राह तदा पुत्रीं मुनिरामोदसंयुतः ।  
यज्ञार्थं तां तु संस्नाप्य निजक्रोडे दधौ मुने ॥ १५ ॥  
अरुन्धती तु तस्यास्तु नाम चक्रे महामुनिः ।  
शिष्यैः परिवृतस्तत्र महामोदमवाप ह ॥ १६ ॥  
न रुणद्धि यतो धर्मं सा कस्मादपि कारणात् ।  
अतस्त्रिलोके विदितं नाम सम्प्राप तत्स्वयम् ॥ १७ ॥  
यज्ञं समाप्य स मुनिः कृतकृत्यभाव-  
मासाद्य सम्मदयुतस्तनयाप्रलम्भात् ।  
तस्मिन्निजाश्रमपदे सह शिष्यवर्गै-  
स्तामेव सततमसौ दयिते सुरर्षे ॥ १८ ॥  
अथ सा ववृधे देवी तस्मिन्मुनिवराश्रमे ।  
चन्द्रभागानदीतीरे तापसाऽरण्यसञ्ज्ञके ॥ १९ ॥  
सम्प्राप्ते पञ्चमे वर्षे चन्द्रभागां तदा गुणैः ।  
तापसारण्यमपि सा पवित्रमकरोत्सरी ॥ २० ॥  
विवाहं कारयामासुस्तस्या ब्रह्मसुतेन वै ।  
वसिष्ठेन ह्यरुन्धत्या ब्रह्मविष्णुमहेश्वराः ॥ २१ ॥  
तद्विवाहे महोत्साहो बभूव सुखवर्द्धनः ।  
सर्वे सुराश्च मुनयः सुखमापुः परं मुने ॥ २२ ॥  
ब्रह्मविष्णुमहेशानां करनिःसृततोयतः ।  
सप्त नद्यः समुत्पन्नाः शिप्राद्याः सुपवित्रकाः ॥ २३ ॥  
अरुन्धती महासाध्वी साध्वीनां प्रवरोत्तमा ।  
वसिष्ठं प्राप्य सा रेजे मेधातिथिसुता मुने ॥ २४ ॥  
यस्याः पुत्राः समुत्पन्नाः श्रेष्ठाः शक्त्यादयः शुभाः ।  
वसिष्ठं प्राप्य तं कान्तं संरेजे मुनिसत्तम ॥ २५ ॥  
एवं सन्ध्याचरित्रं ते कथितं मुनिसत्तम ।  
पवित्रं पावनं दिव्यं सर्वकामफलप्रदम् ॥ २६ ॥  
य इदं शृणुयान्नारी पुरुषो वा शुभव्रतः ।  
सर्वान्कामानवाप्नोति नात्र कार्या विचारणा ॥ २७ ॥  
इति श्रीशिवमहापुराणे द्वितीयायां रुद्रसंहितायां द्वितीये सतीखण्डे सप्तमोऽध्यायः ॥ ७ ॥  
  
  
श्रीगौरीशङ्करार्पणमस्तु  
  
GO TOP
