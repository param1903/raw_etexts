
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
सप्तत्रिंशोऽध्यायः  
  
पार्वतीविवाहसम्भारसङ्‌ग्रहवर्णनम्  
नारद उवाच  
तात प्राज्ञ वदेदानीं सप्तर्षिषु गतेषु च ।  
किमकार्षीद्धिमगिरिस्तन्मे कृत्वा कृपां प्रभो ॥ १ ॥  
ब्रह्मोवाच  
गतेषु तेषु मुनिषु सप्तस्वपि मुनीश्वर ।  
सारुन्धतीषु हिमवान् यदकार्षीद्‌ ब्रवीमि ते ॥ २ ॥  
तत आमन्त्र्य स्वभ्रातॄन् मेर्वादीन् ससुतप्रियः ।  
महामनाःस मुमुदे हिमवान् पर्वतेश्वरः ॥ ३ ॥  
तदाज्ञप्तस्ततः प्रीत्या हिमवान् लग्न पत्रिकाम् ।  
लेखयामास सुप्रीत्या गर्गेण स्वपुरोधसा ॥ ४ ॥  
अथ प्रस्थापयामास तां शिवाय स पत्रिकाम् ।  
नानाविधास्तु सामग्र्यः स्वजनैर्मुदितात्मभिः ॥ ५ ॥  
ते जनास्तत्र गत्वा च कैलासे शिवसन्निधिम् ।  
ददुः शिवाय तत्पत्रं तिलकं संविधाय च ॥ ६ ॥  
सन्मानिता विशेषेण प्रभुणा च यथोचितम् ।  
सर्वे ते प्रीतिमनस आजग्मुः शैलसन्निधिम् ॥ ७ ॥  
सन्मानितान्विशेषेण महेशेनागतान् जनान् ।  
दृष्ट्वा सुहर्षितान् शैलो मुमोदातीव चेतसि ॥ ८ ॥  
ततो निमन्त्रणं चक्रे स्वबन्धूनां प्रमोदितः ।  
नानादेशस्थितानां च निखिलानां सुखास्पदम् ॥ ९ ॥  
ततःस कारयामास स्वन्नसङ्‌ग्रहमादरात् ।  
नानाविधाश्च सामग्रीर्विवाहकरणोचिताः ॥ १० ॥  
तण्डुलानां बहून् शैलान् पृथुकानां तथैव च ।  
गुडानां शर्कराणां च लवणानां तथैव च ॥ ११ ॥  
क्षीराणां च घृतानां च दध्नां वापीश्चकार सः ।  
यवादिधान्यपिष्टानां लड्डुकानां तथैव च ॥ १२ ॥  
शष्कुलीनां स्वस्तिकानां शर्कराणां तथैव च ।  
अमृतेक्षुरसानां च तत्र वापीश्चकार सः ॥ १३ ॥  
बह्वीर्हैयङ्‌गवानां च ह्यासवानां तथैव च ।  
नाना पक्वान्नसङ्‌घांश्च महास्वादुरसाँस्तथा ॥ १४ ॥  
नाना व्यञ्जनवस्तूनि गणदेवहितानि च ।  
अमूल्यनानावस्त्राणि वह्निशौचानि यानि च ॥ १९ ॥  
मणिरत्नप्रकाराणि सुवर्णरजतानि च ।  
द्रव्याण्येतानि चान्यानि सङ्‌गृह्य विधिपूर्वकम् ॥ १६ ॥  
मङ्गलं कर्तुमारेभे गिरिर्मङ्गलकृद्दिने ।  
संस्कारं कारयामासुः पार्वत्याः पर्वतस्त्रियः ॥ १७ ॥  
ता मङ्गलं मुदा चक्रुर्भूषिता भूषणैः स्वयम् ।  
पुरद्विजस्त्रियो हृष्टा लोकाचारं प्रचक्रिरे ॥ १८ ॥  
सोत्सवं विविधं तत्र सुमङ्गलपुरःसरम् ।  
हिमालयोऽपि हृष्टात्मा कृत्वाचारं सुमङ्गलम् ॥ १९ ॥  
सर्वभावेन सुप्रीतो बन्धुवर्गागमोत्सुकः ।  
एतस्मिन्नन्तरे तस्य बान्धवाश्च निमन्त्रिताः ॥ २० ॥  
आजग्मुः सस्त्रियो हृष्टाः ससुताः सपरिच्छदाः ।  
तदैव शृणु देवर्षे गिर्यागमनमादृतः ॥ २१ ॥  
वर्णयामि समासेन शिवप्रीतिविवृद्धये ।  
देवालय गिरिर्यो हि दिव्यरूपधरो महान् ॥ २२ ॥  
नानारत्नपरिभ्राजत्समाजः सपरिच्छदः ।  
नानामणिमहारत्नसारमादाय यत्नतः ॥ २३ ॥  
सुवेषालङ्‌कृतः श्रीमान् जगाम स हिमालयम् ।  
मन्दरःसर्वशोभाढ्यः सनारीतनयो गिरिः ॥ २४ ॥  
सूपायनानि सङ्‌गृह्य जगाम विविधानि च ।  
अस्ताचलोपि दिव्यात्मा सोपायन उदारधीः ॥ २५ ॥  
बहुशोभासमायुक्त आजगाम मुदान्वितः ।  
उदयाचल आदाय सद्‌रत्नानि मणीनपि ॥ २६ ॥  
अत्युत्कृष्टपरीवार आजगाम महासुखी ।  
मलयो गिरिराजो हि सपरीवार आदृतः ॥ २७ ॥  
सुदिव्यरचनायुक्त आययौ बहुसद्‌बलः ।  
सद्यो दर्दुरनामा च मुदितः सकलत्रकः ॥ २८ ॥  
बहुशोभान्वितस्तातः ययौ हिमगिरेर्गृहम् ।  
निषदोऽपि प्रहृष्टात्मा सपरिच्छद आययौ ॥ २९ ॥  
ससुतस्त्रीगणः प्रीत्या ययौ हिमगिरेर्गृहम् ।  
आजगाम महाभाग्यो भूधरो गन्धमादनः ॥ ३० ॥  
करवीरस्तथैवापि महाविभवसंयुतः ।  
महेन्द्रः पर्वतश्रेष्ठ आजगाम हिमालयम् ॥ ३ १ ॥  
सगणःससुतस्त्रीको बहुशोभासमन्वितः ।  
पारियात्रो हि हृष्टात्मा मणि रत्नाकरैर्युतः ॥ ३२ ॥  
सगणः सपरीवार आययौ हिमभूधरम् ।  
क्रौञ्चः पर्वतराजो हि महाबलपरिच्छदः ॥  
आजगाम गिरिश्रेष्ठः समुपायन आदृतः । ३३ ॥  
पुरुषोत्तमशैलोपि सपरिच्छद आदृतः ।  
महोपायनमादायाजगाम हिमभूधरम् ॥ ३४ ॥  
नीलः सलीलः स सुतः सस्त्रीको द्रव्यसंयुतः ।  
आजगाम हिमागस्य गृहमानन्दसंयुतः ॥ ३५ ॥  
त्रिकूटश्चित्रकूटोपि वेङ्‌कटः श्रीगिरिस्तथा ।  
गोकामुखी नारदश्च हिमगेहमुपागमत् ॥ ३६ ॥  
विन्ध्यश्च पर्वतश्रेष्ठो नानासम्पत्समन्वितः ।  
आजगाम प्रहृष्टात्मा सदारतनयः शुभः ॥ ३७ ॥  
कालञ्जरो महाशैलो बहुहर्षसमन्वितः ।  
बहुभिः सगणैः प्रीत्याजगाम हिमभूधरम् ॥ ३८ ॥  
कैलासस्तु महाशैलो महाहर्षसमन्वितः ।  
आजगाम कृपां कृत्वा सर्वोपरि लसत्प्रभुः ॥ ३९ ॥  
अन्येपि भूभृतो ये हि द्वीपेष्वन्येष्वपि द्विज ।  
इहापि येऽचलाःसर्वे आययुस्ते हिमालयम् ॥ ४० ॥  
निमन्त्रिता नगास्तत्र तेन पूर्वं मुदा मुने ।  
आययुर्निखिलाः प्रीत्या विवाहश्शिवयोरिति ॥ ४१ ॥  
तदा सर्वे समायाताः शोणभद्रादयः खलु ।  
बहुशोभा महाप्रीत्या विवाहः शिवयोरिति ॥ ४२ ॥  
नद्यः सर्वाः समायाता नानालङ्‌कारसंयुताः ।  
दिव्यरूपधराः प्रीत्या विवाहः शिवयोरिति ॥ ४३ ॥  
गोदावरी च यमुना ब्रह्मस्त्रीर्वेणिका तथा ।  
आययौ हिमशैलं वै विवाहः शिवयोरिति ॥ ४४ ॥  
गङ्‌गा तु सुमहाप्रीत्या नानालङ्‌कारसंयुता ।  
दिव्यरूपाययौ प्रीत्या विवाहः शिवयोरिति ॥ ४५ ॥  
नर्मदा तु महामोदा रुद्रकन्या सरिद्वरा ।  
महाप्रीत्या जगामाशु विवाहः शिवयोरिति ॥ ४६ ॥  
आगतैस्तैस्ततः सर्वैः सर्वतो हिमभूधरम् ।  
सङ्‌कुलासीत्पुरी दिव्या सर्वशोभासमन्विता ॥ ४७ ॥  
महोत्सवा लसत्केतुध्वजातोरणकाधिका ।  
वितानविनिवृत्तार्का तथा नानालसत्प्रभा ॥ ४८ ॥  
हिमालयोपि सुप्रीत्यादरेण विविधेन च ।  
तेषां चकार सम्मानं तासां चैव यथायथम् ॥ ४९ ॥  
सर्वान्निवासयामास सुस्थानेषु पृथक् पृथक् ।  
सामग्रीभिरनेकाभिस्तोषयामास कृत्स्नशः ॥ ५० ॥  
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे  
लग्नपत्रसम्प्रेषणसामग्रीसङ्‌ग्रहशैलागमनवर्णनं नाम सप्तत्रिंशोऽध्यायः ॥ ३७ ॥  
  
  
श्रीगौरीशङ्करार्पणमस्तु  
  
GO TOP
