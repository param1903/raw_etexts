
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
एकत्रिंशोध्यायः ॥  
  
आकाशवाणी  
ब्रह्मोवाच  
एतस्मिन्नन्तरे तत्र नभोवाणी मुनीश्वर ।  
अवोचच्छृण्वतां दक्षसुरादीनां यथार्थतः ॥ १ ॥  
व्योमवाण्युवाच  
रे रे दक्ष दुराचार दम्भाचारपरायण ।  
किं कृतं ते महामूढ कर्म चानर्थकारकम् ॥ २ ॥  
न कृतं शैवराजस्य दधीचेर्वचनस्य हि ।  
प्रमाणं तत्कृते मूढ सर्वानन्दकरं शुभम् ॥ ३ ॥  
निर्गतस्ते मखाद्विप्रः शापं दत्त्वा सुदुःसहम् ।  
ततोपि बुद्धं किञ्चिन्नो त्वया मूढेन चेतसि ॥ ४ ॥  
ततः कृतः कथं नो वै स्वपुत्र्यास्त्वादरः परः ।  
समागतायाः सत्याश्च मङ्गलाया गृहं स्वतः ॥ ५ ॥  
सतीभवौ नार्चितौ हि किमिदं ज्ञानदुर्बल ।  
ब्रह्मपुत्र इति वृथा गर्वितोसि विमोहितः ॥ ६ ॥  
सा सत्येव सदाराध्या सर्वा पापफलप्रदा ।  
त्रिलोकमाता कल्याणी शङ्करार्द्धाङ्‌गभागिनी ॥ ७ ॥  
सा सत्येवार्चिता नित्यं सर्वसौभाग्यदायिनी ।  
माहेश्वरी स्वभक्तानां सर्वमङ्गलदायिनी ॥ ८ ॥  
सा सत्येवार्चिता नित्यं संसारभयनाशिनी ।  
मनोऽभीष्टप्रदा दैवी सर्वोपद्रवहारिणी ॥ ९ ॥  
सा सत्येवार्चिता नित्यं कीर्तिसम्पत्प्रदायिनी ।  
परमा परमेशानी भुक्तिमुक्तिप्रदायिनी ॥ १० ॥  
सा सत्येव जगद्धात्री जगद्‌रक्षणकारिणी ।  
अनादिशक्तिः कल्पान्ते जगत्संहारकारिणी ॥ ११ ॥  
सा सत्येव जगन्माया विष्णुमाता विलासिनी ।  
ब्रह्मेन्द्रचन्द्रवह्न्यर्कदेवादिजननी स्मृता ॥ १२ ॥  
सा सत्येव तपोधर्मदातादिफलदायिनी ।  
शम्भुशक्तिर्महादेवी दुष्टहन्त्री परात्परा ॥ १३ ॥  
ईदृग्विधा सती देवी यस्य पत्नी सदा प्रिया ।  
तस्यै भागो न दत्तस्ते मूढेन कुविचारिणा ॥ १४ ॥  
शम्भुर्हि परमेशानः सर्वस्वामी परात्परः ।  
विष्णुब्रह्मादिसंसेव्यः सर्वकल्याणकारकः ॥ १५ ॥  
तप्यते हि तपः सिद्धैरेतद्दर्शनकाङ्‌क्षिभिः ।  
युज्यते योगिभिर्योगैरेतद्दर्शनकाङ्‌क्षिभिः ॥ १६ ॥  
अनन्तधनधान्यानां यागादीनां तथैव च ।  
दर्शनं शङ्करस्यैव महत्फलमुदाहृतम् ॥ १७ ॥  
शिव एव जगद्धाता सर्वविद्यापतिः प्रभुः ।  
आदिविद्यावरस्वामी सर्वमङ्गलमङ्गलः ॥ १८ ॥  
तच्छक्तेर्न कृतो यस्मात्सत्करोऽद्य त्वया खल ।  
अतएवाऽध्वरस्यास्य विनाशो हि भविष्यति ॥ १९ ॥  
अमङ्गलं भवत्येव पूजार्हाणामपूजया ।  
पूज्यमाना च नासौ हि यतः पूज्यतमा शिवा ॥ २० ॥  
सहस्रेणापि शिरसां शेषो यत्पादजं रजः ।  
वहत्यहरहः प्रीत्या तस्य शक्तिः शिवा सती ॥ २१ ॥  
यत्पादपद्ममनिशं ध्यात्वा सम्पूज्य सादरम् ।  
विष्णुविष्णुत्वमापन्नस्तस्य शम्भोः प्रिया सती ॥ २२ ॥  
यत्पादपद्ममनिशं ध्यात्वा सम्पूज्य सादरम् ।  
ब्रह्मा ब्रह्मत्वमापन्नस्तस्य शम्भोः प्रिया सती ॥ २३ ॥  
यत्पादपद्ममनिशं ध्यात्वा सम्पूज्य सादरम् ।  
इन्द्रादयो लोकपालाः प्रापुःस्वं स्वं परं पदम् ॥ २४ ॥  
जगत्पिता शिवः शक्तिर्जगन्माता च सा सती ।  
सत्कृतौ न त्वया मूढ कथं श्रेयो भविष्यति ॥ २५ ॥  
दौर्भाग्यं त्वयि सङ्‌क्रान्तं सङ्‌क्रान्तास्त्वयि चापदः ।  
यौ चानाराधितौ भक्त्या भवानीशङ्करौ च तौ ॥ २६ ॥  
अनभ्यर्च्य शिवं शम्भुं कल्याणं प्राप्नुयामिति ।  
किमस्ति गर्वो दुर्वारः स गर्वोद्य विनश्यति ॥ २७ ॥  
सर्वेशविमुखो भूत्वा देवेष्वेतेषु कस्तव ।  
करिष्यति सहायं तं न ते पश्यामि सर्वथा ॥ २८ ॥  
यदि देवाः करिष्यन्ति साहाय्यमधुना तव ।  
तदा नाशं समाप्स्यन्ति शलभा इव वह्निना ॥ २९ ॥  
ज्वलत्वद्य मुखं ते वै यज्ञध्वंसो भवत्वति ।  
सहायास्तव यावन्तस्ते ज्वलन्त्वद्य सत्वरम् ॥ ३० ॥  
अमराणां च सर्वेषां शपथोऽमङ्गलाय ते ।  
करिष्यन्त्यद्य साहाय्यं यदेतस्य दुरात्मनः ॥ ३१ ॥  
निर्गच्छन्त्वमराः स्वोकमेतदध्वरमण्डपात् ।  
अन्यथा भवतो नाशो भविष्यत्यद्य सर्वथा ॥ ३२ ॥  
निर्गच्छन्त्वपरे सर्वे मुनिनागादयो मखात् ।  
अन्यथा भवतां नाशो भविष्यत्यद्य सर्वथा ॥ ३३ ॥  
निर्गच्छ त्वं हरे शीघ्रमेतदध्वरमण्डपात् ।  
अन्यथा भवतो नाशो भविष्यत्यद्य सर्वथा ॥ ३४ ॥  
निर्गच्छ त्वं विधे शीघ्रमेतदध्वरमण्डपात् ।  
अन्यथा भवतो नाशो भविष्यत्यद्य सर्वथा ॥ ३५ ॥  
ब्रह्मोवाच  
इत्युक्त्वाध्वरशालायामखिलायां सुसंस्थितान् ॥  
व्यरमत्सा नभोवाणी सर्वकल्याणकारिणी ॥ ३६ ॥  
तच्छ्रुत्वा व्योमवचनं सर्वे हर्यादयः सुराः ।  
अकार्षुर्विस्मयं तात मुनयश्च तथाऽपरे ॥ ३७ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे सत्युपाख्याने नभोवाणीवर्णनं नामैकत्रिंशोऽध्यायः ॥ ३१ ॥  
  
  
श्रीगौरीशङ्करार्पणमस्तु  
  
GO TOP
