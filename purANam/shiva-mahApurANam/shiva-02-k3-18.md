
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
अष्टादशोध्यायः  
  
कामविकारवर्णनम्  
ब्रह्मोवाच  
तत्र गत्वा स्मरो गर्वी शिवमायाविमोहितः ।  
मोहकस्य मधोश्चादौ धर्मं विस्तारयन्स्थितः ॥ १ ॥  
वसन्तस्य च यो धर्मः प्रससार स सर्वतः ।  
तपस्थाने महेशस्यौषधिप्रस्थे मुनीश्वर ॥ २ ॥  
वनानि च प्रफुल्लानि पादपानां महामुने ।  
आसन्विशेषतस्तत्र तत्प्रभावान्मुनीश्वर ॥ ३ ॥  
पुष्पाणि सहकाराणामशोकवनिकासु वै ।  
विरेजुः सुस्मरोद्दीपकाराणि सुरभीण्यपि ॥ ४ ॥  
कैरवाणि च पुष्पाणि भ्रमराकलितानि च ।  
बभूवुर्मदनावेशकराणि च विशेषतः ॥ ५ ॥  
सुकामोद्दीपनकरं कोकिलाकलकूजितम् ।  
आसीदति सुरम्यं हि मनोहरमतिप्रियम् ॥ ६ ॥  
भ्रमराणां तथा शब्दा विविधा अभवन्मुने ।  
मनोहराश्च सर्वेषां कामोद्दीपकरा अपि ॥ ७ ॥  
चन्द्रस्य विशदा कान्तिर्विकीर्णा हि समन्ततः ।  
कामिनां कामिनीनां च दूतिका इव साऽभवत् ॥ ८ ॥  
मानिनां प्रेरणायासीत्तत्काले कालदीपिका ।  
मारुतश्च सुखः साधो ववौ विरहिणोऽप्रियः ॥ ९ ॥  
एवं वसन्तविस्तारो मदनावेशकारकः ।  
वनौकसां तदा तत्र मुनीनां दुःसहोऽत्यभूत् ॥ १० ॥  
अचेतसामपि तदा कामासक्तिरभून्मुने ।  
सुचेतसां हि जीवानां सति किं वर्ण्यते कथा ॥ ११ ॥  
एवं चकार स मधुः स्वप्रभावं सुदुःसहम् ।  
सर्वेषां चैव जीवानां कामोद्दीपनकारकः ॥ १२ ॥  
अकालनिर्मितं तात मधोर्वीक्ष्य हरस्तदा ।  
आश्चर्यं परमं मेने स्वलीलात्ततनुः प्रभुः ॥ १३ ॥  
अथ लीलाकरस्तत्र तपः परमदुष्करम् ।  
तताप स वशीशो हि हरो दुःखहरः प्रभुः ॥ १४ ॥  
वसन्ते प्रसृते तत्र कामो रतिसमन्वितः ।  
चूतं बाणं समाकृष्य स्थितस्तद्वामपार्श्वतः ॥ १५ ॥  
स्वप्रभावं वितस्तार मोहयन्सकलाञ्जनान् ।  
रत्या युक्तं तदा कामं दृष्ट्वा को वा न मोहितः ॥ १६ ॥  
एवं प्रवृत्तसुरतौ शृङ्‌गारोऽपि गणैः सह ।  
हावभावयुतस्तत्र प्रविवेश हरान्तिकम् ॥ १७ ॥  
मदनः प्रकटस्तत्र न्यवसच्चित्तगो बहिः ।  
न दृष्टवांस्तदा शम्भोश्छिद्रं येन प्रविश्यते ॥ १८ ॥  
यदा चाप्राप्तविवरस्तस्मिन्योगिवरे स्मरः ।  
महादेवस्तदा सोऽभून्महाभयविमोहितः ॥ १९ ॥  
ज्वलज्ज्वालाग्निसङ्‌काश भालनेत्रसमन्वितम् ।  
ध्यानस्थं शङ्करं को वा समासादयितुं क्षमः ॥ २० ॥  
एतस्मिन्नन्तरे तत्र सखीभ्यां संयुता शिवा ।  
जगाम शिवपूजार्थं नीत्वा पुष्पाण्यनेकशः ॥ २१ ॥  
पृथिव्यां यादृशं लोकैः सौन्दर्यं वर्ण्यते महत् ।  
तत्सर्वमधिकं तस्यां पार्वत्यामस्ति निश्चितम् ॥ २२ ॥  
आर्तवाणि सुपुष्पाणि धृतानि च तया यदा ।  
तत्सौन्दर्यं कथं वर्ण्यमपि वर्षशतैरपि ॥ २३ ॥  
यदा शिवसमीपे तु गता सा पर्वतात्मजा ।  
तदैव शङ्करो ध्यानं त्यक्त्वा क्षणमवस्थितः ॥ २४ ॥  
तच्छिद्रं प्राप्य मदनः प्रथमं हर्षणेन तु ।  
बाणेन हर्षयामास पार्श्वस्थं चन्द्रशेखरम् ॥ २५ ॥  
शृङ्‌गारैश्च तदा भावैः सहिता पार्वती हरम् ।  
जगाम कामसाहाय्ये मुने सुरभिणा सह ॥ २६ ॥  
तदेवाकृष्य तच्चापं रुच्यर्थं शूलधारिणः ।  
द्रुतं पुष्पशरं तस्मै स्मरोऽमुञ्चत्सुसंयतः ॥ २७ ॥  
यथा निरन्तरं नित्यमागच्छति तथा शिवम् ।  
तन्नमस्कृत्य तत्पूजां कृत्वा तत्पुरतः स्थिता ॥ २८ ॥  
सा दृष्टा पार्वती तत्र प्रभुणा गिरिशेन हि ।  
विवृण्वती तदाङ्‌गानि स्त्रीस्वभावात्सुलज्जया ॥ २९ ॥  
सुसंस्मृत्य वरं तस्या विधिदत्तं पुरा प्रभुः ।  
शिवोपि वर्णयामास तदङ्‌गानि मुदा मुने ॥ ३० ॥  
शिव उवाच  
कि मुखं किं शशाङ्‌कश्च किं नेत्रे चोत्पले च किम् ।  
भ्रुकुट्यौ धनुषी चैते कन्दर्पस्य महात्मनः ॥ ३१ ॥  
अधरः किं च बिम्बं किं किं नासा शुकचञ्चुका ।  
किं स्वरः कोकिलालापः किं मध्यं चाथ वेदिका ॥ ३२ ॥  
किं गतिर्वर्ण्यते ह्यस्याः किं रूपं वर्ण्यते मुहुः ।  
पुष्पाणि किं च वर्ण्यन्ते वस्त्राणि च तथा पुनः ॥ ३३ ॥  
लालित्यं चारु यत्सृष्टौ तदेवात्र विनिर्मितम् ।  
सर्वथा रमणीयानि सर्वाङ्‌गानि न संशयः ॥ ३४ ॥  
अहो धन्यतरा चेत्रं पार्वत्यद्‌भुतरूपिणी ।  
एतत्समा न त्रैलोक्ये नारी कापि सुरूपिणी ॥ ३५ ॥  
सुलावण्यनिधिश्चेयमद्‌भुताङ्‌गानि बिभ्रती ।  
विमोहिनी मुनीनां च महासुखविवर्द्धिनी ॥ ३६ ॥  
ब्रह्मोवाच  
इत्येवं वर्णयित्वा तु तदङ्‌गानि मुहुर्मुहुः ।  
विधिदत्तवराध्यासाद्धरस्तु विरराम ह ॥ ३७ ॥  
हस्तं वस्त्रान्तरे यावदचालयत शङ्करः ।  
स्त्रीस्वभावाच्च सा तत्र लज्जिता दूरतो गता ॥ ३८ ॥  
विवृण्वती निजाङ्‌गानि पश्यन्ती च मुहुर्मुहुः ।  
सुवीक्षणैर्महामोदात्सुस्मिताभूच्छिवा मुने ॥ ३९ ॥  
एवं चेष्टां तदा दृष्ट्वा शम्भुर्मोहमुपागतः ।  
उवाच वचनं चैवं महालीलो महेश्वरः ॥ ४० ॥  
अस्या दर्शनमात्रेण महानन्दो भवत्यलम् ।  
यदालिङ्‌गनमेतस्याः कुर्यां किन्तु ततः सुखम् ॥ ४१ ॥  
क्षणमात्रं विचार्येत्थं सम्पूज्य गिरिजां ततः ।  
प्रबुद्धः स महायोगी सुविरक्तो जगाविति ॥ ४२ ॥  
किं जातं चरितं चित्रं किमहं मोहमागतः ।  
कामेन विकृतश्चाद्य भूत्वापि प्रभुरीश्वरः ॥ ४३ ॥  
ईश्वरोहं यदीच्छेयं पराङ्‌गस्पर्शनं खलु ।  
तर्हि कोऽन्योऽक्षमः क्षुद्रः किं किं नैव करिष्यति ॥ ४४ ॥  
एवं वैराग्यमासाद्य पर्यङ्‌कासादनं च तत् ।  
वारयामास सर्वात्मा परेशः किं पतेदिह ॥ ४५ ॥  
इति श्रीशिवमहापुराणे द्वितीयायां रुद्रसंहितान्तर्गततृतीये  
पार्वतीखण्डे कामकृतविकारवर्णनं नामाष्टादशोऽध्यायः ॥ १८ ॥  
  
  
श्रीगौरीशङ्करार्पणमस्तु  
  
GO TOP
