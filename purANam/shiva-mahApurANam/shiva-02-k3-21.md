
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकविंशोऽध्यायः  
  
पार्वत्यै नारदोपदेशः  
नारद उवाच  
विधे तात महाप्राज्ञ विष्णुशिष्य त्रिलोककृत् ।  
अद्‌भुतेयं कथा प्रोक्ता शङ्करस्य महात्मनः ॥ १ ॥  
भस्मीभूते स्मरे शम्भुतृतीयनयनाग्निना ।  
तस्मिन्प्रविष्टे जलधौ वद त्वं किमभूत्ततः ॥ २ ॥  
किं चकार ततो देवी पार्वती कुधरात्मजः ।  
गता कुत्र सखीभ्यां सा तद्वदाद्य दयानिधे ॥ ३ ॥  
ब्रह्मोवाच  
शृणु तात महाप्राज्ञ चरितं शशिमौलिनः ।  
महोतिकारकस्यैव स्वामिनो मम चादरात् ॥ ४ ॥  
यदाऽदहच्छम्भुनेत्रोद्‌भवो हि मदनं शुचिः ।  
महाशब्दोऽद्‌भुतोऽभूद्वै येनाकाशः प्रपूरितः ॥ ५ ॥  
तेन शब्देन महता कामं दग्धं समीक्ष्य च ।  
सखीभ्यां सह भीता सा ययौ स्वगृहमाकुला ॥ ६ ॥  
तेन शब्देन हिमवान्परिवारसमन्वितः ।  
विस्मितोऽभूदति क्लिष्टः सुतां स्मृत्वा गतां ततः ॥ ७ ॥  
जगाम शोकं शैलेशः सुतां दृष्ट्वातिविह्वलाम् ।  
रुदतीं शम्भुविरहादाससादाचलेश्वरः ॥ ८ ॥  
आसाद्य पाणिना तस्या मार्जयन्नयनद्वयम् ।  
मा बिभीहि विधेऽरोदीरित्युक्त्वा तां तदाग्रहीत् ॥ ९ ॥  
क्रोडे कृत्वा सुतां शीघ्रं हिमवानचलेश्वरः ।  
स्वमालयमथानिन्ये सान्त्वयन्नतिविह्वलाम् ॥ १० ॥  
अन्तर्हिते स्मरं दग्ध्वा हरे तद्विरहाच्छिवा ।  
विकलाभूद् भृशंसा वै लेभे शर्म न कुत्रचित् ॥ ११ ॥  
पितुर्गृहं तदा गत्वा मिलित्वा मातरं शिवा ।  
पुनर्जातं तदा मेने स्वात्मानं सा धरात्मजा ॥ १२ ॥  
निनिन्द च स्वरूपं सा हा हतास्मीत्यथाब्रवीत् ।  
सखीभिर्बोधिता चापि न बुबोध गिरीन्द्रजा ॥ १३ ॥  
स्वपती च पिबन्ती च सा स्नाती गच्छती शिवा ।  
तिष्ठन्ती च सखीमध्ये न किञ्चित्सुखमाप ह ॥ १४ ॥  
धिक्स्वरूपं मदीयं च तथा जन्म च कर्म च ।  
इति ब्रुवन्ती सततं स्मरन्ती हरचेष्टितम् ॥ १५ ॥  
एवं सा पार्वती शम्भुविरहोत्क्लिष्टमानसा ।  
सुखं न लेभे किञ्चिद्वाऽब्रवीच्छिवशिवेति च ॥ १६ ॥  
निवसन्ती पितुर्ग्गेहे पिनाकिगतचेतना ।  
शुशोचाथ शिवा तात मुमोह च मुहुर्मुहुः ॥ १७ ॥  
शैलाधिराजोप्यथ मेनकापि  
     मैनाकमुख्यास्तनयाश्च सर्वे ।  
तां सान्त्वयामासुरदीनसत्त्वा  
     हरं विसस्मार तथापि नो सा ॥ १८ ॥  
अथ देवमुने धीमन्हिमवत्प्रस्तरे तदा ।  
नियोजितो बलभिदाऽगमस्त्वं कामचारतः ॥ १९ ॥  
ततस्त्वं पूजितस्तेन भूधरेण महात्मना ।  
कुशलं पृष्टवांस्तं वै तदाविष्टो वरासने ॥ २० ॥  
ततः प्रोवाच शैलेशः कन्याचरितमादितः ।  
हरसेवान्वितं कामदहनं च हरेण ह ॥ २१ ॥  
श्रुत्वावोचो मुने त्वं तु तं शैलेशं शिवं भज ।  
तमामन्त्र्योदतिष्ठस्त्वं संस्मृत्य मनसा शिवम् ॥ २२ ॥  
तं समुत्सृज्य रहसि कालीं तामगमस्त्वरा ।  
लोकोपकारको ज्ञानी त्वं मुने शिववल्लभः ॥ २३ ॥  
आसाद्य कालीं सम्बोध्य तद्धिते स्थित आदरात् ।  
अवोचस्त्वं वचस्तथ्यं सर्वेषां ज्ञानिनां वरः ॥ २४ ॥  
नारद उवाच  
शृणु कालि वचो मे हि सत्यं वच्मि दयारतः ।  
सर्वथा ते हितकरं निर्विकारं सुकामदम् ॥ २५ ॥  
सेवितश्च महादेवस्त्वयेह तपसा विना ।  
गर्ववत्या यदध्वंसीद्दीनानुग्रहकारकः ॥ २६ ॥  
विरक्तश्च स ते स्वामी महायोगी महेश्वरः ।  
विसृष्टवान्स्मरं दग्ध्वा त्वां शिवे भक्तवत्सलः ॥ २७ ॥  
तस्मात्त्वं सुतपोयुक्ता चिरमाराधयेश्वरम् ।  
तपसा संस्कृतां रुद्रः स द्वितीयां करिष्यति ॥ २८ ॥  
त्वं चापि शङ्करं शम्भुं न त्यक्ष्यसि कदाचन ।  
नान्यं पतिं हठाद्देवि ग्रहीष्यसि शिवादृते ॥ २९ ॥  
ब्रह्मोवाच  
इत्याकर्ण्य वचस्ते हि मुने सा भूधरात्मजा ।  
किञ्चिदुच्छ्वसिता काली प्राह त्वां साञ्जलिर्मुदा ॥ ३० ॥  
शिवोवाच  
त्वं तु सर्वज्ञ जगतामुपकारकर प्रभो ।  
रुद्रस्याराधनार्थाय मन्त्रं देहि मुने हि मे ॥ ३१ ॥  
न सिद्ध्यति क्रिया कापि सर्वेषां सद्‌गुरुं विना ।  
मया श्रुता पुरा सत्यं श्रुतिरेषा सनातनी ॥ ३२ ॥  
ब्रह्मोवाच  
इति श्रुत्वा वचस्तस्याः पार्वत्या मुनिसत्तमः ।  
पञ्चाक्षरं शम्भुमन्त्रं विधिपूर्वमुपादिशः ॥ ३३ ॥  
अवोचश्च वचस्तां त्वं श्रद्धामुत्पादयन्मुने ।  
प्रभावं मन्त्रराजस्य तस्य सर्वाधिकं मुने ॥ ३४ ॥  
नारद उवाच  
शृणु देवि मनोरस्य प्रभावं परमाद्‌भुतम् ।  
यस्य श्रवणमात्रेण शङ्करः सुप्रसीदति ॥ ३५ ॥  
मन्त्रोयं सर्वमन्त्राणामधिराजश्च कामदः ।  
भुक्तिमुक्तिप्रदोऽत्यन्तं शङ्करस्य महाप्रियः ॥ ३६ ॥  
सुभगे येन जप्तेन विधिना सोऽचिराद् द्रुतम् ।  
आराधितस्ते प्रत्यक्षो भविष्यति शिवो ध्रुवम् ॥ ३७ ॥  
चिन्तयती च तद्‌रूपं नियमस्था शराक्षरम् ।  
जप मन्त्रं शिवे त्वं हि सन्तुष्यति शिवो द्रुतम् ॥ ३८ ॥  
एवं कुरु तप साध्वि तपःसाध्यो महेश्वरः ।  
तपस्येव फलं सर्वैः प्राप्यते नान्यथा क्वचित् ॥ ३९ ॥  
ब्रह्मोवाच  
एवमुक्त्वा तदा कालीं नारद त्वं शिवप्रियः ।  
यादृच्छिकोऽगमस्त्वं तु स्वर्गं देवहिते रतः ॥ ४० ॥  
पार्वती च तदा श्रुत्वा वचनं तव नारद ।  
सुप्रसन्ना तदा प्राप पञ्चाक्षरमनूत्तमम् ॥ ४१ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे नारदोपदेशो नामैकविंशोऽध्यायः ॥ २१ ॥  
  
  
श्रीगौरीशङ्करार्पणमस्तु  
  
GO TOP
