
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
द्वाविंशोऽध्यायः  
  
  
जलन्धरवधोपाख्याने जलन्धरयुद्धवर्णनम्  
सनत्कुमार उवाच  
अथ वीरगणै रुद्रो रौद्ररूपो महाप्रभुः ।  
अभ्यगाद् वृषभारूढः सङ्‌ग्रामं प्रहसन्निव ॥ १ ॥  
रुद्रमायान्तमालोक्य सिंहनादैर्गणाः पुनः ।  
निवृत्ताः सङ्‌गरे रौद्रा ये हि पूर्वं पराजिताः ॥ २ ॥  
वीर शब्दं च कुर्वन्तस्तेऽप्यन्ये शाङ्‌करा गणाः ।  
सोत्सवाःसायुधा दैत्यान्निजघ्नुः शरवृष्टिभिः ॥ ३ ॥  
दैत्या हि भीषणं रुद्रं सर्वे दृष्ट्वा विदुद्रुवुः ।  
शाङ्‌करं पुरुषं दृष्ट्वा पातकानीव तद्‌भयात् ॥ ४ ॥  
अथो जलन्धरो दैत्यान्निवृत्तान्प्रेक्ष्य सङ्‌गरे ।  
अभ्यधावत्स चण्डीशं मुञ्चन्बाणान्सहस्रशः ॥ ५ ॥  
निशुम्भशुम्भप्रमुखा दैत्येन्द्राश्च सहस्रशः ।  
अभिजग्मुः शिवं वेगाद्‌रोषात्सन्दष्टदच्छदाः ॥ ६ ॥  
कालनेमिस्तथा वीरः खड्गरोमा बलाहकः ।  
घस्मरश्च प्रचण्डश्चापरे चापि शिवं ययुः ॥ ७ ॥  
बाणैःसञ्छादयामासुर्द्रुतं रुद्रगणांश्च ते ।  
अङ्‌गानि चिच्छिदुर्वीराः शुम्भाद्या निखिला मुने ॥ ८ ॥  
बाणान्धकारसञ्छन्नं दृष्ट्वा गणबलं हरः ।  
तद्‌बाणजालमाच्छिद्य बाणैराववृते नभः ॥ ९ ॥  
दैत्यांश्च बाणवात्याभिः पीडितानकरोत्तदा ।  
प्रचण्डबाणजालोघैरपातयत भूतले ॥ १० ॥  
खड्गरोमशिरः कायात्तथा परशुनाच्छिनत् ।  
बलाहकस्य च शिरः खट्वाङ्‌गेनाकरोद्द्विधा ॥ ११ ॥  
स बद्ध्वा घस्मरं दैत्यं पाशेनाभ्यहनद्‌भुवि ।  
महावीर प्रचण्डं च चकर्त्त विशिखेन ह ॥ १२ ॥  
वृषभेण हताः केचित्केचिद्‌बाणैर्निपातिता ।  
न शेकुरसुराः स्थातुं गजा सिंहार्दिता इव ॥ १३ ॥  
ततः क्रोधपरीतात्मा दैत्यान् धिक् कृतवान् रणे ।  
शुम्भादिकान्महादैत्यः प्रहसन्प्राह धैर्यवान् ॥ १४ ॥  
जलन्धर उवाच  
किं व उच्चरितैर्मातुर्धावद्‌भिः पृष्ठतो हतैः ।  
न हि भीतवधः श्लाघ्यः स्वर्गदः शूरमानिनाम् ॥ १५ ॥  
यदि वः प्रधने श्रदा सारो वा क्षुल्लका हृदि ।  
अग्रे तिष्ठत मात्रं मे न चेद्‌ग्राम्यसुखे स्पृहा ॥ १६ ॥  
रणे मृत्युर्वरश्चास्ति सर्वकामफलप्रदः ।  
यशःप्रदो विशेषेण मोक्षदोऽपि प्रकीर्त्तितः ॥ १७ ॥  
सूर्यस्य मण्डलं भित्त्वा यायाद्वै परमं पदम् ।  
परिव्राट् परमज्ञानी रणे यत्सम्मुखे हतः ॥ १८ ॥  
मृत्योर्भयं न कर्तव्यं कदाचित्कुत्रचिद्‌बुधैः ।  
अनिर्वार्यो यतो ह्येष उपायैर्निखिलैरपि ॥ १९ ॥  
मृत्युर्जन्मवतां वीरा देहेन सह जायते ।  
अद्य वाब्दशतान्ते वा मृत्युर्वै प्राणिनां ध्रुवः ॥ २० ॥  
तन्मृत्युभयमुत्सार्य युध्यध्वं समरे मुदा ।  
सर्वथा परमानन्द इहामुत्राप्यसंशयः ॥ २१ ॥  
सनत्कुमार उवाच  
इत्युक्त्वा बोधयामास स्ववीरान्बहुशः स हि ।  
धैर्यं दधुर्न ते भीत्या पलायन्त रणाद् रुतम् ॥ २२ ॥  
अथ दृष्ट्वा स्वसैन्यं तत्पलायनपरायणम् ।  
चुक्रोधाति महावीरः सिन्धुपुत्रो जलन्धरः ॥ २३ ॥  
ततः क्रोधपरीतात्मा क्रोधाद्‌रुद्रं जलन्धरः ।  
आह्वापयामास रणे तीव्राशनिसमस्वनः ॥ २४ ॥  
जलन्धर उवाच  
युद्ध्यस्वाद्य मया सार्द्धं किमेभिर्निहतैस्तव ।  
यच्च किञ्चिद्‌बलं तेऽस्ति तद्दर्शय जटाधर ॥ २५ ॥  
सनत्कुमार उवाच  
इत्युक्त्वा बाण सप्तत्या जघान वृषभध्वजम् ।  
जलन्धरो महादैत्यः शम्भुमक्लिष्टकारिणम् ॥ २६ ॥  
तानप्राप्तान्महादेवो जलन्धरशरान्द्रुतम् ।  
निजैर्हि निशितैर्बाणैश्चिच्छेद प्रहसन्निव ॥ २७ ॥  
ततो हयान्ध्वजं छत्रं धनुश्चिच्छेद सप्तभिः ।  
जलन्धरस्य दैत्यस्य न तच्चित्रं हरे मुने ॥ २८ ॥  
स च्छिन्नधन्वा विरथः पाथोधितनयोऽसुरः ।  
अभ्यधावच्छिवं क्रुद्धो गदामुद्यम्य वेगवान् ॥ २९ ॥  
प्रभुर्गदां च तत्क्षिप्तां सहसैव महेश्वरः ।  
पाराशर्यं महालीलो द्रुतं बाणैर्द्विधाकरोत् ॥ ३० ॥  
तथापि मुष्टिमुद्यम्य महाक्रुद्धो महासुरः ।  
अभ्युद्ययौ महावेगाद्‌रुद्रं तं तज्जिघांसया ॥ ३१ ॥  
तावदेवेश्वरेणाशु बाणोघैः स जलन्धरः ।  
अक्लिष्टकर्मकारेण क्रोशमात्रमपाकृतः ॥ ३२ ॥  
ततो जलन्धरो दैत्यो रुद्रं मत्वा बलाधिकम् ।  
ससर्ज मायां गान्धर्वीमद्‌भुतां रुद्रमोहिनीम् ॥ ३३ ॥  
तस्य मायाप्रभावात्तु गन्धर्वाप्सरसां गणाः ।  
आविर्भूता अनेके च रुद्रमोहनहेतवे ॥ ३४ ॥  
ततो जगुश्च ननृतुर्गन्धर्वाप्सरसां गणाः ।  
तालवेणुमृदङ्‌गांश्च वादयन्ति स्म चापरे ॥ ३५ ॥  
तद्दृष्ट्वा महदाश्चर्यं गणै रुद्रो विमोहितः ।  
पतितान्यपि शस्त्राणि करेभ्यो न विवेद सः ॥ ३६ ॥  
एकाग्रीभूतमालोक्य रुद्रं दैत्यो जलन्धरः ।  
कामतः स जगामाशु यत्र गौरी स्थिताऽभवत् ॥ ३७ ॥  
युद्धे शुम्भनिशुम्भाख्यौ स्थापयित्वा महाबलौ ।  
दशदोर्दण्डपञ्चास्यस्त्रिनेत्रश्च जटाधरः ॥ ३८ ॥  
महावृषभमारूढः सर्वथा रुद्रसन्निभः ।  
आसुर्य्या मायया व्यास स बभूव जलन्धरः ॥ ३९ ॥  
अथ रुद्रं समायातमालोक्य भववल्लभा ।  
अभ्याययौ सखीमध्यात्तद्दर्शनपथेऽभवत् ॥ ४० ॥  
यावद्ददर्श चार्वङ्‌गी पार्वतीं दनुजेश्वरः ।  
तावत्स वीर्यं मुमुचे जडाङ्‌गश्चाभवत्तदा ॥ ४१ ॥  
अथ ज्ञात्वा तदा गौरी दानवं भयविह्वला ।  
जगामान्तर्हितावेगात्सा तदोत्तरमानसम् ॥ ४२ ॥  
तामदृश्य ततो दैत्यः क्षणाद्विद्युल्लतामिव ।  
जवेनागात्पुनर्योद्धुं यत्र देवो महेश्वरः ॥ ४३ ॥  
पार्वत्यपि महाविष्णुं सस्मार मनसा तदा ।  
तावद्ददर्श तं देवं सोपविष्टं समीपगम् ॥ ४४ ॥  
तं दृष्ट्वा पार्वती विष्णुं जगन्माता शिवप्रिया ।  
प्रसन्नमनसोवाच प्रणमन्तं कृताञ्जलिम् ॥ ४५ ॥  
पार्वत्युवाच  
विष्णो जलन्धरो दैत्यः कृतवान्परमाद्‌भुतम् ।  
तत्किं न विदितं तेऽस्ति चेष्टितं तस्य दुर्मतेः ॥ ४६ ॥  
तच्छ्रुत्वा जगदम्बाया वचनं गरुडध्वजः ।  
प्रत्युवाच शिवां नत्वा साञ्जलिर्नम्रकन्धरः ॥ ४७ ॥  
श्रीभगवानुवाच  
भवत्याः कृपया देवि तद्वृत्तं विदितं मया ।  
यदाज्ञापय मां मातस्तत्कुर्य्यां त्वदनुज्ञया ॥ ४८ ॥  
सनत्कुमार उचाच  
तच्छ्रुत्वा विष्णुवचनं पुनरप्याह पार्वती ॥  
हृषीकेशं जगन्माता धर्मनीतिं सुशिक्षयन् । ४९ ॥  
पार्वत्युवाच  
तेनैव दर्शितः पन्था बुध्यस्व त्वं तथैव हि ।  
तत्स्त्रीपातिव्रतं धर्मं भ्रष्टं कुरु मदाज्ञया ॥ ५० ॥  
नान्यथा स महादैत्यो भवेद्वध्यो रमेश्वर ।  
पातिव्रतसमो नान्यो धर्मोऽस्ति पृथिवीतले ॥ ५१ ॥  
सनत्कुमार उवाच  
इत्यनुज्ञां समाकर्ण्य शिरसाधाय तां हरिः ।  
छल कर्त्तुं जगामाशु पुनर्जालन्धरं पुरम् ॥ ५२ ॥  
इति श्रीशिवमहापुराणे द्वितीयायां रुद्रसंहितायाम्पञ्चमे युद्धखण्डे  
जलन्धरवधोपाख्याने जलन्धरयुद्धवर्णनन्नाम द्वाविंशोऽध्यायः ॥ २२ ॥  
  
  
श्रीगौरीशङ्करार्पणमस्तु  
  
GO TOP
