
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
एकादशोऽध्यायः  
  
  
देवस्तुतिवर्णनम्  
व्यास उवाच  
ब्रह्मपुत्र महाप्राज्ञ धन्यस्त्वं शैवसत्तम ।  
किमकार्षुस्ततो देवा दग्धे च त्रिपुरेऽखिलाः ॥ १ ॥  
मयः कुत्र गतो दग्धो पतयः कुत्र ते गताः ।  
तत्सर्वं मे समाचक्ष्व यदि शम्भुकथाश्रयम् ॥ २ ॥  
सूत उवाच  
इत्याकर्ण्य व्यासवाक्यं भगवान्भवकृत्सुतः ।  
सनत्कुमारः प्रोवाच शिवपादयुगं स्मरन् ॥ ३ ॥  
सनत्कुमार उवाच  
शृणु व्यास महाबुद्धे पाराशर्यं महेशितुः ।  
चरितं सर्वपापघ्नं लोकलीलानुसारिणः ॥ ४ ॥  
महेश्वरेण सर्वस्मिंस्त्रिपुरे दैत्यसङ्‌कुले ।  
दग्धे विशेषतस्तत्र विस्मितास्तेऽभवन्सुराः ॥ ५ ॥  
न किञ्चिदब्रुवन्देवाः सेन्द्रोपेन्द्रादयस्तदा ।  
महातेजस्विनं रुद्रं सर्वे वीक्ष्य ससम्भ्रमाः ॥ ६ ॥  
महाभयङ्‌करं रौद्रं प्रज्वलन्तं दिशो दश ।  
कोटिसूर्यप्रतीकाशं प्रलयानलसन्निभम् ॥ ७ ॥  
भयाद्देवं निरीक्ष्यैव देवीं च हिमवत्सुताम् ।  
बिभ्यिरे निखिला देवप्रमुखास्तस्थुरानताः ॥ ८ ॥  
दृष्ट्वानीकं तदा भीतं देवानामृषिपुङ्‌गवाः ।  
न किञ्चिदूचुः सन्तस्थुः प्रणेमुस्ते समन्ततः ॥ ९ ॥  
अथ ब्रह्मापि सम्भीतो दृष्ट्वा रूपं च शाङ्‌करम् ।  
तुष्टाव तुष्टहृदयो देवैः सह समाहितः ॥ १० ॥  
विष्णुना च सभीतेन देवदेवं भवं हरम् ।  
त्रिपुरारिं सगिरिजं भक्ताधीनं महेश्वरम् ॥ ११ ॥  
ब्रह्मोवाच  
देवदेव महादेव भक्तानुग्रहकारक ।  
प्रसीद परमेशान सर्व देवहितप्रद ॥ १२ ॥  
प्रसीद जगतां नाथ प्रसीदानन्ददायक ।  
प्रसीद शङ्कर स्वामिन् प्रसीद परमेश्वर ॥ १३ ॥  
ॐकाराय नमस्तुभ्यमाकारपरतारक ।  
प्रसीद सर्वदेवेश त्रिपुरघ्न महेश्वर ॥ १४ ॥  
नानावाच्याय देवाय प्रणतप्रिय शङ्कर ।  
अगुणाय नमस्तुभ्यं प्रकृतेः पुरुषात्पर ॥ १५ ॥  
निर्विकाराय नित्याय नित्यतृप्ताय भास्वते ।  
निरञ्जनाय दिव्याय त्रिगु णाय नमोऽस्तु ते ॥ १६ ॥  
सगुणाय नमस्तुभ्यं स्वर्गेशाय नमोस्तु ते ।  
सदाशिवाय शान्ताय महेशाय पिनाकिने ॥ १७ ॥  
सर्वज्ञाय शरण्याय सद्योजाताय ते नमः ।  
वामदेवाय रुद्राय तदाप्यपुरुषाय च ॥ १८ ॥  
अघोराय सुसेव्याय भक्ताधीनाय ते नमः ।  
ईशानाय वरेण्याय भक्तानन्दप्रदायिने ॥ १९ ॥  
रक्षरक्ष महादेव भीतान्नः सकलामरान् ।  
दग्ध्वा च त्रिपुरं सर्वे कृतार्था अमराः कृताः ॥ २० ॥  
स्तुत्वैवं देवताःसर्वे नमस्कारं पृथक्पृथक् ।  
चक्रुस्ते परमप्रीता ब्रह्माद्यास्तु सदाशिवम् ॥ २१ ॥  
अथ ब्रह्मा स्वयं देवं त्रिपुरारिं महेश्वरम् ।  
तुष्टाव प्रणतो भूत्वा नतस्कन्धः कृताञ्जलिः ॥ २२ ॥  
ब्रह्मोवाच  
भगवन्देवदेवेश त्रिपुरान्तक शङ्कर ।  
त्वयि भक्तिः परा मेऽस्तु महादेवानपायिनी ॥ २३ ॥  
सर्वदा मेऽस्तु सारथ्यं तव देवेश शङ्कर ।  
अनुकूलो भव विभो सदा त्वं परमेश्वर ॥ २४ ॥  
सनत्कुमार उवाच  
इति स्तुत्वा विधिः शम्भुं भक्तवत्सलमानतः ।  
विरराम नतस्कन्धः कृताञ्जलिरुदारधीः ॥ २५ ॥  
जनार्दनोऽपि भगवान् नमस्कृत्य महेश्वरम् ।  
कृताञ्जलिपुटो भूत्वा तुष्टाव च महेश्वरम् ॥ २६ ॥  
विष्णुरुवाच  
देवाधीश महेशान दीनबन्धो कृपाकर ।  
प्रसीद परमेशान कृपां कुरु नतप्रिय ॥ २७ ॥  
निर्गुणाय नमस्तुभ्यं पुनश्च सगुणाय च ।  
पुनः प्रकृतिरूपाय पुनश्च पुरुषाय च ॥ २८ ॥  
पश्चाद्‌गुणस्वरूपाय नतो विश्वात्मने नमः ।  
भक्तिप्रियाय शान्ताय शिवाय परमात्मने ॥ २९ ॥  
सदाशिवाय रुद्राय जगतां पतये नमः ।  
त्वयि भक्तिर्दृढा मेऽद्य वर्द्धमाना भवत्विति ॥ ३० ॥  
सनत्कुमार उवाच  
इत्युक्त्वा विररामासौ शैवप्रवरसत्तमः ।  
सर्वे देवाः प्रणम्योचुस्ततस्तं परमेश्वरम् ॥ ३१ ॥  
देवा ऊचुः  
देवनाथ महादेव करुणाकर शङ्कर ।  
प्रसीद जगतां नाथ प्रसीद परमेश्वर ॥ ३२ ॥  
प्रसीद सर्वकर्ता त्वं नमामस्त्वां वयं मुदा ।  
भक्तिर्दृढास्माकं नित्यं स्यादनपायिनी ॥ ३३ ॥  
सनत्कुमार उवाच  
इति स्तुतश्च देवेशो ब्रह्मणा हरिणामरैः ।  
प्रत्युवाच प्रसन्नात्मा शङ्करो लोकशङ्करः ॥ ३४ ॥  
शङ्कर उवाच  
हे विधे हे हरे देवाः प्रसन्नोऽस्मि विशेषतः ।  
मनोऽभिलषितं ब्रूत वरं सर्वे विचा रतः ॥ ३५ ॥  
सनत्कुमारः उवाच  
इत्युक्तं वचनं श्रुत्वा हरेण मुनिसत्तम ।  
प्रत्यूचुः सर्वदेवाश्च प्रसन्नेनान्तरात्मना ॥ ३६ ॥  
सर्वे देवा ऊचुः  
यदि प्रसन्नो भगवन्यदि देयो वरस्त्वया ।  
देवदेवेश चास्मभ्यं ज्ञात्वा दासान्हि नःसुरान् ॥ ३७ ॥  
यदा दुःखं तु देवानां सम्भवेद्देवसत्तम ।  
तदा त्वं प्रकटो भूत्वा दुःखं नाशय सर्वदा ॥ ३८ ॥  
सनत्कुमार उवाच  
इत्युक्तो भगवान् रुद्रो ब्रह्मणा हरिणामरैः ।  
युगपत्प्राह तुष्टात्मा तथेत्यस्तु निरन्तरम् ॥ ३९ ॥  
स्तवैरेतैश्च तुष्टोऽस्मि दास्यामि सर्वदा ध्रुवम् ।  
यदभीष्टतमं लोके पठतां शृण्वतां सुराः ॥ ४० ॥  
इत्युक्त्वा शङ्करः प्रीतो देवदुःखहरःसदा ।  
सर्वदेवप्रियं यद्वै तत्सर्वं च प्रदत्तवान् ॥ ४१ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे देवस्तुतिवर्णनं नामैकादशोऽध्यायः ॥ ११ ॥  
  
  
श्रीगौरीशङ्करार्पणमस्तु  
  
GO TOP
