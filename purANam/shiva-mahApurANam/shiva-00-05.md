
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
श्रीशिवपुराणमाहात्म्यम्  
॥ पञ्चमोऽध्यायः ॥  
  
॥ बिन्दुगसद्‌गतिः ॥  
  
  
[ Right click to 'save audio as' for downloading Audio ]  
शौनक उवाच -  
सूत सूत महाभाग धन्यस्त्वं शिवसक्तधीः ।  
श्रावितेयं कथास्माकमद्‌भुता भक्तिवर्द्धिनी ॥ १ ॥  
तत्र गत्वा किं चकार चञ्चुला प्राप्तसद्‌गतिः ।  
तत्त्वं वद विशेषेण तत्पतेश्च महामते ॥ २ ॥  
सूत उवाच -  
सा कदाचिदुमां देवीमुपगम्य प्रणम्य च ।  
सुतुष्टाव करौ बद्ध्वा परमानन्दसम्प्लुता ॥ ३ ॥  
चञ्चुलोवाच -  
गिरिजे स्कन्दमातस्त्वं सेविता सर्वदा नरैः ।  
सर्वसौख्यप्रदे शम्भुप्रिये ब्रह्यस्वरूपिणि ॥ । ४ ॥  
विष्णुब्रह्मादिभिः सेव्या सगुणा निर्गुणापि च ।  
त्वमाद्या प्रकृतिः सूक्ष्मा सच्चिदानन्दरूपिणी ॥ ५ ॥  
सष्टिस्थितिलयकरी त्रिगुणा त्रिसुरालया ।  
ब्रह्मविष्णुमहेशानां सुप्रतिष्ठाकरा परा ॥ ६ ॥  
सूत उवाच  
इति स्तुत्वा महेशीं तां चञ्चुला प्राप्तसद्‌गतिः ।  
विरराम नतस्कन्धा प्रेमपूर्णाश्रुलोचना ॥ ७ ॥  
ततः सा करुणाविष्टा पार्वती शङ्‌करप्रिया ।  
तामुवाच महाप्रीत्या चञ्चुलां भक्तवत्सला ॥ ८ ॥  
पार्वत्युवाच -  
चञ्चुले सखि सुप्रीतानया स्तुतास्मि सुन्दरि ।  
किं याचसे वरं ब्रूहि नादेयं विद्यते तव ॥ ९ ॥  
सूत उवाच -  
इत्युक्ता सा गिरिजया चञ्चुला सुप्रणम्य ताम् ।  
पर्यपृच्छत सुप्रीत्या साञ्जलिर्नतमस्तका ॥ १० ॥  
चञ्चुलोवाच -  
मम भर्ताऽधुना क्वाऽऽस्ते नैव जानामि तद्‌गतिम् ।  
तेन युक्ता यथाऽहं वै भवामि गिरिजेऽनघे ॥ ११ ॥  
तथैव कुरु कल्याणि कृपया दीनवत्सले ।  
महादेवि महेशानि भर्ता मे वृषलीपतिः ।  
मत्तः पूर्वं मृतः पापी न जाने कां गतिं गतः ॥ १२ ॥  
सूत उवाच -  
इत्याकर्ण्य वचस्तस्याश्चञ्चुलाया हि पार्वती ।  
प्रत्युवाच सुसम्प्रीत्या गिरिजा नयवत्सला ॥ १३ ॥  
गिरिजोवाच -  
सुते भर्ता बिन्दुगाह्वो महापापी दुराशयः ।  
वेश्याभोगी महामूढो मृत्वा स नरकं गतः ॥ १४ ॥  
भुक्त्वा नरकदुःखानि विविधान्यमिताः समाः ।  
पापशेषेण पापात्मा विन्ध्ये जातः पिशाचकः ॥ १५ ॥  
इदानीं स पिशाचोऽस्ति नानाक्लेशसमन्वितः ।  
तत्रैव वातभुग्दुष्टः सर्वकष्टवहः सदा ॥ १६ ॥  
सूत उवाच -  
इति गौर्या वचः श्रुत्वा चञ्चुला सा शुभव्रता ।  
पतिदुःखेन महता दुःखिताऽऽसीत्तदा किल ॥ १७ ॥  
समाधाय ततश्चित्तं सुप्रणम्य महेश्वरीम् ।  
पुनः पप्रच्छ सा नारी हृदयेन विदूयता ॥ १८ ॥  
चञ्चुलोवाच -  
महेश्वरि महादेवि कृपां कुरु ममोपरि ।  
समुद्धर पतिं मेऽद्य दुष्टकर्मकरं खलम् ॥ १९ ॥  
केनोपायेन मे भर्ता पापात्मा स कुबुद्धिमान् ।  
सद्‌गतिं प्राप्नुयाद्देवि तद्वदाशु नमोऽस्तु ते ॥ २० ॥  
सूत उवाच -  
इत्याकर्ण्य वचस्तस्याः पार्वती भक्तवत्सला ।  
प्रत्युवाच प्रसन्नात्मा चञ्चुलां स्वसखीं च ताम् ॥ २१ ॥  
पार्वत्युवाच -  
शृणुयाद्यदि ते भर्ता पुण्यां शिवकथां पराम् ।  
निस्तीर्य दुर्गतिं सर्वां सद्‌गतिं प्राप्नुयादिति ॥ २२ ॥  
इति गौर्य्या वचः श्रुत्वाऽमृताक्षरमथादरात् ।  
कृताञ्जलिर्नतस्कन्धा प्रणनाम पुनः पुनः ॥ २३ ॥  
तत्कथाश्रवणं भर्तुः सर्वपापविशुद्धये ।  
सद्‌गतिप्राप्तये चैव प्रार्थयामास तां तदा ॥ २४ ॥  
सूत उवाच -  
तया मुहुर्मुहुर्नार्या प्रार्थ्यमाना शिवप्रिया ।  
गौरी कृपान्वितासीत्सा महेशी भक्तवत्सला ॥ २५ ॥  
अथ तुम्बुरुमाहूय शिवसत्कीर्तिगायकम् ।  
प्रीत्या गन्धर्वराजं हि गिरिकन्येदमब्रवीत् ॥ २६ ॥  
गिरिजोवाच -  
हे तुम्बुरोः शिवप्रीत मम मानसकारक ।  
सहानया विन्ध्यशैलं भद्रं ते गच्छ सत्वरम् ॥ २७ ॥  
आस्ते तत्र महाघोरः पिशाचोऽतिभयङ्‌करः ।  
तद्वृत्तं शृणु सुप्रीत्याऽऽदितः सर्वं ब्रवीमि ते ॥ २८ ॥  
पुराभवे पिशाचः स बिन्दुगाह्वोऽभवद्‌द्विजः ।  
अस्या नार्याः पतिर्दुष्टो मत्सख्या वृषलीपतिः ॥ २९ ॥  
स्नानसन्ध्याक्रियाहीनोऽशौचः क्रोधविमूढधीः ।  
दुर्भक्षो सज्जनद्वेषी दुष्परिग्रहकारकः ॥ ३० ॥  
हिंसकः शस्त्रधारी च सव्यहस्तेन भोजनी ।  
दीनानां पीडकः क्रूरः परवेश्मप्रदीपकः ॥ ३१ ॥  
चाण्डालाभिरतो नित्यं वेश्याभोगी महाखलः ।  
स्वपत्नीत्यागकृत्पापी दुष्टसङ्‌गरतस्तदा ॥ ३२ ॥  
तेन वेश्याकुसङ्‌गेन सुकृतं नाशितं महत् ।  
वित्तलोभेन महिषी निर्भया जारिणी कृता ॥ ३३ ॥  
आमृत्योः स दुराचारी कालेन निधनं गतः ।  
ययौ यमपुरं घोरं भोगस्थानं हि पापिनाम् ॥ ३४ ॥  
तत्र भुक्त्वा स दुष्टात्मा नरकानि बहूनि च ।  
इदानीं स पिशाचोऽस्ति विन्ध्येऽद्रौ पापभुक्खलः ॥  
तस्याग्रे परमां पुण्यां सर्वपापविनाशिनीम् ।  
दिव्यां शिवपुराणस्य कथाङ्‌कथय यत्नतः ॥ ३६ ॥  
द्रुतं शिवपुराणस्य कथाश्रवणतः परात् ।  
सर्वपापविशुद्धात्मा हास्यति प्रेततां च सः ॥ ३७ ॥  
मुक्तं च दुर्गतेस्तं वै बिन्दुगं त्वं पिशाचकम् ।  
मदाज्ञया विमानेन समानय शिवान्तिकम् ॥ ३८ ॥  
सूत उवाच -  
इत्यादिष्टो महेशान्या गन्धर्वेन्द्रश्च तुम्बुरुः ।  
मुमुदेऽतीव मनसि भाग्यं निजमवर्णयत् ॥ ३९ ॥  
आरुह्य सुविमानं स सत्या तत्प्रियया सह ।  
ययौ विन्ध्याचलं सोऽरं यत्रास्ते नारदप्रियः ॥ ४० ॥  
तत्रापश्यत्पिशाचं तं महाकायं महाहनुम् ।  
प्रहसन्तं रुदन्तं च वल्गन्तं विकटाकृतिम् ॥ ४१ ॥  
बलाज्जग्राह तं पाशैः पिशाचं चातिभीकरम् ।  
तुम्बुरुश्शिवसत्कीर्तिगायकश्च महाबली ॥ ४२ ॥  
अथो शिवपुराणस्य वाचनार्थं स तुम्बुरुः ।  
निश्चित्य रचनां चक्रे महोत्सवसमन्विताम् ॥ ४३ ॥  
पिशाचं तारितुं देव्याः शासनात्तुम्बुरुर्गतः ।  
विन्ध्यं शिवपुराणं स ह्यद्रिं श्रावयितुं परम् ॥ ४४ ॥  
इति कोलाहलो जातः सर्वलोकेषु वै महान् ।  
तत्र तच्छ्रवणार्थाय ययुर्देवर्षयो द्रुतम् ॥ ४५ ॥  
समाजस्तत्र परमोऽद्‌भुतश्चासीच्छुभावहः ।  
तेषां शिवपुराणस्यागतानां श्रोतुमादरात् ॥ ४६ ॥  
पिशाचमथ तं पाशैर्बद्ध्वा समुपवेश्य च ।  
तुम्बुरुर्वल्लकीहस्तो जगौ गौरीपतेः कथाम् ॥ ४७ ॥  
आरभ्य संहितामाद्यां सप्तमीसंहितावधि ।  
स्पष्टं शिवपुराणं हि समाहात्म्यं समावदत् ॥ ४८ ॥  
श्रुत्वा शिवपुराणं तु सप्तसंहितमादरात् ।  
बभुवुः सुकृतार्थास्ते सर्वे श्रोतार एव हि ॥ ४९ ॥  
स पिशाचो महापुण्यं श्रुत्वा शिवपुराणकम् ।  
विधूय कलुषं सर्वं जहौ पैशाचिकं वपुः ॥ ५० ॥  
दिव्यरूपो बभूवाशु गौरवर्णः सितांशुकः ।  
सर्वालङ्‌कारदीप्ताङ्‌गस्त्रिनेत्रश्चन्द्रशेखरः ॥ ५१ ॥  
दिव्यं दिव्यवपुर्भूत्वा तया स निजकान्तया ।  
जगौ स्वयमपि श्रीमांश्चरितं पार्वतीपतेः ॥ ५२ ॥  
तद्वधूमिति सन्दृष्ट्वा सर्वे देवर्षयश्च ते ।  
बभूवुर्विस्मिताश्चित्ते परमानन्दसंयुताः ॥ ५३ ॥  
सुकृतार्था महेशस्य श्रुत्वा चरितमद्भुतम् ।  
स्वं स्वं धाम ययुः प्रीत्या शंसन्तः शाङ्‌करं यशः ॥ ५४ ॥  
बिन्दुगः सोऽपि दिव्यात्मा सुविमानस्थितः सुखी ।  
स्वकान्तापार्श्वगः श्रीमाञ्छुशुभेऽतीव खस्थितः ॥ ५५ ॥  
अथ गायन्महेशस्य सुगुणान्सुमनोहरान् ।  
स तुम्बुरुर्जगामाशु सकान्तः शाङ्‌करं पदम् ॥ ५६ ॥  
सुसत्कृतो महेशेन पार्वत्या च स बिन्दुगः ।  
स्वगणश्च कृतः प्रीत्या साऽभवद्‌गिरिजासखी ॥ ५७ ॥  
तस्मिँल्लोके परानन्दे घनज्योतिषि शाश्वते ।  
लब्ध्वा निवासमचलं लभेते परमं सुखम् ॥ ५८ ॥  
इत्येतत्कथितं पुण्यमितिहासमघापहम् ।  
शिवाशिवपरानन्दं निर्मलं भक्तिवर्द्धनम् ॥ ५९ ॥  
य इदं शृणुयाद्‌भक्त्या कीर्तयेद्वा समाहितः ।  
स भुक्त्वा विपुलान्भोगानन्ते मुक्तिमवाप्नुयात् ॥ ६० ॥  
इति श्रीस्कान्दे महापुराणे शिवपुराणमाहाम्ये  
बिन्दुसद्‌गतिवर्णनं नाम पञ्चमोऽध्यायः ॥ ५ ॥  
  
  
श्रीगौरीशङ्करार्पणमस्तु  
  
GO TOP
