
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
षट्चत्शरिंशोऽध्यायः  
  
मण्डपद्वारे वरागमनवर्णनम्  
ब्रह्मोवाच  
अथ शम्भुः प्रसन्नात्मा सदूतं स्वगणैःसुरैः ।  
सर्वैरन्यैर्गिरेर्द्धाम जगाम सकुतूहलम् ॥ १ ॥  
मेनापि स्त्रीगणैस्तैश्च हिमाचलवरप्रिया ।  
तत उत्थाय स्वगृहाभ्यन्तरं सा जगाम ह ॥ २ ॥  
नीराजनार्थं शम्भोश्च दीपपात्रकरा सती ।  
सर्वर्षिस्त्रीगणैःसाकमगच्छद् द्वारमादरात् ॥ ३ ॥  
तत्रागतं महेशानं शङ्करं गिरिजावरम् ।  
ददर्श प्रीतितो मेना सेवितं सकलैः सुरैः ॥ ४ ॥  
चारुचम्पकवर्णाभं ह्येकवक्त्रं त्रिलोचनम् ।  
ईषद्धास्यप्रसन्नास्यं रत्नस्वर्णादिभूषितम् ॥ ५ ॥  
मालतीमालया युक्तं सद्‌रत्नमुकुटोज्ज्वलम् ।  
सत्कण्ठाभरणं चारुवलयाङ्‌गदभूषितम् ॥ ६ ॥  
वह्निशौचेनातुलेन त्वतिसूक्ष्मेण चारुणा ।  
अमूल्यवस्त्रयुग्मेन विचित्रेणातिराजितम् ॥ ७ ॥  
चन्दनागरुकस्तूरीचारुकुङ्‌कुमभूषितम् ।  
रत्नदर्पणहस्तं च कज्जलोज्ज्वललोचनम् ॥ ८ ॥  
सर्वस्वप्रभयाच्छन्नमतीवसुमनोहरम् ।  
अतीव तरुणं रम्यं भूषिताङ्‌गैश्च भूषितम् ॥ ९ ॥  
कामिनीकान्तमव्यग्रं कोटिचन्द्राननाम्बुजम् ।  
कोटिस्मराधिकतनुच्छविं सर्वाङ्‌गसुन्दरम् ॥ १० ॥  
ईदृग्विधं सुदेवं तं स्थितं स्वपुरतः प्रभुम् ।  
दृष्ट्वा जामातरं मेना जहौ शोकं मुदाऽन्विता ॥ ११ ॥  
प्रशशंस स्वभाग्यं सा गिरिजां भूधरं कुलम् ।  
मेने कृतार्थमात्मानं जहर्ष च पुनः पुनः ॥ १२ ॥  
नीराजनं चकारासौ प्रफुल्लवदना सती ।  
अवलोकपरा तत्र मेना जामातरं मुदा ॥ १३ ॥  
गिरिजोक्तमनुस्मृत्य मेना विस्मयमागता ।  
मनसैव ह्युवाचेदं हर्षफुल्लाननाम्बुजा ॥ १४ ॥  
यद्वै पुरोक्तं च तया पार्वत्या मम तत्र च ।  
ततोधिकं प्रपश्यामि सौन्दर्यं परमेशितुः ॥ १५ ॥  
महेशस्य सुलावण्यमनिर्वाच्यं च सम्प्रति ।  
एवं विस्मयमापन्ना मेना स्वगृहमाययौ ॥ १६ ॥  
प्रशशंसुर्युवतयो धन्या धन्या गिरेः सुता ।  
दुर्गा भगवतीत्येवमूचुः काश्चन कन्यकाः ॥ १७ ॥  
न दृष्टो वर इत्येवमस्माभिर्दानगोचरः ।  
धन्या हि गिरिजादेवीमूचुः काश्चन कन्यकाः ॥ १८ ॥  
जगुर्गन्धर्वप्रवरा ननृतुश्चाप्सरोगणाः ।  
दृष्ट्वा शङ्कररूपं च प्रहृष्टाः सर्वदेवताः ॥ १९ ॥  
नानाप्रकारवाद्यानि वादका मधुराक्षरम् ।  
नानाप्रकारशिल्पेन वादयामासुरादरात् ॥ २० ॥  
हिमाचलोऽपि मुदितो द्वाराचारमथाकरोत् ।  
मेनापि सर्वनारीभिर्महोत्सवपुरःसरम् ॥ २१ ॥  
परपुच्छां चकारासौ मुदिता स्वगृहं ययौ ।  
शिवो निवेदितं स्थानं जगाम गणनिर्जरैः ॥ २२ ॥  
एतस्मिन्नन्तरे दुर्गां शैलान्तःपुरचारिका ।  
बहिर्जग्मुःसमादाय पूजितुं कुलदेवताम् ॥ २३ ॥  
तत्र तां ददृशुर्देवा निमेषरहिता मुदा ।  
सुनीलाञ्जनवर्णाभां स्वाङ्‌गैश्च प्रतिभूषिताम् ॥ २४ ॥  
त्रिनेत्रादृतनेत्रां तामन्यवारितलोचनाम् ।  
ईषद्धास्यप्रसन्नास्यां सकटाक्षां मनोहराम् ॥ २५ ॥  
सुचारुकबरीभारां चारुपत्रक शोभिताम् ।  
कस्तूरीबिन्दुभिःसार्द्धं सिन्दूरबिन्दुशोभिताम् ॥ २६ ॥  
रत्नेन्द्रसारहारेण वक्षसा सुविराजिताम् ।  
रत्नकेयूरवलयां रत्नकङ्कणमण्डिताम् ॥ २७ ॥  
सद्‌रत्नकुण्डलाभ्यां च चारुगण्डस्थलोज्ज्वलाम् ।  
मणिरत्नप्रभामुष्टिदन्तराजिविराजिताम् ॥ २८ ॥  
मधुबिम्बाधरोष्ठां च रत्नयावकसंयुताम् ।  
रत्नदर्पणहस्तां च क्रीडापद्मविभूषिताम् ॥ २९ ॥  
चन्दनागुरुकस्तूरीकुङ्‌कुमेनाति चर्चिताम् ।  
क्वणन्मञ्जीरपादां च रक्ताङ्‌घ्रितलराजिताम् ॥ ३० ॥  
प्रणेमुः शिरसा देवीं भक्तियुक्ताः समेनकाम् ।  
सर्वे सुरादयो दृष्ट्वा जगदाद्यां जगत्प्रसूम् ॥ ३१ ॥  
त्रिनेत्रो नेत्रकोणेन तां ददर्श मुदान्वितः ।  
शिवः सत्याकृतिं दृष्ट्वा विजहौ विरहज्वरम् ॥ ३२ ॥  
शिवः सर्वं विसस्मार शिवासन्न्यस्तलोचनः ।  
पुलकाञ्चितसर्वाङ्‌गो हर्षाद्‌गौरीविलोचनः ॥ ३३ ॥  
अथ काली बहिः पुर्यां गत्वा पूज्य कुलाम्बिकाम् ।  
विवेश भवनं रम्यं स्वपितुःसद्विजाङ्‌गना ॥ ३४ ॥  
शङ्करोपि सुरैः सार्द्धं हरिणा ब्राह्मणा तथा ।  
हिमाचलसमुद्दिष्टं स्वस्थानमगमन्मुदा ॥ ३५ ॥  
तत्र सर्वे सुखं तस्थुः सेवन्तः शङ्करं यथा ।  
सम्मानिता गिरीशेन नानाविधसुसम्पदा ॥ ३६ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे वरागमादिवर्णनं नाम षट्चत्शरिंशोऽध्यायः ॥ ४६ ॥  
  
  
श्रीगौरीशङ्करार्पणमस्तु  
  
GO TOP
