
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
एकोनत्रिंशोऽध्यायः  
  
  
शङ्‌खचूडराज्यकरणवर्णनपूर्वक तत्पूर्वभववृत्तचरित्रवर्णनम्  
सनत्कुमार उवाच  
स्वगेहमागते तस्मिन् शङ्‌खचूडे विवाहिते ।  
तपः कृत्वा वरं प्राप्य मुमुदुर्दानवादयः ॥ १ ॥  
स्वलोकादाशु निर्गत्य गुरुणा स्वेन संयुताः ।  
सर्वे सुराः सम्मिलिताः समाजग्मुस्तदन्तिकम् ॥ २ ॥  
प्रणम्य तं सविनयं संस्तुत्य विविधादरात् ।  
स्थितास्तत्रैव सुप्रीत्या मत्वा तेजस्विनं विभुम् ॥ ३ ॥  
सोपि दम्भात्मजो दृष्ट्वाऽऽगतं कुल गुरुं च तम् ।  
प्रणनाम महाभक्त्या साष्टाङ्‌गं परमादरात् ॥ ४ ॥  
अथ शुक्रः कुलाचार्यो दृष्ट्वाशिषमनुत्तमम् ।  
वृत्तान्तं कथयामास देवदानवयोस्तदा ॥ ५ ॥  
स्वाभाविकं च तद्वैरमसुराणां पराभवम् ।  
विजयं निर्जराणां च जीवसाहाय्यमेव च ॥ ६ ॥  
ततः स सम्मतं कृत्वाऽसुरैःसर्वैः समुत्सवम् ।  
दानवाद्यसुराणां तमधिपं विदधे गुरुः ॥ ७ ॥  
तदा समुत्सवो जातोऽसुराणां मुदितात्मनाम् ।  
उपायनानि सुप्रीत्या ददुस्तस्मै च तेऽखिलाः ॥ ६ ॥  
अथ दम्भात्मजो वीरः शङ्‌खचूडः प्रतापवान् ।  
राज्याभिषेकमासाद्य स रेजे सुरराट् तदा ॥ ९ ॥  
स सेनां महतीं कर्षन्दैत्यदानवरक्षसाम् ।  
रथमास्थाय तरसा जेतुं शक्रपुरीं ययौ ॥ १० ॥  
गच्छन्स दानवेन्द्रस्तु तेषां सेवनकुर्वताम् ।  
विरेजे शशिवद्‌भानां ग्रहाणां ग्रहराडिव ॥ ११ ॥  
आगच्छन्तं शङ्खचूडमाकर्ण्याखण्डलः स्वराट् ।  
निखिलैरमरैःसार्द्धं तेन योद्धुं समुद्यतः ॥ १२ ॥  
तदाऽसुरैःसुराणां च सङ्‌ग्रामस्तुमुलो ह्यभूत् ।  
वीराऽऽनन्दकरः क्लीबभयदो रोमहर्षणः ॥ १३ ॥  
महान्कोलाहलो जातो वीराणां गर्जतां रणे ।  
वाद्यध्वनिस्तथा चाऽऽसीत्तत्र वीरत्ववर्द्धिनी ॥ १४ ॥  
देवाः प्रकुप्य युयुधुरसुरैर्बलवत्तराः ।  
पराजयं च सम्प्रापुरसुरा दुद्रुवुर्भयात् ॥ १५ ॥  
पलायमानास्तान्दृष्ट्वा शङ्‌खचूडः स्वयं प्रभुः ।  
युयुधे निर्जरैःसाकं सिंहनादं प्रगर्ज्य च ॥ १६ ॥  
तरसा सहसा चक्रे कदनं त्रिदिवौकसाम् ।  
प्रदुद्रुवुः सुराः सर्वे तत्सुतेजो न सेहिरे ॥ १७ ॥  
यत्र तत्र स्थिता दीना गिरीणां कन्दरासु च ।  
तदधीना न स्वतन्त्रा निष्प्रभाः सागरा यथा ॥ १८ ॥  
सोपि दम्भात्मजः शूरो दानवेन्द्रः प्रतापवान् ।  
सुराधिकारान्सञ्जह्रे सर्वाँल्लोकान्विजित्य च ॥ १९ ॥  
त्रैलोक्यं स्ववशञ्चक्रे यज्ञभागांश्च कृत्स्नशः ।  
स्वयमिन्द्रो बभूवापि शासितं निखिलं जगत् ॥ २० ॥  
कौबेरमैन्दवं सौर्यमाग्नेयं याम्यमेव च ।  
कारयामास वायव्यमधिकारं स्वशक्तितः ॥ २१ ॥  
देवानामसुराणां च दानवानां च रक्षसाम् ।  
गन्धर्वाणां च नागानां किन्नराणां रसौकसाम् ॥ २२ ॥  
त्रिलोकस्य परेषां च सकलानामधीश्वरः ।  
स बभूव महावीरः शङ्‌खचूडो महाबली ॥ २३ ॥  
एवं स बुभुजे राज्यं राजराजेश्वरो महान् ।  
सर्वेषां भुवनानां च शङ्‌खचूडश्चिरं समाः ॥ २४ ॥  
तस्य राज्ये न दुर्भिक्षं न मारी नाऽशुभग्रहाः ।  
आधयो व्याधयो नैव सुखिन्यश्च प्रजाः सदा ॥ २५ ॥  
अकृष्टपच्या पृथिवी ददौ सस्यान्यनेकशः ।  
ओषध्यो विविधाश्चासन्सफलाःसरसाः सदा ॥ २६ ॥  
मण्याकराश्च नितरां रत्नखन्यश्च सागराः ।  
सदा पुष्पफला वृक्षा नद्यस्तु सलिलावहाः ॥ २७ ॥  
देवान् विनाखिला जीवाः सुखिनो निर्विकारकाः ।  
स्वस्वधर्मा स्थिताः सर्वे चतुर्वर्णाश्रमाः परे ॥ २८ ॥  
तस्मिन् शासति त्रैलोक्ये न कश्चिद् दुःखितोऽभवत् ।  
भ्रातृवैरत्वमाश्रित्य केवलं दुःखिनोऽमराः ॥ २९ ॥  
स शङ्‌खचूडः प्रबलः कृष्णस्य परमः सखा ।  
कृष्णभक्तिरतः साधुः सदा गोलोकवासिनः ॥ ३० ॥  
पूर्वशापप्रभावेण दानवीं योनिमाश्रितः ।  
न दानवमतिःसोभूद्दानवत्वेऽपि वै मुने ॥ ३१ ॥  
ततः सुरगणाः सर्वे हृतराज्या पराजिताः ।  
सम्मन्त्र्य सर्षयस्तात प्रययुर्ब्रह्मणःसभाम् ॥ ३२ ॥  
तत्र दृष्ट्वा विधातारं नत्वा स्तुत्वा विशेषतः ।  
ब्रह्मणे कथयामासुः सर्वं वृत्तान्तमाकुलाः ॥ ३३ ॥  
ब्रह्मा तदा समाश्वास्य सुरान् सर्वान्मुनीनपि ।  
तैश्च सार्द्धं ययौ लोके वैकुण्ठं सुखदं सताम् ॥ ३४ ॥  
ददर्श तत्र लक्ष्मीशं ब्रह्मा देवगणैःसह ।  
किरीटिनं कुण्डलिनं वनमालाविभूषितम् ॥ ३५ ॥  
शङ्‌खचक्रगदापद्मधरं देवं चतुर्भुजम् ।  
सनन्दनाद्यैः सिद्धैश्च सेवितं पीतवाससम् ॥ ३६ ॥  
दृष्ट्वा विष्णुं सुराःसर्वे ब्रह्माद्याः समुनीश्वराः ।  
प्रणम्य तुष्टुवुर्भक्त्या बद्धाञ्जलिकरा विभुम् ॥ ३७ ॥  
देवा ऊचु  
देवदेव जगन्नाथ वैकुण्ठाधिपते प्रभो ।  
रक्षास्मान् शरणापन्नान् श्रीहरे त्रिजगद्‌गुरो ॥ ३८ ॥  
त्वमेव जगतां पाता त्रिलोकेशाच्युत प्रभो ।  
लक्ष्मीनिवास गोविन्द भक्तप्राण नमोऽस्तु ते ॥ ३९ ॥  
इति स्तुत्वा सुराः सर्वे रुरुदुः पुरतो हरेः ।  
तच्छ्रुत्वा भगवान्विष्णुर्ब्रह्माणमिदमब्रवीत् ॥ ४० ॥  
विष्णुरुवाच  
किमर्थमागतोसि त्वं वैकुण्ठं योगिदुर्लभम् ।  
किं कष्टं ते समुद्‌भूतं तत्त्वं वद ममाग्रतः ॥ ४१ ॥  
सनत्कुमार उवाच  
इति श्रुत्वा हरेर्वाक्यं प्रणम्य च मुहुर्मुहुः ।  
बद्धाञ्जलिपुटो भूत्वा विनयानतकन्धरः ॥ ४२ ॥  
वृत्तान्तं कथयामास शङ्‌खचूडकृतं तदा ।  
देवकष्टसमाख्यानं पुरो विष्णोः परात्मनः ॥ ४३ ॥  
हरिस्तद्वचनं श्रुत्वा सर्वतः सर्वभाववित् ।  
प्रहस्योवाच भगवांस्तद्रहस्यं विधिं प्रति ॥ ४४ ॥  
श्रीभगवानुवाच  
शङ्‌खचूडस्य वृत्तान्तं सर्वं जानामि पद्मज ।  
मद्‌भक्तस्य च गोपस्य महातेजस्विनः पुरा ॥ ४५ ॥ ।  
शृणुतःसर्ववृत्तान्तमितिहासं पुरातनम् ।  
सन्देहो नैव कर्तव्यः शं करिष्यति शङ्करः ॥ ४६ ॥  
सर्वोपरि च यस्यास्ति शिवलोकः परात्परः ।  
यत्र संराजते शम्भुः परब्रह्म परेश्वरः ॥ ४७ ॥  
प्रकृतेः पुरुषस्यापि योऽधिष्ठाता त्रिशक्तिधृक् ।  
निर्गुणःसगुणःसोपि परं ज्योतिः स्वरूपवान् ॥ ४८ ॥  
यस्याङ्‌गजास्तु वै ब्रह्मंस्त्रयःसृष्ट्यादिकारकाः ।  
सत्त्वादिगुणसम्पन्ना विष्णुब्रह्महराभिधाः ॥ ४९ ॥  
स एव परमात्मा हि विहरत्युमया सह ।  
यत्र मायाविनिर्मुक्तो नित्यानित्य प्रकल्पकः ॥ ५० ॥  
तत्समीपे च गोलोको गोशाला शङ्करस्य वै ।  
तस्येच्छया च मद्‌रूपः कृष्णो वसति तत्र ह ॥ ५१ ॥  
तद्‌गवां रक्षणार्थाय तेनाज्ञप्तः सदा सुखी ।  
तत्सम्प्राप्तसुखः सोऽपि सङ्‌क्रीडति विहारवित् ॥ ५२ ॥  
तस्य नारी समाख्याता राधेति जगदम्बिका ।  
प्रकृतेः परमा मूर्तिः पञ्चमी सुविहारिणी ॥ ५३ ॥  
बहुगोपाश्च गोप्यश्च तत्र सन्ति तदङ्‌गजाः ।  
सुविहारपरा नित्यं राधाकृष्णानुवर्तिनः ॥ ५४ ॥  
स एव लीलया शम्भोरिदानीं मोहितोऽनया ।  
सम्प्राप्तो दानवीं योनिं मुधा शापात्स्वदुःखदाम् ॥ ५५ ॥  
रुद्रशूलेन तन्मृत्यु कृष्णेन विहितः पुरा ।  
ततःस्वदेहमुत्सृज्य पार्षदः स भविष्यति ॥ ५६ ॥  
इति विज्ञाय देवेश न भयं कर्तुमर्हसि ।  
शङ्कर शरणं यावःस सद्यः शं विधास्यति ॥ ५७ ॥  
अहं त्वं चामराःसर्वे तिष्ठन्तीह विसाध्वसाः ॥ ५८ ॥  
सनत्कुमार उवाच  
इत्युक्त्वा सविधिर्विष्णुः शिवलोकं जगाम ह ।  
संस्मरन्मनसा शम्भुं सर्वेशं भक्तवत्सलम् ॥ ५९ ॥  
इति श्रीशिवमहापुराणे द्वितीयायां रुद्रसंहितायां  
पञ्चमे युद्धखण्डे शङ्‌खचूडवधोपाख्याने  
शङ्‌खचूडराज्यकरणवर्णनपूर्वक  
तत्पूर्वभववृत्तचरित्रवर्णनं नामैकोनत्रिंशोऽध्यायः ॥ २९ ॥  
  
  
श्रीगौरीशङ्करार्पणमस्तु  
  
GO TOP
