
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
त्रिचत्वारिंशोऽध्यायः  
  
  
गणाधिपत्यप्राप्त्यन्धकजन्म हिरण्यनेत्रहिरण्यकशिपुवधवर्णनम्  
व्यास उवाच  
सनत्कुमार सर्वज्ञ हते तस्मिन्सुरद्रुहि ।  
किमकार्षीत्ततस्तस्य ज्येष्ठभ्राता महासुरः ॥ १ ॥  
कुतूहलमिति श्रोतुं ममास्तीह मुनीश्वर ।  
तच्छ्रावय कृपां कृत्वा ब्रह्मपुत्र नमोस्तु ते ॥ २ ॥  
ब्रह्मोवाच  
इत्याकर्ण्य वचस्तस्य व्यासस्य स मुनीश्वरः ।  
सनत्कुमारः प्रोवाच स्मृत्वा शिवपदाम्बुजम् ॥ ३ ॥  
सनत्कुमार उवाच  
भ्रातर्येवं विनिहते हरिणा क्रोडमूर्तिना ।  
हिरण्यकशिपुर्व्यास पर्यतप्यद्‌रुषा शुचा ॥ ४ ॥  
ततः प्रजानां कदनं विधातुं कदनप्रियान् ।  
निर्दिदेशाऽसुरान्वीरान्हरि वैरप्रियो हि सः ॥ ५ ॥  
अथ ते भर्तृसन्देशमादाय शिरसाऽसुराः ।  
देवप्रजानां कदनं विदधुः कदनप्रियाः ॥ ६ ॥  
ततो विप्रकृते लोकेऽसुरैस्तैर्दुष्टमानसैः ।  
दिवं देवाः परित्यज्य भुवि चेरुरलक्षिताः ॥ ७ ॥  
हिरण्यकशिपुर्भ्रातुः सम्परेतस्य दुःखितः ।  
कृत्वा करोदकादीनि तत्कलत्राद्यसान्त्वयत् ॥ ८ ॥  
ततःस दैत्यराजेन्द्रो ह्यजेयमजरामरम् ।  
आत्मानमप्रतिद्वन्द्वमेकराज्यं व्यधित्सत ॥ ९ ॥  
स तेपे मन्दरद्रोण्यां तपः परमदारुणम् ।  
ऊर्ध्वबाहुर्नभोदृष्टिः षादाङ्‌गुष्ठाश्रितावनिः ॥ १० ॥  
तस्मिंस्तपस्तप्यमाने देवाःसर्वे बलान्विताः ।  
दैत्यान्सर्वान्विनिर्जित्य स्वानि स्थानानि भेजिरे ॥ ११ ॥  
तस्य मूर्ध्नः समुद्‌भूतः सधूमोग्निस्तपोमयः ।  
तिर्यगूर्ध्वमधोलोकानतपद्विष्वगीरितः ॥ १२ ॥  
तेन तप्ता दिवं त्यक्त्वा ब्रह्मलोकं ययुःसुराः ।  
धात्रे विज्ञापयामासुस्तत्तपोविकृताननाः ॥ १३ ॥  
अथ विज्ञापितो देवैर्व्यास तैरात्मभूर्विधिः ।  
परीतो भृगुदक्षाद्यैर्ययौ दैत्येश्वराश्रमम् ॥ १४ ॥  
प्रताप्य लोकानखिलांस्ततोऽसौ  
    समागतं पद्मभवं ददर्श ।  
वरं हि दातुं तमुवाच धाता  
    वरं वृणीष्वेति पितामहोपि ॥  
निशम्य वाचं मधुरां विधातु-  
    र्वचोऽब्रवीदेव ममूढबुद्धिः ॥ १५ ॥  
हिरण्यकशिपुरुवाच  
मृत्योर्भयं मे भगवन्प्रजेश  
    पितामहाभून्न कदापि देव ।  
शास्त्रास्त्रपाशाशनिशुष्कवृक्ष-  
    गिरीन्द्रतोयाग्निरिपुप्रहारैः ॥ १६ ॥  
देवैश्च दैत्यैर्मुनिभिश्च सिद्धैः  
    त्वत्सृष्टजीवैर्बहुवाक्यतः किम् ।  
स्वर्गे धरण्यां दिवसे निशायां  
    नैवोर्ध्वतो नाप्यधतः प्रजेश ॥ १७ ॥  
सनत्कुमार उवाच  
तस्यैतदीदृग्वचनं निशम्य  
    दैत्येन्द्र तुष्टोऽस्मि लभस्व सर्वम् ।  
प्रणम्य विष्णुं मनसा तमाह  
    दयान्वितोऽसाविति पद्मयोनिः ॥ १८ ॥  
अलं तपस्ते परिपूर्ण कामः  
    समाः सहस्राणि च षण्णवत्य ।  
उत्तिष्ठ राज्यं कुरु दानवानां  
    श्रुत्वा गिरं तत्सुमुखो बभूव ॥ १९ ॥  
राज्याभिषिक्तः प्रपितामहेन  
    त्रैलोक्यनाशाय मतिं चकार ।  
उत्साद्य धर्मान् सकलान्प्रमत्तो  
    जित्वाहवे सोपि सुरान्समस्तान् ॥ २० ॥  
ततो भयादिन्द्रमुखाश्च देवाः  
    पितामहाज्ञां समवाप्य सर्वे ।  
उपद्रुता दैत्यवरेण जाताः  
    क्षीरोदधिं यत्र हरिस्तु शेते ॥ २१ ॥  
आराधयामासुरतीव विष्णुं  
    स्तुत्वा वचोभिः सुखदं हि मत्वा ।  
निवेदयामासुरथो प्रसन्नं  
    दुःखं स्वकीयं सकलं हि ते ते ॥ २२ ॥  
श्रुत्वा तदीयं सकलं हि दुःखं  
    तुष्टो रमेशः प्रददौ वरांस्तु ।  
उत्थाय तस्माच्छयनादुपेन्द्रो  
    निजानुरूपैर्विविधैर्वचोभिः ॥ २३ ॥  
आश्वास्य देवानखिलान्मुनीन्वा  
    उवाच वैश्वानरतुल्यतेजाः ।  
दैत्यं हनिष्ये प्रसभं सुरेशाः  
    प्रयात धामानि निजानि तुष्टाः ॥ २४ ॥  
श्रुत्वा रमेशस्य वचःसुरेशाः  
    शक्रादिकास्ते निखिलाः सुतुष्टाः ।  
ययुः स्वधामानि हिरण्यनेत्रा-  
    नुजं च मत्वा निहतं मुनीश ॥ २५ ॥  
आश्रित्य रूपं जटिलं करालं  
    दंष्ट्रायुधं तीक्ष्णनखं सुनासम् ।  
सैंहं च नारं सुविदारितास्यं  
    मार्तण्डकोटिप्रतिमं सुघोरम् ॥ २६ ॥  
युगान्तकालाग्निसमप्रभावं  
    जगन्मयं किं बहुभिर्वचोभिः ।  
अस्तं रवौसोऽपि हि गच्छतीशो  
    गतोऽसुराणां नगरीं महात्मा ॥ २७ ॥  
कृत्वा च युद्धं प्रबलैःस दैत्यै-  
    र्हत्वाथ तान्दैत्यगणान्गृहीत्वा ।  
बभ्राम तत्राद्‌भुतविक्रमश्च  
    बभञ्ज तांस्तानसुरान्नृसिंहः ॥ २८ ॥  
दृष्टःस दैत्यैरतुलप्रभाव-  
    स्ते रेभिरे ते हि तथैव सर्वे ।  
सिंहं च तं सर्वमयं निरीक्ष्य  
    प्रह्लादनामा दितिजेन्द्रपुत्रः ।  
उवाच राजानमयं मृगेन्द्रो  
    जगन्मयः किं समुपागतश्च ॥ २९ ॥  
प्रह्लाद उवाच  
एष प्रविष्टो भगवाननन्तो  
    नृसिंहमात्रो नगरं त्वदन्तः ।  
निवृत्य युद्धाच्छ रणं प्रयाहि  
    पश्यामि सिंहस्य करालमूर्त्तिम् ॥ ३० ॥  
यस्मान्न योद्धा भुवनत्रयेऽपि  
    कुरुष्व राज्यं विनमन्मृगेन्द्रम् ।  
श्रुत्वा स्वपुत्रस्य वचो दुरात्मा  
    तमाह भीतोऽसि किमत्र पुत्र ॥ ३१ ॥  
उक्त्वेति पुत्रं दितिजाधिनाथो  
    दैत्यर्षभान्वीरवरान्स राजा ।  
गृह्णन्तु वै सिंहममुं भवन्तो  
    वीरा विरूपभ्रुकुटीक्षणं तु ॥ ३२ ॥  
तस्याज्ञया दैत्यवरास्ततस्ते  
    ग्रहीतुकामा विविशुर्मृगेन्द्रम् ।  
क्षणेन दग्धाः शलभा इवाग्निं  
    रूपाभिलाषात्प्रविविक्षवो वै ॥ ३३ ॥  
दैत्येषु दग्धेष्वपि दैत्यराज-  
    श्चकार युद्धं स मृगाधिपेन ।  
शस्त्रैःसमग्रैरखिलैस्तथास्त्रैः  
    शक्त्यर्ष्टिपाशाङ्‌कुशपावकाद्यैः ॥ ३४ ॥  
संयुध्यतोरेव तयोर्जगाम  
    ब्राह्मं दिनं व्यास हि शस्त्रपाण्योः ।  
प्रवीरयोर्वीररवेण गर्जतोः  
    परस्परं क्रोधसुयुक्तचेतसोः ॥ ३५ ॥  
ततः स दैत्यःसहसा बहूंश्च  
    कृत्वा भुजाञ्छस्त्रयुतान्निरीक्ष्य ।  
नृसिंहरूपं प्रययौ मृगेन्द्र  
    संयुध्यमानं सहसा समन्तात् ॥ ३६ ॥  
ततःसुयुद्धं त्वतिदुःसहं तु  
    शस्त्रैःसमस्तैश्च तथाखिलास्त्रैः ।  
कृत्वा महादैत्यवरो नृसिंहं  
    क्षयं गतैः शूल धरोऽभ्युपायात् ॥ ३७ ॥  
ततो गृहीतः स मृगाधिपेन  
    भुजैरनेकैर्गिरिसारवद्‌भि ।  
निधाय जानौ स भुजान्तरेषु  
    नखाङ्‌कुरैर्दानवमर्मभिद्‌भिः ॥ ३८ ॥  
नखास्त्रहृत्पद्ममसृग्विमिश्र-  
    मुत्पाद्य जीवाद्विगतः क्षणेन ।  
त्यक्तस्तदानीं स तु काष्ठभूतः  
    पुनः पुनश्चूर्णितसर्वगात्रः ॥ ३९ ॥  
तस्मिन्हते देवरिपौ प्रसन्नः  
    प्रह्लादमामन्त्र्य कृतप्रणामम् ।  
राज्येऽभिषिच्याद्‌भुतवीर्यविष्णु-  
    स्ततः प्रयातो गतिमप्रतर्क्याम् ॥ ४० ॥  
ततोऽतिहृष्टाःसकलाः सुरेशाः  
    प्रणम्य विष्णुं दिशि विप्र तस्याम् ।  
ययुः स्वधामानि पितामहाद्याः  
    कृतस्वकार्यं भगवन्तमीड्यम् ॥ ४१ ॥  
प्रवर्णितं त्वन्धकजन्म रुद्राद्‌  
    हिरण्यनेत्रस्य मृतिर्वराहात् ।  
नृसिंहतस्तत्सहजस्य नाशः  
    प्रह्लादराज्याप्तिरिति प्रसङ्‌गात् ॥ ४२ ॥  
शृणु त्विदानीं द्विजवर्य मत्तोऽ-  
    न्धकप्रभावं भवकृत् प्रलब्धम् ।  
हरेण युद्धं खलु तस्य पश्चाद्‌  
    गणाधिपत्यं गिरिशस्य तस्य ॥ ४३ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
गणाधिपत्यप्राप्त्यन्धकजन्म हिरण्यनेत्रहिरण्यकशिपुवधवर्णनं नाम त्रिचत्वारिंशोऽध्यायः ॥ ४३ ॥  
  
  
श्रीगौरीशङ्करार्पणमस्तु  
  
GO TOP
