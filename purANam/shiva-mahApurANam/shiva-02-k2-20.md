
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
विंशोऽध्यायः ॥  
  
सतीविवाहोत्सव  
नारद उवाच  
ब्रह्मन् विधे महाभाग शिवभक्त वरप्रभो ।  
श्रावितं चरितं शम्भोरद्‌भुतं मङ्‌गलायनम् ॥ १ ॥  
ततः किमभवत्तात कथ्यतां शशिमौलिना ।  
सत्याश्च चरितं दिव्यं सर्वाघौघविनाशनम् । २ ॥  
ब्रह्मोवाच  
निवृत्ते शङ्‌करे चास्मद्वधाद्‌भक्तानुकम्पिनि ।  
अभवन्निर्भयाः सर्वे सुखिनस्तु प्रसन्नकाः ॥ ३ ॥  
नतस्कन्धाः साञ्जलयः प्रणेमुर्निखिलाश्च ते ।  
तुष्टुवुः शङ्‌करं भक्त्या चक्रुर्जयरवं मुदा ॥ ४ ॥  
एतस्मिन्नेव कालेऽहं प्रसन्नो निर्भयो मुने ।  
अस्तवं शङ्‌करं भक्त्या विविधैश्च शुभैः स्तवैः ॥ ५ ॥  
ततस्तुष्टमनाः शम्भुर्बहुलीलाकरः प्रभुः ।  
मुने मां समुवाचेदं सर्वेषां शृण्वतां तदा ॥ ६ ॥  
रुद्र उवाच  
ब्रह्मन् तात प्रसन्नोहं निर्भयस्त्वं भवाधुना ।  
स्वशीर्षं स्पृश हस्तेन मदाज्ञां कुर्वसंशयम् ॥ ७ ॥  
ब्रह्मोवाच  
इत्याकर्ण्य वचः शम्भोर्बहुलीलाकृतः प्रभोः ।  
स्पृशन् स्वं कं तथा भूत्वा प्रणामं वृषभध्वजम् ॥ ८ ॥  
यावदेवमहं स्वं कं स्पृशामि निजपाणिना ।  
तावत्तत्र स्थितं सद्यः तद्‌रूपवृषवाहनम् ॥ ९ ॥  
ततो लज्जापरीताङ्‌गः स्थितश्चाहमधोमुखः ।  
इन्द्राद्यैरमरैः सर्वैः सुदृष्टः सर्वतः स्थितैः ॥ १० ॥  
अथाहं लज्जयाऽविष्टः प्रणिपत्य महेश्वरम् ।  
प्रावोचं संस्तुतिं कृत्वा क्षम्यतां क्षम्यतामिति ॥ ११ ॥  
अस्य पापस्य शुध्यर्थं प्रायश्चित्तं वद प्रभो ।  
निग्रहं च तथा न्यायं येन पापं प्रयातु मे ॥ १२ ॥  
इत्युक्तस्तु मया शम्भुरुवाच प्रणतं हि माम् ।  
सुप्रसन्नतरो भूत्वा सर्वेशो भक्तवत्सलः ॥ १३ ॥  
शम्भुरुवाच  
अनेनैव स्वरूपेण मदधिष्ठितकेन हि ।  
तपः कुरु प्रसन्नात्मा मदाराधनतत्परः ॥ १४ ॥  
ख्यातिं यास्यसि सर्वत्र नाम्ना रुद्रशिरः क्षितौ ।  
साधकः सर्वकृत्यानां तेजोभाजां द्विजन्मनाम् ॥ १५ ॥  
मनुष्याणामिदं कृत्यं यस्माद्वीर्य्यं त्वयाऽधुना ।  
तस्मात्त्वं मानुषो भूत्वा विचरिष्यसि भूतले ॥ १६ ॥  
यस्त्वां चानेन रूपेण दृष्ट्वा कौ विचरिष्यति ।  
किमेतद्‌ब्रह्मणो मूर्ध्नि वदन्निति पुरान्तकः ॥ १७ ॥  
ततस्ते चेष्टितं सर्वं कौतुकाच्छ्रोष्यतीति यः ।  
परदारकृतात्त्यागान्मुक्तिं सद्यः स यास्यति ॥ १८ ॥  
यथा यथा जनश्चैतत्कृत्यन्ते कीर्तयिष्यति ।  
तथा तथा विशुद्धिस्ते पापस्यास्य भविष्यति ॥ १९ ॥  
एतदेव हि ते ब्रह्मन् प्रायश्चित्तं मयेरितम् ।  
जनहास्यकरं लोके तव गर्हाकरं परम् ॥ २० ॥  
एतच्च तव वीर्यं हि पतितं वेदिमध्यगम् ।  
कामार्तस्य मया दृष्टं नैतद्धार्यं भविष्यति ॥ २१ ॥  
चतुर्बिन्दुमितं रेतः पतितं यत्क्षितौ तव ।  
तन्मितास्तोयदा व्योम्नि भवेयुः प्रलयङ्‌कराः ॥ २२ ॥  
एतस्मिन्नन्तरे तत्र देवर्षीणां पुरो द्रुतम् ।  
तद्‌रेतसः समभवंस्तन्मिताश्च बलाहका ॥ २३ ॥  
संवर्तकस्तथाऽऽवर्त्तः पुष्करो द्रोण एव च ।  
एते चतुर्विधास्तात महामेघा लयङ्‌कराः ॥ २४ ॥  
गर्जन्तश्चाथ मुचन्तस्तोयानीषच्छिवेच्छया ।  
फेलुर्व्योम्नि मुनिश्रेष्ठ तोयदास्ते कदारवाः ॥ २५ ॥  
तैस्तु सञ्छादिते व्योम्नि सुगर्जद्‌भिश्च शङ्‌करः ।  
प्रशान् दाक्षायणी देवी भृशं शान्तोऽभवद्द्रुतम् ॥ २६ ॥  
अथ चाहं वीतभयः शङ्‌करस्या ज्ञया तदा ।  
शेषं वैवाहिकं कर्म समाप्तिमनयं मुने ॥ २७ ॥  
पपात पुष्पवृष्टिश्च शिवाशिवशिरस्कयोः ।  
सर्वत्र च मुनिश्रेष्ठ मुदा देवगणोज्झिता ॥ २८ ॥  
वाद्यमानेषु वाद्येषु गायमानेषु तेषु च ।  
पठत्सु विप्रवर्येषु वेदान् भक्त्यान् वितेषु च ॥ २९ ॥  
रम्भादिषु पुरन्ध्रीषु नृत्यमानासु सादरम् ।  
महोत्सवो महानासीद्देवपत्नीषु नारद ॥ ३० ॥  
अथ कर्मवितानेशः प्रसन्नः परमेश्वरः ।  
प्राह मां प्राञ्जलिं प्रीत्या लौकिकीं गतिमाश्रितः ॥ ३१ ॥  
ईश्वर उवाच  
हे ब्रह्मन् सुकृतं कर्म सर्वं वैवाहिकं च यत् ।  
प्रसन्नोस्मि त्वमाचार्यो दद्यां ते दक्षिणां च काम् ॥ ३२ ॥  
याचस्व तां सुरज्येष्ठ यद्यपि स्यात्सुदुर्लभा ।  
ब्रूहि शीघ्रं महाभाग नादेयं विद्यते मम ॥ ३३ ॥  
ब्रह्मोवाच  
इत्याकर्ण्य वचः सोहं शङ्‌करस्य कृताञ्जलिः ।  
मुनेऽवोचं विनीतात्मा प्रणम्येशं मुहुर्मुहुः ॥ ३४ ॥  
यदि प्रसन्नो देवेश वरयोग्योस्म्यहं यदि ।  
तत्कुरु त्वं महेशान सुप्रीत्या यद्वदाम्यहम् ॥ ३५ ॥  
अनेनैव तु रूपेण वेद्यामस्यां महेश्वर ।  
त्वया स्थेयं सदैवात्र नृणां पापविशुद्धये ॥ ३६ ॥  
येनास्य सन्निधौ कृत्वा स्वाश्रमं शशिशेखर ।  
तपः कुर्यां विनाशाय स्वपापस्यास्य शङ्‌कर ॥ ३७ ॥  
चैत्रशुक्लत्रयोदश्यां नक्षत्रे भगदैवते ।  
सूर्यवारे च यो भक्त्या वीक्षेत भुवि मानवः ॥ ३८ ॥  
तदैव तस्य पापानि प्रयान्तु हर सङ्‌क्षयम् ।  
वर्द्धतां विपुलं पुण्यं रोगा नश्यन्तु सर्वशः ॥ ३९ ॥  
या नारी दुर्भगा वन्ध्या काणा रूपविवर्जिता ।  
सापि त्वद्दर्शनादेव निर्दोषा सम्भवेद्ध्रुवम् ॥ ४० ॥  
ब्रह्मोवाच  
इत्याकर्ण्य वचो मे हि स्वात्मसर्वसुखावहम् ।  
तथाऽस्त्विति शिवः प्राह सुप्रसन्नेन चेतसा ॥ ४१ ॥  
शिव उवाच  
हिताय सर्वलोकस्य वेद्यां तस्यां व्यवस्थितः ।  
स्थास्यामि सहितः पत्न्या सत्या त्वद्वचनाद्विधे ॥ ४२ ॥  
ब्रह्मोवाच  
इत्युक्त्वा भगवांस्तत्र सभार्यो वृषभध्वजः ।  
उवाच वेदिमध्यस्थो मूर्तिं कृत्वांशरूपिणीम् ॥ ४३ ॥  
ततो दक्षं समामन्त्र्य शङ्‌करः परमेश्वरः ।  
पत्न्या सत्या गन्तुमना अभूत्स्वजनवत्सलः ॥ ४४ ॥  
एतस्मिन्नन्तरे दक्षो विनयावनतः सुधीः ।  
साञ्जलिर्नतकः प्रीत्या तुष्टाव वृषभध्वजम् ॥ ४५ ॥  
विष्ण्वादयः सुराः सर्वे मुनयश्च गणास्तदा ।  
नत्वा संस्तूय विविधं चक्रुर्जयरवं मुदा ॥ ४६ ॥  
आरोप्य वृषभे शम्भुः सतीं दक्षाज्ञया मुदा ।  
जगाम हिमवत्प्रस्थं वृषभस्थः स्वयं प्रभुः ॥ ४७ ॥  
अथ सा शङ्‌कराभ्यासे सुदती चारुहासिनी ।  
विरेजे वृषभस्था वै चन्द्रान्ते कालिका यथा ॥ ४८ ॥  
विष्ण्वादयःसुराःसर्वे मरीच्याद्यास्तथर्षयः ।  
दक्षोपि मोहितश्चासीत्तथान्ये निश्चला जनाः ॥ ४९ ॥  
केचिद्वाद्यान्वादयन्तो गायन्तः सुस्वरं परे ।  
शिवं शिवयशः शुद्धमनुजग्मुः शिवं मुदा ॥ ५० ॥  
मध्यमार्गाद्विसृष्टो हि दक्षः प्रीत्याथ शम्भुना ।  
वधाम प्राप सगणः शम्भुः प्रेमसमाकुलः ॥ ५१ ॥  
विसृष्टा अपि विष्ण्वाद्याः शम्भुना पुनरेव ते ।  
अनुजग्मुः शिवं भक्त्या सुराः परमया मुदा ॥ ५२ ॥  
तैः सर्वैः सगणैः शम्भुः सत्या च स्वस्त्रिया युतः ।  
प्राप स्वं धाम संहृष्टो हिमवद्‌गिरिशोभितम् ॥ ५३ ॥  
तत्र गत्वाऽखिलान्देवान्मुनीनपि परांस्तथा ।  
मुदा विसर्जयामास बहु सम्मान्य सादरम् ॥ ५४ ॥  
शम्भुमाभाष्य ते सर्वे विष्ण्वाद्या मुदितानना ।  
स्वंस्वं धाम ययुर्नत्वा स्तुत्वा च मुनयः सुराः ॥ ५५ ॥  
शिवोऽपि मुदितोत्यर्थं स्वपत्न्या दक्षकन्यया ।  
हिमवत्प्रस्थसंस्थो हि विजहार भवानुगः ॥ ५६ ॥  
ततः स शङ्‌करः सत्या सगणः सूतिकृन्मुने ।  
प्राप स्वं धाम संहृष्टः कैलासं पर्वतोत्तमम् ॥ ५७ ॥  
एतद्वः सर्वमाख्यातं यथा तस्य पुराऽभवत् ।  
विवाहो वृषयानस्य मनुस्वायम्भुवान्तरे ॥ ५८ ॥  
विवाहसमये यज्ञे प्रारम्भे वा शृणोति यः ।  
एतदाख्यानमव्यग्रः सम्पूज्य वृषभध्वजम् ॥ ५९ ॥  
तस्याविघ्नं भवेत्सर्वं कर्म वैवाहिकं च यत् ।  
शुभाख्यमपरं कर्म निर्विघ्नं सर्वदा भवेत् ॥ ६० ॥  
कन्या च सुखसौभाग्यशीलाचारगुणान्विता ।  
साध्वी स्यात्पुत्रिणी प्रीत्या श्रुत्वाख्यानमिदं शुभम् ॥ ६१ ॥  
इति श्रीशिवमहापुराणे द्वितीयायां रुद्रसंहितायां  
द्वितीये सतीखण्डे सती विवाहवर्णनं नाम विंशोऽध्यायः ॥ २० ॥  
  
  
श्रीगौरीशङ्करार्पणमस्तु  
  
GO TOP
