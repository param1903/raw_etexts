
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
द्विचत्वारिंशोऽध्यायः ॥  
  
दक्षदुःखनिराकरणम्  
ब्रह्मोवाच  
श्रीब्रह्मेशप्रजेशेन सदैव मुनिना च वै ।  
अनुनीतः शम्भुरासीत्प्रसन्नः परमेश्वरः ॥ १ ॥  
आश्वास्य देवान् विष्ण्वादीन्विहस्य करुणानिधिः ।  
उवाच परमेशानः कुर्वन् परमनुग्रहम् ॥ २ ॥  
श्रीमहादेव उवाच  
शृणुतं सावधानेन मम वाक्यं सुरोत्तमौ ।  
यथार्थं वच्मि वां तात वां क्रोधं सर्वदासहन् ॥ ३ ॥  
नाघं तनौ तु बालानां वर्णमेवानुचिन्तये ।  
मम मायाभिभूतानां दण्डस्तत्र धृतो मया ॥ ४ ॥  
दक्षस्य यज्ञभङ्‌गोयं न कृतश्च मया क्वचित् ।  
परं द्वेष्टि परेषां यदात्मनस्तद्‌भविष्यति ॥ ५ ॥  
परेषां क्लेदनं कर्म न कार्यं तत्कदाचन ।  
परं द्वेष्टि परेषां यदात्मनस्तद्‌भविष्यति ॥ ६ ॥  
दक्षस्य यज्ञशीर्ष्णो हि भवत्वजमुखं शिरः ।  
मित्रनेत्रेण सम्पश्येद्यज्ञभागं भगः सुरः ॥ ७ ॥  
पूषाभिधः सुरस्तात दद्‌भिर्यज्ञसुपुष्टिकृत् ।  
याजमानो भग्नदन्तः सत्यमेतन्मयोदितम् ॥ ८ ॥  
बस्तश्मश्रुर्भवेदेव भृगुर्मम विरोधकृत् ।  
देवाः प्रकृतिसर्वाङ्‌गा ये म उच्छेदनं ददुः ॥ ९ ॥  
बाहुभ्यामश्विनौ पूष्णो हस्ताभ्यां कृतवाहकः ।  
भवन्त्वध्वर्यवश्चान्ये भवत्प्रीत्या मयोदितम् ॥ १० ॥  
ब्रह्मोवाच  
इत्युक्त्वा परमेशानो विरराम दयान्वितः ।  
चराचरपतिर्देवः सम्राट् वेदानुसारकृत् ॥ ११ ॥  
तदा सर्वे सुराद्यास्ते श्रुत्वा शङ्करभाषितम् ।  
साधुसाध्विति सम्प्रोचुः परितुष्टाः सविष्ण्वजाः ॥ १२ ॥  
ततः शम्भुं समामन्त्र्य मया विष्णुः सुरर्षिभिः ।  
भूयस्तद्देवयजनं ययौ च परया मुदा ॥ १३ ॥  
एवं तेषां प्रार्थनया विष्णुप्रभृतिभिः सुरैः ।  
ययौ कनखलं शम्भुर्यज्ञवाटं प्रजापतेः ॥ १४ ॥  
रुद्रस्तदा ददर्शाथ वीरभद्रेण यत्कृतम् ।  
प्रध्वंसं तं क्रतोस्तत्र देवर्षीणां विशेषतः ॥ १५ ॥  
स्वाहा स्वधा तथा पूषा तुष्टिर्धृतिः सरस्वती ।  
तथान्ये ऋषयःसर्वे पितरश्चाग्नयस्तथा ॥ १६ ॥  
येऽन्ये च बहवस्तत्र यक्षगन्धर्वराक्षसाः ।  
त्रोटिता लुञ्चिताश्चैव मृताः केचिद्‌रणाजिरे ॥ १७ ॥  
यज्ञं तथाविधं दृष्ट्वा समाहूय गणाधिपम् ।  
वीरभद्रं महावीर्यमुवाच प्रहसन् प्रभुः ॥ १८ ॥  
वीरभद्र महाबाहो किं कृतं कर्म ते त्विदम् ।  
महान् दण्डो धृतस्तात देवर्स्यादिषु सत्वरम् ॥ १९ ॥  
दक्षमानय शीघ्रं त्वं येनेदं कृतमीदृशम् ।  
यज्ञो विलक्षणस्तात यस्येदं फलमीदृशम् ॥ २० ॥  
ब्रह्मोवाच  
एवमुक्तः शङ्करेण वीरभद्रस्त्वरान्वितः ।  
कबन्धमानयित्वाऽग्रे तस्य शम्भोरथाक्षिपत् ॥ २१ ॥  
विशिरस्कं च तं दृष्ट्वा शङ्करो लोकशङ्करः ।  
वीरभद्रमुवाचाग्रे विहसन् मुनिसत्तम ॥ २२ ॥  
शिरः कुत्रेति तेनोक्तं वीरभद्रोऽब्रवीत्प्रभुः ।  
मया शिरो हुतं चाग्नौ तदानीमेव शङ्कर ॥ २३ ॥  
इति श्रुत्वा वचस्तस्य वीरभद्रस्य शङ्करः ।  
देवान् तथाज्ञपत्प्रीत्या यदुक्तं तत्पुरा प्रभुः ॥ २४ ॥  
विधाय कार्त्स्न्येन च तद्यदाह भगवान् भवः ।  
मया विष्ण्वादयः सर्वे भृग्वादीनथ सत्वरम् ॥ २५ ॥  
अथ प्रजापतेस्तस्य सवनीयपशोः शिरः ।  
बस्तस्य सन्दधुः शम्भोः कायेनारं सुशासनात् ॥ २६ ॥  
सन्धीयमाने शिरसि शम्भुसद्दृष्टिवीक्षितः ।  
सद्यः सुप्त इवोत्तस्थौ लब्धप्राणः प्रजापतिः ॥ २७ ॥  
उत्थितश्चाग्रतः शम्भुं ददर्श करुणानिधिम् ।  
दक्षः प्रीतमतिः प्रीत्या संस्थितः सुप्रसन्नधीः ॥ २८ ॥  
पुरा हर महाद्वेषकलिलात्माभवद्धि सः ।  
शिवावलोकनात्सद्यः शरच्चन्द्र इवामलः ॥ २९ ॥  
भवं स्तोतुमना सोथ नाशक्नोदनुरागतः ।  
उत्कण्ठाविकलत्वाच्च सम्परेतां सुतां स्मरन् ॥ ३० ॥  
अथ दक्षः प्रसन्नात्मा शिवं लज्जासमन्वितः ।  
तुष्टाव प्रणतो भूत्वा शङ्करं लोकशङ्करम् ॥ ३१ ॥  
दक्ष उवाच  
नमामि देव वरदं वरेण्यं  
     महेश्वरं ज्ञाननिधिं सनातनम् ।  
नमामि देवाधिपतीश्वरं हरिं  
     सदासुखाढ्यं जगदेकबान्धवम् ॥ ३२ ॥  
नमामि विश्वेश्वर विश्वरूपं  
     पुरातनं ब्रह्मनिजात्मरूपम् ।  
नमामि शर्वं भवभावभावं  
     परात्परं शङ्करमानतोऽस्मि ॥ ३३ ॥  
देवदेव महादेव कृपां कुरु नमोस्तु ते ।  
अपराधं क्षमस्वाद्य मम शम्भो कृपानिधे ॥ ३४ ॥  
अनुग्रहः कृतस्ते हि दण्डव्याजेन शङ्कर ।  
खलोऽहं मूढधीर्देव ज्ञातं तत्त्वं मया न ते ॥ ३५ ॥  
अद्य ज्ञातं मया तत्त्वं सर्वोपरि भवान्मतः ।  
विष्णुब्रह्मादिभिःसेव्यो वेदवेद्यो महेश्वरः ॥ ३६ ॥  
साधूनां कल्पवृक्षस्त्वं दुष्टानां दण्डधृक् सदा ।  
स्वतन्त्रः परमात्मा हि भक्ताभीष्टवरप्रदः ॥ ३७ ॥  
विद्यातपोव्रतधरानसृजः प्रथमं द्विजा ।  
आत्मतत्त्वं समावेत्तुं मुखतः परमेश्वरः ॥ ३८ ॥  
सर्वापद्‌भ्यः पालयिता गोपतिस्तु पशूनिव ।  
गृहीतदण्डो दुष्टांस्तान् मर्यादापरिपालकः ॥ ३९ ॥  
मया दुरुक्तविशिखैः प्रविद्धः परमेश्वरः ।  
अमरानतिदीनाशान् मदनुग्रहकारकः ॥ ४० ॥  
स भवान् भगवान् शम्भो दीनबन्धो परात्परः ।  
स्वकृतेन महार्हेण सन्तुष्टो भक्तवत्सल ॥ ४१ ॥  
ब्रह्मोवाच  
इति स्तुत्वा महेशानं शङ्करं लोकशङ्करम् ।  
प्रजापतिर्विनीतात्मा विरराम महाप्रभुम् ॥ ४२ ॥  
अथ विष्णुः प्रसन्नात्मा तुष्टाव वृषभध्वजम् ।  
बाष्पगद्‌गदया वाण्या सुप्रणम्य कृताञ्जलिः ॥ ४३ ॥  
विष्णुवाच  
महादेव महेशान लोकानुग्रहकारक ।  
परब्रह्म परात्मास्त्वं दीनबन्धो दयानिधे ॥ ४४ ॥  
सर्वव्यापी स्वैरवर्ती वेदवेद्ययशाः प्रभोः ।  
अनुग्रहः कृतस्तेन कृताश्चासुकृता वयम् ॥ ४५ ॥  
दक्षोऽयं मम भक्तस्त्वां यन्निनिन्द खलः पुरा ।  
तत् क्षन्तव्यं महेशाद्य निर्विकारो यतो भवान् ॥ ४६ ॥  
कृतो मयापराधोऽपि तव शङ्कर मूढतः ।  
त्वद्‌गणेन कृतं युद्धं वीरभद्रेण पक्षतः ॥ ४७ ॥  
त्वं मे स्वामी परब्रह्म दासोऽहं ते सदाशिव ।  
पोष्यश्चापि सदा ते हि सर्वेषां त्वं पिता यतः ॥ ४८ ॥  
ब्रह्मोवाच  
देवदेव महादेव करुणासागर प्रभो ।  
स्वतन्त्रः परमात्मा त्वं परमेशोऽद्वयोऽव्ययः ॥ ४९ ॥  
मम पुत्रोपरि कृतो देवानुग्रह ईश्वर ।  
स्वापमानं न गण्य त्वं दक्षयज्ञं समुद्धर ॥ ५० ॥  
प्रसन्नो भव देवेश सर्वशापान्निराकुरु ।  
सबोधः प्रेरकस्त्वं मे त्वमेवं विनिवारकः ॥ ५१ ॥  
इति स्तुत्वा महेशानं परमं च महामुने ।  
कृताञ्जलिपुटो भूत्वा विनम्रीकृतमस्तकः ॥ ५२ ॥  
अथ शक्रादयो देवा लोकपालाः सुचेतसः ।  
तुष्टुवुः शङ्करं देवं प्रसन्नमुखपङ्‌कजम् ॥ ५३ ॥  
ततः प्रसन्नमनसः सर्वे देवास्तथा परे ।  
सिद्धर्षयः प्रजेशाश्च तुष्टुवुः शङ्करं मुदा ॥ ५४ ॥  
तथोपदेवनागाश्च सदस्या ब्राह्मणास्तथा ।  
प्रणम्य परया भक्त्या तुष्टुवुश्च पृथक् पृथक् ॥ ५५ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे दक्षदुःखनिराकरणवर्णनं नाम द्विचत्वारिंशो ऽध्यायः ॥ ४२ ॥  
  
  
श्रीगौरीशङ्करार्पणमस्तु  
  
GO TOP
