
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
विंशोऽध्यायः  
  
वडवानलचरितम्  
नारद उवाच  
विधे नेत्रसमुद्‌भूतवह्निज्वाला हरस्य सा ।  
गता कुत्र वद त्वं तच्चरित्रं शशिमौलिनः ॥ १ ॥  
ब्रह्मोवाच  
यदा भस्म चकाराशु तृतीयनयनानलः ।  
शम्भोः कामं प्रजज्वाल सर्वतो विफलस्तदा ॥ २ ॥  
हाहाकारो महानासीत्त्रैलोक्ये सचराचरे ।  
सर्वदेवर्षयस्तात शरणं मां ययुर्द्रुतम् । ३ ॥  
सर्वे निवेदयामासुस्तद्दुखं मह्यमाकुलाः ।  
सुप्रणम्य सुसंस्तुत्य करौ बद्ध्वा नताननाः ॥ ४ ॥  
तच्छ्रुत्वाहं शिवं स्मृत्वा तद्धेतुं सुविमृश्य च ।  
गतस्तत्र विनीतात्मा त्रिलोकावनहेतवे ॥ ५ ॥  
सन्दग्धुकामः स शुचिज्वालामालातिदीपितः ।  
स्तम्भितोऽरं मया शम्भुप्रसादाप्तसुतेजसा ॥ ६ ॥  
अथ क्रोधमयं वह्निं दग्धुकामं जगत्त्रयम् ।  
वाडवान्तकमार्षं च सौम्यज्वालामुखं मुने ॥ ७ ॥  
तं वाडवतनुमहं समादाय शिवेच्छया ।  
सागरं समगां लोकहिताय जगतां पतिः ॥ ८ ॥  
आगतं मां समालोक्य सागरः साञ्जलिर्मुने ।  
धृत्वा च पौरुषं रूपमागतः सन्निधिं मम ॥ ९ ॥  
सुप्रणम्याथ मां सिन्धुः संस्तूय च यथा विधि ।  
स मामुवाच सुप्रीत्या सर्वलोकपितामहम् ॥ १० ॥  
सागर उवाच  
किमर्थमागतोऽसि त्वं ब्रह्मन्नत्राखिलाधिप ।  
तन्निदेशय सुप्रीत्या मत्वा मां च स्वसेवकम् ॥ ११ ॥  
अथाहं सागरवचः श्रुत्वा प्रीतिपुरःसरम् ।  
प्रावोचं शङ्करं स्मृत्वा लौकिकं हितमावहन् ॥ १२ ॥  
ब्रह्मोवाच  
शृणु तात महाधीमन्सर्वलोकहितावह ।  
वच्म्यहं प्रीतितःसिन्धो शिवेच्छाप्रेरितो हृदा ॥ १३ ॥  
अयं क्रोधो महेशस्य वाडवात्मा महाप्रभुः ।  
दग्ध्वा कामं द्रुतं सर्वं दग्धुकामोऽभवत्ततः ॥ १४ ॥  
प्रार्थितोऽहं सुरैः शीघ्रं पीडितैः शङ्करेच्छया ।  
तत्रागत्य द्रुतं तं वै तात स्तम्भितवाञ्शुचिम् ॥ १५ ॥  
वाडवं रूपमाधत्त तमादायागतोऽत्र ह ।  
निर्दिशामि जलाधार त्वामहं करुणाकरः ॥ १६ ॥  
अयं क्रोधी महेशस्य वाडवं रूपमाश्रितः ।  
ज्वालामुखस्त्वया धार्यो यावदाभूतसम्प्लवम् ॥ १७ ॥  
यदात्राहं समागम्य वत्स्यामि सरितां पते ।  
तदा त्वया परित्याज्यः क्रोधोऽयं शाङ्‌करोऽद्‌भुतः ॥ १८ ॥  
भोजनं तोयमेतस्य तव नित्यं भविष्यति ।  
यत्नादेवावधार्योऽयं यथा नोपैति चान्तरम् ॥ १९ ॥  
ब्रह्मोवाच  
इत्युक्तो हि मया सिन्धुरङ्‌गीचक्रे तदा ध्रुवम् ।  
ग्रहीतुं वाडवं वह्निं रौद्रं चाशक्यमन्यतः ॥ २० ॥  
ततः प्रविष्टो जलधौ स वाडवतनुः शुचिः ।  
वार्योघान्सुदहंस्तस्य ज्वालामालाभिदीपितः ॥ २१ ॥  
ततःसन्तुष्टचेतस्कः स्वं धामाहं गतो मुने ।  
अन्तर्धानमगात्सिन्धुर्दिव्यरूपः प्रणम्य माम् ॥ २२ ॥  
स्वास्थ्यं प्राप जगत्सर्वं निर्मुक्तं तद्‌भवाद्‌भयात् ।  
देवा बभूवुः सुखिनो मुनयश्च महामुने ॥ २३ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे वडवानलचरितं नाम विंशोऽध्यायः ॥ २० ॥  
  
  
श्रीगौरीशङ्करार्पणमस्तु  
  
GO TOP
