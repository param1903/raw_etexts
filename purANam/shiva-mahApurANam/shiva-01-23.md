
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ त्रयोविंशोऽध्यायः ॥  
  
रुद्राक्षमाहात्म्यं शिवनाममहिमा च -  
  
  
[ Right click to 'save audio as' for downloading Audio ]  
ऋषय ऊचुः -  
सूत सूत महाभाग व्यासशिष्य नमोऽस्तु ते ।  
तदेव व्यासतो ब्रूहि भस्ममाहात्म्यमुत्तमम् ॥ १ ॥  
तथा रुद्राक्षमाहात्म्यं नाम माहात्म्यमुत्तमम् ।  
त्रितयं ब्रूहि सुप्रीत्या ममानन्दय मानसम् ॥ २ ॥  
सूत उवाच -  
साधु पृष्टं भवद्‌भिश्च लोकानां हितकारकम् ।  
भवन्तो वै महाधन्याः पवित्राः कुलभूषणाः ॥ ३ ॥  
येषां चैव शिवः साक्षाद्दैवतं परमं शुभम् ।  
सदाशिवकथा लोके वल्लभा भवतां सदा ॥ ४ ॥  
ते धन्याश्च कृतार्थाश्च सफलं देहधारणम् ।  
उद्धृतं च कुलं तेषां ये शिवं समुपासते ॥ ५ ॥  
शिवनाम मुखे यस्य सदाशिवशिवेति च ।  
पापानि न स्पृशन्त्येव खदिराङ्‌गारङ्‌कं यथा ॥ ६ ॥  
श्रीशिवाय नमस्तुभ्यं मुखं व्याहरते यदा ।  
तन्मुखं पावनं तीर्थं सर्वपापविनाशनम् ॥ ७ ॥  
तन्मुखं च तथा यो वै पश्यति प्रीतिमान्नरः ।  
तीर्थजन्यं फलं तस्य भवतीति सुनिश्चितम् ॥ ८ ॥  
यत्र त्रयं सदा तिष्ठेदेतच्छुभतरं द्विजाः ।  
तस्य स्पर्शनमात्रेण वेणीस्नान फलं लभेत् ॥ ९ ॥  
शिवनामविभूतिश्च तथा रुद्राक्ष एव च ।  
एतत्त्रयं महापुण्यं त्रिवेणीसदृशं स्मृतम् ॥ १० ॥  
एतत्त्रयं शरीरे च यस्य तिष्ठति नित्यशः ।  
तस्यैव दर्शनं लोके दुर्लभं पापहारकम् ॥ ११ ॥  
तद्दर्शनं यथा वेणी नोभयोरन्तरं मनाक् ।  
एवं यो न विजानाति स पापिष्ठो न संशयः ॥ १२ ॥  
विभूतिर्यस्य नो भाले नाङ्‌गे रुद्राक्षधारणम् ।  
नास्ये शिवमयी वाणी तं त्यजेदधमं यथा ॥ १३ ॥  
शैवं नाम यथा गङ्‌गा विभूतिर्यमुना मता ।  
रुद्राक्षं विधिना प्रोक्ता सर्वपापविनाशिनी ॥ १४ ॥  
शरीरे च त्रयं यस्य तत्फलं चैकतः स्थितम् ।  
एकतो वेणिकायाश्च स्नानजं तु फलं बुधैः ॥ १५ ॥  
तदेवं तुलितं पूर्वं ब्रह्मणा हितकारिणा ।  
समानं चैव तज्जातं तस्माद्धार्यं सदा बुधैः ॥ १६ ॥  
तद्दिनं हि समारभ्य ब्रह्मविष्ण्वादिभिः सुरैः ।  
धार्यते त्रितयं तच्च दर्शनात्पापहारकम् ॥ १७ ॥  
ऋष्य ऊचुः  
ईदृशं हि फलं प्रोक्तं नामादित्रितयोद्‌भवम् ।  
तन्माहात्म्यं विशेषेण वक्तुमर्हसि सुव्रत ॥ १८ ॥  
सूत उवाच  
ऋषयो हि महाप्राज्ञाः सच्छैवा ज्ञानिनां वराः ।  
तन्माहात्म्यं हि सद्‌भक्त्या शृणुतादरतो द्विजाः ॥ १९ ॥  
स गूढमपि शास्त्रेषु पुराणेषु श्रुतिष्वपि ।  
भवत्स्नेहान्मया विप्राः प्रकाशः क्रियतेऽधुना ॥ २० ॥  
कस्तत्त्रितयमाहात्म्यं सञ्जानाति द्विजोत्तमाः ।  
महेश्वरं विना सर्वं ब्रह्माण्डे सदसत्परम् ॥ २१ ॥  
वच्म्यहं नाममाहात्म्यं यथा भक्ति समासतः ।  
शृणुत प्रीतितो विप्राः सर्वपापहरं परम् ॥ २२ ॥  
शिवेति नामदावाग्नेर्महापातकपर्वताः ।  
भस्मीभवन्त्यनायासात्सत्यं सत्यं न संशयः ॥ २३ ॥  
पापमूलानि दुःखानि विविधान्यपि शौनक ।  
शिवनामैकनश्यानि नान्यनश्यानि सर्वथा ॥ २४ ॥  
स वैदिकः स पुण्यात्मा स धन्यः स बुधो मतः ।  
शिवनामजपासक्तो यो नित्यं भुवि मानव ॥ २५ ॥  
भवन्ति विविधा धर्मास्तेषां सद्यः फलोन्मुखाः ।  
येषां भवति विश्वासः शिवनामजपे मुने ॥ २६ ॥  
पातकानि विनश्यन्ति यावन्ति शिवनामतः ।  
भुवि तावन्ति पापानि क्रियन्ते न नरैर्मुने ॥ २७ ॥  
ब्रह्महत्यादिपापानां राशीनप्रमितान्मुने ।  
शिवनाम द्रुतं प्रोक्तं नाशयत्यखिलान्नरैः ॥ २८ ॥  
शिवनामतरीं प्राप्य संसाराब्धिं तरन्ति ये ।  
संसारमूलपापानि तानि नश्यन्त्यसंशयम् ॥ २९ ॥  
संसारमूलभूतानां पातकानां महामुने ।  
शिवनाम कुठारेण विनाशो जायते ध्रुवम् ॥ ३० ॥  
शिवनामामृतं पेयं पापदावानलार्दितैः ।  
पापदावाग्नितप्तानां शान्तिस्तेन विना न हि ॥ ३१ ॥  
शिवेति नामपीयूषवर्षवर्षधारापरिप्लुताः ।  
संसारदवमध्येऽपि न शोचन्ति कदाचन ॥ ३२ ॥  
शिवनाम्नि महद्‌भक्तिर्जाता येषां महात्मनाम् ।  
तद्विधानां तु सहसा मुक्तिर्भवति सर्वथा ॥ ३३ ॥  
अनेकजन्मभिर्येन तपस्तप्तं मुनीश्वर ।  
शिवनाम्नि भवेद्‌भक्तिः सर्वपापापहारिणी ॥ ३४ ॥  
यस्यासाधारणी शम्भुनाम्नि भक्तिरखण्डिता ।  
तस्यैव मोक्षः सुलभो नान्यस्येति मतिर्मम ॥ ३५ ॥  
कृत्वाप्यनेकपापानि शिवनामजपादरः ।  
सर्वपापविनिर्मुक्तो भवत्येव न संशयः ॥ ३६ ॥  
भवन्ति भस्मसाद्वृक्षा दवदग्धा यथा वने ।  
तथा तावन्ति दग्धानि पापानि शिवनामतः ॥ ३७ ॥  
यो नित्यं भस्मपूताङ्‌गः शिवनामजपादरः ।  
स तरत्येव संसारमघोरमपि शौनक ॥ ३८ ॥  
ब्रह्मस्वहरणं कृत्वा हत्वापि ब्राह्मणान्बहून् ।  
न लिप्यते नरः पापैः शिवनामजपादरः ॥ ३९ ॥  
विलोक्य वेदानखिलाञ्छिवनामजपः परम् ।  
संसारतारणोपाय इतिपूर्वैर्विनिश्चितम् ॥ ४० ॥  
किं बहूक्त्या मुनिश्रेष्ठाः श्लोकेनैकेन वच्म्यहम् ।  
शिवाभिधानमाहात्म्यं सर्वपापापहारणम् ॥ ४१ ॥  
पापानां हरणं शम्भोर्नामः शक्तिर्हि पावनी ।  
शक्नोति पातकं तावत्कर्तुं नापि नरः क्वचित् ॥ ४२ ॥  
शिवनामप्रभावेण लेभे सद्‌गतिमुत्तमाम् ।  
इन्द्रद्युम्ननृपः पूर्वं महापापयुतो मुने ॥ ४३ ॥  
तथा काचिद्‌द्विजा योषाऽसौ मुनेबहुपापिनी ।  
शिवनामप्रभावेण लेभे सद्‌गतिमुत्तमाम् ॥ ४४ ॥  
इत्युक्तं वो द्विजश्रेष्ठा नाममाहात्म्यमुत्तमम् ।  
शृणुध्वं भस्ममाहात्म्यं सर्वपावनपावनम् ॥ ४५ ॥  
इति श्रीशिवमहापुराणे प्रथमायां विद्येश्वरसंहितायां साध्यसाधनखण्डे  
शिवनममाहात्म्यवर्णनोनाम त्रयोविंशोऽध्यायः  
  
  
श्रीगौरीशङ्करार्पणमस्तु  
  
GO TOP
