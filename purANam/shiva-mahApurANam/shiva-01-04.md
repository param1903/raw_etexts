
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ चतुर्थोऽध्यायः ॥  
  
॥ श्रवणकीर्तनमननानां श्रेष्ठत्वम् ॥  
  
  
मुनय ऊचुः  
मननं कीदृशं ब्रह्मञ्छ्रवणं चापि कीदृशम् ।  
कीर्तनं वा कथं तस्य कीर्तयैतद्यथायथम् ॥ १ ॥  
ब्रह्मोवाच  
पूजाजपेशगुणरूपविलासनाम्नां  
     युक्तिप्रियेण मनसा परिशोधनं यत् ।  
तत्सन्ततं मननमीश्वरदृष्टिलभ्यं  
     सर्वेषु साधनवरेष्वपि मुख्यमुख्यम् ॥ २ ॥  
गीतात्मना श्रुतिपदेन च भाषया वा  
     शम्भुप्रतापगुणरूपविलासनाम्नाम् ।  
वाचा स्फुटं तु रसवत्स्तवनं यदस्य  
     तत्कीर्तनं भवति सा धनमत्र मध्यम् ॥ ३ ॥  
येनापि केन करणेन च शब्दपुञ्जं  
     यत्र क्वचिच्छिवपरं श्रवणेन्द्रियेण ।  
स्त्रीकेलिवद्दृढतरं प्रणिधीयते य-  
     त्तद्वै बुधाः श्रवणमत्र जगत्प्रसिद्धम् ॥ ४ ॥  
सत्सङ्‌गमेन भवति श्रवणं पुरस्तात्  
     सङ्‌कीर्तनं पशुपतेरथ तद्दृढं स्यात् ।  
सर्वोत्तमं भवति तन्मननं तदन्ते  
     सर्वं हि सम्भवति शङ्‌करदृष्टिपाते ॥ ५ ॥  
सूत उवाच  
अस्मिन्साधनमाहत्म्ये पुरा वृत्तं मुनीश्वराः ।  
युष्मदर्थं प्रवक्ष्यामि शृणुध्वमवधानतः ॥ ६ ॥  
पुरा मम गुरुर्व्यासः पराशरमुनेः सुतः ।  
तपश्चचार सम्भ्रान्तः सरस्वत्यास्तटे शुभे ॥ ७ ॥  
गच्छन् यदृच्छया तत्र विमानेनार्करोचिषा ।  
सनत्कुमारो भगवान् ददर्श मम देशिकम् ॥ ८ ॥  
ध्यानारूढः प्रबुद्धोऽसौ ददर्श तमजात्मजम् ।  
प्रणिपत्याह सम्भ्रान्तः परं कौतूहलं मुनिः ॥ ९ ॥  
दत्त्वार्घ्यमस्मै प्रददौ देवयोग्यं च विष्टरम् ।  
प्रसन्नः प्राह तं प्रह्वं प्रभुर्गम्भीरया गिरा ॥ १० ॥  
सनत्कुमाच  
सत्यं वस्तु मुने दध्याः साक्षात्करणगोचरः ।  
स शिवोऽथ सहायोऽत्र तपश्चरसि किं कृते ॥ ११ ॥  
एवमुक्तः कुमारेण प्रोवाच स्वाशयं मुनिः ।  
धर्मार्थकाममोक्षाश्च वेदमार्गे कृतादराः ॥ १२ ॥  
बहुधा स्थापिता लोके मया त्वत्कृपया तथा ।  
एवम्भूतस्य मेऽप्येवं गुरुभूतस्य सर्वतः ॥ १३ ॥  
मुक्तिसाधनकं ज्ञानं नोदेति परमाद्‌भुतम् ।  
तपश्चरामि मुक्त्यर्थं न जाने तत्र कारणम् ॥ १४ ॥  
इत्थं कुमारो भगवान् व्यासेन मुनिनार्थितः ।  
समर्थः प्राह विप्रेन्द्रा निश्चयं मुक्तिकारणम् ॥ १५ ॥  
श्रवणं कीर्तनं शम्भोर्मननं च महत्तरम् ।  
त्रयं साधनमुक्तं च विद्यते वेदसम्मतम् ॥ १६ ॥  
पुराऽहमथ सम्भ्रान्तो ह्यन्यसाधनसम्भ्रमः ।  
अचले मन्दरे शैले तपश्चरणमाचरम् ॥ १७ ॥  
शिवाज्ञया ततः प्राप्तो भगवान्नन्दिकेश्वरः ।  
स मे दयालुर्भगवान् सर्वसाक्षी गणेश्वरः ॥ १८ ॥  
उवाच मह्यं सस्नेहं मुक्तिसाधनमुत्तमम् ।  
श्रवणं कीर्तनं शम्भोर्मननं वेदसम्मतम् ॥ १९ ॥  
त्रिकं च साधनं मुक्ते शिवेन मम भाषितम् ।  
श्रवणादित्रिकं ब्रह्मन् कुरुष्वेति मुहुर्मुहुः ॥ २० ॥  
एवमुक्त्वा ततो व्यासं सानुगो विधिनन्दनः ।  
जगाम स्वविमानेन पदं परमशोभनम् ॥ २१ ॥  
एवमुक्तं समासेन पूर्ववृत्तान्तमुत्तमम् ।  
ऋषय ऊचुः  
श्रवणादित्रयं सूत मुक्त्युपायस्त्वयेरितः ॥ २२ ॥  
श्रवणादित्रिके शक्तः किं कृत्वा मुच्यते जनः ।  
अयत्नेनैव मुक्तिः स्यात् कर्मणा केन हेतुना ॥ २३ ॥  
इति श्रीशिवमहापुराणे प्रथमायां विद्येश्वरसंहितायां  
साध्यसाधनखण्डे चतुर्थोऽध्यायः  
  
  
श्रीगौरीशङ्करार्पणमस्तु  
  
GO TOP
