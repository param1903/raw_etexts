
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ अष्टादशोऽध्यायः ॥  
  
बन्धमोक्षस्वरूपं शिवलिङ्गमाहात्म्यं च -  
  
  
[ Right click to 'save audio as' for downloading Audio ]  
ऋषय ऊचुः -  
बन्धमोक्षस्वरूपं हि ब्रूहि सर्वार्थवित्तम ।  
सूत उवाच -  
बन्धं मोक्षं तथोपायं वक्ष्येऽहं शृणुतादरात् ॥ १ ॥  
प्रकृत्याद्यष्टबन्धेन बद्धो जीवः स उच्यते ।  
प्रकृत्याद्यष्टबन्धेन निर्मुक्तो मुक्त उच्यते ॥ २ ॥  
प्रकृत्यादिवशीकारो मोक्ष इत्युच्यते स्वतः ।  
बद्धजीवस्तु निर्मुक्तो मुक्तजीवः स कथ्यते ॥ ३ ॥  
प्रकृत्यग्रे ततो बुद्धिरहङ्‌कारो गुणात्मकः ।  
पञ्चतन्मात्रमित्येतत्प्रकृत्याद्यष्टकं विदुः ॥ ४ ॥  
प्रकृत्याद्यष्टजो देहो देहजं कर्म उच्यते ।  
पुनश्च कर्मजो देहो जन्मकर्म पुनः पुनः ॥ ५ ॥  
शरीरं त्रिविधं ज्ञेयं स्थूलं सूक्ष्मं च कारणम् ।  
स्थूलं व्यापारदं प्रोक्तं सूक्ष्ममिन्द्रियभोगदम् ॥ ६ ॥  
कारणं त्वात्मभोगार्थं जीवकर्मानुरूपतः ।  
सुखं दुःखं पुण्यपापैः कर्मभिः फलमश्नुते ॥ ७ ॥  
तस्माद्धि कर्मरज्ज्वा हि बद्धो जीवः पुनः पुनः ।  
शरीरत्रयकर्मभ्यां चक्रवद्‌भ्राम्यते सदा ॥ ८ ॥  
चक्रभ्रमनिवृत्यर्थं चक्रकर्तारमीडयेत् ।  
प्रकृत्यादि महाचक्रं प्रकृतेः परतः शिवः ॥ ९ ॥  
चक्रकर्ता महेशो हि प्रकृतेः परतो यतः ।  
जीवन् पिबति वा बालो वमत्यथ जलं यथा ॥ १० ॥  
शिवस्तथा प्रकृत्यादि वशीकृत्याधितिष्ठति ।  
सर्वं वशीकृतं यस्मात्तस्माच्छिव इति स्मृतः ।  
शिव एव हि सर्वज्ञः परिपूर्णश्च निःस्पृहः ॥ ११ ॥  
सर्वज्ञता तृप्तिरनादिबोधः  
     स्वतन्त्रता नित्यमलुप्तशक्तिः ।  
अनन्तशक्तिश्च महेश्वरस्य  
     यन्मानसैश्वर्यमवैति वेदः ॥ १२ ॥  
अतः शिवप्रसादेन प्रकृत्यादि वशं भवेत् ।  
शिवप्रसादलाभार्थं शिवमेव प्रपूजयतेत् ॥ १३ ॥  
निःस्पृहस्य च पूर्णस्य तस्य पूजा कथं भवेत् ।  
शिवोद्देशकृतं कर्म प्रसादजनकं भवेत् ॥ १४ ॥  
लिङ्‌गे वेरे भक्तजने शिवमुद्दिश्य पूजयेत् ।  
कायेन मनसा वाचा धनेनापि प्रपूजयेत् ॥ १५ ॥  
पूजया तु महेशो हि प्रकृतेः परमः शिवः ।  
प्रसादं कुरुते सत्यं पूजकस्य विशेषतः ॥ १६ ॥  
शिवप्रसादात्कर्माद्यं क्रमेण स्ववशं भवेत् ।  
कर्मारभ्य प्रकृत्यन्तं यदा सर्वं वशं भवेत् ॥ १७ ॥  
तदामुक्त इति प्रोक्तः स्वात्मारामो विराजते ।  
प्रसादात्परमेशस्य कर्मदेहो यदा वशः ॥ १८ ॥  
तदा वै शिवलोके तु वासः सालोक्यमुच्यते ।  
सामीप्यं यान्ति साम्बस्य तन्मात्रे च वशं गते ॥ १९ ॥  
तदा तु शिवसायुज्यमायुधाद्यैः क्रियादिभिः ।  
महाप्रसादलाभे च बुद्धिश्चापि वशं भवेत् ॥ २० ॥  
बुद्धिस्तु कार्यं प्रकृतेस्तत्सृष्टिरिति कथ्यते ।  
पुनर्महाप्रसादेन प्रकृतिर्वशमेष्यति ॥ २१ ॥  
शिवस्य मानसैश्वर्यं तदाऽयत्नं भविष्यति ।  
सार्वज्ञाद्यं शिवैश्वर्यं लब्ध्वा स्वात्मनि राजते ॥ २२ ॥  
तत्सायुज्यमिति प्राहुर्वेदागमपरायणाः ।  
एवं क्रमेण मुक्तिः स्याल्लिङ्‌गादौ पूजया स्वतः ॥ २३ ॥  
अतः शिवप्रसादार्थं क्रियाद्यैः पूजयेच्छिवम् ।  
शिवक्रिया शिवतपः शिवमन्त्रजपः सदा ॥ २४ ॥  
शिवज्ञानं शिवध्यानमुत्तरोत्तरमभ्यसेत् ।  
आसूतेरामृतेः कालं नयेद्वै शिवचिन्तया ॥ २५ ॥  
पद्यादिभिश्च कुसुमैरर्चयेच्छिवमेष्यति ॥  
ऋषय ऊचुः  
लिङ्‌गादौ शिवपूजाया विधानं ब्रूहि सुव्रतः ॥ २६ ॥  
सूत उवाच  
लिङ्‌गानां च क्रमं वक्ष्ये यथावच्छृणुत द्विजाः ।  
तदेव लिङ्‌गं प्रथमं प्रणवं सार्वकामिकम् ॥ २७ ॥  
सूक्ष्मप्रणवरूपं हि सूक्ष्मरूपं तु निष्कलम् ।  
स्थूललिङ्‌गं हि सकलं तत्पञ्चाक्षरमुच्यते ॥ २८ ॥  
तयोः पूजा तपः प्रोक्तं साक्षान्मोक्षप्रदे उभे ।  
पौरुषप्रकृतिभूतानि लिङ्‌गानि सुबहूनि च ॥ २९ ॥  
तानि विस्तरतो वक्तुं शिवो वेत्ति न चापरः ।  
भूविकाराणि लिङ्‌गानि ज्ञातानि प्रब्रवीमि वः ॥ ३० ॥  
स्वयम्भू प्रथमं लिङ्‌गं बिन्दुलिङ्‌गं द्वितीयकम् ।  
प्रतिष्ठितं चरं चैव गुरुलिङ्‌गं तु पञ्चमम् ॥ ३१ ॥  
देवर्षितपसा तुष्टः सान्निध्यार्थं तु तत्र वै ।  
पृथिव्यन्तर्गतः शर्वो बीजं वै नादरूपतः ॥ ३२ ॥  
स्थावराङ्‌कुरवद्‌भूमिमुद्‌भिद्य व्यक्त एव सः ।  
स्वयम्भूतं जातमिति स्वयम्भूरिति तं विदुः ॥ ३३ ॥  
तल्लिङ्‌गपूजया ज्ञानं स्वयमेव प्रवर्धते ।  
सुवर्णरजतादौ वा पृथिव्यां स्थण्डिलेपि वा ॥ ३४ ॥  
स्वहस्ताल्लिखितं लिङ्‌गं शुद्धप्रणवमन्त्रकम् ।  
यन्त्रलिङ्‌गं समालिख्य प्रतिष्ठावाहनं चरेत् ॥ ३५ ॥  
बिन्दुनादमयं लिङ्‌गं स्थावरं जङ्‌गमं च यत् ।  
भावनामयमेतद्धि शिवदृष्टं न संशयः ॥ ३६ ॥  
यत्र विश्वस्यते शम्भुस्तत्र तस्मै फलप्रदः ।  
स्वहस्ताल्लिख्यते यन्त्रे स्थावरादावकृत्रिमे ॥ ३७ ॥  
आवाह्य पूजयेच्छम्भुं षोडशैरुपचारकैः ।  
स्वयमैश्वर्यमाप्नोति ज्ञानमभ्यासतो भवेत् ॥ ३८ ॥  
देवैश्च ऋषिभिश्चापि स्वात्मसिद्ध्यर्थमेव हि ।  
समन्त्रेणात्महस्तेन कृतं यच्छुद्धमण्डले ॥ ३९ ॥  
शुद्धभावनया चैव स्थापितं लिङ्‌गमुत्तमम् ।  
तल्लिङ्‌गं पौरुषं प्राहुस्तत्प्रतिष्ठितमुच्यते ॥ ४० ॥  
तल्लिङ्‌गं पूजयानित्यं पौरुषैश्वर्यमाप्नुयात् ।  
महद्‌भिर्ब्राह्मणैश्चापि राजभिश्च महाधनैः ॥ ४१ ॥  
शिल्पिना कल्पितं लिङ्‌गं मन्त्रेण स्थापितं च यत् ।  
प्रतिष्ठितं प्राकृतं हि प्राकृतैश्वर्यभोगदम् ॥ ४२ ॥  
यदूर्जितं च नित्यं च तद्धि पौरुषमुच्यते ।  
यद्दुर्बलमनित्यं च तद्धि प्राकृतमुच्यते ॥ ४३ ॥  
लिङ्‌गं नाभिस्तथा जिह्वा नासाग्रं च शिखा क्रमात् ।  
कट्यादिषु त्रिलोकेषु लिङ्‌गमाध्यात्मिकं चरम् ॥ ४४ ॥  
पर्वतं पौरुषं प्रोक्तं भूतलं प्राकृतं विदुः ।  
वृक्षादि पौरुषं ज्ञेयं गुल्मादि प्राकृतं विदुः ॥ ४५ ॥  
षाष्टिकं प्राकृतं ज्ञेयं शालिगोधूमपौरुषम् ।  
ऐश्वर्यं पौरुषं विद्यादणिमाद्यष्टसिद्धिदम् ॥ ४६ ॥  
सुस्त्रीधनादिविषयं प्राकृतं प्राहुरास्तिकाः ।  
प्रथमं चरलिङ्‌गेषु रसलिङ्‌गं प्रकथ्यते ॥ ४७ ॥  
रसलिङ्‌गं ब्राह्मणानां सर्वाभीष्टप्रदं भवेत् ।  
बाणलिङ्‌गं क्षत्रियाणां महाराज्यप्रदं शुभम् ॥ ४८ ॥  
स्वर्णलिङ्‌गं तु वैश्यानां महाधनपतित्वदम् ।  
शिलालिङ्‌गं तु शूद्राणां महाशुद्धिकरं शुभम् ॥ ४९ ॥  
स्फाटिकं बाणलिङ्‌गं च सर्वेषां सर्वकामदम् ।  
स्वीयाभावेऽन्यदीयं तु पूजायां न निषिद्ध्यते ॥ ५० ॥  
स्त्रीणां तु पार्थिवं लिङ्‌गं सभतॄणां विशेषतः ।  
विधवानां प्रवृत्तानां स्फाटिकं परिकीर्तितम् ॥ ५१ ॥  
विधवानां प्रवृत्तानां रसलिङ्‌गं विशिष्यते ।  
बाल्ये वा यौवने वापि वार्धके वापि सुव्रताः ॥ ५२ ॥  
शुद्धस्फटिकलिङ्‌गं तु स्त्रीणां तत्सर्वभोगदम् ।  
प्रवृत्तानां पीठपूजा सर्वाभीष्टप्रदा भुवि ॥ ५३ ॥  
पात्रेणैव प्रवृत्तस्तु सर्वपूजां समाचरेत् ।  
अभिषेकान्ते च नैवेद्यं शाल्यन्नेन समाचरेत् ॥ ५४ ॥  
पूजान्ते स्थापयेल्लिङ्‌गं सम्पुटेषु पृथग्गृहे ।  
करपूजानिवृत्तानां स्वभोज्यं तु निवेदयेत् ॥ ५५ ॥  
निवृत्तानां परं सूक्ष्मं लिङ्‌गमेव विशिष्यते ।  
विभूत्याभ्यर्चनं कुर्याद्विभूतिं च निवेदयेत् ॥ ५६ ॥  
पूजां ‌कृत्वाऽथ तल्लिङ्‌गं शिरसा धारयेत्सदा ।  
विभूतिस्त्रिविधां प्रोक्ता लोकवेदशिवाग्निभिः ॥ ५७ ॥  
लोकाग्निजमथो भस्म द्रव्यशुद्ध्यर्थमावहेत् ।  
मृद्दारुलोहरूपाणां धान्यानां च तथैव च ॥ ५८ ॥  
तिलादीनां च द्रव्याणां वस्त्रादीनां तथैव च ।  
तथा पर्युषितानां च भस्मना शुद्धिरिष्यते ॥ ५९ ॥  
श्वादिभिर्दूषितानां च भस्मना शुद्धिरिष्यते ।  
सजलं निर्जलं भस्म यथायोग्यं तु योजयेत् ॥ ६० ॥  
वेदाग्निजं तथा भस्म तत्कर्मान्तेषु धारयेत् ।  
मन्त्रेण क्रियया जन्यं ‌कर्माग्नौ भस्मरूपधृक् ॥ ६१ ॥  
तद्‌भस्मधारणात्कर्म स्वात्मन्यारोपितं भवेत् ।  
अघोरेणात्ममन्त्रेण बिल्वकाष्ठं प्रदाहयेत् ॥ ६२ ॥  
शिवाग्निरिति सम्प्रोक्तस्तेन दग्धं शिवाग्निजम् ।  
कपिलागोमयं पूर्वं केवलं गव्यमेव वा ॥ ६३ ॥  
शम्यश्वत्थपलाशान्वा वटारग्वधबिल्वकान् ।  
शिवाग्निना दहेच्छुद्धं तद्वै भस्म शिवाग्निजम् ॥ ६४ ॥  
दर्भाग्नौ वा दहेत्काष्ठं शिवमन्त्रं समुच्चरन् ।  
सम्यक्संशोध्य वस्त्रेण नवकुम्भे निधापयेत् ॥ ६५ ॥  
दीप्त्यर्थं तत्तु सङ्‌ग्राह्यं मन्यते पूज्यतेऽपि च ।  
भस्मशब्दार्थ एवं हि शिवः पूर्वं तथाऽकरोत् ॥ ६६ ॥  
यथा स्वविषये राजा सारं ‌गृह्णाति यत्करम् ।  
यथा मनुष्याःसस्यादीन्दग्ध्वा सारं भजन्ति वै ॥ ६७ ॥  
यथा हि जाठराग्निश्च भक्ष्यादीन्विविधान्बहून् ।  
दग्ध्वा सारतरं सारात्स्वदेहं परिपुष्यति ॥ ६८ ॥  
तथा प्रपञ्चकर्ताऽपि स शिवः परमेश्वरः ।  
स्वाधिष्ठेयप्रपञ्चस्य दग्ध्वा सारं गृहीतवान् ॥ ६९ ॥  
दग्ध्वा प्रपञ्चं तद्‌भस्म स्वात्मन्यारोपयच्छिवः ।  
उद्धूलनस्य व्याजेन जगत्सारं गृहीतवान् ॥ ७० ॥  
स्वरत्नं स्थापयामास स्वकीये हि शरीरके ।  
केशमाकाशसारेण वायुसारेण वै मुखम् ॥ ७१ ॥  
हृदयं चाग्निसारेण त्वपां सारेण वै कटिम् ।  
जानु चावनिसारेण तद्वत्सर्वं तदङ्‌गकम् ॥ ७२ ॥  
ब्रह्मविष्ण्वोश्च रुद्राणां सारं चैव त्रिपुण्ड्रकम् ।  
तथा तिलकरूपेण ललाटान्ते महेश्वरः ॥ ७३ ॥  
भ्रूवृद्धया सर्वमेतद्धि मन्यते स्वयमित्यसौ ।  
प्रपञ्चसारसर्वस्वमनेनैव वशीकृतम् ॥ ७४ ॥  
तस्मादस्य वशीकर्ता नास्तीति स शिवः स्मृतः ।  
यथा सर्व मृगाणां च हिंसको मृगहिंसकः ॥ ७५ ॥  
अस्य हिंसा मृगो नास्ति तस्मात्सिंह इतीरितः ।  
शं नित्यं सुखमानन्दमिकारः पुरुषः स्मृतः ॥ ७६ ॥  
वकारः शक्तिरमृतं मेलनं शिव उच्यते ।  
तस्मादेवं स्वमात्मानं शिवं ‌कृत्वार्चयेच्छिवम् ॥ ७७ ॥  
तस्मादुद्धूलनं पूर्वं त्रिपुण्ड्रं धारयेत्परम् ।  
पूजाकाले हि सजलं शुद्ध्यर्थं निर्जलं भवेत् ॥ ७८ ॥  
दिवा वा यदि वा रात्रौ नारी वाथ नरोपि वा ।  
पूजार्थं सजलं भस्म त्रिपुण्ड्रेणैव धारयेत् ॥ ७९ ॥  
त्रिपुण्ड्रं सजलं भस्म धृत्वा पूजां ‌करोति यः ।  
शिवपूजाफलं साङ्‌गं तस्यैव हि सुनिश्चितम् ॥ ८० ॥  
भस्म वै शिवमन्त्रेण धृत्वा ह्यत्याश्रमी भवेत् ।  
शिवाश्रमीति सम्म्प्रोक्तः शिवैकपरमो यतः ॥ ८१ ॥  
शिवव्रतैकनिष्ठस्य नाशौचं न च सूतकम् ।  
ललाटेऽग्रे सितं भस्म तिलकं धारयेन्मृदा ॥ ८२ ॥  
स्वहस्ताद्‌गुरुहस्ताद्वा शिवभक्तस्य लक्षणम् ।  
गुणान्‌रुन्ध इति प्रोक्तो गुरुशब्दस्य विग्रहः ॥ ८३ ॥  
सविकारान्‌राजसादीन्गुणान्‌रुन्धे व्यपोहति ।  
गुणातीतः परशिवो गुरुरूपं समाश्रितः ॥ ८४ ॥  
गुणत्रयं व्यपोह्याग्रे शिवं बोधयतीति सः ।  
विश्वस्तानां तु शिष्याणां ‌गुरुरित्यभिधीयते ॥ ८५ ॥  
तस्माद्‌गुरुशरीरं तु गुरुलिङ्‌गं भवेद्‌बुधः ।  
गुरुलिङ्‌गस्य पूजा तु गुरुशुश्रूषणं भवेत् ॥ ८६ ॥  
श्रुतं ‌करोति शुश्रूषा कायेन मनसा गिरा ।  
उक्तं यद्‌गुरुणा पूर्वं शक्यं वाऽशक्यमेव वा ॥ ८७ ॥  
करोत्येव हि पूतात्मा प्राणैरपि धनैरपि ।  
तस्माद्वै शासने योग्यः शिष्य इत्यभिधीयते ॥ ८८ ॥  
शरीराद्यर्थकं सर्वं ‌गुरोर्दत्त्वा सुशिष्यकः ।  
अग्रपाकं निवेद्याग्रे भुञ्जीयाद्‌गुर्वनुज्ञया ॥ ८९ ॥  
शिष्यःपुत्र इति प्रोक्तः सदाशिष्यत्वयोगतः ।  
जिह्वालिङ्‌गान्मन्त्रशुक्रं ‌कर्णयोनौ निषिच्य वै ॥ ९० ॥  
जातः पुत्रो मन्त्रपुत्रः पितरं पूजयेद्‌गुरुम् ।  
निमज्जयति पुत्रं वै संसारे जनकः पिता ॥ ९१ ॥  
सन्तारयति संसाराद्‌गुरुर्वै बोधकः पिता ।  
उभयोरन्तरं ज्ञात्वा पितरं ‌गुरुमर्चयेत् ॥ ९२ ॥  
अङ्‌गशुश्रूषया चापि धनाद्यैः स्वार्जितैर्गुरुम् ।  
पादादिकेशपर्यन्तं लिङ्‌गान्यङ्‌गानि यद्‌गुरोः ॥ ९३ ॥  
धनरूपैः पादुकाद्यैः पादसङ्‌ग्रणादिभिः ।  
स्नानाभिषेकनैवेद्यैर्भोजनैश्च प्रपूजयेत् ॥ ९४ ॥  
गुरुपूजैव पूजा स्याच्छिवस्य परमात्मनः ।  
गुरुसेवा तु यत्सर्वमात्मशुद्धिकरं भवेत् ॥ ९५ ॥  
गुरोः शेषः शिवोच्छिष्टजलमन्नादि निर्मितम् ।  
शिष्याणां शिवभक्तानां ‌ग्राह्यं भोज्यं भवेद्‌द्विजाः ॥ ९६ ॥  
गुर्वनुज्ञाविरहितं चोरवत्सकलं भवेत् ।  
गुरोरपि विशेषज्ञं यत्नाद्‌ गृह्णीत वै गुरुम् ॥ ९७ ॥  
अज्ञानमोचनं साध्यं विशेषज्ञो हि मोचकः ।  
आदौ च विघ्नशमनं ‌कर्तव्यं ‌कर्मपूर्तये ॥ ९८ ॥  
निर्विघ्नेन कृतं साङ्‌गं ‌कर्म वै सफलं भवेत् ।  
तस्मात्सकलकर्मादौ विघ्नेशं पूजयेद्बुधः ॥ ९९ ॥  
सर्वबाधानिवृत्त्यर्थं सर्वान्देवान्यजेद्‌बुधः ।  
ज्वरादिग्रन्थिरोगांश्च बाधा ह्याध्यात्मिकी मता ॥ १०० ॥  
पिशाचजम्बुकादीनां वल्मीकाद्युद्‌भवे तथा ।  
अकस्मादेव गोधादिजन्तूनां पतनेऽपि च ॥ १०१ ॥  
गृहे कच्छपसर्पस्त्रीदुर्जनादर्शनेऽपि च ।  
वृक्षनारीगवादीनां प्रसूतिविषयेऽपि च ॥ १०२ ॥  
भावि दुःखं समायाति तस्मात्ते भौतिका मता ।  
अमेध्याशनिपातश्च महामारी तथैव च ॥ १०३ ॥  
ज्वरमारी विसूचिश्च गोमारी च मसूरिका ।  
जन्मर्क्षग्रहसङ्‌क्रान्तिग्रहयोगाः स्वराशिके ॥ १०४ ॥  
दुःस्वप्नदर्शनाद्याश्च मता वै ह्याधिदैविकाः ।  
शवचाण्डालपतितस्पर्शादन्तर्गृहे गते ॥ १०५ ॥  
एतादृशे समुत्पन्ने भाविदुःखस्य सूचके ।  
शान्तियज्ञं तु मतिमान्कुर्यात्तद्दोषशान्तये ॥ १०६ ॥  
देवालयेऽथ गोष्ठे वा चैत्ये वापि गृहाङ्‌गणे ।  
प्रादेशोन्नतधिष्ण्ये वै द्विहस्ते च स्वलङ्‌कृते ॥ १०७ ॥  
भारमात्रं व्रीहिधान्यं प्रस्थाप्य परिसृत्य च ।  
मध्ये विलिख्य कमलं तथा दिक्षु विलिख्य वै ॥ १०८ ॥  
तन्तुना वेष्टितं ‌कुम्भं नवगुग्गुलधूपितम् ।  
मध्ये स्थाप्य महाकुम्भं तथा दिक्ष्वपि विन्यसेत् ॥ १०९ ॥  
सनालाम्रककूर्चादीन्कलशांश्च तथाष्टसु ।  
पूरयेन्मन्त्रपूतेन पञ्चद्रव्ययुतेन हि ॥ ११० ॥  
प्रक्षिपेन्नव रत्नानि नीलादीन्क्रमशस्तथा ।  
कर्मज्ञं च सपत्नीकमाचार्यं वरयेद्‌बुधः ॥ १११ ॥  
सुवर्णप्रतिमां विष्णोरिन्द्रादीनां च निक्षिपेत् ।  
सशिरस्के मध्यकुम्भे विष्णुमावाह्य पूजयेत् ॥ ११२ ॥  
प्रागादिषु यथामन्त्रमिन्द्रादीन्क्रमशो यजेत् ।  
तत्तन्नाम्ना चतुर्थ्यां च नमोन्तेन यथाक्रमम् ॥ ११३ ॥  
आवाहनादिकं सर्वं आचार्येणैव कारयेत् ।  
आचार्यं ऋत्विजा सार्धं तन्मात्रान्प्रजपेच्छतम् ॥ ११४ ॥  
कुम्भस्य पश्चिमे भागे जपान्ते होममाचरेत् ।  
कोटिं लक्षं सहस्रं वा शतमष्टोत्तरं बुधाः ॥ ११५ ॥  
एकाहं वा नवाहं वा तथा मण्डलमेव वा ।  
यथायोग्यं प्रकुर्वीत कालदेशानुसारतः ॥ ११६ ॥  
शमीहोमश्च शान्त्यर्थे वृत्त्यर्थे च पलाशकम् ।  
समिदन्नाज्यकैर्द्रव्यैर्नाम्ना मन्त्रेण वा हुनेत् ॥ ११७ ॥  
प्रारम्भे यत्कृतं द्रव्यं तत्क्रियान्तं समाचरेत् ।  
पुण्याहं वाचयित्वान्ते दिने सम्प्रोक्ष्ययेज्जलैः ॥ ११८ ॥  
ब्राह्मणान्भोजयेत्पश्चाद्यावदाहुतिसङ्ख्यया ।  
आचार्यश्च हविष्याशी ऋत्विजश्च भवेद्‌ बुधाः ॥ ११९ ॥  
आदित्यादीन्ग्रहानिष्ट्वा सर्वहोमान्त एव हि ।  
ऋत्विभ्यो दक्षिणां दद्यान्नवरत्नं यथाक्रमम् ॥ १२० ॥  
दश दानं ततः कुर्याद्‌भूरिदानं ततः परम् ।  
बालानामुपनीतानां ‌गृहिणां वनिनां धनम् ॥ १२१ ॥  
कन्यानां च सभर्तॄणां विधवानां ततः परम् ।  
तन्त्रोपकरणं सर्वमाचार्याय निवेदयेत् ॥ १२२ ॥  
उत्पातानां च मारीणां दुःखस्वामी यमः स्मृतः ।  
तस्माद्यमस्य प्रीत्यर्थं ‌कालदानं प्रदापयेत् ॥ १२३ ॥  
शतनिष्केण वा कुर्याद्दशनिष्केण वा पुनः ।  
पाशाङ्‌कुशधरं कालं कुर्यात्पुरुषरूपिणम् ॥ १२४ ॥  
तत्स्वर्णप्रतिमादानं ‌कुर्याद्दक्षिणया सह ।  
तिलदानं ततः कुर्यात्पूर्णायुष्यप्रसिद्धये ॥ १२५ ॥  
आज्यावेक्षणदानं च कुर्याद्व्याधिनिवृत्तये ।  
सहस्रं भोजयेद्विप्रान्दरिद्रः शतमेव वा ॥ १२६ ॥  
वित्ताभावे दरिद्रस्तु यथाशक्ति समाचरेत् ।  
भैरवस्य महापूजां ‌कुर्याद्‌भूतादिशान्तये ॥ १२७ ॥  
महाभिषेकं नैवेद्यं शिवस्यान्ते तु कारयेत् ।  
ब्राह्मणान्भोजयेत्पश्चाद्‌भूरिभोजनरूपतः ॥ १२८ ॥  
एवं ‌कृतेन यज्ञेन दोषशान्तिमवाप्नुयात् ।  
शान्तियज्ञमिमं ‌कुर्याद्वर्षे वर्षे तु फाल्गुने ॥ १२९ ॥  
दुर्दर्शनादौ सद्यो वै मासमात्रे समाचरेत् ।  
महापापादिसम्प्राप्तौ कुर्याद्‌भैरवपूजनम् ॥ १३० ॥  
महाव्याधिसमुत्पत्तौ सङ्‌कल्पं पुनराचरेत् ।  
सर्वाभावे दरिद्रस्तु दीपदानमथाचरेत् ॥ १३१ ॥  
तदप्यशक्तः स्नात्वा वै यत्किञ्चिद्दानमाचरेत् ।  
दिवाकरं नमस्कुर्यान्मन्त्रेणाष्टोत्तरं शतम् ॥ १३२ ॥  
सहस्रमयुतं लक्षं ‌कोटिं वा कारयेद् बुधः ।  
नमस्कारात्मयज्ञेन तुष्टाः स्युः सर्वदेवताः ॥ १३३ ॥  
त्वत्स्वरूपेर्पिता बुद्धिर्न तेऽशून्ये च रोचते ।  
या चास्त्यस्मदहन्तेति त्वयि दृष्टे विवर्जिता ॥ १३४ ॥  
नम्रोऽहं हि स्वदेहेन भो महांस्त्वमसि प्रभो ।  
न शून्यो मत्स्वरूपो वै तव दासोऽस्मि साम्प्रतम् ॥ १३५ ॥  
यथायोग्यं स्वात्मयज्ञं नमस्कारं प्रकल्पयेत् ।  
अथात्र शिवनैवेद्यं दत्त्वा ताम्बूलमाहरेत् ॥ १३६ ॥  
शिवप्रदक्षिणं ‌कुर्यात्स्वयमष्टोत्तरं शतम् ।  
सहस्रमयुतं लक्षं कोटिमन्येन कारयेत् ॥ १३७ ॥  
शिवप्रदक्षिणात्सर्वं पातकं नश्यति क्षणात् ।  
दुःखस्य मूलं व्याधिर्हि व्याधेर्मूलं हि पातकम् ॥ १३८ ॥  
धर्मेणैव हि पापानामपनोदनमीरितम् ।  
शिवोद्देशकृतो धर्मः क्षमः पापविनोदने ॥ १३९ ॥  
अध्यक्षं शिवधर्मेषु प्रदक्षिणमितीरितम् ।  
क्रियया जपरूपं हि प्रणवं तु प्रदक्षिणम् ॥ १४० ॥  
जननं मरणं द्वन्द्वं मायाचक्रमितीरितम् ।  
शिवस्य माया चक्रे हि बलिपीठं तदुच्यते ॥ १४१ ॥  
बलिपीठं समारभ्य प्रादक्षिण्यक्रमेण वै ।  
पदे पदान्तरं ‌गत्वा बलिपीठं समाविशेत् ॥ १४२ ॥  
नमस्कारं ततः कुर्यात्प्रदक्षिणमितीरितम् ।  
निर्गमाज्जननं प्राप्तं नमस्त्वात्मसमर्पणम् ॥ १४३ ॥  
जननं मरणं द्वन्द्वं शिवमायासमर्पितम् ।  
शिवमायार्पितद्वन्द्वो न पुनस्त्वात्मभाग्भवेत् ॥ १४४ ॥  
यावद्देहं ‌क्रियाधीनः स जीवो बद्ध उच्यते ।  
देहत्रयवशीकारे मोक्ष इत्युच्यते बुधैः ॥ १४५ ॥  
मायाचक्रप्रणेता हि शिवः परमकारणम् ।  
शिवमायार्पितद्वन्द्वं शिवस्तु परिमार्जति ॥ १४६ ॥  
शिवेन कल्पितं द्वन्द्वं तस्मिन्नेव समर्पयेत् ।  
शिवस्यातिप्रियं विद्यात्प्रदक्षिणं नमो बुधाः ॥ १४७ ॥  
प्रदक्षिणनमस्काराः शिवस्यपरमात्मनः ।  
षोडशैरुपचारैश्च कृता पूजाफलप्रदा ॥ १४८ ॥  
प्रदक्षिणाऽविनाश्यं हि पातकं नास्ति भूतले ।  
तस्मात्प्रदक्षिणेनैव सर्वपापं विनाशयेत् ॥ १४९ ॥  
शिवपूजापरो मौनी सत्यादिगुणसंयुतः ।  
क्रियातपोजपज्ञानध्यानेष्वेकैकमाचरेत् ॥ १५० ॥  
ऐश्वर्यं दिव्यदेहश्च ज्ञानमज्ञानसङ्क्षयः ।  
शिवसान्निध्यमित्येतत्क्रियादीनां फलं भवेत् ॥ १५१ ॥  
करणेन फलं याति तमसः परिहापनात् ।  
जन्मनः परिमार्जित्वाज्ज्ञबुद्ध्या जनितानिव ॥ १५२ ॥  
यथादेशं यथाकालं यथादेहं यथाधनम् ।  
यथायोग्यं प्रकुर्वीत क्रियादीञ्छिवभक्तिमान् ॥ १५३ ॥  
न्यायार्जितसुवित्तेन वसेत्प्राज्ञः शिवस्थले ।  
जीवहिंसादिरहितमतिक्लेशविवर्जितम् ॥ १५४ ॥  
पञ्चाक्षरेण जप्तं च तोयमन्नं विदुः सुखम् ।  
अथवाऽऽहुर्दरिद्रस्य भिक्षान्नं ज्ञानदं भवेत् ॥ १५५ ॥  
शिवभक्तस्य भिक्षान्नं शिवभक्तिविवर्धनम् ।  
शम्भुसत्रमिति प्राहुर्भिक्षान्नं शिवयोगिनः ॥ १५६ ॥  
येन केनाप्युपायेन यत्रकुत्रापि भूतले ।  
शुद्धान्नभुक्सदा मौनी रहस्यं न प्रकाशयेत् ॥ १५७ ॥  
प्रकाशयेत्तु भक्तानां शिवमाहात्म्यमेव हि ।  
रहस्यं शिवमन्त्रस्य शिवो जानाति नापरः ॥ १५८ ॥  
शिवभक्तो वसेन्नित्यं शिवलिङ्‌गं समाश्रितः ।  
स्थाणुलिङ्‌गाश्रयेणैव स्थाणुर्भवति भूसुराः ॥ १५९ ॥  
पूजया चरलिङ्‌गस्य क्रमान्मुक्तो भवेद्ध्रुवम् ।  
सर्वमुक्तं समासेन साध्यसाधनमुत्तमम् ॥ १६० ॥  
व्यासेन यत्पुरा प्रोक्तं यच्छ्रुतं हि मया पुरा ।  
भद्रमस्तु हि वोऽस्माकं शिवभक्तिर्दृढाऽस्तु सा ॥ १६१ ॥  
य इमं पठतेऽध्यायं यः शृणोति नरः सदा ।  
शिवज्ञानं स लभते शिवस्य कृपया बुधाः ॥ १६२ ॥  
इति श्रीशैवे महापुराणे प्रथमायां विद्येश्वरसंहितायां साध्यसाधनखण्डे  
शिवलिङ्‌गमहिमावर्णनं नामाष्टादशोऽध्यायः  
  
  
श्रीगौरीशङ्करार्पणमस्तु  
  
GO TOP
