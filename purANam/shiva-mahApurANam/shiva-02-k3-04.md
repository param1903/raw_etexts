
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
चतुर्थोऽध्यायः  
  
शिवेन देवानां सान्त्वनम्  
ब्रह्मोवाच  
इत्थं देवैः स्तुता देवी दुर्गा दुर्गार्तिनाशिनी ।  
आविर्बभूव देवानां पुरतो जगदम्बिका ॥ १ ॥  
रथे रत्नमये दिव्ये संस्थिता परमाद्‌भुते ।  
किङ्‌किणीजालसंयुक्ते मृदुसंस्तरणे वरे ॥ २ ॥  
कोटिसूर्याधिकाभास रम्यावयवभासिनी ।  
स्वतेजोराशिमध्यस्था वररूपा समच्छविः ॥ ३ ॥  
अनूपमा महामाया सदाशिवविलासिनी ।  
त्रिगुणा निर्गुणा नित्या शिवलोकनिवासिनी ॥ ४ ॥  
त्रिदेवजननी चण्डी शिवा सर्वार्तिनाशिनी ।  
सर्वमाता महानिद्रा सर्वस्वजनतारिणी ॥ ५ ॥  
तेजोराशेः प्रभावात्तु सा तु दृष्टा सुरैः शिवा ।  
तुष्टुवुस्तां पुनस्ते वै सुरा दर्शनकाङ्‌क्षिणः ॥ ६ ॥  
अथ देवगणाः सर्वे विष्ण्वाद्या दर्शनेप्सवः ।  
ददृशुर्जगदम्बां तां तत्कृपां प्राप्य तत्र हि ॥ ७ ॥  
बभूवानन्दसन्दोहः सर्वेषां त्रिदिवौकसाम् ।  
पुनः पुनः प्रणेमुस्तां तुष्टुवुश्च विशेषतः ॥ ८ ॥  
देवा ऊचुः  
शिवे शर्वाणि कल्याणि जगदम्ब महेश्वरि ।  
त्वां नताः सर्वथा देवा वयं सर्वार्तिनाशिनीम् ॥ ९ ॥  
न हि जानन्ति देवेशि वेदाः शास्त्राणि कृत्स्नशः ।  
अतीतो महिमा ध्यानं तव वाङ्‌मनसोः शिवे ॥ १० ॥  
अतद्‌व्यावृत्तितस्तां वै चकितं चकितं सदा ।  
अभिधत्ते श्रुतिरपि परेषां का कथा मता ॥ ११ ॥  
जानन्ति बहवो भक्तास्त्वत्कृपां प्राप्य भक्तितः ।  
शरणागतभक्तानां न कुत्रापि भयादिकम् ॥ १२ ॥  
विज्ञप्तिं शृणु सुप्रीता यस्या दासाः सदाम्बिके ।  
तव देवि महादेवि हीनतो वर्णयामहे ॥ १३ ॥  
पुरा दक्षसुता भूत्वा सञ्जाता हरवल्लभा ।  
ब्रह्मणश्च परेषां वा नाशयत्वमकं महत् ॥ १४ ॥  
पितृतोऽनादरं प्राप्यात्यजः पणवशात्तनुम् ।  
स्वलोकमगमस्त्वं वा लभद्दुःखं हरोऽपि हि ॥ १५ ॥  
न हि जातं प्रपूर्णं तद्देवकार्यं महेश्वरि ।  
व्याकुला मुनयो देवाः शरणं त्वां गता वयम् ॥ १६ ॥  
पूर्णं कुरु महेशानि निर्जराणां मनोरथम् ।  
सनत्कुमारवचनं सफलं स्याद्यथा शिवे ॥ १७ ॥  
अवतीर्य क्षितौ देवि रुद्रपत्नी पुनर्भव ।  
लीलां कुरु यथायोग्यं प्राप्नुयुर्निर्जराः सुखम् ॥ १८ ॥  
सुखी स्याद्देवि रुद्रोऽपि कैलासाचलसंस्थितः ।  
सर्वे भवन्तु सुखिनो दुःखं नश्यतु कृत्स्नशः ॥ १९ ॥  
ब्रह्मोवाच  
इति प्रोच्यामराः सर्वे विष्ण्वाद्याः प्रेमसङ्‌कुलाः ।  
मौनमास्थाय सन्तस्थुर्भक्तिनम्रात्ममूर्तयः ॥ २० ॥  
शिवापि सुप्रसन्नाभूदाकर्ण्यामरसंस्तुतिम् ।  
आकलय्याथ तद्धेतुं संस्मृत्य स्वप्रभुं शिवम् ॥ २१ ॥  
उवाचोमा तदा देवी सम्बोध्य विबुधांश्च तान् ।  
विहस्य मापतिमुखान्सदया भक्तवत्सला ॥ २२ ॥  
उमोवाच  
हे हरे हे विधे देवा मुनयश्च गतव्यथाः ।  
सर्वे शृणुत मद्वाक्यं प्रसन्नाऽहं न संशयः ॥ २३ ॥  
चरितं मम सर्वत्र त्रैलोक्यस्य सुखावहम् ।  
कृतं मयैवं सकलं दक्षमोहादिकं च तत् ॥ २४ ॥  
अवतारं करिष्यामि क्षितौ पूर्णं न संशयः ।  
बहवो हेतवोऽप्यत्र तद्वदामि महादरात् ॥ २५ ॥  
पुरा हिमाचलो देवा मेना चातिसुभक्तितः ।  
सेवां मे चक्रतुस्तात जननीवत्सतीतनोः ॥ २६ ॥  
इदानीं कुरुतः सेवां सुभक्त्या मम नित्यशः ।  
मेना विशेषतस्तत्र सुतात्वे नात्र संशयः ॥ २७ ॥  
रुद्रो गच्छतु यूयं चावतारं हिमवद्‌गृहे ।  
अतश्चावतरिष्यामि दुःखनाशो भविष्यति ॥ २८ ॥  
सर्वे गच्छत धाम स्वं स्वं सुखं लभतां चिरम् ।  
अवतीर्य सुता भूत्वा मेनाया दास्य उत्सुखम् ॥ २९ ॥  
हरपत्नी भविष्यामि सुगुप्तं मतमात्मनः ।  
अद्‌भुता शिवलीला हि ज्ञानिनामपि मोहिनी ॥ ३० ॥  
यावत्प्रभृति मे त्यक्ता स्वतनुर्दक्षजा सुराः ।  
पितृतोऽनादरं दृष्ट्वा स्वामिनस्तत्क्रतौ गता ॥ ३१ ॥  
तदाप्रभृति स स्वामी रुद्रः कालाग्निसञ्ज्ञकः ।  
दिगम्बरो बभूवाशु मच्चिन्तनपरायणः ॥ ३२ ॥  
मम रोषं क्रतौ दृष्ट्वा पितुस्तत्र गता सती ।  
अत्यजत्स्वतनुं प्रीत्या धर्मज्ञेति विचारतः ॥ ३३ ॥  
योग्यभूत्सदनं त्यक्त्वा कृत्वा वेषमलौकिकम् ।  
न सेहे विरहं सत्या मद्‌रूपाया महेश्वरः ॥ ३४ ॥  
मम हेतोर्महादुःखी स बभूव कुवेषभृत् ।  
अत्यजत्स तदारभ्य कामजं सुखमुत्तमम् ॥ ३५ ॥  
अन्यच्छृणुत हे विष्णो हे विधे मुनयः सुराः ।  
महाप्रभोर्महेशस्य लीलां भुवनपालिनीम् ॥ ३६ ॥  
विधाय मालां सुप्रीत्या ममास्थ्नां विरहाकुलः ।  
न शान्तिं प्राप कुत्रापि प्रबुद्धोऽप्येक एव सः ॥ ३७ ॥  
इतस्ततो रुरोदोच्चैरनीश इव स प्रभुः ।  
योग्यायोग्यं न बुबुधे भ्रमन्सर्वत्र सर्वदा ॥ ३८ ॥  
इत्थं लीलां हरोऽकार्षीद्दर्शयन् कामिनां प्रभुः ।  
ऊचे कामुकवद्वाणीं विरहव्याकुलामिव ॥ ३९ ॥  
वस्तुतोऽविकृतोऽदीनोऽस्त्यजितः परमेश्वरः ।  
परिपूर्णः शिवः स्वामी मायाधीशोऽखिलेश्वरः ॥ ४० ॥  
अन्यथा मोहतस्तस्य किं कामाच्च प्रयोजनम् ।  
विकारेणादिकेनाशु मायालिप्तो न स प्रभुः ॥ ४१ ॥  
रुद्रोऽतीवेच्छति विभुः स मे कर्तुं करग्रहम् ।  
अवतारं क्षितौ मेनाहिमाचलगृहे सुराः ॥ ४२ ॥  
अतश्चावतरिष्यामि रुद्रसन्तोषहेतवे ।  
हिमागपत्न्यां मेनायां लौकिकीं गतिमाश्रिता ॥ ४३ ॥  
भक्ता रुद्रप्रिया भूत्वा तपः कृत्वा सुदुःसहम् ।  
देवकार्यं करिष्यामि सत्यं सत्यं न संशयः ॥ ४४ ॥  
गच्छत स्वगृहं सर्वे भव भजत नित्यशः ।  
तत्कृपातोऽखिलं दुःखं विनश्यति न संशयः ॥ ४५ ॥  
भविष्यति कृपालोस्तु कृपया मङ्गलं सदा ।  
वन्द्या पूज्या त्रिलोकेऽहं तज्जायेति च हेतुतः ॥ ४६ ॥  
ब्रह्मोवाच  
इत्युक्त्वा जगदम्बा सा देवानां पश्यतां तदा ।  
अन्तर्दधे शिवा तात स्वं लोकं प्राप वै द्रुतम् ॥ ।४७ ॥  
विष्ण्वादयः सुराः सर्वे मुनयश्च मुदान्विताः ।  
कृत्वा तद्दिशि सन्नामं स्वस्वधामानि संययुः ॥ ४८ ॥  
इत्थं दुर्गासुचरितं वर्णितं ते मुनीश्वर ।  
सर्वदा सुखदं नॄणां भुक्तिमुक्तिप्रदायकम् ॥ ४९ ॥  
य इदं शृणुयान्नित्यं श्रावयेद्वा समाहितः ।  
पठेद्वा पाठयेद्वापि सर्वान्कामानवाप्नुयात् ॥ ५० ॥  
इति श्रीशिवमहापुराणे द्वितीयायां रुद्रसंहितायां  
तृतीये पार्वतीखण्डे देवसान्त्वनं नाम चतुर्थोऽध्यायः ॥ ४ ॥  
  
  
श्रीगौरीशङ्करार्पणमस्तु  
  
GO TOP
