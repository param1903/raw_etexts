
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
षट्त्रिंशोऽध्यायः  
  
हिमालयस्य शिवाय कालीप्रदाननिश्चयवर्णनम्  
ब्रह्मोवाच  
वसिष्ठस्य वचः श्रुत्वा सगणोपि हिमालयः ।  
विस्मितो भार्यया शैलानुवाच स गिरीश्वरः ॥ १ ॥  
हिमालय उवाच  
हे मेरो गिरिराट् सह्य गन्धमादन मन्दर ।  
मैनाक विन्ध्य शैलेन्द्राःसर्वे शृणुत मद्वचः ॥ २ ॥  
वसिष्ठो हि वदत्येवं किं मे कार्यं विचार्यते ।  
यथा तथा च शंसध्वं निर्णीय मनसाखिलम् ॥ ३ ॥  
ब्रह्मोवाच  
तच्छुत्वा वचनं तस्य सुमेरुप्रमुखाश्च ते ।  
प्रोचुर्हिमालयं प्रीत्या सुनिर्णीय महीधराः ॥ ४ ॥  
शैला ऊचुः  
अधुना किं विमर्शेन कृतं कार्यं तथैव हि ।  
उत्पन्नेयं महाभाग देवकार्यार्थमेव हि ॥ ५ ॥  
प्रदातव्या शिवायेति शिवस्यार्थेऽवतारिणी ।  
अनयाराधितो रुद्रो रुद्रेण यदि भाषिता ॥ ६ ॥  
ब्रह्मोवाच  
एतच्छ्रुत्वा वचस्तेषाम्मेर्वादीनां हिमाचलः ।  
सुप्रसन्नतरोऽभूद्वै जहास गिरिजा हृदि ॥ ७ ॥  
अरुन्धती च तां मेनां बोधयामास कारणात् ।  
नानावाक्यसमूहेनेतिहासैर्विविधैरपि ॥ ८ ॥  
अथ सा मेनका शैलपत्नी बुद्ध्वा प्रसन्नधीः ।  
मुनीनरुन्धतीं शैलं भोजयित्वा बुभोज च ॥ ९ ॥  
अथ शैलवरो ज्ञानी सुसंसेव्य मुनींश्च ताम् ।  
उवाच साञ्जलिः प्रीत्या प्रसन्नात्मा गतभ्रमः ॥ १० ॥  
हिमाचल उवाच  
सप्तर्षयो महाभागा वचः शृणुत मामकम् ।  
विस्मयो मे गतः सर्वः शिवयोश्चरितं श्रुतम् ॥ ११ ॥  
मदीयं च शरीरं वै पत्नी मेना सुता सुताः ।  
ऋद्धिः सिद्धिश्च चान्यद्वै शिवस्यैव न चान्यथा ॥ १२ ॥  
ब्रह्मोवाच  
इत्युक्त्वा स तदा पुत्रीं दृष्ट्वा तत्सादरं च ताम् ।  
भूषयित्वा तदङ्‌गानि ऋष्युत्सङ्‌गे न्यवेशयेत् ॥ १३ ॥  
उवाच च पुनः प्रीत्या शैलराज ऋषींस्तदा ।  
अयं भागो मया तस्मै दातव्य इति निश्चितम् ॥ १४ ॥  
ऋषय ऊचुः  
शङ्करो भिक्षुकस्तेऽथ स्वयं दाता भवान् गिरे ।  
भैक्ष्यञ्च पार्वती देवी किमतः परमुत्तमम् ॥ १५ ॥  
हिमवन् शिखराणान्ते यद्धेतोः सदृशी गतिः ।  
धन्यस्त्वं सर्वशैलानामधिपः सर्वतो वरः ॥ १६ ॥  
ब्रह्मोवाच  
एवमुक्त्वा तु कन्यायै मुनयो विमलाशयाः ।  
आशिषं दत्तवन्तस्ते शिवाय सुखदा भव ॥ १७ ॥  
स्पृष्ट्वा करेण तां तत्र कल्याणं ते भविष्यति ।  
शुक्लपक्षे यथा चन्द्रो वर्द्धन्तां त्वद्‌गुणास्तथा ॥ १८ ॥  
इत्युक्त्वा मुनयःसर्वे दत्त्वा ते गिरये मुदा ।  
पुष्पाणि फलयुक्तानि प्रत्ययं चक्रिरे तदा ॥ १९ ॥  
अरुन्धती तदा तत्र मेनां सा सुसुखी मुदा ।  
गुणैश्च लोभयामास शिवस्य परमा सती ॥ २० ॥  
हरिद्राकुङ्‌कुमैः शैलश्मश्रूणि प्रत्यमार्जयत् ।  
लौकिकाचारमाधाय मङ्गलायनमुत्तमम् ॥ २१ ॥  
ततश्च ते चतुर्थेह्नि सन्धार्य लग्नमुत्तमम् ।  
परस्परं च सन्तुष्य सञ्जग्मुः शिवसन्निधिम् ॥ २२ ॥  
तत्र गत्वा शिवं नत्वा स्तुत्वा विविधसूक्तिभिः ।  
ऊचुः सर्वे वसिष्ठाद्या मुनयः परमेश्वरम् ॥ २३ ॥  
ऋषय ऊचुः  
देवदेव महादेव परमेश महाप्रभो ।  
शृण्वस्मद्वचनं प्रीत्या यत्कृतं सेवकैस्तव ॥ २४ ॥  
बोधितो गिरिराजश्च मेना विविधसूक्तिभिः ।  
सेतिहासं महेशान प्रबुद्धोसौ न संशयः ॥ २५ ॥  
वाक्यदत्ता गिरीन्द्रेण पार्वती ते हि नान्यथा ।  
उद्वाहाय प्रगच्छ त्वं गणैर्देवैश्च संयुतः ॥ २६ ॥  
गच्छ शीघ्रं महादेव हिमाचलगृहं प्रभो ।  
विवाहय यथा रीतिः पार्वतीमात्मजन्मने ॥ २७ ॥  
ब्रह्मोवाच  
तच्छ्रुत्वा वचनं तेषां लौकिकाचारतत्परः ।  
प्रहृष्टात्मा महेशानः प्रहस्येदमुवाच सः ॥ २८ ॥  
महेश उवाच  
विवाहो हि महाभागा न दृष्टो न श्रुतो मया ।  
यथा पुरा भवद्‌भिस्तद्विधिः प्रोच्यो विशेषतः ॥ २९ ॥  
ब्रह्मोवाच  
तदाकर्ण्य महेशस्य लौकिकं वचनं शुभम् ।  
प्रत्यूचुः प्रहसन्तस्ते देवदेवं सदाशिवम् ॥ ३० ॥  
ऋषय ऊचुः  
विष्णुमाहूय वै शीघ्रं ससमाजं विशेषतः ।  
ब्रह्माणं ससुतं प्रीत्या तथा देवं शतक्रतुम् ॥ ३१ ॥  
तथा ऋषिगणान्सर्वान् यक्षगन्धर्वकिन्नरान् ।  
सिद्धान् विद्याधरांश्चैव तथा चैवाप्सरोगणान् ॥ ३२ ॥  
एतांश्चान्यान्प्रभो सर्वानानयस्वेह सादरम् ।  
सर्वं संसाधयिष्यन्ति त्वत्कार्यं ते न संशयः ॥ ३३ ॥  
ब्रह्मोवाच  
इत्युक्त्वा सप्त ऋषयस्तदाज्ञां प्राप्य ते मुदा ।  
स्वधाम प्रययुः सर्वे शंसन्तः शङ्करीं गतिम् ॥ ३४ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे सप्तऋषिवचनं नाम षट्त्रिंशोऽध्यायः ॥ ३६ ॥  
  
  
श्रीगौरीशङ्करार्पणमस्तु  
  
GO TOP
