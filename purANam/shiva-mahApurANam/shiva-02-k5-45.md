
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
पञ्चत्वारिंशोऽध्यायः  
  
  
युद्धप्रारम्भदूतसंवादवर्णनम्  
सनत्कुमार उवाच  
गतस्ततो मत्तगजेन्द्रगामी  
    पीत्वा सुरां घूर्णितलोचनश्च ।  
महानुभावो बहुसैन्ययुक्तः  
    प्रचण्डवीरो वरवीरयायी ॥ १ ॥  
ददर्श दैत्यः स्मरबाणविद्धो  
    गुहां ततो वीरकरुद्धमार्गाम् ।  
स्निग्धं यथा वीक्ष्य पतङ्‌गसञ्ज्ञः  
    दशाप्रदीपं च कृमिर्ह्युपेत्य ॥ २ ॥  
तथा प्रदर्श्याशु पुनः पुनश्च  
    सम्पीड्यमानोपि स वीरकेण ।  
बभूव कामाग्निसुदग्धदेहोऽ  
    न्धको महादैत्यपतिः स मूढः ॥ ३ ॥  
पाषाणवृक्षाशनितोयवह्नि-  
    भुजङ्‌गशस्त्रास्त्रविभीषिकाभिः ।  
सम्पीडितोऽसौ न पुनः प्रपीड्यः  
    पृष्टश्च कस्त्वं समुपागतोसि ॥ ४ ॥  
निशम्य तद्‌ गां स्वमतं स तस्मै  
    चकार युद्धं स तु वीरकेण ।  
मुहूर्तमाश्चर्यवदप्रमेयं  
    सङ्‌ख्ये जितो वीरतरेण दैत्यः ॥ ५ ॥  
ततस्तु सङ्‌ग्रामशिरो विहाय  
    क्षुत्क्षामकण्ठस्तृषितो गतोऽभूत् ।  
चूर्णीकृते खड्गवरे च खिन्ने  
    पलायमानो गतविस्मयः सः ॥ ६ ॥  
चक्रुस्तदाजिं सह वीरकेण  
    प्रह्लादमुख्या दितिजप्रधानाः ।  
लज्जाङ्‌कुशाकृष्टधियो बभूवुः  
    सुदारुणाः शस्त्रशतैरनेकैः ॥ ७ ॥  
विरोचनस्तत्र चकार युद्धं  
    बलिश्च बाणश्च सहस्रबाहुः ।  
भजिः कुजम्भस्त्वथ शम्बरश्च  
    वृत्रादयश्चाप्यथ वीर्यवन्तः ॥ ८ ॥  
ते युद्ध्यमाना विजिताः समन्ताद्  
    द्विधाकृता वै गणवीरकेण ।  
शेषे हतानां बहुदानवाना-  
    मुक्तं जयत्येव हि सिद्धसङ्‌घैः ॥ ९ ॥  
भेरुण्डजानाभिनयप्रवृत्ते  
    मेदोवसामांससुपूयमध्ये ।  
क्रव्यादसङ्‌घातसमाकुले तु  
    भयङ्‌करे शोणितकर्दमे तु ॥ १० ॥  
भग्नैस्तु दैत्यैर्भगवान् पिनाकी  
    व्रतं महापाशुपतं सुघोरम् ।  
प्रियेः मया यत्कृतपूर्वमासी-  
    द्दाक्षायणीं प्राह सुसान्त्वयित्वा ॥ ११ ॥  
शिव उवाच  
तस्माद्‌बलं यन्मम तत्प्रणष्टं  
    मर्त्यैरमर्त्यस्य यतः प्रपातः ।  
पुण्यक्षयाही ग्रह एव जातो  
    दिवानिशं देवि तव प्रसङ्‌गात् ॥ १२ ॥  
उत्पाद्य दिव्यं परमाद्‌भुतं तु  
    पुनर्वरं घोरतरं च गत्वा ।  
तस्माद् व्रतं घोरतरं चरामि  
    सुनिर्भयः सुन्दरि वै विशोका ॥ १३ ॥  
सनत्कुमार उवाच  
एतावदुक्त्वा वचनं महात्मा  
    उत्पाद्य घोषं शनकैश्चकार ।  
स तत्र गत्वा व्रतमुग्रदीप्तो  
    गतो वनं पुण्यतमं सुघोरम् ॥ १४ ॥  
चर्तुं हि शक्यं तु सुरासुरैर्य-  
    न्न तादृशं वर्षसहस्रमात्रम् ।  
सा पार्वती मन्दरपर्वतस्था  
    प्रतीक्ष्यमाणागमनं भवस्य ॥ १५ ॥  
पतिव्रता शीलगुणोपपन्ना  
    एकाकिनी नित्यमथो विभीता ।  
गुहान्तरे दुःखपरा बभूव     संरक्षिता सा सुतवीरकेण ॥ १६ ॥  
ततःस दैत्यो वरदानमत्तः  
    तैर्योधमुख्यैःसहितो गुहां ताम् ।  
विभिन्नधैर्यः पुनराजगाम  
    शिलीमुखैर्मारसमुद्‌भवैश्च ॥ १७ ॥  
अत्यद्‌भुतं तत्र चकार युद्धं  
    हित्वा तदा भोजनपाननिद्राः ।  
रात्रिं दिवं पञ्चशतानि पञ्च  
    क्रुद्धः ससैन्यैः सह वीरकेण ॥ १८ ॥  
खड्गैः सकुन्तैःसह भिन्दिपालैः  
    गदाभुशुण्डीभिरथो प्रकाण्डैः ।  
शिलीमुखैरर्द्धशशीभिरुग्रै-  
    र्वितस्तिभिः कूर्ममुखैर्ज्वलद्‌भिः ॥ १९ ॥  
नाराचमुख्यै निशितैश्च शूलैः  
    परश्वधैस्तोमरमुद्‌गरैश्च ।  
खड्गैर्गुडैः पर्वतपादपैश्च  
    दिव्यैरथास्त्रैररपि दैत्यसङ्‌घैः ॥ २० ॥  
न दीधितिर्भिन्नतनुः पपात  
    द्वारं गुहाया पिहितं समस्तम् ।  
तैरायुधैर्दैत्यभुजप्रयुक्तै-  
    र्गुहामुखे मूर्छित एव पश्चात् ॥ २१ ॥  
आच्छादितं वीरकमस्त्रजालै-  
    र्दैत्यैश्च सर्वैस्तु मुहूर्तमात्रम् ।  
अपावृतं कर्तुमशक्यमासी-  
    न्निरीक्ष्य देवी दितिजान् सुघोरान् ॥ २२ ॥  
भयेन सस्मार पितामहं तु  
    देवी सखीभिः सहिता च विष्णुम् ।  
सैन्यं च मद्वीरवरस्य सर्वं  
    सस्मारयामास गुहान्तरस्था ॥ २३ ॥  
ब्रह्मा तया संस्मृतमात्र एव  
    स्त्रीरूपधारी भगवांश्च विष्णुः ।  
इन्द्रश्च सर्वेः सह सैन्यकैश्च  
    स्त्रीरूपमास्थाय समागतास्ते ॥ २४ ॥  
भूत्वा स्त्रियस्ते विविशुस्तदानीं  
    मुनीन्द्रसङ्‌घाश्च महानुभावाः ।  
सिद्धाश्च नागास्त्वथ गुह्यकाश्च  
    गुहान्तरं पर्वतराजपुत्र्याः ॥ २५ ॥  
यस्मात्सुराज्य सनसंस्थिताना-  
    मन्तः पुरे सङ्‌गमनं विरुद्धम् ।  
ततःसहस्राणि नितम्बिनीना-  
    मनन्तसङ्‌ख्यान्यपि दर्शयन्त्यः ॥ २६ ॥  
रूपाणि दिव्यानि महाद्‌भुतानि  
    गौर्ये गुहायां तु सवीरकार्यैः ।  
स्त्रियः प्रहृष्टा गिरिराजकन्या  
    गुहान्तरं पर्वतराजपुत्र्या ॥ २७ ॥  
स्त्रीभिःसहस्रैश्च शतैरनेकै-  
    र्नेदुश्च कल्पान्तरमेघघोषाः ।  
भेर्यश्च सङ्‌ग्रामजयप्रदास्तु  
    ध्माताःसुशङ्‌खाः सुनितम्बिनीभिः ॥ २८ ॥  
मूर्छां विहायाद्‌भुत चण्डवीर्यः  
    स वीरको वै पुरतः स्थितस्तु ।  
प्रगृह्य शस्त्राणि महारथानां  
    तैरेव शस्त्रैर्दितिजान् जघान ॥ २९ ॥  
ब्राह्मी ततो दण्ड करा विरुद्धा  
    गौरी तदा क्रोधपरीतचेताः ।  
नारायणी शङ्‌खगदासुचक्र-  
    धनुर्द्धरा पूरितबाहुदण्डा ॥ ३० ॥  
विनिर्ययौ लाङ्‌गलदण्डहस्ता  
    व्योमालका काञ्चनतुल्यवर्णा ।  
धारासहस्राकुलमुग्रवेगं  
    बैडौजसी वज्रकरा तदानीम् ॥ ३१ ॥  
सहस्रनेत्रा युधि सुस्थिरा च  
    सुदुर्जया दैत्यशतैरधृष्या ।  
वैश्वानरी शक्तिरसौम्यवक्त्रा  
    याम्या च दण्डोद्यतपाणिरुग्रा ॥ ३२ ॥  
सुतीक्ष्णखङ्‌गोद्यतपाणिरूपा  
    समाययौ नैर्ऋतिघोरचापा ।  
तोयालिका वारणपाशहस्ता  
    विनिर्गता युद्धमभीप्समाना ॥ ३३ ॥  
प्रचण्डवातप्रभवा च देवी  
    क्षुधावपुस्त्वङ्‌कुशपाणिरेव ।  
कल्पान्तवह्निप्रतिमां गदां च  
    पाणौ गृहीत्वा धनदोद्‌भवा च ॥ ३४ ॥  
यक्षेश्वरी तीक्ष्णमुखा विरूपा  
    नखायुधा नागभयङ्‌करी च ।  
एतास्तथान्याः शतशो हि देव्यः  
    सुनिर्गताः सङ्‌कुलयुद्धभूमिम् ॥ ३५ ॥  
दृष्ट्वा च तत्सैन्यमनन्तपारं  
    विवर्णवर्णाश्च सुविस्मिताश्च ।  
समाकुलाः सञ्चकिता भयाद्वै  
    देव्यो बभूबुर्हृददीनसत्त्वाः ॥ ३६ ॥  
चक्रुः समाधाय मनः समस्ताः  
    ता देववध्वो विधिशक्तिमुख्याः ।  
सुसम्मतत्वेन गिरीशपुत्र्याः  
    सेनापतिर्वीरसुघोरवीर्यः ॥ ३७ ॥  
चक्रुर्महायुद्धमभूतपूर्वं  
    निधाय बुद्धौ दितिजाः प्रधानाः ।  
निवर्तनं मृत्युमथात्मनश्च  
    नारीभिरन्ये वरदानसत्त्वाः ॥ ३८ ॥  
अत्यद्‌भुतं तत्र चकार युद्धं  
    गौरी तदानीं सहिता सखीभिः ।  
कृत्वा रणे चाद्‌भुतबुद्धिशौण्डं  
    सेनापतिं वीरकघोरवीर्यम् ॥ ३९ ॥  
हिरण्यनेत्रात्मज एव भूप-  
    श्चक्रे महाव्यूहमरं सुकर्मा ।  
सम्भाव्य विष्णुं च निरीक्ष्य याम्यां  
    सुदारुणं तद्‌गिलनामधेयम् ॥ ४० ॥  
मुखं करालं विधिसेवयास्य  
    तस्मिन् कृते भगवानाजगाम ।  
कल्पान्तघोरार्कसहस्रकान्ति-  
    कीर्णञ्च वै कुपितः कृत्तिवासाः ॥ ४१ ॥  
गते ततो वर्षसहस्रमात्रे  
    तमागतं प्रेक्ष्य महेश्वरं च ।  
चक्रुर्महायुद्धमतीवमात्रं  
    नार्यः प्रहृष्टाःसह वीरकेण ॥ ४२ ॥  
प्रणम्य गौरी गिरिशं च मूर्ध्ना  
    सन्दर्शयन् भर्तुरतीव शौर्यमम् ।  
गौरी प्रयुद्धं च चकार हृष्टा  
    हरस्ततः पर्वतराजपुत्रीम् ॥ ४३ ॥  
कण्ठे गृहीत्वा तु गुहां प्रविष्टो  
    रमासहस्राणि विसर्जितानि ।  
गौरी च सम्मानशतैः प्रपूज्य  
    गुहामुखे वीरकमेव स्थापयन् ॥ ४४ ॥  
ततो न गौरीं गिरिशं च दृष्ट्वा-  
    सुरेश्वरो नीतिविचक्षणो हि ।  
द्रुतं स्वदूतं विधसाख्यमेव  
    स प्रेषयामास शिवोपकण्ठम् ॥ ४५ ॥  
तैस्तैः प्रहारैरपि जर्ज राङ्‌ग-  
    स्तस्मिन् रणे देवगणेरितैर्यः ।  
जगाद वाक्यं तु सगर्वमुग्रं  
    प्रविश्य शम्भुं प्रणिपत्य मूर्ध्ना ॥ ४६ ॥  
दूत उवाच  
सम्प्रेषितोहं विविशे गुहां तु  
    ह्यषौऽन्धकस्त्वां समुवाच वाक्यम् ।  
नार्या न कार्यं तव किञ्चिदस्ति-  
    विमुच नारीं तरुणीं सुरूपाम् ॥ ४७ ॥  
प्रायोभवांस्तापसस्तज्जुषस्व  
    क्षान्तं मया यत्कमनीयमन्तः ।  
मुनिर्विरोधव्य इति प्रचिन्त्य  
    न त्वं मुनिस्तापस किं तु शत्रुः ॥ ४८ ॥  
अतीव दैत्येषु महाविरोधी  
    युध्यस्व वेगेन मया प्रमथ्य ।  
नयामि पातालतलानुरूपं  
    यमक्षयं तापस धूर्त हि त्वाम् ॥ ४९ ॥  
सनत्कुमार उवाच  
एतद्वचो दूतमुखान्निशम्य  
    कपालमाली तमुवाच कोपात् ।  
ज्वलन्विषादेन महांस्त्रिनेत्रः  
    सतां गतिर्दुष्टमदप्रहर्ता ॥ ५० ॥  
शिव उवाच  
व्यक्तं वचस्ते तदतीव चोग्रं  
    प्रोक्तं हि तत्त्वं त्वरितं प्रयाहि ।  
कुरुष्व युद्धं हि मया प्रसह्य  
    यदि प्रशक्तोसि बलेन हि त्वम् ॥ ५१ ॥  
यः स्यादशक्तो भुवि तस्य कोर्थो  
    दारैर्धनैर्वा सुमनोहरैश्च ।  
आयान्तु दैत्याश्च बलेन मत्ता  
    विचार्यमेवं तु कृतं मयै तत् ॥ ५२ ॥  
शरीरयात्रापि कुतस्त्वशक्तेः  
    कुर्वन्तु यद्यद्विहितं तु तेषाम् ।  
ममापि यद्यत्करणीयमस्ति  
    तत्तत्त्करिष्यामि न संशऽयोत्र ॥ ५३ ॥  
सनत्कुमार उवाच  
एतद्वचस्तद्विधसोपि तस्मा-  
    च्छ्रुत्वा हरान्निर्गत एव हृष्टः ।  
प्रागात्ततो गर्जितहुङ्‌कृतानि  
    कुर्वंस्ततो दैत्यपतेः सकाशम् ॥ ५४ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे युद्धप्रारम्भदूतसम्वादवर्णनन्नाम पञ्चचत्वारिंशोऽध्यायः ॥ ४५ ॥  
  
  
श्रीगौरीशङ्करार्पणमस्तु  
  
GO TOP
