
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकोनचत्वारिंशोऽध्यायः  
  
शिववरयात्रावर्णनम्  
नारद उवाच  
विधे तात महाप्राज्ञ विष्णुशिष्य नमोऽस्तु ते ।  
अद्‌भुतेयं कथाश्रावि त्वत्तोऽस्माभिः कृपानिधे ॥ १ ॥  
इदानीं श्रोतुमिच्छामि चरितं शशिमौलिनः ।  
वैवाहिकं सुमाङ्‌गल्यं सर्वाघौघविनाशनम् ॥ २ ॥  
किं चकार महादेवः प्राप्य मङ्गलपत्रिकाम् ।  
तां श्रावय कथां दिव्यां शङ्करस्यपरात्मनः ॥ ३ ॥  
ब्रह्मोवाच  
शृणु वत्स महाप्राज्ञ शाङ्करं परमं यशः ।  
यच्चकार महादेवः प्राप्य मङ्गलपत्रिकाम् ॥ ४ ॥  
अथ शम्भुर्गृहीत्वा तां मुदा मङ्गलपत्रिकाम् ।  
विजहास प्रहृष्टात्मा मानन्तेषां व्यधाद्विभुः ॥ ५ ॥  
वाचयित्वा च तां सम्यग्स्वीचकार विधानतः ।  
तज्जनान्यापयामास बहुसम्मान्य चादृतः ॥ ६ ॥  
उवाच मुनिवर्गांस्तान्कार्यं सम्यक् कृतं शुभम् ।  
आगन्तव्यं विवाहे मे विवाहःस्वीकृतो मया ॥ ७ ॥  
इत्याकर्ण्य वचः शम्भोः प्रहृष्टास्ते प्रणम्य तम् ।  
परिक्रम्य ययुर्धाम शंसन्तः स्वं विधिं परम् ॥ ८ ॥  
अथ देवेश्वरः शम्भुः सामरस्तवां मुने द्रुतम् ।  
लौकिकाचारमाश्रित्य महालीलाकरः प्रभुः ॥ ९ ॥  
त्वमागतः परप्रीत्या प्रशंसंस्त्वं विधिं परम् ।  
प्रणमंश्च नतस्कन्धो विनीतात्मा कृताञ्जलिः ॥ १० ॥  
अस्तौःसुजयशब्दानि समुच्चार्य मुहुर्मुहुः ।  
निदेशं प्रार्थयंस्तस्य प्रशंसंस्त्वं विधिम्मुने ॥ ११ ॥  
ततः शम्भुः प्रहृष्टात्मा दर्शयँल्लौकिकीं गतिम् ।  
उवाच मुनिवर्य त्वां प्रीणयन् शुभया गिरा ॥ १२ ॥  
शिव उवाच  
प्रीत्या शृणु मुनिश्रेष्ठ ह्यस्मत्तोऽद्य वदामि ते ।  
ब्रुवे तत्त्वां प्रियो मे यद्‌भक्तराजशिरोमणिः ॥ १३ ॥  
कृतं महत्तपो देव्या पार्वत्या तव शासनात् ।  
तस्यै वरो मया दत्तः पतित्वे तोषितेन वै ॥ १४ ॥  
करिष्येऽहं विवाहं च तस्या वश्यो हि भक्तितः ।  
सप्तर्षिभिः साधितं च तल्लग्नं शोधितं च तैः ॥ १५ ॥  
अद्यतःसप्तमे चाह्नि तद्‌भविष्यति नारद ।  
महोत्सवं करिष्यामि लौकिकीं गतिमाश्रितः ॥ १६ ॥  
ब्रह्मोवाच  
इति श्रुत्वा वचस्तस्य शङ्करस्य परात्मनः ।  
प्रसन्नधीः प्रभुं नत्वा तात त्वं वाक्यमब्रवीः ॥ १७ ॥  
नारद उवाच  
भवतस्तु व्रतमिदं भक्तवश्यो भवान्मतः ।  
सम्यक् कृतं च भवता पार्वतीमानसेप्सितम् ॥ १८ ॥  
कार्यं मत्सदृशं किञ्चित्कथनीयं त्वया विभो ।  
मत्वा स्वसेवकं मां हि कृपां कुरु नमोऽस्तु ते ॥ १९ ॥  
ब्रह्मोवाच  
इत्युक्तस्तु त्वया शम्भुः शङ्करो भक्तवत्सलः ।  
प्रत्युवाच प्रसन्नात्मा सादरं त्वां मुनीश्वर ॥ २० ॥  
शिव उवाच  
विष्णुप्रभृतिदेवांश्च मुनीन् सिद्धानपि ध्रुवम् ।  
त्वं निमन्त्रय मद्वाण्या मुनेऽन्यानपि सर्वतः ॥ २१ ॥  
सर्व आयान्तु सोत्साहाः सर्वशोभासमन्विताः ।  
सस्त्रीसुतगणाः प्रीत्या मम शासनगौरवात् ॥ २२ ॥  
नागमिष्यन्ति ये त्वत्र मद्विवाहोत्सवे मुने ।  
ते स्वकीया न मन्तव्या मया देवादयः खलु ॥ २३ ॥  
ब्रह्मोवाच  
इतीशाज्ञां ततो धृत्वा भवान् शङ्करवल्लभः ।  
सर्वान्निमन्त्रयामास तं तं गत्वा द्रुतं मुने ॥ २४ ॥  
शम्भूपकण्ठमागत्य द्रुतं मुनिवरो भवान् ।  
तद् हूत्यात्तत्र सन्तस्थौ तदाज्ञां प्राप्य नारद ॥ २५ ॥  
शिवोऽपि तस्थौ सोत्कण्ठस्तदागमनलालसः ।  
स्वगणैःसोत्सवैः सर्वैर्नृत्यद्‌भिः सर्वतोदिशम् ॥ २६ ॥  
एतस्मिन्नेव काले तु रचयित्वा स्ववेषकम् ।  
आजगामाच्युतः शीघ्रं कैलासं सपरिच्छदः ॥ २७ ॥  
शिवम्प्रणम्य सद्‌भक्त्या सदारःसदलो मुदा ।  
तदाज्ञां प्राप्य सन्तस्थौ सुस्थाने प्रीतमानसः ॥ २८ ॥  
तथाहं स्वगणैराशु कैलासमगमं मुदा ।  
प्रभुं प्रणम्यातिष्ठं वै सानन्दः स्वगणान्वितः ॥ २९ ॥  
इन्द्रादयो लोकपाला आययुः सपरिच्छदाः ।  
तथैवालङ्‌कृताःसर्वे सोत्सवाःसकलत्रकाः ॥ ३० ॥  
तथैव मुनयो नागाःसिद्धा उपसुरास्तथा ।  
आययुश्चापरेऽपीह सोत्सवाःसुनिमन्त्रिताः ॥ ३१ ॥  
महेश्वरस्तदा तत्रागतानां च पृथक् पृथक् ।  
सर्वेषाममराद्यानां सत्कारं व्यदधान्मुदा ॥ ३२ ॥  
अथोत्सवो महानासीत्कैलासे परमोद्‌भुतः ।  
नृत्यादिकन्तदा चक्रुर्यथायोग्यं सुरस्त्रियः ॥ ३३ ॥  
एतस्मिन्समये देवा विष्ण्वाद्या ये समागताः ।  
यात्रां कारयितुं शम्भोस्तत्रोषुस्तेऽखिला मुने ॥ ३४ ॥  
शिवाज्ञप्तास्तदा सर्वे मदीयमिति यन्त्रिताः ।  
शिवकार्यमिदं सर्वं चक्रिरे शिवसेवनम् ॥ ३५ ॥  
मातरःसप्त तास्तत्र शिवभूषाविधिं परम् ।  
चक्रिरे च मुदा युक्ता यथायोग्यन्तथा पुनः ।३६ ॥  
तस्य स्वाभाविको वेषो भूषाविविरभूत्तदा ।  
तस्येच्छया मुनिश्रेष्ठ परमेशस्य सुप्रभो ॥ ३७ ॥  
चन्द्रश्च मुकुटस्थाने सान्निध्यमकरोत्तदा ।  
लोचनं सुन्दरं ह्यासीत्तृतीयं तिलकं शुभम् ॥ ३८ ॥  
कर्णाभरणरूपौ च यौ हि सर्पौ प्रकीर्तितौ ।  
कुण्डलेऽभवतां तस्य नानारत्नान्विते मुने ॥ ३९ ॥  
अन्याङ्‌गसंस्थिताः सर्पाः तदङ्‌गाभरणानि च ।  
बभूवुरतिरम्याणि नानारत्नमयानि च ॥ ४० ॥  
विभूतिरङ्‌गरागोऽभूच्चन्दनादिसमुद्‌भवः ।  
तद्दुकूलमभूद्दिव्यं गजचर्मादि सुन्दरम् ॥ ४१ ॥  
ईदृशं सुन्दरं रूपं जातं वर्णातिदुष्करम् ।  
ईश्वरोऽपि स्वयं साक्षादैश्वर्यं लब्धवान् स्वतः ॥ ४२ ॥  
ततश्च सर्वे सुरपक्षदानवा  
     नागाः पतङ्‌गाप्सरसो महर्षयः ।  
समेत्य सर्वे शिवसन्निधिं तदा  
     महोत्सवाः प्रोचुरहो मुदान्विताः ॥ ४३ ॥  
सर्व ऊचुः  
गच्छ गच्छ महादेव विवाहार्थं महेश्वर ।  
गिरिजाया महादेव्याः सहास्माभिः कृपां कुरु ॥ ४४ ॥  
ततो विष्णुरुवाचेदं प्रस्तावसदृशं वचः ।  
प्रणम्य शङ्करं भक्त्या विज्ञानप्रीतमानसः ॥ ४५ ॥  
विष्णुरुवाच  
देव देव महादेव शरणागतवत्सल ।  
कार्यकर्त्ता स्वभक्तानां विज्ञप्तिं शृणु मे प्रभो ॥ ४६ ॥  
गृह्योक्तविधिना शम्भो स्वविवाहस्य शङ्कर ।  
गिरीशसुतया देव्या कर्म कर्तुमिहार्हसि ॥ ४७ ॥  
त्वया च क्रियमाणे तु विवाहस्य विधौ हर ।  
स एव हि तथा लोके सर्वः सुख्यातिमाप्नुयात् ॥ ४८ ॥  
मण्डपस्थापनं नान्दीमुखं तत्कुलधर्मतः ।  
कारय प्रीतितो नाथ लोके स्वं ख्यापयन् यशः ॥ ४९ ॥  
ब्रह्मोवाच  
एवमुक्तस्तदा शम्भुर्विष्णुना परमेश्वरः ।  
लौकिकाचारनिरतो विधिना तच्चकार सः ॥ ५० ॥  
अहं ह्यधिकृतस्तेन सर्वमभ्युदयोचितम् ।  
अकुर्वं मुनिभिः प्रीत्या तत्र तत्कर्म चादरात् ॥ ५१ ॥  
कश्यपोऽत्रिर्वसिष्ठश्च गौतमो भागुरिर्गुरुः ।  
कण्वो बृहस्पतिः शक्तिर्जमदग्निः पराशरः ॥ ५२ ॥  
मार्कण्डेयः शिलापाकोऽरुणपालोऽकृतश्रमः ।  
अगस्त्यश्च्यवनो गर्गः शिलादोऽथ महामुने ॥ ५३ ॥  
दधीचिरुपमन्युश्च भरद्वाजोऽकृतव्रणः ।  
पिप्पलादोऽथ कुशिकः कौत्सो व्यासः सशिष्यकः ॥ ५४ ॥  
एते चान्ये च बहव आगताः शिवसन्निधिम् ।  
मया सुनोदितास्तत्र चक्रुस्ते विधिवत्क्रियाम् ॥ ५५ ॥  
वेदोक्तविधिना सर्वे वेदवेदाङ्‌गपारगाः ।  
रक्षां चक्रुर्महेशस्य कृत्वा कौतुकमङ्गलम् ॥ ५६ ॥  
ऋग्यजुःसामसूक्तैस्तु तथा नानाविधैः परैः ।  
मङ्गलानि च भूरीणि चक्रुः प्रीत्यर्षयोऽखिलाः ॥ ५७ ॥  
ग्रहाणां पूजनं प्रीत्या चक्रुस्ते शम्भुना मया ।  
मण्डलस्थसुराणां च सर्वेषां विघ्नशान्तये ॥ ५८ ॥  
ततः शिवः सुसन्तुष्टः कृत्वा सर्वं यथोचितम् ।  
लौकिकं वैदिकं कर्म ननाम च मुदा द्विजान् ॥ ५९ ॥  
अथ सर्वेश्वरो विप्रान्देवान्कृत्वा पुरःसरान् ।  
निःससार मुदा तस्मात्कैलासात्पर्वतोत्तमात् ॥ ६० ॥  
बहिः कैलासकुधराच्छम्भुस्तस्थौ मुदान्वितः ।  
देवैःसह द्विजैश्चैव नानास्वीकारकः प्रभुः ॥ ६१ ॥  
तदोत्सवो महानासीत्तत्र देवादिभिः कृतः ।  
सन्तुष्ट्यर्थं महेशस्य गानवाद्यसुनृत्यकः ॥ ६२ ॥  
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे  
देवनिमन्त्रण देवागमन शिवयात्रावर्णनं नामैकोनचत्वारिंशोऽध्यायः ॥ ३९ ॥  
  
  
श्रीगौरीशङ्करार्पणमस्तु  
  
GO TOP
