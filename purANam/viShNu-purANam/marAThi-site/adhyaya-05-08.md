मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ अष्टमोऽध्यायः ॥  
  
श्रीपराशर उवाच  
गाः पालयन्तौ च पुनः सहितौ बलकेशवौ ।  
भ्रममाणौ वने तस्मिन् रम्यं तालवनं गतौ ॥ १ ॥  
तत्तु तालवनं दिव्यं धेनुको नाम दानवः ।  
मृगमांसकृताहारः सदाध्यास्ते खराकृतिः ॥ २ ॥  
तत्तु तालवनं पक्वफलसम्पत्समन्वितम् ।  
दृष्ट्वा स्पृहान्विता गोपा फलादानेऽब्रुवन्वचः ॥ ३ ॥  
गोपा ऊचुः  
हे राम हे कृष्ण सदा धेनुकेनैष रक्ष्यते ।  
भूप्रदेशो यतस्तस्मात्पक्वानीमानि सन्ति वै ॥ ४ ॥  
फलानि पश्य तालानां गन्धामोदितदिंशि वै ।  
वयमेतान्यभीप्सामः पात्यन्तां यदि रोचते ॥ ५ ॥  
श्रीपराशर उवाच  
इति गोपकुमाराणां श्रुत्वा सङ्कर्षणो वचः ।  
एतत्कर्तव्यमित्युक्त्वा पातयामास तानि वै ।  
कृष्णश्च पातयामास भुवितानि फलानि वै ॥ ६ ॥  
फलानां पततां शब्दमाकर्ण्य सुदुरासदः ।  
आजगाम स दुष्टात्मा कोपाद्दैतेयगर्दभः ॥ ७ ॥  
पद्भ्यामुभाभ्यां स तदा पश्चिमाभ्यां बलं बली ।  
जघानोरसि ताभ्यां च स च तेनाभ्यगृह्यत ॥ ८ ॥  
गृहीत्वा भ्रामयामास सोऽम्बरे गतजीवितम् ।  
तस्मिन्नेव स चिक्षेप वेगेन तृणराजनि ॥ ९ ॥  
ततः फलान्यनेकानि तालाग्रान्निपतन्खरः ।  
पृथिव्यां पातयामास महावातो घनानिव ॥ १० ॥  
अन्या नथ सजातीयानागतान्दैत्यगर्दभान् ।  
कृष्णश्चिक्षेप तालाग्रे बलभद्रश्च लीलया ॥ ११ ॥  
क्षणेनालङ्कृता पृथ्वी पक्वैस्तलफलैस्तदा ।  
दैत्य गर्दभदेहैश्च मैत्रेय शुशुभेऽधिकम् ॥ १२ ॥  
ततो गावो निराबाधास्तस्मिंस्तलवने द्विज ।  
नवशष्पं सुखं चेरुर्यन्न भुक्तमभूत्पुरा ॥ १३ ॥  
इति श्रीविष्णुमहापुराणे पञ्चमेंऽशेऽष्टमोऽध्यायः (८)  
  
GO TOP
