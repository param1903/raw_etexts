मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ पञ्चमोऽध्यायः ॥  
  
श्रीपराशर उवाच  
यजुर्वेतदरोश्शाखाःसप्तविंशन्महामुनिः ।  
वैशम्पायननामासो व्यासशिष्यश्चकार वै ॥ १ ॥  
शिष्येभ्यः प्रददौ ताश्च जगृहुस्तेप्यनुक्रमात् ॥ २ ॥  
याज्ञवल्क्यस्तु तत्राभूद्ब्रह्मरातसुतो द्विज ।  
शिष्यः परमधर्मज्ञो गुरुवृत्तिपरःसदा ॥ ३ ॥  
ऋषिर्योद्य महामेरोः समाजे नागमिष्यति ।  
तस्य वै सप्तरात्रात्तु ब्रह्महत्त्या भविष्यति ॥ ४ ॥  
पूर्वमेवं मुनिगणैः समयो यः कृतो द्विज ।  
वैशम्पायन एकस्तु तं व्यतिक्रान्तवांस्तदा ॥ ५ ॥  
स्वस्त्रीयं बालकं सोऽथ पदा स्पृष्टमघातयत् ॥ ६ ॥  
शिष्यानाह स भोः शिष्या ब्रह्महत्यापहं व्रतम् ।  
चरध्वं मत्कृते सर्वे न विचार्यमिदं तथा ॥ ७ ॥  
अथाह याज्ञवल्क्यस्तु किमेभिर्भगवन्द्विजैः ।  
क्लेशितैरल्पतेजोभिश्चरिष्येऽहमिदं व्रतम् ॥ ८ ॥  
ततः क्रुद्धो गुरुः प्राह याज्ञवल्क्यं महामुनिम् ।  
मुच्यतां यत्त्वयाधीतं मत्तो विप्रावमानक ॥ ९ ॥  
निस्तेजसो वदस्येनान्यत्त्वं ब्राह्मणपुङ्गवान् ।  
तेन शिष्येण नार्थोस्ति ममाज्ञाभङ्गकारिणा ॥ १० ॥  
याज्ञवल्क्यस्ततः प्राह भक्त्यैतत्ते मयोदितम् ।  
ममाप्यलं त्वयाधीतं यन्मया तदिदं द्विज ॥ ११ ॥  
श्रीपराशर उवाच  
इत्युक्तो रुधिराक्तानि सरूपाणि यजूंषि सः ।  
छर्दयित्वा ददौ तस्मै ययौ स स्वेच्छया मुनि ॥ १२ ॥  
यजूंष्यथ विसृष्टानि याज्ञवल्क्येन वै द्विज ।  
जगृहुस्तित्तिरा भूत्वा तैत्तिरीयास्तु ते ततः ॥ १३ ॥  
ब्रह्महत्त्याव्रतं चीर्णं गुरुणा चोदितैस्तु तैः ।  
चरकाध्वर्यवस्ते तु चरणान्मुनिसत्तम ॥ १४ ॥  
याज्ञवल्क्योपि मैत्रेय प्राणायामपरायणः ।  
तृष्टाव प्रयतःसूर्यं यजूंष्यभिलषंस्ततः ॥ १५ ॥  
याज्ञवल्क्य उवाच  
नमः सवित्रे द्वाराय मुक्तेरमिततेजसे ।  
ऋग्यजुःसामभूताय त्रयीधाम्ने च ते नमः ॥ १६ ॥  
नमोऽग्नीषोमभूताय जगतः कारणात्मने ।  
भास्कराय परं तेजःसौषुम्नरुचिबिभ्रते ॥ १७ ॥  
कलाकाष्ठानिमेषादिकालज्ञानात्मरूपिणे ।  
ध्येयाय विष्णुरूपाय परमाक्षररूपिणे ॥ १८ ॥  
बिभर्ति यःसुरगणानाप्यायेन्दुं स्वरश्मिभिः ।  
स्वधामृतेन च पितृंस्तस्मै तृप्त्यात्मने नमः ॥ १९ ॥  
हिमाम्बुघर्मवृष्टीनां कर्ता भर्ता च यः प्रभुः ।  
तस्मै त्रिकालरूपाय नमःसूर्यायवेधसे ॥ २० ॥  
अपहन्ति तभो यश्च जगतोऽस्य जगत्पतिः ।  
सत्त्वधामधरो देवो नमस्तस्मै विवस्वते ॥ २१ ॥  
सत्कर्मयोग्यो न जनो नैवापः शुद्धिकारणम् ।  
यस्मिन्ननुदिते तस्मै नमो देवाय भास्वते ॥ २२ ॥  
स्पृष्टो यदंशुभिर्लोकः क्रियायोग्यो हि जायते ।  
पवित्रताकारणाय तस्मै शुद्धात्मने नमः ॥ २३ ॥  
नमः सवित्रे सूर्याय भास्कराय विवस्वते ।  
आदित्यायादिभूताय देवादीनां नमो नमः ॥ २४ ॥  
हिरण्मयं रथं यस्य केतवोऽमृतवाजिनः ।  
वहन्ति भुवनालोकचक्षुषं तं नमाम्यहम् ॥ २५ ॥  
श्रीपराशर उवाच  
इत्येवमादिभिस्तेन स्तूयमानः स वै रविः ।  
वाजिरूपधरः प्राह व्रीयतामिति वाञ्छितम् ॥ २६ ॥  
याज्ञवल्क्यस्तदा प्राह प्रणिपत्य दिवाकरम् ।  
यजूंषि तानि मे देहि यानि सन्ति न मे गुरौ ॥ २७ ॥  
श्रीपराशर उवाच  
एवमुक्तो ददौ तस्मै यजूंषि भगवान् रविः ।  
अयातयामसञ्ज्ञानि यानि वेत्ति न तद्गुरुः ॥ २८ ॥  
यजूंषि यैरधीतानि तानि विप्रैर्द्विजोत्तम ।  
वाजिनस्ते समाख्याताः सूर्योप्यश्वोऽभवद्यतः ॥ २९ ॥  
शाखाभेदास्तु तेषां वै दश पञ्च च वाजिनाम् ।  
काण्वाद्याःसुमहाभागा याज्ञवल्क्याः प्रकीर्तिताः ॥ ३० ॥  
इति श्रीविष्णुमहापुराणे तृतीयांशे पञ्चमोऽध्यायः (५)  
  
  
  
GO TOP
