मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ अष्टाविंशोऽध्यायः ॥  
  
श्रीपराशर उवाच  
चारुदेष्णं सुदेष्णं च चारुदेहं च वीर्यवान् ।  
सुषेणं चारुगुप्तं च भद्रचारुं तथा परम् ॥ १ ॥  
चारुविन्दं सुचारुं च चारुं च बलिनां वरम् ।  
रुक्मिण्यजनयत्पुत्रान्कन्यां चारुमतीं तथा ॥ २ ॥  
अन्याश्च भार्याः कृष्णस्य बभूवुः सप्त शोभनाः ।  
कालिदी मित्रविन्दा च सत्या चाग्नजिती तथा ॥ ३ ॥  
देवी जाम्बवती चापि रोहिणी कामरूपिणी ।  
मद्रराजसुता चान्या सुशीला शीलमण्डना ॥ ४ ॥  
सत्राजिती सत्यभामा लक्ष्मणा चारुहासिनी ।  
षोडशासन् सहस्राणि स्त्रीणामन्यानि चक्रिणः ॥ ५ ॥  
प्रद्युम्नोऽपि महावीर्यो रुक्मिणस्तनयां शुभाम् ।  
स्वयम्वरे तां जग्राह सा च तं तनयं हरेः ॥ ६ ॥  
तस्यामस्याभवत्पुत्रो महाबलपराक्रमः ।  
अनिरुद्धो रणेऽरुद्धवीर्योदधिररिन्दमः ॥ ७ ॥  
तस्यापि रुक्मिणः पौत्रीं वरयामास केशवः ।  
दौहित्राय ददौ रक्मी तां स्पर्धन्नपि चक्रिणा ॥ ८ ॥  
तस्या विवाहे रामाद्या यादवा हरिणा सह ।  
रुक्मिणो नगरं जग्मुर्नाम्ना भोजकटं द्विज ॥ ९ ॥  
विवाहे तत्र निर्वृत्ते प्राद्युम्नेस्तु महात्मनः ।  
कलिङ्गराजप्रमुखा रुक्मिणं वाक्यमब्रुवन् ॥ १० ॥  
अनक्षज्ञो हली द्युते तथास्य व्यसनं महत् ।  
तज्जयामो बलं कस्माद्द्युतेनैनं महाबलम् ॥ ११ ॥  
श्रीपराशर उवाच  
तथेति तानाह नृपान्रुक्मी बलमदान्वितः ।  
सभायां सह रामेण चक्रे द्यूतं च वै तदा ॥ १२ ॥  
सहस्रमेकं निष्काणां रुक्मिणा विजितो बलः ।  
द्वितीयेऽपिपणे चान्यत्सहस्रं रुक्मिणा जितः ॥ १३ ॥  
ततो दशसहस्राणि निष्काणां पणमाददे ।  
बलभद्रोऽजयत्तानि रुक्मी द्युतविदां वरः ॥ १४ ॥  
ततो जहास स्वनवत्कलिङ्गाधिपतिर्द्विज ।  
दन्तान्विदर्शयन्मूढो रुक्मी चाह मदोद्धतः ॥ १५ ॥  
अविद्योऽयं मया द्यूते बलभद्रः पराजितः ।  
भुधैवाक्षावलेपान्धो योऽवमेनेऽक्षकोविदान् ॥ १६ ॥  
दृष्ट्वा कलिङ्गराजन्तं प्रकाशदशनाननम् ।  
रुक्मिणं चापि दुर्वाक्यं कोपं चक्रे हलायुधः ॥ १७ ॥  
ततः कोपपरीतात्मा निष्ककोटिं समाददे ।  
ग्लहं जग्राह रुक्मी च तदर्थेक्षानपातयत् ॥ १८ ॥  
अजयद्बलदेवस्तं प्राहोच्चैर्विजितं मया ।  
मयेति रुक्मी प्राहोच्चैरलीकोक्तेरलं बल ॥ १९ ॥  
त्वयोक्तोऽयं ग्लहःसत्यं न मयैषोनुमोदितः ।  
एवं त्वया चेद्विजितं विजितं न मया कथम् ॥ २० ॥  
श्रीपराशर उवाच  
अथान्तरिक्षे वागुच्चेः प्राह गम्भीरनादिनी ।  
बलदेवस्य तं कोपं वर्धयन्ती महात्मनः ॥ २१ ॥  
जितं बलेन धर्मेण रुक्मिणा भाषितं मृषा ।  
अनुक्त्वापि वचः किञ्चित्कृतं भवति कर्मणा ॥ २२ ॥  
ततो बलः समुत्थाय कोपसंरक्तलोचनः ।  
जघानाष्टपदेनैव रुक्मिणं स महाबलः ॥ २३ ॥  
कलिङ्गराजं चादाय विस्फुरन्तं बलाद्बलः ।  
बभञ्ज दन्तान्कुपितो यैः प्रकाशैः जहास सः ॥ २४ ॥  
आकृष्य च महास्तम्भं जातरूपमयं बलः ।  
जघान तान्ये तत्पक्षे भूभृतः कुपितो भृशम् ॥ २५ ॥  
ततो हाहाकृतं सर्वं पलायनपरं द्विज ।  
तद्‌राजमण्डलं भीतं बभूव कुपिते बले ॥ २६ ॥  
बलेन निहतं दृष्ट्वा रुक्मिणं मधुसूदनः ।  
नोवाच किञ्चिन्मैत्रेय रुक्मिणीबलयोर्भयात् ॥ २७ ॥  
ततोनिरुद्धमादाय कृतदारं द्विजोत्तम ।  
द्वारकामाजगामाथ यदुचक्रं च केशवः ॥ २८ ॥  
इति श्रीविष्णुमहापुराणे पञ्चमेंऽशेऽष्टाविंशोध्यायः (२८)  
  
GO TOP
