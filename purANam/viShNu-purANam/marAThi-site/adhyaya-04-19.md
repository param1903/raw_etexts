मागचा अध्याय  
पुढचा अध्याय  
  
॥ विष्णुपुराणम् ॥  
चतुर्थः अंशः  
॥ एकोनविंशोऽध्यायः ॥  
  
श्रीपराशर उवाच  
पूरोर्जनमेजयस्तस्यापि प्रचिन्वान् प्रचिन्वतः प्रवीरः प्रवीरान्मनस्युः मनस्योश्चाभयदस्तस्यापि सुद्युः सुद्योर्बहुगतस्तस्यापि संयातिः संयातेरहंयातिस्ततो रौद्राश्वः ॥ १ ॥  
ऋतेषुकक्षेषुस्थण्डिलेषु कृतेषुजलेषु धर्मेधृतेषुस्थलेषु सन्नतेषुनामानो रौद्राश्वस्य दश पुत्रा बभूवुः ॥ २ ॥  
ऋतेषोरन्तिनारः पुत्रोऽभूत् ॥ ३ ॥  
सुमतिमप्रतिरथं ध्रुवं चाप्यन्तिनारः पुत्रानवाप ॥ ४ ॥  
अप्रतिरषस्य कण्वः पुत्रोऽभूत् ॥ ५ ॥  
तस्यापि मेधातिथिः ॥ ६ ॥  
यतः कण्वायना द्विजा बभूवुः ॥ ७ ॥  
अप्रतिरथस्यापरः पुत्रोऽभूदैलीनः ॥ ८ ॥  
एलीनस्य दुष्यन्ताद्याश्चत्वारः पुत्रा बभूवुः ॥ ९ ॥  
दुष्यन्ताच्चक्रवर्ती भरतोऽभूत् ॥ १० ॥  
यन्नामहेतुर्देवैः श्लेको गीयते ॥ ११ ॥  
माता भस्त्रा पितुः पुत्रो येन जातः स एव सः ।  
भरस्व पुत्रं दुष्यन्त मावमंस्थाः शकुन्तलाम् ॥ १२ ॥  
रेतोधाः पुत्रो नयति नरदेव यमक्षयात् ।  
त्वं चास्य धाता गर्भस्य सत्यमाह शकुन्तला ॥ १३ ॥  
भरतस्य पत्नित्रये नव पुत्रा बभूवुः ॥ १४ ॥  
नैते ममानुरूपा इत्यभिहितास्तन्मातरः परित्यागभयात्तत्पुत्राञ्जघ्नुः ॥ १५ ॥  
ततोस्य वितथे पुत्रजन्मनि पुत्रार्थिनो मरुत्सोमयाजिनो दीर्घतमसः पार्ष्ण्यपास्तद्बृहस्पति वीर्यादुतथ्यपत्न्यां ममतायां समुत्पन्नो भरद्वाजाख्यः पुत्रो मरुद्‌भिर्दत्तः ॥ १६ ॥  
तस्यापि नामनिर्वचनश्लोकः पठ्यते ॥ १७ ॥  
मूढे भर द्वाजमिमं भरद्वाजं बृहस्पते । यातौ यदुक्त्वा पितरौ भरद्वाजस्ततस्त्वयम् ॥ १७ ॥  
भरद्वाजःस तस्य वितथे पुत्रजन्मनि मरुद्‌भिर्दत्तस्ततो वितथसञ्ज्ञामवाप ॥ १९ ॥  
वितथस्यापि मन्युः पुत्रोऽभवत् ॥ २० ॥  
बृहत्क्षत्रमहावीर्यनगरगर्गा अभवन्मन्युपुत्राः ॥ २१ ॥  
नगरस्य सङ्कृतिः सङ्कृतेर्गुरुप्रीतिरन्तिदेवौ ॥ २२ ॥  
गर्गाच्छिनिः ततश्च गार्ग्याः शैन्याः क्षत्रोपेता द्विजातयो बभूवुः ॥ २३ ॥  
महावीर्याच्च दुरुक्षयो नाम पुत्रोऽभवत् ॥ २४ ॥  
तस्य त्रय्यारुणिः पुष्करिण्यो कपिश्च पुत्रक्षयमभूत् ॥ २५ ॥  
तच्च पुत्रत्रितयमपि पश्चाद्विप्रतामुपजगाम् ॥ २६ ॥  
बृहत्क्षत्रस्य सुहोत्रः ॥ २७ ॥  
सुहोत्रद्धस्ती य इदं हस्तिनपुरमावासयामास ॥ २८ ॥  
अजमीढद्विजमीढास्त्रयो हस्तिनस्तनयाः ॥ २९ ॥  
अजमीढात्कण्वः ॥ ३० ॥  
कण्वान्मेधातिथिः ॥ ३१ ॥  
यतः कण्वायना द्विजाः ॥ ३२ ॥  
अजमीढस्यान्यः पुत्रो बृहदिषुः ॥ ३३ ॥  
बृहदिषोर्बृहद्धनुः बृहद्धनुषश्च बृहत्कर्मा ततश्च जयद्रथः तस्मादपिविश्वजित् ॥ ३४ ॥  
ततश्च सेनजित् ॥ ३५ ॥  
रुचिराश्वकाश्यदृढहनुवत्स हनुसञ्ज्ञाःसेनजितः पुत्राः ॥ ३६ ॥  
रुचिराश्वपुत्रः पृथुसेनः पृथुसेनात्पारः ॥ ३७ ॥  
पारान्नीलः ॥ ३८ ॥  
तस्यैकशतं पुत्राणाम् ॥ ३९ ॥  
तेषां प्रधानः काम्पिल्याधिपतिःसमरः ॥ ४० ॥  
समरस्यापि पारसुपारसदश्वास्त्रयः पुत्राः ॥ ४१ ॥  
सुपारात्पृथुः पृथोःसुकृतिस्ततो र्विभ्राजः ॥ ४२ ॥  
तस्माच्चाणुहः ॥ ४३ ॥  
यः शुकदुहितरं कीर्ति नामोपयेमे ॥ ४४ ॥  
अणुहाद्ब्रह्मदत्तः ॥ ४५ ॥  
ततश्च विष्वक्सेनस्तस्मादुदक्सेनः ॥ ४६ ॥  
भल्लाभस्तस्य चात्मजः ॥ ४७ ॥  
द्विजमीढस्य तु यवीनरसञ्ज्ञः पुत्रः ॥ ४८ ॥  
तस्यापि धृतिमांस्तस्माच्च सत्यधृतिस्ततश्च दृढनेमिस्तस्माच्च सुपार्श्वस्ततःसुमतिस्ततश्च सन्नतिमान् ॥ ४९ ॥  
सन्नतिमतः कृतः पुत्रोऽभूत् ॥ ५० ॥  
यं हिरण्यनाभो योगमध्यापयामास ॥ ५१ ॥  
यश्चतुर्विंशतिप्राच्यसामागानां संहिताश्चकार ॥ ५२ ॥  
कृताच्चोग्रायुधः ॥ ५३ ॥  
येन प्राचुर्येण नीपक्षयः कृतः ॥ ५४ ॥  
उग्रायुधात्क्षेम्यः क्षेम्यात्सुधीरस्तस्मादरिपुञ्जयस्तस्माच्च बहुरथ इत्येते पौरवाः ॥ ५५ ॥  
अजमीढस्य नलिनी नाम पत्नी तस्यां नीलसञ्ज्ञः पुत्रोऽभवत् ॥ ५६ ॥  
तस्मादपि शान्तिः शान्तेः सुशान्तिः सुशान्तेः पुरञ्जयः तस्माच्च ऋक्षः ॥ ५७ ॥  
ततश्च हर्यश्वः ॥ ५८ ॥  
तस्मान्मुद्गल सृञ्जय बृहदिषु यवीनर काम्पिल्य सञ्ज्ञाः पञ्चानामैव तेषां विषयाणां रक्षणायालमेते मत्पुत्रा इति पित्राभिहिताः पाञ्चालाः ॥ ५९ ॥  
मुद्‌गलाच्च मौद्गल्याः क्षत्रोपेता द्विजातयो बभूवुः ॥ ६० ॥  
मुद्गलाद्‌बृहदश्वः ॥ ६१ ॥  
बृहदश्वाद्दिवोदासोऽहल्या च मिथुनमभूत् ॥ ६२ ॥  
शरद्वतश्चाहल्यायां शतानन्दोऽभवत् ॥ ६३ ॥  
शतानन्दात्सत्यधृतिर्धनुर्वेदान्तगो जज्ञे ॥ ६४ ॥  
सत्यधृतेर्वराप्सरसमुर्वशीं दृष्ट्वा रेतस्कन्नं शरस्तम्बे पपात ॥ ६५ ॥  
तच्च द्विधागतमपत्यद्वयं कुमारः कन्या चाभवत् ॥ ६६ ॥  
तौ च मृगयामुपयातः शन्तनुर्दृष्ट्वा कृपया जग्राह ॥ ६७ ॥  
ततः कृपः कुन्या चाश्वत्थाम्नो जननी कृपी द्रोणाचार्यस्य पत्न्यभवत् ॥ ६८ ॥  
दिवोदासस्य पुत्रो मित्रायुः ॥ ६९ ॥  
मित्रायोश्चयवनो नाम राजा ॥ ७० ॥  
च्यवनात्सुदासः सुदासात्सौदासः सौदासात्सहदेवस्तस्यापि सोमकः ॥ ७१ ॥  
सोमकाज्जन्तुः पुत्रशतज्येष्ठोऽभवत् ॥ ७२ ॥  
तेषां यवीयान् पृषतः पृषताद् द्रुपदस्तस्माच्च धृष्टद्युम्नस्ततोधृष्टकेतुः ॥ ७३ ॥अजमीढस्यान्यो ऋक्षनामा पुत्रोऽभवत् ॥ ७४ ॥  
तस्य संवरणः ॥ ७५ ॥  
संवरणात्कुरुः ॥ ७६ ॥  
य इदं धर्मक्षेत्रं कुरुक्षेत्रं चकार ॥ ७७ ॥  
सुधनुर्जह्नुपरीक्षित्प्रमुखाः कुरोः बभूवुः ॥ ७८ ॥  
सुधनुषः पुत्रःसुहोत्रस्तस्माच्च्यवनश्च्यवनात् कृतकः ॥ ७९ ॥  
ततश्चोपरिचरो वसुः ॥ ८० ॥  
बृहद्रथ प्रत्यग्र कुशाम्ब कुचेलमात्स्यप्रमुखाः वसोः पुत्राः सप्ताजायन्त ॥ ८१ ॥  
बृहद्रथात्कुशाग्रः कुशाग्राद्वृषभः वृषभात् पुष्पवान् तस्मात्सत्यहितः तस्मात्सुधन्वा तस्य च जतुः ॥ ८२ ॥  
बृहद्रथाच्चान्यः शकलद्वयजन्मा जरया सन्धितो जरासन्धनामा ॥ ८३ ॥  
तस्मात्सहदेवः सहदेवात्सोमपः ततश्च श्रुतिश्रवाः ॥ ८४ ॥  
इत्येते मया मागधा भूपालाः कथिताः ॥ ८५ ॥  
इति श्रीविष्णुमहापुराणे चतुर्थांश एकोनविंशोऽध्यायः (१९)  
  
  
GO TOP
