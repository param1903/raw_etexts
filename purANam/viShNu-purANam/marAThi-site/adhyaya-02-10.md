मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ दशमोऽध्यायः ॥  
  
श्रीपराशर उवाच  
साशीतिमण्डलशतं काष्ठयोरन्तरं द्वयोः ।  
आरोहणावरोहाभ्यां भानोरब्देन या गतिः ॥ १ ॥  
स रथोऽधिष्ठितो देवैरादित्यर्ऋषिभिस्तथा ।  
गन्धर्वैरप्सरोभिश्च ग्रामणीसर्पराक्षसैः ॥ २ ॥  
धाता क्रतुस्थला चैव पुलस्त्यो वासुकिस्तथा ।  
रथभृद्ग्रामणीर्हेतिस्तुम्बुरुश्चैव सप्तमः ॥ ३ ॥  
एते वसन्ति वै चैत्रे मधुमासे सदैव हि ।  
मैत्रेय स्यन्दने भानोः सप्तमासाधिकारिणः ॥ ४ ॥  
अर्यमा पुलहश्चैव रथौजाः पुञ्चिकस्थला ।  
प्रहेतिः कच्छवीरश्व नारदश्च रथे रवेः ॥ ५ ॥  
माधवे निवसन्त्येते शुचिसञ्ज्ञे निबोध मे ॥ ६ ॥  
मित्रोत्रिस्तक्षको रक्षः पौरुषेयोथ मेनका ।  
हाहा रथस्वनश्चैव मैत्रेयैते वसन्ति वै ॥ ७ ॥  
वरुणो वसिष्ठो नागश्च सहजन्या हुहू रथः ।  
रथचित्रस्तथा शुक्रे वसन्त्याषाढसञ्ज्ञके ॥ ८ ॥  
इन्द्रो विश्वावसुः स्रोता एलापुत्रस्तथाङ्गिराः ।  
प्रम्लोचा च न भस्येते सर्पिश्चार्के वसन्ति वै ॥ ९ ॥  
विवस्वानुग्रसेनश्च भृगुरापूरणस्तथा ।  
अनुम्लोचा शङ्खपालो व्याघ्रो भाद्रपदे तथा ॥ १० ॥  
पूषा च सुरुचिर्वातो गौतमोथ धनञ्जयः ।  
सुषेणोऽन्यो घृताची च वसन्त्याश्वयुजे रवौ ॥ ११ ॥  
विश्वावसुर्भरद्वाजः पर्जन्यैरावतौ तथा ।  
विश्वाची सेनजिच्चापि कार्तिके च वसन्ति वै ॥ १२ ॥  
अंशकाश्यपतार्क्ष्यास्तु महापद्मस्तथोर्वशी ।  
चित्रसेनस्तथा विद्युन्मार्गशीर्षेधिकारिणः ॥ १३ ॥  
क्रतुर्भगस्ततोर्णायुः स्फूर्जः कर्कोटकस्तथा ।  
अरिष्टनेमिश्चैवान्या पूर्वाचित्तिर्वराप्सराः ॥ १४ ॥  
पौषमासे वसन्त्येते सप्तभास्करमण्डले ।  
लोकप्रकाशनार्थाय विग्रवर्याधिकारिणः ॥ १५ ॥  
त्वष्टाथ जमदग्निश्च कम्बलोऽथ तिलोत्तमा ।  
ब्रह्मोपेतोथ ऋतजिद् धृतराष्ट्रोऽथ सप्तमः ॥ १६ ॥  
माघमासे वसन्त्त्येते सप्त मैत्रेय भास्करे ।  
श्रूयतां चापरे सूर्ये फाल्गुनेनिवसन्ति यो ॥ १७ ॥  
विष्णुरश्वतरो रम्भा सूर्यवर्चाश्च सत्यजित् ।  
विश्वामित्रस्तथा रक्षो यज्ञोपेतो महामुने ॥ १८ ॥  
मासेष्वेतेषु मैत्रेय वसन्त्येते तु सप्तकाः ।  
सवितुर्मण्डले ब्रह्मन्विष्णुसक्त्युपबृंहिताः ॥ १९ ॥  
स्तुवन्ति मुनयः सूर्यं गन्धर्वैर्गीयते पुरः ।  
नृत्यन्त्यप्सरसो यान्ति सूर्यस्यानुनिशाचराः ॥ २० ॥  
वहन्ति पन्नगा यक्षैः क्रियतेऽभीषुसङ्ग्रहः ॥ २१ ॥  
वालखिल्यास्तथैवैनं परिवार्य समासते ॥ २२ ॥  
सोयं सप्तगणः सूर्यमण्डले मुनिसत्तम ।  
हिमोष्णवारिवृष्टीनां हेतुः स्वसमयं गतः ॥ २३ ॥  
इति श्रीविष्णुमहापुराणे द्वितीयेंऽशे दशमोऽध्यायः (१०)  
  
  
  
GO TOP
