मागचा अध्याय  
पुढचा अध्याय  
  
॥ विष्णुपुराणम् ॥  
चतुर्थः अंशः  
॥ द्वादशोऽध्यायः ॥  
  
श्रीपराशर उवाच  
क्रोष्टोस्तु यदुपुत्रस्यात्मजो ध्वजिनीवान् ॥ १ ॥  
ततश्च स्वातिस्ततो रुशङ्कू रुशङ्कोश्चित्ररथः ॥ २ ॥  
तत्तनयः शशिबिन्दुश्चतुर्दशमहारत्नेशश्चक्रवर्त्यभवत् ॥ ३ ॥  
तस्य च शतसहस्रं पत्नी नामभवत् ॥ ४ ॥  
दशलक्षसङ्ख्याश्च पुत्राः ॥ ५ ॥  
तेषां च पृथुश्रवाः पृथुकर्मा पृथुकीर्तिः पृथुयशाः पृथुजयः पृथुदानः षट् पुत्राः प्रधानाः ॥ ६ ॥  
पृथुश्रवसश्च पुत्रः पृथुतमः ॥ ७ ॥  
तस्मादुशना यो वाजिमेधानां शतमाजहार ॥ ८ ॥  
तस्य च शितपुर्नाम पुत्रोऽभवत् ॥ ९ ॥  
तस्यापि रुक्मकवचस्ततः परवृत् ॥ १० ॥  
तस्य परावृतो रुक्मेषुपृथुज्यामघवलितहरितसञ्ज्ञास्तस्य पञ्चात्मजा बभूवुः ॥ ११ ॥  
तस्माद्यापि ज्यामघस्य श्लोको गीयते ॥ १२ ॥  
भार्यावश्यास्तु ये केचिद्भविष्यन्त्यथ वा मृताः ।  
तेषां तु ज्यामघः श्रेष्ठः शैव्यापतिरभून्नृपः ॥ १३ ॥  
अपुत्रा तस्य सा पत्नी शैव्या नाम तथाप्यसौ ।  
अपत्यकामोऽपि भयान्नान्यां भार्यामविन्दत ॥ १४ ॥  
स त्वेकदा प्रभूतरथतुरग गजसम्मर्दातिदारुणे महाहवे युद्ध्यमानः सकलमेवारिचक्रमजयत् ॥ १५ ॥  
तच्चारिचक्रमपास्त पुत्रकलत्रबन्धुबलकोशं स्वमधिष्ठानं परित्यज्य दिशः प्रति विद्रुतम् ॥ १६ ॥  
तस्मिंश्च विद्रुतेऽतित्रासलोलायत लोचनयुगलं त्राहि त्राहि मां ताताम्ब भ्रातरित्याकुलविलापविधुरं स राजकन्यारत्नमद्राक्षीत् ॥ १७ ॥  
तद्दर्शनाच्च तस्यामनुरागानुगतान्तरात्मा स नृपोऽचिन्तयत् ॥ १८ ॥  
साध्विदं ममापत्यरहितस्य वन्ध्याभर्तुः साम्प्रतं विधिनापत्यकारणं कन्यारत्नमुपपादितम् ॥ १९ ॥  
तदेतत्समुद्वहामीति ॥ २० ॥  
अथ वैनां स्यन्दनमारोप्य स्वमधिष्ठानं नयामि ॥ २१ ॥  
तयैव देव्या शैव्ययाहमनुज्ञातःसमुद्वहामीति ॥ २२ ॥  
अथैनां रथमारोप्य स्वनगरमगच्छत् ॥ २३ ॥  
विजयिनं च राजानमशेष पौरभृत्ययरिजनामात्यसमेता शैव्या द्रष्टुमधिष्ठनद्वारमागता ॥ २४ ॥  
सा चावलोक्य राज्ञः सव्यपार्शववर्त्तिनीं कन्यामीषदुद्भूतामर्षस्फुरदधरपल्लवा राजानमवोचत् ॥ २५ ॥  
अतिचपलचित्तात्र स्यन्दने केयमारोपितेति ॥ २६ ॥  
असावप्यनालोचितोत्तरवचनोऽतिभयात्तामाह स्नुषा ममेयमिति ॥ २७ ॥  
अथैनं शैव्योवाच ॥ २८ ॥  
  
नाहं प्रसूता पुत्रेण नान्या पत्न्यभवत्तव ।  
स्नुषासम्बन्धता ह्येषा कतमेन सुतेन ते ॥ २९ ॥  
  
श्रीपराशर उवाच  
इत्यात्मेर्ष्याकोपकलुषितवचनमुषितविवेको भयाद्दुरुक्तापरिहारार्थमिदमवनीपतिराह ॥ ३० ॥  
यस्ते जनिष्यत आत्मजस्तस्येयं अनागतस्यैव भार्या निरूपितेत्याकर्ण्योद्भूतमृदुहासा तथेत्याह ॥ ३१ ॥  
प्रविवेश च राज्ञा सहाधिष्ठानम् ॥ ३२ ॥  
अनन्तरं चातिशुद्धलग्नहोरांशकावयवोक्तकृत पुत्रजन्मलाभगुणाद्वयसः परिणाममुपगतापि शैव्या स्वल्पैरेवाहोभिर्गर्भमवाप ॥ ३३ ॥  
कालेन च कुमारमजीजनत् ॥ ३४ ॥  
तस्य च विदर्भ इति पिता नाम चक्रे ॥ ३५ ॥  
स च तां स्नुषामुपयेमे ॥ ३६ ॥  
तस्यां चासौ क्रथकैशिकसञ्ज्ञौ पुत्रावजनयत् ॥ ३७ ॥  
पुनश्च तृतीयं रोमपादसञ्ज्ञं पुत्रमजीजनद्यो नारदादवाप्तज्ञानवानभवत् ॥ ३८ ॥  
रोमपादाद्बभ्रुः बभ्रोर्धृतिर्धृतेः कैशिकः कैशिकस्यापि चेदिः पुत्रोऽभवद् यस्य सन्ततौ चैद्या भूपालाः ॥ ३९ ॥  
क्रथस्य स्नषापुत्रस्य कुन्तिरभवत् ॥ ४० ॥  
कुन्तेर्धृष्टिः धृष्टेर्निधृतिः निधृतेर्दशार्हस्ततश्च व्योमस्तस्यापि जीमूतस्ततश्च विकृतिस्ततश्च भीभरथः तस्मान्नवरथस्तस्यापि दशरथस्ततश्च शकुनिः तत्तनयः करम्भिः करम्भेर्देवरातोऽभवत् ॥ ४१ ॥  
तस्माद्देवक्षत्रस्तस्यापि मधुर्मधोः कुमारवंशः कुमारवंशादनुः अनोः पुरुमित्रः पृथिवीपतिरभवत् ॥ ४२ ॥  
ततश्चांशुस्तस्माच्च सत्वतः ॥ ४३ ॥  
सत्वतादेते सात्वताः ॥ ४४ ॥  
इत्येतां ज्यामघस्य सन्ततिं सम्यक्च्रद्धासमन्वितः श्रुत्वा पुमान् मैत्रेय स्वपापैः प्रमुच्यते ॥ ४५ ॥  
इति श्रीविष्णुमाहापुराणे चतुर्थांशे द्वादशोऽध्यायः (१२)  
  
  
GO TOP
