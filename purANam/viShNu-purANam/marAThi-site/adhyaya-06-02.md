मागचा अध्याय  
पुढचा अध्याय  
  
॥ विष्णुपुराणम् ॥  
षष्ठः अंशः  
॥ द्वितीयोऽध्यायः ॥  
  
श्रीपराशर उवाच  
व्यासश्चाह महाबुद्धिर्यदत्रैव हि वस्तुनि ।  
तच्छ्रूयतां महाभागा गदतो मम तत्त्वतः ॥ १ ॥  
कस्मिन्कालेऽल्पको धर्मो ददाति सुमहत्फलम् ।  
मुनीनां पुण्यवादोऽभूत्कैश्चासौ क्रियते सुखम् ॥ २ ॥  
सन्देहनिर्णयार्थाय वेदव्यासं महामुनिम् ।  
ययुस्ते संशयं प्रष्टुं मैत्रेय मुनिपुङ्गवाः ॥ ३ ॥  
दृदृशुस्ते मुनिं तत्र जाह्नवीसलिले द्विज ।  
वेदव्यासं महाभागमर्धस्नातं सुतं मम ॥ ४ ॥  
स्नानावसानं ते तस्य प्रतीक्षन्तो महर्षयः ।  
तस्थुस्तीरे महानद्यास्तरुषण्डमुपाश्रिताः ॥ ५ ॥  
मग्नोऽथ जाह्नवीतोयादुत्थायाह सुतो मम ।  
शुद्रःसाधुः कलिःसाधुरित्येवं शृण्वतां वचः ।  
तेषां मुनीनां भूयश्च ममज्ज स नदीजले ॥ ६ ॥  
साधुसाध्विति चोत्थाय शूद्र धन्योसि चाब्रवीत् ॥ ७ ॥  
निमग्नश्च समुत्थाय पुनः प्राह महामुनिः ।  
योषितः साधु धन्यास्तास्ताभ्यो धन्यतरोऽस्ति कः ॥ ८ ॥  
ततः स्नात्वा यथान्यायमायान्तं च कृतक्रियम् ।  
उपतस्थुर्महाभागं मुनयस्ते सुतं मम ॥ ९ ॥  
कृतसंवन्दनांश्चाह कृतासनपरिग्रहान् ।  
किमर्थ मागता यूयमिति सत्यवतीसुतः ॥ १० ॥  
श्रीपराशर उवाच  
तमूचुः संशयं प्रष्टं भवन्तं वयमागताः ।  
अलं तेनास्तु तावन्नः कथ्यतामपरं त्वया ॥ ११ ॥  
कलिःसाध्विति यत्प्रोक्तं शूद्रः साध्विति योषितः ।  
यदाह भगवान् साधु धन्याश्चेति पुनः पुनः ॥ १२ ॥  
तत् सर्वं श्रोतुमिच्छामो न चेद् गुह्यं महामुने ।  
तत्कथ्यतां ततो हृत्स्थं पृच्छामस्त्वां प्रयोजनम् ॥ १३ ॥  
श्रीपराश उवाच  
इत्युक्तो मुनिभिर्व्यासः प्रहस्येदमथाब्रवीत् ।  
श्रूयतां भो मुनिश्रेष्ठा यदुक्तं साधुसाध्विति ॥ १४ ॥  
व्यास उवाच  
यत्कृते दशभिर्वर्षैस्त्रेतायां हायनेन तत् ।  
द्वापरे तच्च मासेन ह्यहोरात्रेण तत्कलौ ॥ १५ ॥  
तपसो ब्रह्मचर्यस्य जपादेश्च फलं द्विजाः ।  
प्राप्नोति पुरषस्तेन कलिःसाध्विति भाषितम् ॥ १६ ॥  
ध्यायन्कृते यजन्यज्ञैस्त्रेतायां द्वापरेऽर्चयन् ।  
यदाप्नोति तदाप्नोति कलौ सङ्कीर्त्य केशवम् ॥ १७ ॥  
धर्मोत्कर्षमतीवात्र प्राप्नोति पुरुषः कलौ ।  
अल्पायासेन धर्मज्ञास्तेन तुष्टोस्म्यहं कलेः ॥ १८ ॥  
व्रतचर्यापरैर्ग्राह्या वेदाः पूर्वं द्विजातिभिः ।  
ततःस्वधर्मसम्प्राप्तैर्यष्टव्यं विधिवद्धनैः ॥ १९ ॥  
वृथा कथा वृथा भोज्यं वृथेज्या च द्विजन्मनाम् ।  
पतनाय ततो भाव्यं तैस्तु संयमिभिः सदा ॥ २० ॥  
असम्यक्करणे दोषस्तेषां सर्वेषु वस्तुषु ।  
भोज्यपेयादिकं चैषां नेच्छाप्राप्तिकरं द्विजाः ॥ २१ ॥  
पारतन्त्र्यं समस्तेषु तेषां कार्येषु वै यतः ।  
जयन्ति ते निजांल्लोकान्क्लेशेन महता द्विजाः ॥ २२ ॥  
द्विजशुश्रूषयैवैष पाकयज्ञाधिकारवान् ।  
निजाञ्जयति वै लोकाञ्छूद्रो धन्यतरस्ततः ॥ २३ ॥  
भक्ष्याभक्ष्येषु नास्यास्ति पेयापेयेषु वै यतः ।  
नियमो मुनिशार्दूलास्तेनासौ साध्वितीरितः ॥ २४ ॥  
स्वधर्मस्याविरोधेन नरैर्लब्धं धनं सदा ।  
प्रतिपादनीयं पात्रेषु यष्टव्यं च यथाविधि ॥ २५ ॥  
तस्यार्जने महाक्लेशः पालने च द्विजोत्तमाः ।  
तथासद्विनियोगेन विज्ञातं गहनं नृणाम् ॥ २६ ॥  
एवमन्यैस्तथा क्लेशैः पुरुषा द्विजसत्तमाः ।  
निजाञ्जयन्ति वै लोकान्प्राजापत्यादिकान्क्रमात् ॥ २७ ॥  
योषिच्छुश्रूषणाद्भर्तुः कर्मणा मनसा गिरा ।  
तद्धिता शुभमाप्नोति तत्सालोक्यं यतो द्विजाः ॥ २८ ॥  
नातिक्लेशेन महता तानेव पुरुषो यथा ।  
तृतीयं व्याहृतं तेन मया साध्विति योषितः ॥ २९ ॥  
एतद्वः कथितं विप्रा यन्निमित्तमिहागताः ।  
तत्पृच्छतः यथाकामं सव वक्ष्यामि वः स्फुटम् ॥ ३० ॥  
ऋषयस्ते ततः प्रोचुर्यत्प्रष्टव्यं महामुने ।  
अस्मिन्नेव च तत्प्रश्ने यथावत्कथितं त्वया ॥ ३१ ॥  
श्रीपराशर उवाच  
ततः प्रहस्य तानाह कृष्णद्वैपायनो मुनिः ।  
विस्मयोत्फुल्लनयनांस्तापसांस्तानुपागतान् ॥ ३२ ॥  
मयैष भवतां प्रश्नो ज्ञातो दिव्येन चक्षुषा ।  
ततोहं वः प्रसङ्गेन साधुसाध्विति भाषितम् ॥ ३३ ॥  
स्वल्पेन हि प्रयत्नेन धर्मःसिध्यति वै कलौ ।  
नरैरात्मगुणाम्भोभिः क्षालिताखिलकिल्बिषैः ॥ ३४ ॥  
शुद्रैश्च द्विजशुश्रूषातत्परैर्द्विजसत्तमाः ।  
तथा स्त्रीभिरनायासात्पतिशुश्रूषयैव हि ॥ ३५ ॥  
ततस्त्रितयमप्येतन्मम धन्यतरं मतम् ।  
धर्मसम्पादने क्लेशो द्विजातीनां कृतादिषु ॥ ३६ ॥  
भवद्भिर्यदभिप्रेतं तदेतत्कथितं मया ।  
अपृष्टेनापि धर्मज्ञाः किमन्यत्क्रियतां द्विजाः ॥ ३७ ॥  
श्रीपराशर उवाच  
ततःसम्पूज्य ते व्यासं प्रशशंसुः पुनः पुनः ।  
यथाऽऽगतं द्विजा जग्मुर्व्यासोक्तिकृतनिश्चयाः ॥ ३८ ॥  
भवतोऽपि महाभाग रहस्यं कथितं मया ।  
अत्यन्तदुष्टस्य कलेरयमेको महान्मुणः |  
कीर्तनादेव कृष्णस्य मुक्तबन्धः परं व्रजेत् ॥ ३९ ॥  
यच्चाहं भवता पृष्टो जगतामुपसंहृतिम् ।  
प्राकृतामन्तरालां च तामप्येष वदामि ते ॥ ४० ॥  
इति श्रीविष्णुमाहपुराणे षष्ठेंऽशे द्वितीयोऽध्यायः (२)  
  
  
  
GO TOP
