मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ षोडशोऽध्यायः ॥  
  
ब्राह्मण उवाच  
ऋभुर्वर्षसहस्रे तु समतीते नरेश्वर ।  
निदाघज्ञानदानाय तदेव नगरं ययौ ॥ १ ॥  
नगरस्य बहिः सोऽथ निदाघं ददृशे मुनिः ।  
महीबलपरीवारे पुरं विशति पार्थिवे ॥ २ ॥  
दूरे स्थितं महाभागं जनसम्मर्दवर्जकम् ।  
क्षुत्क्षामकण्ठमायान्तमरण्यात्ससमित्कुशम् ॥ ३ ॥  
दृष्ट्वा निदाघं स ऋभुरुपगम्याभिवाद्य च ।  
उवाच कस्मादेकान्ते स्थीयते भवता द्विज ॥ ४ ॥  
निदाघ उवाच  
भो विप्र जनसम्मर्दो महानेष नरेश्वरः ।  
प्रविविक्षुः पुरं रम्यं तेनात्र स्थीयते मया ॥ ५ ॥  
ऋभुरुवाच  
नराधिपोत्र कतमः कतमश्चेतरोजनः ।  
कथ्यतां मे द्विज श्रेष्ठ त्वमभिज्ञो मतो मम ॥ ६ ॥  
निदाघ उवाच  
योयं गजेन्द्रमुन्मत्तमद्रिशृङ्गसमुच्छ्रितम् ।  
अधिरूढो नरेद्रोऽयं परिलोकस्तथेतरः ॥ ७ ॥  
ऋभुरुवाच  
एतौ हि गजराजानौ युगपद्दर्शितौ मम ।  
भवता न विशेषेण पृथक्‌चिह्नोपलक्षणौ ॥ ८ ॥  
तत्कथ्यतां महाभाग विशेषो भवतानयोः ।  
ज्ञातुमिच्छाम्यहं कोत्र गजः को वा नराधिपः ॥ ९ ॥  
निदाघ उवाच  
गजो योऽयमधो ब्रह्मन्नुपर्यस्यैष भूपतिः ।  
वाह्यवाहकसम्बन्धं को न जानानि वै द्विज ॥ १० ॥  
ऋभुरुवाच  
जानाम्यहं यथा ब्रह्यंस्तथा मामवबोधय ।  
अधःशब्दनिगद्यं हि किं चोर्ध्वमभिधीयते ॥ ११ ॥  
ब्राह्मण उवाच  
इत्युक्तः सहसारुह्य निदाघः प्राह तमृभुम् ।  
श्रूयतां कथयाम्येष यन्मां त्वं परिपृच्छसि ॥ १२ ॥  
उपर्यहं यथा राजा त्वमधः कुञ्जरो यथा ।  
अवबोधाय ते ब्रह्मन्दृष्टान्तो दर्शितो मया ॥ १३ ॥  
ऋभुरुवाच  
त्वं राजेन द्विजश्रेष्ठ स्थितोहं गजवद्यदि ।  
तदेतत्त्वं समाचक्ष्व कतमस्त्वमहं तथा ॥ १४ ॥  
ब्राह्मण उवाच  
इत्युक्तः सत्वरं तस्य प्रगृह्य चरणावुभौ ।  
निदाघस्त्वाह भगवानाचार्यस्त्वमृभुर्ध्रुवम् ॥ १५ ॥  
नान्यस्याद्वैतसंस्कारसंस्कृतं मानसं तथा ।  
यथाचार्यस्य तेन त्वां मन्ये प्राप्तमहं गुरुम् ॥ १६ ॥  
ऋभुरुवाच  
तवोपदेशदानाय पूर्वशुश्रुषणादृतः ।  
गुरुस्नेहादृभुर्नाम निदाघ समुपागतः ॥ १७ ॥  
तदेतदुपदिष्टं ते सङ्क्षेपेण महामते ।  
परमार्थसारभूतं यत्तदद्वैतमशेषतः ॥ १८ ॥  
ब्राह्मण उवाच  
एवमुक्त्वा ययौ विद्वान्निदाघं स ऋभुर्गुरुः ।  
निदाघोऽप्युपदेशेन तेनाद्वैतपरोऽभवत् ॥ १९ ॥  
सर्वभूतान्यभेदेन ददृशे स तदात्मनः ।  
यथा ब्रह्मपरो मुक्तिमवाप परमां द्विजः ॥ २० ॥  
तथा त्वमपि धर्मज्ञ तुल्योत्मरीपुबान्धवः ।  
भव सर्गगतं जानन्नात्मानमवनीपते ॥ २१ ॥  
सितनीलादिभेदेन यथैकं दृश्यते नभः ।  
भ्रान्तदृष्टिभिरात्मापि तथैकः सन्पृथक्पृथक् ॥ २२ ॥  
एकः समस्तं यदिहास्ति किञ्चि-  
    त्तदच्युतो नास्ति परं ततोन्यत् ।  
सोऽहं स च त्वं स च सर्वमेत-  
    दात्मस्वरूपं त्यज भेदमोहम् ॥ २३ ॥  
श्रीपराशर उवाच  
इतीरितस्तेन स राजवर्य-  
    स्तत्याज भेदं परमार्थदृष्टिः ।  
स चापि जातिस्मरणाप्तबोध-  
    स्तत्रैव जन्मन्यपवर्गमाप ॥ २४ ॥  
इति भरतनरेन्द्रसारवृत्तं  
    कथयति यश्च शृणोति भक्तियुक्तः ।  
स विमलमतिरेति नात्ममोहं  
    भवति च संसरणेणु मुक्तियोग्यः ॥ २५ ॥  
इति श्रीविष्णुमहापुराणे द्वितीयेऽशे षोडशोऽध्यायः (१६)  
इति श्रिविष्णुमहापुराणे द्वितीयोंऽशः समाप्तः  
  
  
  
GO TOP
