मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ अष्टमोऽध्यायः ॥  
  
पराशर उवाचः  
कथितस्तामसः सर्गो ब्रह्मणस्ते महामुने ।  
रुद्रसर्गं प्रवक्ष्यामि तन्मे निगदतः शृणु ॥ १ ॥  
कल्पादावात्मनस्तुल्यं सुतं प्रध्यायतस्ततः ।  
प्रादुरासीत्प्रभोरङ्‌के कुमारो नीललोहितः ॥ २ ॥  
रुरोद वै सुस्वरं सोऽथ प्राद्रवद्‌द्विजसत्तम ।  
किं त्वं रोदिषि तं ब्रह्मा रुदन्तं प्रत्युवाच ह ॥ ३ ॥  
नाम देहीति तं सोऽथ प्रत्युवाच प्रजापतिः ।  
रुद्रस्त्वं देव नाम्नासि मा रोदीर्धैर्यमावह ।  
एवमुक्तः पुनः सोऽथ सप्तकृत्वो रुरोद वै ॥ ४ ॥  
ततोऽन्यानि ददौ तस्मै सप्त नामानि स प्रभुः ।  
स्थानानि चैषामष्टानां पत्नीः पुत्रांश्च स विभुः ॥ ५ ॥  
भवं शर्वमथेशानं तथा पशुपतिं द्विज ।  
भीममुग्रं महादेवमुवाच स पितामहः ॥ ६ ॥  
चक्रे नामान्यथैतानि स्थानान्येषां चकार सः ।  
सूर्यो जलं मही वायुर्वह्निराकाशमेव च ।  
दीक्षितो ब्राह्मणः सोम इत्येतास्तनवः क्रमात् ॥ ७ ॥  
सुवर्चला तथैवोषा विकेशी चापरा शिवा ।  
स्वाहा दिशस्तथा दीक्षा रोहिणी च यथाक्रमम् ॥ ८ ॥  
सूर्यादीनां नरश्रेष्ठ रुद्राद्यैर्नामभिः सह ।  
पत्न्यः स्मृता महाभाग तदपत्यानि मे शृणु ॥ ९ ॥  
येषां सूतिप्रसूतिभ्यामिदमापूरितं जगत् ॥ १० ॥  
शनैश्चरस्तथा शुक्रो लोहिताङ्‌गो मनोजवः ।  
स्कन्दः स्वर्गोऽथ सन्तानो बुधश्चानुक्रमात्सुताः ॥ ११ ॥  
एवम्प्रकारो रुद्रोऽसौ सतीं भार्यामविन्दिताम् ।  
उपयेमे दुहितरं दक्षस्यैव प्रजापतेः ॥ १२ ॥  
दक्षकोपाच्च तत्याज सा सती स्वं कलेवरम् ।  
हिमवद्दुहिता साभून्मेनायां द्विजसत्तम ॥ १३ ॥  
उपयेमे पुनश्चोमामनन्यां भगवान्हरः ॥ १४ ॥  
देवौ धातृविधातारौ भृगोः ख्यातिरसूयत ।  
श्रियं च देवदेवस्य पत्नी नारायणस्य या ॥ १५ ॥  
मैत्रेय उवाचः  
क्षीराब्धौ श्रीः समुत्पन्ना श्रूयतेऽमृतमन्थने ।  
भृगोः ख्यात्यां समुत्पन्नेत्येतदाह कथं भवान् ॥ १६ ॥  
पराशर उवाचः  
नित्यैवैषा जगन्माता विष्णोः श्रीरनपायिनी ।  
यथा सर्वगतो विष्णुस्तथैवेयं द्विजोत्तम ॥ १७ ॥  
अर्थो विष्णुरियं वाणी नीतिरेषा नयो हरिः ।  
बोधो विष्णुरियं बुद्धिर्धर्मोऽसौ सत्क्रिया त्वियम् ॥ १७ ॥  
स्रष्टा विष्णुरियं सृष्टिः श्रीभूमिर्भूधरो हरिः ।  
सन्तोषो भगवाँल्लक्ष्मीस्तुष्टिर्मैत्रेय शाश्वती ॥ १९ ॥  
इच्छा श्रीर्भगवान्कामो यज्ञोऽसौ दक्षिणा तु सा ।  
आज्याहुतिरसौ देवी पुरोडाशो जनार्दनः ॥ २० ॥  
पत्नीशाला मुने लक्ष्मीः प्राग्वंशो मधुसूदनः ।  
चितिर्लक्ष्मीर्हरिर्यूप इध्मा श्रीर्भगवान्कुशः ॥ २१ ॥  
सामस्वरूपी भगवानुद्‌गीतिः कमलालया ।  
स्वाहा लक्ष्मीर्जगन्नाथो वासुदेवो हुताशनः ॥ २२ ॥  
शङ्‌करो भगवाञ्छौरिर्गौरी लक्ष्मीर्द्विजोत्तम ।  
मैत्रेय केशवः सूर्यस्तत्प्रभा कमलालया ॥ २३ ॥  
विष्णुः पितृगणः पद्मा स्वधा शाश्वतपुष्टिदा ।  
द्यौः श्रीः सर्वात्मको विष्णुरवकाशोऽतिविस्तरः ॥ २४ ॥  
शशाङ्‌कः श्रीधरः कान्तिः श्रीस्तस्यैवानपायिनी ।  
धृतिर्लक्ष्मीर्जगच्चेष्टा वायुः सर्वत्रगो हरिः ॥ २५ ॥  
जलधिर्द्विज गोविन्दस्तद्वेला श्रीर्महामते ।  
लक्ष्मीस्वरूपमिन्द्राणी देवेन्द्रो मधुसूदनः ॥ २६ ॥  
यमश्चक्रधरः साक्षाद्‌धूमोर्णा कमलालया ।  
ऋद्धिः श्रीः श्रीधरो देवः स्वयमेव धनेश्वरः ॥ २७ ॥  
गौरी लक्ष्मीर्महाभागा केशवो वरुणः स्वयम् ।  
श्रीर्देवसेना विप्रेन्द्र देवसेनापतिर्हरिः ॥ २८ ॥  
अवष्टम्भो गदापाणिः शक्तिर्लक्ष्मीर्द्विजोत्तम ।  
काष्ठा लक्ष्मीर्निमेषोऽसौ मुहूर्तोऽसौ कला तु सा ॥ २९ ॥  
ज्योत्स्ना लक्ष्मीः प्रदीपोऽसौ सर्वः सर्वेश्वरो हरिः ।  
लताभूता जगन्माता श्रीर्विष्णुर्द्रुमसञ्ज्ञितः ॥ ३० ॥  
विभावरी श्रीर्दिवसो देवश्चक्रगदाधरः ।  
वरप्रदो वरो विष्णुर्वधूः पद्मवनालया ॥ ३१ ॥  
नदस्वरूपी भगवाञ्छ्रीर्नदीरूपसंस्थिता ।  
ध्वजश्च पुण्डरीकाक्षः पताका कमलालया ॥ ३२ ॥  
तृष्णा लक्ष्मीर्जगन्नाथो लोभो नारायणः परः ।  
रतिरागश्च मैत्रेय लक्ष्मीर्गोविन्द एव च ॥ ३३ ॥  
किं चाति बहुनोक्तेन सङ्क्षेपेणेदमुच्यते ॥ ३४ ॥  
देवतिर्यङ्‌मनुष्येषु पुन्नामा भगवान्हरिः ।  
स्त्रीनाम्नी श्रीश्च विज्ञेया नानयोर्विद्यते परम् ॥ ३५ ॥  
इति श्रीविष्णुपुराणे प्रथमेंऽशेऽष्टमोऽध्यायः  
  
  
  
GO TOP
