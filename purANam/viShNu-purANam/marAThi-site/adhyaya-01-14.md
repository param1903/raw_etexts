मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ चतुर्दशोऽध्यायः ॥  
  
पराशर उवाच  
पृथोः पुत्रौ महावीर्यौ जज्ञातेऽन्तर्द्धिवादिनौ ।  
शिखण्ड्इनी हविर्धानमन्तर्धानाद्‌व्यजायत ॥ १ ॥  
हविर्धानात् षडाग्नेयी धिषणाजनयत्सुतान् ।  
प्राचीनबर्हिषं शुक्रं गयं कृष्णं वृजाजिनौ ॥ २ ॥  
प्राचीनबर्हिर्भगवान्महानासीत्प्रजापतिः ।  
हविर्धानिर्महाभाग येन संवर्धिताः प्रजाः ॥ ३ ॥  
प्राचीनाग्राः कुशास्तस्य पृथिव्यां विश्रुता मुने ।  
प्राचीनबर्हिरभवत्ख्यातो भुवि महाबलः ॥ ४ ॥  
समुद्रतनयायां तु कृतदारो महीपतिः ।  
महतस्तपसः पारे सवर्णायां महीपतेः ॥ ५ ॥  
सवर्णाधत्त सामुद्री दश प्राचीनबर्हिषः ।  
सर्वे प्रचेतसो नाम धनुर्वेदस्य पारगाः ॥ ६ ॥  
अपृथग्धर्मचरणास्तेऽतप्यन्त महत्तपः ।  
दश वर्षसहस्राणि समुद्रसलिलेशयाः ॥ ७ ॥  
मैत्रेय उवाच  
यदर्थं ते महात्मानस्तपस्तेपुर्महामुने ।  
प्रचेतसः समुद्राम्भस्येतदाख्यातुमर्हसि ॥ ८ ॥  
पराशर उवाच  
पित्रा प्रचेतसः प्रोक्ताः प्रजार्थममितात्मना ।  
प्रजापतिनियुक्तेन बहुमानपुरःसरम् ॥ ९ ॥  
प्राचीनबर्हिरुवाच  
ब्रह्मणा देवदेवेन समादिष्टोऽस्म्यहं सुताः ।  
प्रजाः संवर्धनीयास्ते मया चोक्तं तथेति तत् ॥ १० ॥  
तन्मम प्रीतये पुत्राः प्रजावृद्धिमतन्द्रिताः ।  
कुरुध्वं माननीया च सम्यगाज्ञा प्रजापतेः ॥ ११ ॥  
पराशर उवाच  
ततस्ते तत्पितुः श्रुत्वा वचनं नृपनन्दनाः ।  
तथेत्युक्त्वा च तं भूयः पप्रच्छुः पितरं मुने ॥ १२ ॥  
प्रचेतस ऊचुः  
येन तात प्रजावृद्धौ समर्थाः कर्मणा वयम् ।  
भवेम तत् समस्तं नः कर्म व्याख्यातुमर्हसि ॥ १३ ॥  
पितोवाच  
आराध्य वरदं विष्णुमिष्टप्राप्तिमसंशयम् ।  
समेति नान्यथा मर्त्यः किमन्यत्कथयामि वः ॥ १४ ॥  
तस्मात् प्रजाविवृद्ध्यर्थं सर्वभूतप्रभुं हरिम् ।  
आराधयत गोविन्दं यदि सिद्धिमभीप्सथ ॥ १५ ॥  
धर्ममर्थं च कामं च मोक्षं चान्विच्छतां सदा ।  
आराधनीयो भगवाननादिपुरुषोत्तमः ॥ १६ ॥  
यस्मिन्नाराधिते सर्गं चकारादौ प्रजापतिः ।  
तमाराध्याच्युतं वृद्धिः प्रजानां वो भविष्यति ॥ १७ ॥  
पराशर उवाच  
इत्येवमुक्तास्ते पित्रा पुत्राः प्रचेतसो दश ।  
मग्नाः पयोधिसलिले तपस्तेपुः समाहिताः ॥ १८ ॥  
दश वर्षसहस्राणि न्यस्तचित्ता जगत्पतौ ।  
नारायणे मुनिश्रेष्ठ सर्वलोकपरायणे ॥ १९ ॥  
तत्रैव ते स्थिता देवमेकाग्रमनसो हरिम् ।  
तुष्टुवुर्यस्स्तुतः कामान् स्तोतुरिष्टान्प्रयच्छति ॥ २० ॥  
मैत्रेय उवाच  
स्तवं प्रचेतसो विष्णोः समुद्राम्भसि संस्थिताः ।  
चक्रुस्तन्मे मुनिश्रेष्ठ सुपुण्यं वक्तुमर्हसि ॥ २१ ॥  
पराशर उवाच  
शृणु मैत्रेय गोविन्दं यथापूर्वं प्रचेतसः ।  
तुष्टुवुस्तन्मयीभूताः समुद्रसलिलेशयाः ॥ २२ ॥  
प्रचेतस ऊचुः  
नताः स्म सर्ववचसां प्रतिष्ठा यत्र शाश्वती ।  
तमाद्यन्तमशेषस्य जगतः परमं प्रभुम् ॥ २३ ॥  
ज्योतिराद्यमनौपम्यमण्वनन्तमपारवत् ।  
योनिभूतमशेषस्य स्थावरस्य चरस्य च ॥ २४ ॥  
यस्याहः प्रथमं रूपमरूपस्य तथा निशा ।  
सन्ध्या च परमेशस्य तस्मै कालात्मने नमः ॥ २५ ॥  
भुज्यतेऽनुदिनं देवैः पितृभिश्च सुधात्मकः ।  
जीवभूतः समस्तस्य तस्मै सोमात्मने नमः ॥ २६ ॥  
यस्तमांस्यत्ति तीव्रात्मा स्वभाभिर्भासयन्नभः ।  
घर्मशीताम्भसां योनिस्तस्मै सूर्यात्मने नमः ॥ २७ ॥  
काठिन्यवान् यो बिभर्ति जगदेतदशेषतः ।  
शब्दादिसंश्रयो व्यापी तस्मै भूम्यात्मने नमः ॥ २८ ॥  
यद्योनिभूतं जगतो बीजं यत्सर्वदेहिनाम् ।  
तत्तोयरूपमीशस्य नमामो हरिमेधसः ॥ २९ ॥  
यो मुखं सर्वदेवानां हव्यभुक् कव्यभुक् तथा ।  
पितॄणां च नमस्तस्मै विष्णवे पावकात्मने ॥ ३० ॥  
पञ्चधावस्थितो देहे यश्चेष्टां कुरुतेऽनिशम् ।  
आकाशयोनिर्भगवांस्तस्मै वाय्वात्मने नमः ॥ ३१ ॥  
अवकाशमशेषाणां भूतानां यः प्रयच्छति ।  
अनन्तमूर्तिमाञ्छुद्धस्तस्मै व्योमात्मने नमः ॥ ३२ ॥  
समस्तेन्द्रियवर्गस्य यः सदा स्थानमुत्तमम् ।  
तस्मै शब्दादिरूपाय नमः कृष्णाय वेधसे ॥ ३३ ॥  
गृह्णाति विषयान्नित्यमिन्द्रियात्मा क्षराक्षरः ।  
यस्तस्मै ज्ञानमूलाय नताः स्म हरिमेधसे ॥ ३४ ॥  
गृहीतानिन्द्रियैरर्थानात्मने यः प्रयच्छति ।  
अन्तःकरणभूताय तस्मै विश्वात्मने नमः ॥ ३५ ॥  
यस्मिन्ननन्ते सकलं विश्वं यस्मात्तथोद्गतम् ।  
लयस्थानं च यस्तस्मै नमः प्रकृतिधर्मिणे ॥ ३६ ॥  
शुद्धः सँल्लक्ष्यते भ्रान्त्या गुणवानिव योऽगुणः ।  
तमात्मरूपिणं देवं नताः स्म पुरुषोत्तमम् ॥ ३७ ॥  
अविकारमजं शुद्धं निर्गुणं यन्निरञ्जनम् ।  
नताः स्म तत्परं ब्रह्म विष्णोर्यत्परमं पदम् ॥ ३८ ॥  
अदीर्घह्रस्वमस्थूलमनण्वश्यामलोहितम् ।  
अस्नेहच्छायमतनुमसक्तमसमीरणम् ॥ ३९ ॥  
अनाकाशमसंस्पर्शमगन्धमरसं च यत् ।  
अचक्षुःश्रोत्रमचलमवाक्‌पाणिममानसम् ॥ ४० ॥  
अनामगोत्रमसुखमतेजस्कमहेतुकम् ।  
अभयं भ्रान्तिरहितमनिद्रमजरामरम् ॥ ४१ ॥  
अरजोऽशब्दममृतमप्लुतं यदसंवृतम् ।  
पूर्वापरे न वै यस्मिंस्तद्‌विष्णोः परमं पदम् ॥ ४२ ॥  
परमेशत्वगुणवत्सर्वभूतमसंश्रयम् ।  
नताः स्म तत् पदं विष्णोर्जिह्वादृग्गोचरं न यत् ॥ ४३ ॥  
पराशर उवाच  
एवं प्रचेतसो विष्णुं स्तुवन्तस्तत्समाधयः ।  
दश वर्षसहस्राणि तपश्चेरुर्महार्णवे ॥ ४४ ॥  
ततः प्रसन्नो भगवांस्तेषामन्तर्जले हरिः ।  
ददौ दर्शनमुन्निद्रनीलोत्पलदलच्छविः ॥ ४५ ॥  
पतत्रिराजमारूढमवलोक्य प्रचेतसः ।  
प्रणिपेतुः शिरोभिस्तं भक्तिभारावनामितैः ॥ ४६ ॥  
ततस्तानाह भगवान् व्रियतामीप्सितो वरः ।  
प्रसादसुमुखोऽहं वो वरदः समुपस्थितः ॥ ४७ ॥  
ततस्तमूचुर्वरदं प्रणिपत्य प्रचेतसः ।  
यथा पित्रा समादिष्टं प्रजानां वृद्धिकारणम् ॥ ४८ ॥  
स चापि देवस्तं दत्त्वा यथाभिलषितं वरम् ।  
अन्तर्धानं जगामाशु ते च निश्चक्रमुर्जलात् ॥ ४९ ॥  
इति श्रीविष्णुपुराणे प्रथमेंऽशे चतुर्दशोऽध्यायः  
  
  
  
GO TOP
