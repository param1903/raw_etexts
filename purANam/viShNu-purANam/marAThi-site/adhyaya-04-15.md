मागचा अध्याय  
पुढचा अध्याय  
  
॥ विष्णुपुराणम् ॥  
चतुर्थः अंशः  
॥ पञ्चदशोऽध्यायः ॥  
  
मैत्रेय उवाच  
हिरण्यकशिपुत्वे च रावणत्वे च विष्णुना ।  
अवाप निहतो भोगानप्राप्यानमरैरपि ॥ १ ॥  
न लयं तत्र तेनैव निहतः स कथं पुनः ।  
सम्प्राप्तः शिशुपालत्वे सायुज्यं शाश्वते हरौ ॥ २ ॥  
एतदिच्छाम्यहं श्रोतुं सर्वधर्मभृतां वर ।  
कौतूहलपरेणैतत्पृष्टो मे वक्तुमर्हसि ॥ ३ ॥  
श्रीपराशर उवाच  
दैत्येश्वरस्य वधाय अखिललोकोत्पत्तिस्थितिविनाशकारिणा पूर्वं तनुग्रहणं कुर्वता नृसिंह रूपमाविष्कृतम् ॥ ४ ॥  
तत्र च हिरण्यकशिपोर्विष्णुरयमित्येतन्न मनस्यभूत् ॥ ५ ॥  
निरतिशय पुण्यसमुद्भूतमेतत् सत्त्वाजातमिति ॥ ६ ॥  
रजोद्रेकप्रेरितैकाग्रमतिः तद्भावनायोगात् ततोवाप्तवधहैतुकीं निरतिशयामेव अखिलत्रैलोक्यकारीणीं दशाननत्वे भोगसम्पदमवाप ॥ ७ ॥  
न तु स तस्मिन् अनादिनिधने परब्रह्मभूते भगवत्यनालम्बिनि कृते मनसस्तल्लयमवाप ॥ ८ ॥  
एवं दशाननत्वेपि अनङ्गपराधीनतया जानकीसमासक्तचेतसा भगवता दाशरथि रूपधारिणा हतस्य तद्रूपदर्शनमेवासीत् नायमच्युत इत्यासक्तिर्विपद्यतोंऽतःकरणे मानुषबुद्धिरेव केवलमस्याभूत् ॥ ९ ॥  
पुनरपि अच्युतविनिपातमात्रफलं अखिलभूमण्डल श्लाघ्यचेदिराजकुले जन्म अव्याहतैश्वर्यं शिशुपालत्वेप्यवाप ॥ १० ॥  
तत्र त्वखिलानामेव स भगवन्नाम्नां त्वङ्कारकारणमभवत् ॥ ११ ॥  
ततश्च तत्कालकृतानां तेषामशेषणामेव अच्युतनाम्नामनवरतं अनेकजन्मसु वर्धितविद्वेषानुबन्धिचित्तो विनिन्दनसन्तर्जनादिषु उच्चारणमकरोत् ॥ १२ ॥  
तच्च रूपमुत्फुल्लपद्मदलामलाक्षिं अत्युज्ज्वलपीतवस्त्रधार्य मलकिरिटकेयूरहारकटकादि शोभितमुदारचतुर्बाहु शङ्खचक्रगदाधरमति प्ररूढवैरानुभावाद् अटनभोजनस्नानासनशयनादिषु अ्वशेषावस्थान्तरेषु नान्यत्रोपययावस्य चेतसः ॥ १३ ॥  
ततस्तमेवाक्रोशेषु उच्चारयंस्तमेव हृदयेन धारयन्नात्मवधाय यावद् भगवद्धस्तचक्रांशु मालोज्ज्वालमक्षयतेजःस्वरूपं ब्रह्मभूतमपगतद्वेषादिदोषं भगवन्तमद्राक्षीत् ॥ १४ ॥  
तावच्च भगवच्चक्रेणाशु व्यापादितस्तत्स्मरण दग्धाखिलाघसञ्चयो भगवतान्तं उपनीतस्ततस्मिन्नेव लयमुपययौ ॥ १५ ॥  
एतत्तवाखिलम्मयाभिहितम् ॥ १६ ॥  
अयं हि भगवान् कीर्तितश्च संस्मृतश्च द्वेषानुबन्धेनापि अखिलमुरासुरादिदुर्लभं फलं प्रयच्छति किमुत सम्यग्भक्तिमतामिति ॥ १७ ॥  
वसुदेवस्य त्वानकदुन्दुभेः पौरवी रोहिणी मदिरा भद्रादेवकीप्रमुखा बह्व्यः पत्न्योऽभवन् ॥ १८ ॥  
बलभद्र शठ सारण दुर्मदादीन् पुत्रान् रोहिण्यां आनकदुन्दुभिरुत्पादयामास ॥ १९ ॥  
बलदेवोऽपि रेवत्यां विशठोल्मुकौ पुत्रावजनयत् ॥ २० ॥  
सार्ष्टिमार्ष्टिशिशु सत्यधृतिप्रमुखाः सारणात्मजाः ॥ २१ ॥  
भद्राश्व भद्रबाहु दुर्दमभूताद्याः रोहिण्याः कुलजाः ॥ २२ ॥  
नन्दोपनन्दकृतकाद्य मदिरायास्तनयाः ॥ २३ ॥  
भद्रायाश्चोपनिधिगदाद्याः ॥ २४ ॥  
वैशाल्यां च कौशिकं एकमेवाजनयत् ॥ २५ ॥  
आनकदुन्दुभेर्देवक्यामपि कीर्तिमत्सुषेणोदायु भद्रसेनऋजदासभद्रदेवाख्याः षट् पुत्रा जज्ञिरे ॥ २६ ॥  
तांश्च सर्वानेव कंसोघातितवान् ॥ २७ ॥  
अनन्तरं च सप्तमं गर्भमर्धरात्रे भगवत्प्रहिता योगनिद्रा रोहिण्या जठरमाकृष्य नीतवती ॥ २८ ॥  
कर्षणाच्चासावपि सङ्कर्षणाख्यामगमत् ॥ २९ ॥  
ततश्च सकलजगन्महातरुमूलभूतो भूतभविष्यदादि सकलसुरासुर मुनिजन मनसामप्यगोचरोऽब्जभवप्रमुखैः अनलमुखैः प्रणम्यावनिभारहरणाय प्रसादितो भगवाननादिमध्यनिधनो देवकीगर्भमवततार वासुदेवः ॥ ३० ॥  
तत्प्रसादविवद्धमानोरुमहिमा च योगनिद्रा नन्दगोपपत्न्या यशोदाया गर्भमधितिष्ठितवती ॥ ३१ ॥  
सुप्रसन्नादित्य चन्द्रादिग्रहमव्यालादिभयं स्वस्थमानसं अखिलमेवैतद् जगदपास्ताधर्ममभवत् तत्स्मिंश्च पुण्डरीकनयने जायमाने ॥ ३२ ॥  
जातेन च तेनाखिलं एवैतत्सन्मार्गवर्ति जगदक्रियत ॥ ३३ ॥  
भगवतोप्यत्र मर्त्यलोकेऽवतीर्णस्य षोडशसहस्राणि एकोत्तरशताधिकानि भार्याणामभवन् ॥ ३४ ॥  
तासां च रुक्मिणी सत्यभामा जाम्बवती चारुहासिनीप्रमुखा ह्यष्टौ पत्न्यः प्रधाना बभूचवुः ॥ ३५ ॥  
तासु चाष्टावयुतानिलक्षं च पुत्राणां भगवान् अखिलमूर्तिरनादिमानजनयत् ॥ ३६ ॥  
तेषां च प्रद्युम्न चारुदेष्ण्यसाम्बादयस्त्रयोदश प्रधानाः ॥ ३७ ॥  
प्रद्युम्नोपि रुक्मिणस्तनयां रुक्मवतीं नामोपयेमे ॥ ३८ ॥  
तस्यामनिरुद्धो जज्ञे ॥ ३९ ॥  
अनिरुद्धोऽपि रुक्मिणा एव पौत्रीं सुभद्रां नामो पयेमे ॥ ४० ॥  
तस्यामस्य वज्रो जज्ञे ॥ ४१ ॥  
वज्रस्य प्रतिबाहुस्तस्यापि सुचारुः ॥ ४२ ॥  
एवं अनेकशतसहस्र पुरुषसङ्ख्यस्य यदुकुलस्य पुत्रसङ्ख्या वर्षशतैरपि वक्तुं न शक्यते ॥ ४३ ॥  
यतो हि श्लोकाविमावत्र चरितार्थौ ॥ ४४ ॥  
तिस्त्रः कोट्यःसहस्राणां अष्टाशीति शतानि च ।  
कुमाराणां गृहाचार्याश्चापयोगेषु ये रताः ॥ ४५ ॥  
सङ्ख्यानं यादवानां कः करिष्यति महात्मनाम् ।  
यत्रायुतानामयुतलक्षेणास्ते सदाहुकः ॥ ४६ ॥  
देवासुरे हता ये तु दैतेयाःसुमहाबलाः ।  
उत्पन्नास्ते मनुष्येषु जनोपद्रवकारिणः ॥ ४७ ॥ रेषामुत्सादनार्थाय भुवि देवा यदोः कुले । अवतीर्णाः कुलशतं यत्रैकाभ्यधिकं द्विज ॥ ४८ ॥ विष्णुस्तेषां प्रमाणे च प्रभुत्वे च व्यवस्थितः ।  
निदेशस्थायिनस्तस्य ववृधुःसर्वयादवाः ॥ ४९ ॥  
इति प्रसूतिं वृष्णीनां यः शृणोति नरः सदा ।  
स सर्वैः पातकैर्मुक्तो विष्णुलोकं प्रपद्यते ॥ ५० ॥  
इति श्रीविष्णुमहापुराणे चतुर्थांशे पञ्चदशोऽध्यायः (१५)  
  
  
GO TOP
