मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ दशमोऽध्यायः ॥  
  
मैत्रेय उवाचः  
कथितं मे त्वया सर्वं यत्पृष्टोऽसि महामुने ।  
भृगुसर्गात्प्रभृत्येष सर्गो मे कथ्यतां पुनः ॥ १ ॥  
पराशर उवाचः  
भृगोः ख्यात्यां समुत्पन्ना लक्ष्मीर्विष्णुपरिग्रहः ।  
तथा धातृविधातारौ ख्यात्यां जातौ सुतौ भृगोः ॥ २ ॥  
आयतिर्नियतिश्चैव मेरोः कन्ये महात्मनः ।  
धातृविधात्रोस्ते भार्ये तयोर्जातौ सुतावुभौ ॥ ३ ॥  
प्राणश्चैव मृकण्शुश्च मार्कण्डेयो मृकण्डुतः ।  
ततो वेदशिरा जज्ञे प्राणस्यापि सुतं शृणु ॥ ४ ॥  
प्राणस्य द्युतिमान्पुत्रो राजवांश्च ततोऽभवत् ।  
ततो वंशो महाभाग विस्तारं भार्गवो गतः ॥ ५ ॥  
पत्नी मरीचेः सम्भूतिः पौर्णमासमसूयत ।  
विरजाः पर्वतश्चैव तस्य पुत्रौ महात्मनः ॥ ६ ॥  
वंशसङ्‌कीर्तने पुत्रान्वदिष्येऽहं ततो द्विज ।  
स्मृतिश्चाङ्‌गिरसः पत्नी प्रसूता कन्यकास्तथा ।  
सिनीवाली कुहूश्चैव राका चानुमती तथा ॥ ७ ॥  
अनसूया तथैवात्रेर्जज्ञे पुत्रानकल्मषान् ।  
सोमं दुर्वाससं चैव दत्तात्रेयं च योगिनम् ॥ ८ ॥  
प्रीत्यां पुलस्त्यभार्यायां दत्तोलिस्तत्सुतोऽभवत् ।  
पूर्वजन्मनि सोऽगस्त्यः स्मृतः स्वायम्भुवेऽन्तरे ॥ ९ ॥  
कर्दमश्चार्वरीयांश्च सहिष्णुश्च सुतास्त्रयः ।  
क्षमा तु सुषुवे भार्या पुलहस्य प्रजापतेः ॥ १० ॥  
क्रतोश्च सन्ततिर्भार्या वालखिल्यानसूयत ।  
षष्टिस्तानि सहस्राणि ऋषीणामूर्ध्वरेतसाम् ।  
अङ्‌गुष्ठपर्वमात्राणां ज्वलद्‌भास्करतेजसाम् ॥ ११ ॥  
ऊर्जायां च वसिष्ठस्य सप्ताजायन्त वै सुताः ॥ १२ ॥  
रजो गोत्रोर्ध्वबाहुश्च सवनश्चानघस्तथा ।  
सुतपाः शुक्र इत्येते सर्वे सप्तर्षयोऽमलाः ॥ १३ ॥  
योऽसावग्न्यभिमानी स्याद् ब्रह्मणस्तनयोऽग्रजः ।  
तस्मात्स्वाहा सुताँल्लेभे त्रीनुदारौजसो द्विज ॥ १४ ॥  
पावकं पवमानं च शुचिं चापि जलाशिनम् ॥ १५ ॥  
तेषां तु सन्ततावन्ये चत्वारिंशच्च पञ्च च ।  
कथ्यन्ते वह्नयश्चैते पिता पुत्रत्रयं च यत् ॥ १६ ॥  
एवमेकोनपञ्चाशद्‌वह्नयः परिकीर्तिताः ॥ १७ ॥  
पितरो ब्रह्मणा सृष्टा व्याख्याता ये मया तव ।  
अग्निष्वात्ता बर्हिषदोऽनग्नयः साग्नयश्च ये ॥ १८ ॥  
तेभ्यः स्वधा सुते जज्ञे मेनां वै धारिणीं तथा ।  
ते उभे ब्रह्मवादिन्यौ योगिन्यावप्युभे द्विज ॥ १९ ॥  
उत्तमज्ञानसम्पन्ने सर्वैः समुदितैर्गुणैः ॥ २० ॥  
इत्येषा दक्षकन्यानां कथितापत्यसन्ततिः ।  
श्रद्धावान्संस्मरन्नेतामनपत्यो न जायते ॥ २१ ॥  
इति श्रीविष्णुपुराणे प्रथमेंऽशे दशमोऽध्यायः  
  
  
  
GO TOP
