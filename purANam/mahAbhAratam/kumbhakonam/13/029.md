अध्यायः 029
	
गरुडेन कद्रूं प्रत्यमृतानयनकथनम् ॥ 1 ॥ कद्र्वा विनताया दास्यान्मोचनम् ॥ 2 ॥ गरुडेन पुनरिन्द्रायामृतप्रत्यर्पणम् ॥ 3 ॥

भीष्म उवाच ।	001  
ततो व्रज्रं सहस्राक्षो दृष्ट्वा सक्तं वरायुधम् ।	001a  
ऋषींश्च दृष्ट्वा सहसा सुपर्णमिदमब्रवीत् ॥	001c  
न ते सुपर्ण पश्यामि प्रभावं तेन योधये ।	002a  
इत्युक्ते न मया रक्षा शक्या कर्तुमतोऽन्यथा ।	002c  
इदं वज्रं मया सार्धं निवृत्तं हि यथागतम् ॥	002e  
ततः सहस्रनयने निवृत्ते गरुडस्तथा ।	003a  
कद्रूमभ्यगमत्तूर्णममृतं गृह्य भारतः ॥	003c  
गरुड उवाच ।	004  
तदाहृतं मया शीघ्रममृतं जननीकृते ।	004a  
अदासी सा भवत्वद्य विनता धर्मचारिणी ॥	004c  
कद्रूरुवाच ।	005  
स्वागतं स्वाहृतं चेदममृतं विनतात्मज ।	005a  
अदासी जननी तेऽद्य पुत्र कामवशा शुभा ।	005c  
एवमुक्ते तदा सा च सम्प्राप्ता विनता गृहम् ॥	005e  
उपनीय यथान्यायं विहगो बलिनांवरः ।	006a  
स्मृत्वा निकृत्या विजयं मातुः सम्प्रतिपद्य च ॥	006c  
वधं च भुजगेन्द्राणां ये वालास्तस्य वाजिनः ।	007a  
बभूवुरसितप्रख्या निकृत्या वै जितं त्वया ॥	007c  
तामुवाच ततो न्याय्यं विहगो बलिनांवरः ।	008a  
उज्जहारामृतं तूर्णमुत्पपात च रंहसा ॥	008c  
तद्गृहीत्वाऽमृतं तूर्णं प्रयान्तमपराजितम् ।	009a  
कद्रूर्भुजङ्गजननी सुपर्णमिदमब्रवीत् ॥	009c  
किमर्थं वैनतेय त्वमाहृत्यामृतमुत्तमम् ।	010a  
पुनर्हरति दुर्बुद्धे मा जातु वृजिनं कृथाः ॥	010c  
सुपर्णि उवाच ।	011  
अमृताहरणं मेऽद्य यत्कृतं जननीकृते ।	011a  
भवत्या वचनादेतदाहरामृतमित्युत ॥	011c  
आहृतं तदिदं शीघ्रं मुक्ता च जननी मम ।	012a  
हराम्येष पुनस्तत्र यत एतन्मयाऽऽहृतम् ॥	012c  
यदि मां भवती ब्रूयादमृतं मे च दीयताम् ।	013a  
तथा कुर्यां न वा कुर्यां न हि त्वममृतक्षमा ।	013c  
मया धर्मेण सत्येन विनता च समुद्धृता ॥	013e  
भीष्म उवाच ।	014  
ततो गत्वाऽथ गरुडः पुरन्दरमुवाच ह ।	014a  
इदं मया वृत्रहन्तर्हृतं तेऽमृतमुत्तमम् ।	014c  
मात्रर्थे हि तथैवेदं गृहाणामृतमाहृतम् ॥	014e  
माता च मम देवेश दासीत्वमुपजग्मुषी ।	015a  
भुजङ्गमानां मातुर्वै सा मुक्ताऽमृतदर्शनात् ॥	015c  
एतच्छ्रुत्वा सहस्राक्षः सुपर्णमनुमन्यते ।	016a  
उवाच च मुदा युक्तो दिष्ट्यादिष्ट्येति वासवः ॥	016c  
ऋषयो ये सहस्राक्षमुपासन्ति सुरैः सह ।	017a  
ते सर्वे च मुदा युक्ता विश्वेदेवास्तथैव च ॥	017c  
ततस्तमृषयः सर्वे देवाश्च भरतर्षभ ।	018a  
ऊचुः पुरन्दरं हृष्टा गरुडो लभतां वरम् ॥	018c  
ततः शचीपतिर्वाक्यमुवाच प्रहसन्निव ।	019a  
जनिष्यति हृषीकेशः स्वयमेवैष पक्षिराट् ॥	019c  
केशवः पुण्डरीकाक्षः शूरपुत्रस्य वेश्मनि ।	020a  
स्वयं धर्मस्य रक्षार्थं विभज्य भुजगाशनः ॥	020c  
एष ते पाण्डवश्रेष्ठ गरुडोऽथ पतत्रिराट् ।	021a  
सुपर्णो वैनतेयश्च कीर्तितो भद्रमस्तु ते ॥	021c  
तदेतद्भरतश्रेष्ठ मयाऽऽख्यानं प्रकीर्तितम् ।	022a  
सुपर्णस्य महाबाहो किं भूयः कथयामि ते ॥	022c  

इति श्रीमन्महाभारते अनुशासनपर्वणि दानधर्मपर्वणि एकोनविंशोऽध्यायः ॥ 29 ॥

13-29-1 जितं त्वयेति तां कद्रूमुवाचेत्युत्तरेण सम्बन्धः ॥
