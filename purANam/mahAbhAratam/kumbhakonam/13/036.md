अध्यायः 036

युधिष्ठिरेण भीष्मं प्रति श्रुतधर्माननूद्य प्राणिनां सांसारिकदुःखानुवर्णनपूर्वकं स्वस्य संसारनिर्वेदनिवेदनेन पुनर्विस्तरेण वैष्णवधर्मकथनप्रार्थना ॥ 1 ॥
	
\'युधिष्ठिर उवाच ।	001  
चित्तं मे दूयते तात लोके परमविन्दतः ॥	001ac  
अशाश्वतमिदं सर्वं जगत्स्थावरजङ्गमम् ।	002a  
ऋते नारायणं पुण्यं प्रतिभाति पितामह ॥	002c  
नारायणो हि विश्वात्मा पुरुषः पुष्करेक्षणः ।	003a  
तस्यास्य देवकीसूनोः श्रुतं कृत्स्नं त्वयाऽनघ ॥	003c  
भीष्म उवाच ।	004  
युधिष्ठिर महाप्राज्ञ मया दृष्टं च सङ्गरे ॥	004ac  
युधिष्ठिर उवाच ।	005  
त्वत्त एव तु राजेन्द्र राजधर्माश्च पुष्कलाः ।	005a  
श्रुतं पुराणमखिलं नारदेन निवेदितम् ।	005c  
गुह्यं नारायणाख्यानं त्रिविधक्लेशनाशनम् ॥	005e  
एकान्तिधर्मनियमाः समासव्यासकल्पिताः ।	006a  
कथिता वै महाभाग त्वया वै मदनुग्रहात् ॥	006c  
लोकरक्षणकर्तृत्वं तस्यैव हरिमेधसः ।	007a  
आतिथेयविधिश्चैव तपांसि नियमाश्च ये ॥	007c  
वेदवादप्रसिद्धाश्च वाजपेयादयो मखाः ।	008a  
यज्ञा द्रविणनिष्पाद्या अग्निहोत्रानुपालिताः ॥	008c  
जपयज्ञाश्च विविधा ब्राह्मणानां तपस्विनाम् ।	009a  
एकादशविधाः प्रोक्ता हविर्यज्ञा द्विजातिनाम् ॥	009c  
तेषां फलविशेषाश्च उञ्छधर्मास्तथैव च ।	010a  
अहन्यहनि ये प्रोक्ता महायज्ञा द्विजातिनाम् ॥	010c  
वेदश्रवणधर्माश्च ब्रह्मयज्ञफलं तथा ।	011a  
वेदव्रतविधानं च नियमाश्चैव वैदिकाः ॥	011c  
स्वाहा स्वधा प्रणीते च इष्टापूर्तफलं तथा ।	012a  
उत्तरोत्तरसेवायामाश्रमाणां च यत्फलम् ॥	012c  
प्रत्येकशश्च निष्ठायामाश्रमाणां महामते ।	013a  
मासपक्षोपवासानां सम्यगुक्तफलं च यत् ॥	013c  
अनाशितानां ये लोका ये च पञ्चतपा नराः ।	014a  
वीराध्वानं प्रपन्नानां या गतिश्चाग्निहोत्रिणाम् ॥	014c  
ग्रीष्मे पञ्चतपानां च शिशिरे जलचारिणाम् ।	015a  
वर्षे स्थण्डिलशायीनां फलं यत्परिकीर्तितम् ॥	015c  
लोके चक्रचराणां च द्विजानां यत्फलं स्मृतम् ।	016a  
अन्नादीनां च दानानां यत्फलं परिकीर्तितम् ॥	016c  
सर्वतीर्थाभिषिक्तानां नराणां च फलोदयः ।	017a  
राज्ञां धर्माश्च ये लोके सम्यक्पालयतां प्रजाः ॥	017c  
ये च सत्यव्रता लोके ये च तीर्थे कृतश्रमाः ।	018a  
मातापितृपरा ये च गुरुवृत्तीश्च संश्रिताः ॥	018c  
गोब्राह्मणपरित्राणे राष्ट्रातिक्रमणे तथा ।	019a  
त्यजन्त्यभिमुखाः प्राणान्निर्भयाः सत्वमाश्रिताः ॥	019c  
सहस्रदक्षिणानां च या गतिर्वदतां वर ।	020a  
ये च सनध्यामुपासन्ते सम्यगुक्ता महाव्रताः ॥	020c  
तथा योगविधानं च यद्ग्रन्थेष्वभिशब्दितम् ।	021a  
वेदाद्याः श्रुतयश्चापि श्रुता मे गुरुसत्तम ॥	021c  
सिद्धान्तनिर्णयाश्चापि द्वैपायनमुखोद्गताः ।	022a  
श्रुताः पञ्च महायज्ञा येषु सर्वं प्रतिष्ठितम् ॥	022c  
तत्प्रभेदेषु ये धर्मास्तेऽपि वै कृत्स्नशः श्रुताः ।	023a  
न च दूषयितुं शक्याः सद्भिरुक्ता हि ते तथा ॥	023c  
एतेषां किल धर्माणामुत्तमो वैष्णवो विधिः ।	024a  
रक्षते भगवान्विष्णुर्भक्तमात्मशरीरवत् ॥	024c  
कर्मणो हि कृतेस्येह कामितस्य द्विजोत्तम ।	025a  
फलं ह्यवश्यं भोक्तव्यमृषिर्द्वैपायनोऽब्रवीत् ॥	025c  
भोगान्ते चापि पतनं गतिः पूर्वं प्रभाषिता ।	026a  
न मे प्रीतिकरास्त्वेते विषोदर्का हि मे मताः ॥	026c  
वधात्कृष्टतरं मन्ये गर्भवासं महाद्युते ।	027a  
दिष्टान्ते यानि दुःखानि पुरुषो विन्दते विभो ।	027c  
ततः कष्टतराणीह गर्भवासे हि विन्दति ॥	027e  
ततश्चाभ्याधिकां तीव्रां वेदनां लभते नरः ।	028a  
गर्भापक्रमणे तात कर्मणासुपसर्पणे ॥	028c  
तस्मान्मे निश्चयो जातो धर्मेष्वेतेषु भारत ।	029a  
तदिच्छामि कुरुश्रेष्ठ त्वत्प्रसादान्महामते ।	029c  
तं धर्मं चेह वेत्तुं वै यो जराजन्ममृत्युहा ॥	029e  
येनोष्णदा वैतरणी असिपत्रवनं च तत् ।	030a  
कुण्डानि चाग्नितप्तानि क्षुरधारापथस्तथा ।	030c  
शाल्मलीं च महाघोरामायसीं घोरकण्टकाम् ॥	030e  
मातापितृकृते चापि सुहृन्मित्रार्थकारणात् ।	031a  
आत्महेतोश्च पापानि कृतानीह नरैश्च यैः ।	031c  
तेषां फलोदयं कष्टमृषिर्द्वैपायनोऽब्रवीत् ॥	031e  
कुम्भीपाकप्रदीप्तानां शूलार्तानां च क्रन्दताम् ।	032a  
रौरवे क्षिप्यमाणानां प्रहारैर्मथितात्मनाम् ॥	032c  
स्तनतामपकृत्तानां पिबतामात्मशोणितम् ।	033a  
तेषामेव प्रवदतां कारुण्यं नास्ति यन्त्रतः ॥	033c  
तृष्णाशुष्कोष्ठकण्ठानां विह्वलानामचेतसाम् ।	034a  
सर्वदुःखाभिभूतानां रुजार्तानां च क्रोशताम् ॥	034c  
वेदनार्ता हि क्रन्दन्ति पूरयन्तो दिशो दश ॥	035ac  
एकः करोति पापानि सहभोज्यानि बान्धवैः ।	036a  
तेषामेकः फलं भुङ्क्ते कष्टं वैवस्वते गृहे ॥	036c  
येन नैतां गतिं गच्छेन्न विण्मूत्रास्थिपिच्छिले ।	037a  
विष्ठामूत्रकृमीमध्ये बहुजन्तुनिषेविते ॥	037c  
को गर्भवासात्परतो नरकोऽन्यो विधीयते ।	038a  
यत्र वासकृतो योगः कुक्षौ वासो विधीयते ॥	038c  
जातो विस्तीर्णशोकः स्याद्भवेत विगतज्वरः ।	039a  
न चैष लभ्यते कामो जातमात्रं हि मानवम् ।	039c  
आविशन्तीह दुःखानि मनोवाक्कायिकानि तु ॥	039e  
तैरस्वतन्त्रो भवति पीड्यमानो भयानकैः ।	040a  
तैर्गर्भवासं गच्छति अवशो जायते तथा ॥	040c  
अवशश्चेहते जन्तुर्व्रजत्यवश एव हि ।	041a  
जरसा रूपविध्वंसं प्राप्नोत्यवश एव तु ॥	041c  
शरीरभेदमाप्नोति जीर्यतेऽवश एव तु ।	042a  
एवं ह्यनियतो मृत्युर्भवत्येव सदा नृषु ॥	042c  
गर्भेषु म्रियते कश्चिज्जायमानस्तथाऽपरः ।	043a  
जाता म्रियन्ते बहवो यौवनस्थास्तथाऽपरे ।	043c  
मध्यभावे तु नश्यन्ति स्थविरो मृत एव तु ॥	043e  
को जन्मनो नोद्विजते स्वयम्भूरपि यो भवेत् ।	044a  
कुतस्त्वस्मद्विधस्तात मरणस्य वशानुगः ॥	044c  
नित्याविष्टो भयेनाहं मनसा कुरुसत्तम ।	045a  
मुहूर्तमप्यहं शर्म न विन्दामि महामते ॥	045c  
कालात्मनि तिरोभूतो नित्यं तद्गुणवर्जितः ।	046a  
अन्नैर्बहुविधैः पुष्टं वस्त्रैर्नानाविधैर्वृतम् ॥	046c  
चन्दनागरुदिग्धाङ्गं मणिमुक्ताविभूषितम् ।	047a  
यानैर्बहुविधैर्यातमेकान्तेनैव लालितम् ॥	047c  
यौवनोद्धतरूपाभिर्मन्दविह्वलगामिभिः ।	048a  
इष्टिभिरभिरामाभिर्वरस्त्रीभिरयन्त्रितम् ॥	048c  
रमितं सुचिरं कालं शरीरममितप्रभम् ।	049a  
अवितृप्ता गमिष्यन्ति हित्वा प्राणांस्तथाऽपरे ॥	049c  
स्वर्गेऽप्यनियता भूतिस्तथैवाकाशसंश्रये ।	050a  
देवाऽप्यधिष्ठानवशास्तस्माद्देवं न कामये ॥	050c  
कामानां नास्त्यधिष्ठानमकामस्तु निवर्तते ।	051a  
लोकसङ्ग्रहधर्मास्तु सर्व एव न संशयः ॥	051c  
डोलासधर्मा धर्मज्ञ ऋषिर्द्वैपायनोऽब्रवीत् ।	052a  
अस्मात्को विषमं दुःखमारोहेत विचक्षणः ॥	052c  
विद्यमाने समे मार्गे डोलाधर्मविवर्जिते ।	053a  
को ह्यात्मानं प्रियं लोके डोलासाधर्म्यतां नयेत् ॥	053c  
चराचरैः सर्वभूतैर्गन्तव्यमविशङ्कया ।	054a  
अस्माल्लोकात्परं लोकमपाथेयमदैशिकम् ।	054c  
घोरं तमः प्रवेष्टव्यमत्रातारमबान्धवम् ॥	054e  
ये तु तं किल धर्मज्ञा धर्मं नारायणेरितम् ।	055a  
अनन्यमनसो दान्ताः स्मरन्ति नियतव्रताः ॥	055c  
ततस्तेनैव पश्यन्ति प्राप्नुवन्ति परं पदम् ।	056a  
रक्षते भगवान्विष्णुर्भक्तानात्मशरीरवत् ॥	056c  
कुलालचक्रप्रतिमे भ्राम्यमाणेषु जन्तुषु ।	057a  
मातापितृसहस्राणि सम्प्राप्तानि मया गुरो ॥	057c  
स्नेहापन्नेन पीतास्तु मातॄणां विविधाः स्तनाः ॥	058a  
पुत्रदारसहस्राणि इष्टानिष्टशतानि च ।	058c  
प्राप्तान्यधिष्ठानवशादतीतानि तथैव च ।	059a  
न क्वचिच्च सुखं प्राप्तं न क्वचिच्छाश्वती स्थितिः ॥	059e  
स्थानैर्महद्भिर्विभ्रंशो दुःखलब्धैः पुनः पुनः ।	060a  
धननाशश्च सम्प्राप्तो लब्ध्वा दुःखेन तद्धनम् ।	060c  
अध्वगानामिव पथि च्छायामाश्रित्य सङ्गमः ॥	060e  
एवं कर्मवशो लोको ज्ञातीनां हितसङ्गमः ।	061a  
विश्रम्य च पुनर्याति कर्मभिर्दर्शितां गतिम् ॥	061c  
एतदीदृशकं दृष्ट्वा ज्ञात्वा चैव समागमम् ।	062a  
को न बिभ्येत्कुरुश्रेष्ठ विष्ठान्नस्येव भोजनात् ॥	062c  
बुद्धिश्च मे समुत्पन्ना वैष्णवे धर्मविस्तरे ।	063a  
तदेष शिरसा पादौ गतोऽस्मि भगवंस्तव ।	063c  
शरणं च प्रपन्नोऽस्मि गन्तव्ये शरणे ध्रुवे ॥	063e  
जन्ममृत्युजराखिन्नस्त्रिभिर्दुःखैर्निपीडितः ।	064a  
इच्छामि भवता त्रातुमेभ्यस्त्वत्तो महामते ।	064c  
तस्याद्य युगधर्मस्य श्रवणात्कुरुपुङ्गव ॥	064e  
एतदाद्ययुगोद्भूतं त्रेतायां तत्तिरोहितम् ।	065a  
स एव धर्ममखिलमृषिर्द्वैपायनोऽब्रवीत् ॥\' ॥	065c  

इति श्रीमन्महाभारते अनुशासनपर्वणि दानधर्मपर्वणि षट्त्रिंशोऽध्यायःठ ॥ 36 ॥

13-36-3 पुरुषः पुष्करो विभुरिति ट.थ.ध. पाठः ॥ एतदादिन्वाध्याया दाक्षिणात्यकोशेष्वेव दृश्यन्ते ॥
