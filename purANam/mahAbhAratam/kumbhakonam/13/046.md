अध्यायः 046

कृष्णेन युधिष्ठिरं प्रति पार्वतीपरमेश्वराभ्यां स्वस्मै वरप्रदानकथनम् ॥ 

कृष्ण उवाच ।	001  
मूर्ध्ना निपत्य नियतस्तेजःसन्निचये ततः ।	001a  
परमं हर्षमागत्य भगवन्तमथाब्रवम् ॥	001c  
धर्मे दृढत्वं युधि शत्रुघातं यशस्तथाऽग्र्यं परमं बलं च	002a  
योगप्रियत्वं तव सन्निकर्षं वृणे सुतानां च शतं शतानि ॥	002c  
एवमस्त्विति तद्वाक्यं मयोक्तः प्राह शङ्करः ॥	003ac  
ततो मां जगतो माता धारिणी सर्वपावनी ।	004a  
उवाचोमा प्रणिहिता शर्वाणी तपसां निधिः ।	004c  
दत्तो भगवता पुत्रः साम्बो नाम तवानघ ॥	004e  
मत्तोप्यष्टौ वरानिष्टान्गृहाण त्वं ददामि ते ।	005a  
प्रणम्य शिरसा सा च मयोक्ता पाण्डुनन्दन ॥	005c  
द्विजेष्वकोपं पितृतः प्रसादं शतं सुतानां परमं च भोगम् ।	006a  
कुले प्रीतिं मातृतश्च प्रसादं शमप्राप्तिं प्रवृणे चापि दाक्ष्यम् ॥	006c  
उमोवाच ।	007  
एवं भविष्यत्यमरप्रभाव नाहं मृषा जातु वदे कदाचित् ।	007a  
भार्यासहस्राणि च षोडशैव तासु प्रियत्वं च तथाऽक्षयं च ॥	007c  
प्रीतिं चाग्र्यां बान्धवानां सकाशाद्ददामि तेऽहं वपुषः काम्यतां च ।	008a  
भोक्ष्यन्ते वै सप्ततिं वै शतानि गृहे तुभ्यमतिथीनां च नित्यम् ॥	008c  
वासुदेव उवाच ।	009  
एवं दत्त्वा वरान्देवो मम देवी च भारत ।	009a  
अन्तर्हितः क्षणे तस्मिन्सगणो भीमपूर्वज ॥	009c  
एतदत्यद्भुतं पूर्वं ब्राह्मणायातितेजसे ।	010a  
उपमन्यवे मया कृत्स्नं व्याख्यातं पार्थिवोत्तम ।	010c  
नमस्कृत्वा तु स प्राह देवदेवाय सुव्रत ॥	010e  
नास्ति शर्वसमो देवो नास्ति शर्वसमा गतिः ।	011a  
नास्ति शर्वसमो दाने नास्ति शर्वसमो रणे ॥ ॥	011e  

इति श्रीमन्महाभारते अनुशासनपर्वणि दानधर्मपर्वणि षट्चत्वारिंशोऽध्यायः ॥ 46 ॥

