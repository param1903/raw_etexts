अध्यायः 082

भीष्मेण युधिष्ठिरं प्रति ब्राह्मणादीनां दायविभजनविधिनिरूपणम् ॥ 1 ॥
	
युधिष्ठिर उवाच ।	001  
सर्वशास्त्रविधानज्ञ राजधर्मविदुत्तम ।	001a  
अतीव संशयच्छेत्ता भवान्वै प्रथितः क्षितौ ॥	001c  
कश्चित्तु संशयो मेऽस्ति तन्मे ब्रूहि पितामह ।	002a  
\'अस्यामापदि कष्टायामन्यं पृच्छाम कं वयम्\' ॥	002c  
जातेऽस्मिन्संशये राजन्नान्यं पृच्छेम कञ्चन ॥	002e  
यथा नरेण कर्तव्यं धर्ममार्गानुवर्तिना ।	003a  
एतत्सर्वं महाबाहो भवान्व्याख्यातुमर्हति ॥	003c  
चतस्रो विहिता भार्या ब्राह्मणस्य पितामह ।	004a  
ब्राह्मणी क्षत्रिया वैश्या शूद्रा च रतिमिच्छतः ॥	004c  
तत्र जातेषु पुत्रेषु सर्वासां कुरुसत्तम ।	005a  
आनुपूर्व्येण कस्तेषां पित्र्यं दायाद्यमर्हति ॥	005c  
केन वा किं ततो हार्यं पितृवित्तात्पितामह ।	006a  
एतदिच्छामि कथितं विभागस्तेषु कः स्मृतः ॥	006c  
भीष्म उवाच ।	007  
ब्राह्मणः क्षत्रियो वैश्यस्त्रयो वर्णा द्विजातयः ।	007a  
एतेषु विहितो धर्मो ब्राह्मणस्य युधिष्ठिर ॥	007c  
वैषम्यादथवा लोभात्कामाद्वाऽपि परन्तप ।	008a  
ब्राह्मणस्य भवेच्छूद्रा न तु दृष्टा न तु स्मृता ॥	008c  
शूद्रां शयनमारोप्य ब्राह्मणि यात्यधोगतिम् ।	009a  
प्रायश्चित्तीयते चापि विधिदृष्टेन कर्मणा ॥	009c  
तत्र जातेष्वपत्येषु द्विगुणं स्याद्युधिष्ठिर ।	010a  
अतस्ते नियमं वित्ते सम्प्रवक्ष्यामि भारत ॥	010c  
लक्षण्यं गोवृषो यानं यत्प्रधानतमं भवेत् ।	011a  
ब्राह्मण्यास्तद्धरेत्पुत्र एकांशं वै पितुर्धनात् ॥	011c  
शेषं तु दशधा कार्यं ब्राह्मणस्वं युधिष्ठिर ।	012a  
तत्र तेनैव हर्तव्याश्चत्वारोंशाः पितुर्धनात् ॥	012c  
क्षत्रियायास्तु यः पुत्रो ब्राह्मणः सोप्यसंशयः ।	013a  
स तु मातुर्विशेषेण त्रीनंशान्हर्तुमर्हति ॥	013c  
वर्णे तृतीये जातस्तु वैश्यायां ब्राह्मणादपि ।	014a  
द्विरंशस्तेन हर्तव्यो ब्राह्मणस्वाद्युधिष्ठिर ॥	014c  
शूद्रायां ब्राह्मणाज्जातो नित्यादेयधनः स्मृतः ।	015a  
अल्पं चापि प्रदातव्यं शूद्रापुत्राय भारत ॥	015c  
दशधा प्रविभक्तस्य धनस्यैव भवेत्क्रमः ।	016a  
सवर्णासु तु जातानां समान्भागान्प्रकल्पयेत् ॥	016c  
अब्राह्मणं तु मन्यन्ते शूद्रापुत्रमनैपुणात् ।	017a  
त्रिषु वर्णेषु जातो हि ब्राह्मणाद्ब्राह्मणो भवेत् ॥	017c  
स्मृताश्च वर्णाश्चत्वारः पञ्चमो नाधिगम्यते ।	018a  
हरेच्च दशमं भागं शूद्रापुत्रः पितुर्धनात् ॥	018c  
तत्तु दत्तं हरेत्पित्रा नादत्तं हर्तुमर्हति ।	019a  
अवश्यं हि धनं देयं शूद्रापुत्राय भारत ॥	019c  
आनृशंस्यं परो धर्म इति तस्मै प्रदीयते ।	020a  
यत्र तत्र समुत्पन्नं गुणायैवोपपद्यते ॥	020c  
यद्यप्येष सुपुत्रः स्यादपुत्रो यदि वा भवेत् ।	021a  
नाधिकं दशमाद्दद्याच्छूद्रापुत्राय भारत ॥	021c  
\'स्मृत एकश्चतुर्भागः कन्याभागस्तु धर्मतः ।	022a  
अभ्रातृका समग्राहा चार्धास्येत्यपरे विदुः ॥\'	022c  
त्रैवार्षिकाद्यदा भक्तादधिकं स्याद्द्विजस्य तु ।	023a  
यजेत तेन द्रव्येण न वृथा साधयेद्धनम् ॥	023c  
त्रिसहस्रपरो दायः स्त्रियै देयो धनस्य वै ।	024a  
भर्त्रा तच्च धनं दत्तं यथार्हं भोक्तुमर्हति ॥	024c  
स्त्रीणां तु पतिदायाद्यमुपभोगफलं स्मृतम् ।	025a  
नापहारं स्त्रियः कुर्युः पितृवित्तात्कथञ्चन ॥	025c  
स्त्रियास्तु यद्भवेद्वित्तं पित्रा दत्तं युधिष्ठिर ।	026a  
ब्राह्मण्यास्तद्धरेत्कन्या यथा पुत्रस्तथाऽस्य सा ॥	026c  
सा हि पुत्रसमा राजन्विहिता कुरुनन्दन ।	027a  
एवमेव समुद्दिष्टो धर्मो वै भरतर्षभ ।	027c  
एवं धर्ममनुस्मृत्य न वृथा साधयेद्धनम् ॥	027e  
युधिष्ठिर उवाच ।	028  
शूद्रायां ब्राह्मणाज्जातो यद्यदेयधनः स्मृतः ।	028a  
केन प्रतिविशेषेण दशमोऽप्यस्य दीयते ॥	028c  
ब्राह्मण्यां ब्राह्मणाज्जातो ब्राह्मणः स्यान्न संशयः ।	029a  
क्षत्रियायां तथैव स्याद्वैश्यायामपि चैव हि ॥	029c  
कस्मात्तु विषमं भागं भजेरन्नृपसत्तम ।	030a  
यदा सर्वे त्रयो वर्णास्त्वयोक्ता ब्राह्मणा इति ॥	030c  
भीष्म उवाच ।	031  
दारा इत्युच्यते लोके नाम्नैकेन परन्तप ।	031a  
प्रोक्तेन चैव नाम्नाऽयं विशेषः सुमहान्भवेत् ॥	031c  
तिस्रः कृत्वा पुरो भार्याः पश्चाद्विन्देत ब्राह्मणीम् ।	032a  
सा ज्येष्ठा सा च पूज्या स्यात्सा च ताभ्यो गरीयसी	032c  
स्नानं प्रसाधनं भर्तुर्दन्तधावनमुञ्जनम् ।	033a  
हव्यं कव्यं च यच्चान्यद्धर्मयुक्तं गृहे भवेत् ॥	033c  
न तस्यां जातु तिष्ठन्त्यामन्या तत्कर्तुमर्हति ।	034a  
ब्राह्मणीत्वेव कुर्याद्वा ब्राह्मणस्य युधिष्ठिर ॥	034c  
अन्नं पानं च माल्यं च वासांस्याभरणानि च ।	035a  
ब्राह्मण्यैतानि देयानि भर्तुः सा हि गरीयसी ॥	035c  
मनुनाऽभिहितं शास्त्रं यच्चापि कुरुनन्दन ।	036a  
तत्राप्येष महाराज दृष्टो धर्मः सनातनः ॥	036c  
अथ चेदन्यथा कुर्याद्यदि कामाद्युधिष्ठिर ।	037a  
यथा ब्राह्मणचाण्डालः पूर्वदृष्टस्तथैव सः ॥	037c  
ब्राह्मण्याः सदृशः पुत्रः क्षत्रियायाश्च यो भवेत् ।	038a  
राजन्विशेषो यस्त्वत्र वर्णयोरुभयोरपि ॥	038c  
न तु जात्या समा लोके ब्राह्मण्याः क्षत्रिया भवेत् ।	039a  
ब्राह्मण्याः प्रथमः पुत्रो भूयान्स्याद्राजसत्तम ॥	039c  
भूयो भूयोपि संहार्यः पितृवित्ताद्युधिष्ठिर ।	040a  
यथा न सदृशी जातु ब्राह्मण्याः क्षत्रिया भवेत् ॥	040c  
क्षत्रियायास्तथा वैश्या न जातु सदृशी भवेत् ।	041a  
श्रीश्च राज्यं च कोशश्च क्षत्रियाणां युधिष्ठिर ॥	041c  
विहितं दृश्यते राजन्सागरान्तां च मेदिनीम् ।	042a  
क्षत्रियो हि स्वधर्मेण श्रियं प्राप्नोति भूयसीम् ।	042c  
राजा दण्डधरो राजन्रक्षा नान्यत्र क्षत्रियात् ॥	042e  
ब्राह्मणा हि महाभाग देवानामपि देवताः ।	043a  
तेषु राजा प्रवर्तेत पूजया विधिपूर्वकम् ॥	043c  
प्रणीतमृषिभिर्ज्ञात्वा धर्मं शाश्वतमव्ययम् ।	044a  
लुप्यमानं स्वधर्मेण क्षत्रियो रक्षति प्रजाः ॥	044c  
दस्युभिर्ह्रियमाणं च धनं दारांश्च सर्वशः ।	045a  
सर्वेषामेव वर्णानां त्राता भवति पार्थिवः ॥	045c  
भूयान्स्यात्क्षत्रियापुत्रो वैश्यापुत्रान्न संशयः ।	046a  
भूयस्तेनापि हर्तव्यं पितृवित्ताद्युधिष्ठिर ॥	046c  
युधिष्ठिर उवाच ।	047  
उक्तं ते विधिवद्राजन्ब्राह्मणस्य पितामह ।	047a  
इतरेषां तु वर्णानां कथं वै नियमो भवेत् ॥	047c  
भीष्म उवाच ।	048  
क्षत्रियस्यापि भार्ये द्वे विहिते कुरुनन्दन ।	048a  
तृतीया च भवेच्छूद्रा न तु दृष्टा न तु स्मृता ॥	048c  
एष एव क्रमो हि स्यात्क्षत्रियाणां युधिष्ठिर ।	049a  
अष्टधा तु भवेत्कार्यं क्षत्रियस्वं जनाधिप ॥	049c  
क्षत्रियाया हरेत्पुत्रश्चतुरोंशान्पितुर्धनात् ।	050a  
युद्धावहारिकं यच्च पितुः स्यात्स हरेत्तु तत् ॥	050c  
वैश्यापुत्रस्तु भागांस्त्रीञ्शूद्रापुत्रस्तथाष्टमम् ।	051a  
सोऽपि दत्तं हरेत्पित्रा नादत्तं हर्तुमर्हति ॥	051c  
एकैव हि भवेद्भार्या वैश्यस्य कुरुनन्दन ।	052a  
द्वितीया तु भवेच्छूद्रा न तु दृष्टा न तु स्मृता ॥	052c  
वैश्यस्य वर्तमानस्य वैश्यायां भरतर्षभ ।	053a  
शूद्रायां चापि कौन्तेय तयोर्विनियमः स्मृतः ॥	053c  
पञ्चधा तु भवेत्कार्यं वैश्यस्वं भरतर्षभ ।	054a  
तयोरपत्ये वक्ष्यामि विभागं च जनाधिप ॥	054c  
वैश्यापुत्रेण हर्तव्याश्चत्वारोंशाः पितुर्धनात् ।	055a  
पञ्चमस्तु स्मृतो भागः शूद्रापुत्राय भारत ॥	055c  
सोपि दत्तं हरेत्पित्रा नादत्तं हर्तुमर्हति ।	056a  
त्रिभिर्वर्णैः सदा जातः शूद्रो देयधनो भवेत् ॥	056c  
शूद्रस्य स्यात्सवर्णैव भार्या नान्या कथञ्चन ।	057a  
समभागाश्च पुत्राः स्युर्यदि पुत्रशतं भवेत् ॥	057c  
जातानां समवर्णायाः पुत्राणामविशेषतः ।	058a  
सर्वेषामेव वर्णानां समभागो धनात्स्मृतः ॥	058c  
ज्येष्ठस्य भागो ज्येष्ठः स्यादेकांशो यः प्रधानतः ।	059a  
एष दायविधिः पार्थ पूर्वमुक्तः स्वयम्भुवा ॥	059c  
समवर्णासु जातानां विशेषोऽस्त्यपरो नृप ।	060a  
विवाहवैशिष्ट्यकृतः पूर्वपूर्वो विशिष्यते ॥	060c  
हरेज्ज्येष्ठः प्रधानांशमेकभार्यासुतेष्वपि ।	061a  
मध्यमो मध्यमं चैव कनीयांस्तु कनीयसम् ॥	061c  
एवं जातिषु सर्वासु सवर्णः श्रेष्ठतां गतः ।	062a  
महर्षिरपि चैतद्वै मारीचः काश्यपोऽब्रवीत् ॥ ॥	062c  

इति श्रीमन्महाभारते अनुशासनपर्वणि दानधर्मपर्वणि द्व्यशीतितमोऽध्यायः ॥ । 82 ॥

13-82-3 एवमृत्विगात्मस्त्रीशुद्धिमुक्त्वा धनशुद्ध्यर्थं दायविभागं प्रस्तौति ॥ 13-82-4 रतिमिच्छत एव विहिता नतु धर्मम् ॥ 13-82-6 किं कियत्प्रमाणम् ॥ 13-82-9 प्रायश्चित्तमात्मन इच्छति प्रायश्चित्तीयते ॥ 13-82-10 द्विगुणं प्रायश्चित्तम् ॥ 13-82-11 एकांशं मुख्यांशम् ॥ 13-82-12 तेनैव ब्राह्मणीपुत्रेणैव ॥ 13-82-20 समुत्पन्नं आनृशंस्यम् ॥ 13-82-23 वृथा यज्ञादिप्रयोजनं विना न साधयेत् ॥ 13-82-24 स्त्रियोऽधिको दायो न देय इत्यर्थः । तच्चतुर्धा धनं दत्तं नादत्तं भोक्तुमर्हतीति थ.ध. पाठः ॥ 13-82-25 कुर्युः पुत्रा इति शेषः । पतिवित्तात्कथञ्चनेति झ.पाठः । पतिवितात्पत्या दत्ताद्वित्तात् ॥ 13-82-27 धर्मो विभागप्रकारः । वृथा अन्यायेन ॥ 13-82-31 आद्रियन्ते त्रिवर्गार्थिभिरिति दारपदप्रवृत्तिनिमित्तमादरः । यतश्च भर्त्रा आदरस्तासु वर्णक्रमेण यथायोग्यं तारतम्यक्रमेण क्रियत इति तात्पुत्राणां भागवैषम्यं चास्तीत्यभिप्रायः ॥ 13-82-40 भूयो भूयोपि अधिकमधिकम् ॥ 13-82-47 उक्तं दायविभागादि ॥ 13-82-50 युद्धेऽवहियते तद्रथगजायुधकवचादिकं युद्धावहारिकम् ॥ 13-82-53 सवर्णाज्येष्ठतां गतेति थ.ध.पाठः ॥
