अध्यायः 049

कृष्णेन भीष्मप्रशंसनपूर्वकं तम् प्रति युधिष्ठिराय धर्मोपदेशचोदना ॥ 1 ॥
वैशम्पायन उवाच 	001  
ततो रामस्य तत्कर्म श्रुत्वा राजा युधिष्ठिरः ।	001a  
विस्मयं परमं गत्वा प्रत्युवाच जनार्दनम् ॥	001c  
अहो रामस्य वार्ष्णेय शक्रस्येव महात्मनः ।	002a  
विक्रमो वसुधा येन क्रोधान्निःक्षत्रिया कृता ॥	002c  
गोभिः समुद्रेण तथा गोलाङ्गूलर्क्षवानरैः ।	003a  
गुप्ता रामभयोद्विग्नाः क्षत्रियाणां कुलोद्वहाः ॥	003c  
अहो धन्यो नृलोकोऽयं समाग्याश्च नरा भुवि ।	004a  
यत्र कर्मेदृशं धर्म्यं द्विजाग्र्यैः कृतमच्युत ॥	004c  
कथयन्तौ कथां तात तावच्युतयुधिष्ठिरौ ।	005a  
जग्मतुर्यत्र गाङ्गेयः शरतल्पगतः प्रभुः ॥	005c  
ततस्ते ददृशुर्भीष्मं शरप्रस्तरशायिनम् ।	006a  
स्वरश्मिमालासंवीतं सायंसूर्यसमप्रभम् ॥	006c  
उपास्यमानं मुनिभिर्देवैरिव शतक्रतुम् ।	007a  
देशे परमधर्मिष्ठे नदीमोघवतीमनु ॥	007c  
दूरादेव तमालोक्य कृष्णो राजा च धर्मजः ।	008a  
चत्वारः पाण्डवाश्चैव ते च शारद्वतादयः ॥	008c  
अवङ्कन्द्याथ वाहेभ्यः संयम्य प्रचलं मनः ।	009a  
एकीकृत्येन्द्रियग्राममुपतम्थुर्महामुनीन् ॥	009c  
अभिवाद्य तु गोविन्दः सात्यकिस्ते च पार्थिवाः ।	010a  
व्यासादींस्तानृषीन्पश्चाद्गाङ्गेयमुपतस्थिरे ॥	010c  
तपोवृद्धिं ततः पृष्ट्वा गाङ्गेयं यदुपुङ्गवः ।	011a  
परिवार्य ततः सर्वे निषेदुः पुरुषर्षभाः ॥	011c  
ततो निशाम्य गाङ्गेयं शाम्यमानमिवानलम् ।	012a  
किञ्चिद्दीनमना भीष्ममितिहोवाच केशवः ॥	012c  
कच्चिज्ज्ञानानि सर्वाणि प्रसन्नानि यथापुरम् ।	013a  
कच्चिन्न व्याकुला चैव बुद्धिस्ते वदतां वर ॥	013c  
शराभिघातदुःखार्तं कच्चिद्गात्रं न दूयते ।	014a  
मानसादपि दुःखाद्धि शारीरं बलवत्तरम् ॥	014c  
वरदानात्पितुः कामं छन्दमृत्युरसि प्रभो ।	015a  
शन्तनोर्धर्मनित्यस्य न त्वेतदिह कारणम् ॥	015c  
सुमूक्ष्मोऽपि तु देहे वै शल्यो जनयते रुजम् ।	016a  
किम्पुनः शरसङ्घातैश्चितस्य तव पार्थिव ॥	016c  
कामं नैतत्तवाख्येयं प्राणिनां प्रभवाप्ययौ ।	017a  
भवानुपदिशेच्छ्रेयो देवानामपि भारत ॥	017c  
यच्च भूतं भविष्यं च भवच्च पुरुषर्षभ ।	018a  
सर्वं तज्ज्ञानवृद्धस्य तव पाणाविवाहितम् ॥	018c  
संसारस्येह भूतानां धर्मस्य च फलोदयः ।	019a  
विदितस्ते महाप्राज्ञ त्वं हि धर्ममयो निधिः ॥	019c  
त्वा हि राज्ये स्थितं स्फीते समग्राङ्गमरोगिणम् ।	020a  
स्त्रीसहस्रैः परिवृतं पश्यामीवोर्ध्वरेतसम् ॥	020c  
ऋते शान्तनवाद्भीष्मात्त्रिषु लोकेषु पार्थिवम् ।	021a  
सत्यधर्मान्महावीर्याच्छूराद्धर्मैकतत्परात् ॥	021c  
मृत्युमावार्य तपसा शरसंस्तरशायिनः ।	022a  
त्रिवर्गप्रभवं कञ्चिन्न च तातानुशुश्रुम ॥	022c  
सत्ये तपसि दाने च यज्ञाधिकरणे तथा ।	023a  
धनुर्वेदे च वेदे च नित्यं चैवान्ववेक्षणे ॥	023c  
अनृशंसं शुचिं दान्तं सर्वभूतहिते रतम् ।	024a  
महारथं त्वत्सदृशं न कञ्चिदनुशुश्रुम ॥	024c  
त्वं हि देवान्सगन्धर्वानसुरान्यक्षराक्षसान् ।	025a  
शक्तस्त्वेकरथेनैव विजेतुं नात्र संशयः ॥	025c  
स त्वं भीष्म महाबाहो वसूनां वासवोपमः ।	026a  
नित्यं विप्रैः समाख्यातो नवमोऽनवमो गुणैः ॥	026c  
अहं च त्वाऽभिजानामि स्वयं पुरुषसत्तम ।	027a  
त्रिदशेष्वपि विख्यातस्त्वं शक्त्या पुरुषोत्तमः ॥	027c  
मनुष्येषु मनुष्येन्द्र न दृष्टो न च मे श्रुतः ।	028a  
भवतो हि गुणैस्तुल्यः पृथिव्यां पुरुषः क्वचित् ॥	028c  
त्वं हि सर्वगुणै राजन्देवानप्यतिरिच्यसे ॥	029ac  
तपसा हि भवाञ्शक्तः स्रष्टुं लोकांश्चराचरान् ।	030a  
किम्पुनश्चात्मनो लोकानुत्तमानुत्तमैर्गुणैः ॥	030c  
तदस्य तप्यमानस्य ज्ञातीनां सङ्क्षयेन वै ।	031a  
ज्येष्ठस्य पाण्डुपुत्रस्य शोकं भीष्म व्यपानुद ॥	031c  
ये हि धर्माः समाख्याताश्चातुर्वर्ण्यस्य भारत ।	032a  
चातुराश्रम्यसंयुक्ताः सर्वे ते विदितास्तव ॥	032c  
चातुर्विद्ये च ये प्रोक्ताश्चातुर्होत्रे च भारत ।	033a  
योगे साङ्ख्ये च नियता ये च धर्माः सनातनाः ॥	033c  
चातुर्वर्ण्यस्य यश्चोक्तो धर्मो न स्म विरुध्यते ।	034a  
सेव्यमानः सवैयाख्यो गाङ्गेय विदितस्तव ॥	034c  
प्रतिलोमप्रसूतानां म्लेच्छानां चैव यः स्मृतः ।	035a  
देशजातिकुलानां च जानीषे धर्मलक्षणम् ||	035c  
वेदोक्तो यश्च शिष्टोक्तः सदैव विदितस्तव ।	036a  
\'प्रवृत्तश्च निवृत्तश्च स चापि विदितस्तव ॥\'	036c  
इतिहासपुराणार्थाः कार्त्स्न्येन विदितास्तव ।	037a  
धर्मशास्त्रं च सकलं नित्यं मनसि ते स्थितम् ॥	037c  
ये च केचन लोकेऽस्मिन्नर्थाः संशयकारकाः ।	038a  
तेषां छेत्ता नास्ति लोके त्वदन्यः पुरुषर्षभः ॥	038c  
स पाण्डवेयस्य मनःसमुत्थितं नरेन्द्र शोकं व्यपकर्ष मेधया ।	039a  
भवद्विधा ह्युत्तमबुद्धिर्विस्तरा विमुह्यमानस्य जनस्य शान्तये ॥ 	039c  

इति श्रीमन्महाभारते शान्तिपर्वणि राजधर्मपर्वणि एकोनपञ्चाशोऽध्यायः ॥ 49 ॥

12-49-1 अवस्कन्द्यावरुह्य वाहेभ्यः ॥ 12-49-11 यदुपुङ्गवो निषसादेति शेषः । ततो वृद्धं तथा दृष्ट्वा गाङ्गेयं यदुकौरवाः इति झ. पाठः ॥ 12-49-12 निशाम्य आलोच्य ॥ 12-49-15 छन्दमृत्युः इच्छामरणः । नत्वेतदिह कारणमिति ट. ड. थ. पाठः ॥ 12-49-20 नहि राज्ये स्थितमिति ट. ड. पाठः ॥ 12-49-21 भीष्मादृते मृत्युमावार्य स्थितं कमपि न शुश्रुमेति द्वयोः सम्बन्धः ॥ 12-49-26 वसूनामष्टानामंशैर्घटितो नवमः गुणैरनवमश्च ॥
