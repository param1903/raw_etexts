जनमेजयः-  
ज्येष्ठाऽनुज्येष्ठतां चैव नामधेयानि चापि भो ।  
धृतराष्ट्रस्य पुत्राणामानुपूर्व्येण कीर्तय ॥  
वैशम्पायनः-  
दुर्योधनो युयुत्सुश्च राजन्दुश्शासनस्तथा ।  
दुर्धर्षो दुर्मुखश्चैव जलसन्धिस्समस्समः ॥  
विन्दानुविन्दौ दुष्षाहस्सुबाहुर्दुष्प्रधर्षणः ।  
दुर्मदश्चित्रयोधी च दुष्कर्णः कर्ण एव च ॥  
विविंशतिर्विकर्णश्च जलसन्धस्सुलोचनः ।  
चित्रो विचित्रश्चित्राक्षश्चारुचित्रश्शरासनः ॥  
दुर्मर्षणो दुष्प्रधर्षो विवित्सुर्विकटश्शमः ।  
ऊर्णनाभस्सुनाभश्च तथा नन्दोपनन्दकौ ॥  
सेनापतिस्सुषेणश्च कुण्डोदरमहोदरौ ।  
चित्रध्वजश्चित्ररथश्चित्रबाहुरमित्रजित् ॥  
चित्रबाणश्चित्रवर्मा सुवर्मा दुर्विमोचनः ।  
चित्रसेनश्च विक्रान्तस्सुचित्रश्चित्रवर्मवान् ॥  
अपराजितः कुण्डितको विशालाक्षो दुरावरः ।  
अजितश्च जयन्तश्च जयत्सेनोऽथ दुर्जयः ॥  
दृढहस्तस्सुहस्तश्च वातवेगसुवर्चसौ ।  
आदित्यकेतुर्बह्वाशी नागदन्तोग्रशायिनौ ॥  
कवची निषङ्गी पाशी च कुण्डधारो धनुर्ग्रहः ।  
उग्रो भीमरथो भीमो भीमबाहुरलोलुपः ॥  
भीमकर्मा सुबाहुश्च भीमविक्रान्त एव च ।  
अभयो रूढकर्मा च तथा दृढरथाश्च यः ॥  
अनाधृष्यः कुण्डभेदी विरावी दीर्घलोचनः ।  
दीर्घध्वजो दीर्घजङ्घ अदीर्घो दीर्घ एव च ॥  
दीर्घबाहुर्महाबाहुर्व्यूढोरुः कनकध्वजः ।  
महाकुण्डश्च कुण्डश्च कुण्डजश्चित्रजस्तथा ॥  
असनश्चित्रकश्चैव दुश्शला चैव भारत ।  
एतदेकशतं राजन्कन्या चैका प्रकीर्तिता ।  
नामधेयानुपूर्व्येण विद्धि जन्मक्रमं नृप ॥  
सर्वेऽप्यतिरथाश्शूरास्सर्वे युद्धविशारदाः ।  
सर्वे वेदविनीताश्च नानाशास्त्रेषु चाभवन् ॥  
सर्वे संसक्तविद्यास्तु मुख्याभिजनशोभिताः ॥  
सर्वेषामनुरूपं च कृतदाराः कृतश्रमाः ।  
धृतराष्ट्रेण समये समीक्ष्य विधिवत्तदा ॥  
दुश्शलां समये राजा सिन्धुराजाय भारत ।  
जयद्रथाय प्रददौ सौबलानुमतात्तदा ॥  
इति पुत्रशतं राजन्युयुत्सुश्च तथाऽपरः ।  
कन्यका दुश्शला चैव यथावत्कीर्तितं मया ॥ ॥  
