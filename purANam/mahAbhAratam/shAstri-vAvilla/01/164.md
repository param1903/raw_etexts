वैशम्पायनः-  
एवं श्रुत्वा तु ब्राह्मणात्संशितव्रताः ।  
मनसा द्रौपदीं जग्मुरनङ्गशरपीडिताः ॥  
ततस्तां रजनीं राजञ्छल्यविद्धा इवाभवन् ।  
सर्वथाऽस्वस्थमनसो बभूवुस्ते महारथाः ॥  
ततः कुन्ती सुतान्दृष्ट्वा विभ्रान्तान्हृतचेतसः ।  
युधिष्ठिरमुवाचेदं वचनं सत्यवादिनी ॥  
कुन्ती-  
चिररात्रोषितास्स्मेह ब्राह्मणस्य निवेशने ।  
रममाणाः पुरे रम्ये लब्धभैक्षा युधिष्ठिर ॥  
यानीह रमणीयानि वनान्युपवनानि च ।  
सर्वाणि तानि दृष्टानि पुनःपुनररिन्दम ॥  
पुनर्दृष्टानि तानीह प्रीणयन्ति न नस्तथा ।  
भैक्षं च न तथा वीर लभ्यते कुरुनन्दन ॥  
ते वयं साधु पञ्चालान्गच्छाम यदि मन्यसे ।  
अपूर्वदर्शनं तात रमणीयं भविष्यति ॥  
सुभिक्षाश्चैव पञ्चालाश्श्रूयन्ते शत्रुकर्शन ।  
यज्ञसेनस्तु राजाऽसौ ब्रह्मण्य इति सुश्रुम ॥  
एकत्र चिरवासोऽयं क्षमो न च मतो मम ।  
तस्मात्तत्रैव गच्छामो वयं तु यदि मन्यसे ॥  
युधिष्ठिरः-  
भवत्या यन्मतं कार्यं त्विहास्माकं परं हितम् ।  
अनुजांस्तु न जानामि गच्छेयुर्नेति वा पुनः ॥  
वैशम्पायनः-  
ततः कुन्ती भीमसेनमर्जुनं यमजौ तथा ।  
उवाच गमनं ते च तां तथेत्यब्रुवंस्तथा ॥  
तत आमन्त्र्य तं विप्रं कुन्ती राजसुतैः सह ।  
प्रतस्थे नगरीं रम्यां द्रुपदस्य महात्मनः ॥  
वसत्सु तेषु प्रच्छन्नं पाण्डवेषु महात्मसु ।  
आजगाम तदा द्रष्टुं व्यासस्सत्यवतीसुतः ॥  
तमागतमभिप्रेक्ष्य प्रत्युद्गम्य परन्तपाः ।  
प्रणिपत्याभिवाद्यैनं तस्थुः प्राञ्जलयोऽग्रतः ॥  
समनुज्ञाप्य तान्सर्वानासीनान्मुनिरब्रवीत् ।  
प्रच्छन्नं पूजितः पार्थैः प्रीतिपूर्वमिदं वचः ॥  
व्यासः-  
अपि धर्मेण वर्तध्वं शास्त्रेणैव परन्तपाः ।  
अपि विप्रेषु वः पूजा पूजार्हेषु यथाविधि ॥  
वैशम्पायनः-  
अथ धर्मार्थवद्वाक्यमुक्त्वा स भगवानृषिः ।  
विचित्रास्तु कथास्तास्ताः पुनरेवेदमब्रवीत् ॥  
व्यासः-  
आसीत्तपोनिधेः काचिदृषेः कन्या मनस्विनी ।  
विलग्नमध्या सुश्रोणी सुभ्रूस्सर्वगुणान्विता ॥  
कर्मभिस्स्वकृतैस्सा तु दुर्भगा समपद्यत ।  
नाध्यगच्छम्पतिं सा तु कन्या रूपवती सती ॥  
तपस्तप्तुमथारेभे पत्यर्थमसुखं ततः ।  
तोषयामास महता तपसोग्रेण शङ्करम् ॥  
तस्यास्तु भगवांस्तुष्टस्तामुवाच तपस्विनीम् ।  
वरं वरय भद्रं ते वरदोऽस्मि तवेप्सितम् ॥  
अथेश्वरमुवाचेदमात्मनस्सा हितं वचः।  
पतिं सर्वगुणोपेतमिच्छामीति पुनःपुनः ॥  
तामथ प्रत्युवाचेदमीशानो वदतां वरः ।  
पञ्च ते पतयो भद्रे भविष्यन्तीति शङ्करः ॥  
प्रतिब्रुवाणमेकं मे पतिं देहीति शङ्करम् ।  
पुनरेवाब्रवीदेनामिदं वचनमुत्तमम् ॥  
पञ्चकृत्वस्त्वयाप्युक्तः पतिं देहीत्यहं पुनः ॥  
देहमन्यं गतायास्ते यथोक्तं वै भविष्यति ।  
द्रुपदस्य कुले जाता कन्या सा वररूपिणी ॥  
निर्दिष्टा भवतां पत्नी कृष्णा पार्षत्यनिन्दिता ।  
पाञ्चालनगरीं तस्मात्प्रविशध्वं महाबलाः ।  
सुखिनस्तामनुप्राप्य भविष्यथ न संशयः ॥  
राज्यं चैवागतं प्राप्ता इन्द्रप्रस्थं गमिष्यथ ॥  
वैशम्पायनः-  
एवमुक्त्वा महाभागः पाण्डवानां पितामहः ।  
पार्थानामन्त्र्य कुन्तीं च प्रातिष्ठत महातपाः ॥   
