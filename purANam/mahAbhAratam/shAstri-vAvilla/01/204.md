वैशम्पायनः  
ततस्समुद्रे तीर्थानि दक्षिणे भरतर्षभ ।  
अभ्यगच्छत्सुपुण्यानि रहितानि तपस्विभिः ॥  
वर्जयन्ति स्म तीर्थानि तत्र पञ्च तु तापसाः ।  
आचीर्णानि तु यान्यासन्पुरस्तात्तु तपस्विभिः ॥  
अगस्त्यतीर्थं सौभद्रं पौलोमं च सुपावनम् ।  
करं धर्मप्लवं चैव हयमेधफलं च यत् ॥  
भारद्वाजस्य तीर्थं च पापप्रशमनं महत् ।  
विविक्तान्युपलक्ष्याथ तानि तीर्थानि पाण्डवः ॥  
दृष्ट्वा च वर्ज्यमानानि मुनिभिर्धर्मबुद्धिभिः ।  
तपस्विनस्ततोऽपृच्छत्प्राञ्जलिः कुरुनन्दनः ।  
तीर्थान्येतानि वर्ज्यन्ते किमर्थं ब्रह्मवादिभिः ॥  
तापसाः  
ग्राहाः पञ्च वसन्त्येषु हरन्ति च तपोधनान् ।  
अत एतानि वर्ज्यन्ते तीर्थानि कुरुनन्दन ॥  
वैशम्पायनः  
श्रुत्वा तु वचनं तेषां वार्यमाणस्तपोधनैः ।  
जगाम तानि तीर्थानि द्रष्टुं पुरुषसत्तमः ॥  
ततः सौभद्रमासाद्य महर्षेस्तीर्थमुत्तमम् ।  
विगाह्य सहसा शूरः स्नानं चक्रे परन्तपः ॥  
अथ तं पुरुषव्याघ्रमन्तर्जलचरो महान् ।  
निजग्राह जले ग्राहश्शापमोक्षाय भारत ॥  
स तमादाय कौन्तेयो विस्फुरन्तं जलेचरम् ।  
उदतिष्ठन्महाबाहुर्बलेन बलिनां वरः ॥  
उत्कृष्ट एव तु ग्राहस्सोऽर्जुनेन तपस्विना ।  
बभूव नारी कल्याणी सर्वाभरणभूषिता ॥  
दीप्यमाना श्रिया राजन्दिव्यरूपा मनोरमा ॥  
तदद्भुततमं दृष्ट्वा कुन्तीपुत्रो धनञ्जयः ।  
तां स्त्रियं परमप्रीत इदं वचनमब्रवीत् ॥  
अर्जुनः  
का वै त्वमसि कल्याणि कुतो वाऽसि जलेचरी ।  
किमर्थं च महत्पापमिदं कृतवती पुरा ॥  
स्त्री  
अप्सराऽस्मि महाबाहो देवारण्यविचारिणी ।  
इष्टा धनपतेर्नित्यं वन्दा नाम महाबल ॥  
मम सख्यश्चतस्रोऽन्यास्सर्वाः कामगमाश्शुभाः ।  
ताभिस्सार्धं प्रयाताऽस्मि लोकपालनिवेशनम् ॥  
ततः पश्याम वै सर्वा ब्राह्मणं संशितव्रतम् ।  
रूपवन्तमधीयानमेकमेकान्तचारिणम् ।  
तस्यैव तपसा राजंस्तद्वनं तेजसा वृतम् ॥  
आदित्य इव तं देशं कृत्स्नमभ्यवभासयत् ॥  
तस्य दृष्ट्वा तपस्तादृग्रूपं चाद्भुतदर्शनम् ।  
अवतीर्णाऽस्मि तं देशं तपोविघ्नचिकीर्षया ॥  
अहं च सौरभेयी च समीची बुद्बुदालसा ।  
यौगपद्येन तं विप्रमभ्यगच्छाम भारत ॥  
गायन्त्योऽथ हसन्त्यश्च नृत्यन्तो वै वराङ्गनाः ।  
प्रेक्षणानि च कुर्वन्त्यो विवृतं कारयन्ति च ॥  
अनिच्छन्तीरिवाङ्गानि हासभावविलासितैः ।  
बाहूरुमूलदन्तानां दर्शनं वै वराङ्गनाः ।  
कुर्वन्त्यो लोभयन्त्यश्च तं द्विजं परितश्श्रिताः ॥  
स च नास्मासु कृतवान्मनो वीर कथञ्चन ।  
नाकम्पत महातेजास्स्थितस्तपसि निर्मलः ॥  
सोऽशपत्कुपितोऽस्मांस्तु ब्राह्मणः क्षत्रियर्षभ ।  
ग्राहभूता जले यूयं चरिष्यथ शतं समाः ॥  
ततो वयं प्रव्यथिताः सर्वा भारतसत्तम ।  
याचाम शरणं विप्रं तं तपोधनमच्युतम् ॥  
रूपेण वयसा चैव कन्दर्पेण च दर्पिताः ।  
अयुक्तं कृतवत्यश्च क्षन्तुमर्हसि नो द्विज ॥  
एष एव वधोऽस्माकं सुपर्याप्तस्तपोधन ।  
यद्वयं संशितात्मानं प्रलोभयितुमागताः ॥  
अवध्यास्तु स्त्रियस्सृष्टा मन्यन्ते धर्मचिन्तकाः ।  
तस्माद्धर्मेण धर्मज्ञ नास्मन्हिंसितुमर्हसि ॥  
सर्वभूतेषु धर्मज्ञ मैत्रो ब्राह्मण उच्यते ।  
सत्यो भवतु कल्याण एष वादो मनीषिणाम् ॥  
शरणं च प्रपन्नानां शिष्टाः कुर्वन्ति पालनम् ।  
शरणं त्वां प्रपन्नास्स्म तस्मात्त्वं क्षन्तुमर्हसि ॥  
एवमुक्तस्स धर्मात्मा ब्राह्मणश्शुभकर्मकृत् ।  
प्रसादं कृतवान्वीर रविसोमसमप्रभः ॥  
ब्राह्मणः  
विश्वं शतसहस्रं च सर्वमक्षय्यवाचकम् ।  
परिमाणं शतं त्वेतन्नेदमक्षय्यवाचकम् ॥  
यदा च वो ग्राहभूता गृह्णन्तीः पुरुषाञ्जले ।  
उत्तारयेज्जलात् कश्चित् स्थलं पुरुषसत्तमः ॥  
तदा यूयं पुनस्सर्वं स्वरूपं प्रतिपत्स्यथ ।  
अनृतं नोक्तपूर्वं मे भविताऽपि कदा चन ॥  
तानि तीर्थानि सर्वाणि ततःप्रभृति चैव ह ।  
नारीतीर्थानि नाम्नेह ख्यातिं यास्यन्ति सर्वशः ॥  
पुण्यानि च भविष्यन्ति पावनानि मनीषिणाम् ॥  
वन्दा  
ततोऽभिवाद्य तं विप्रं कृत्वा चापि प्रदक्षिणम् ।  
विचिन्तया चापसृत्य तस्माद्देशात्सुदुःखिताः ॥  
क्व नु नाम वयं सर्वाः कालेनाल्पेन तं नरम् ।  
समागच्छेम यो नस्तद्रूपमापादयेत्पुनः ॥  
ता वयं चिन्तयित्वैव मुहूर्तादिव भारत ।  
दृष्टवत्यो महाभागं देवर्षिमुत नारदम् ॥  
सम्प्रहृष्टास्स्म तं दृष्ट्वा देवर्षिममितद्युतिम् ।  
अभिवाद्य च तं पार्थ स्थिता व्रीडितचेतनाः ॥  
स नोऽपृच्छद्दुःखमूलमुक्तवत्यो वयं च तत् ।  
श्रुत्वा तच्च यथावृत्तमिदं वचनमब्रवीत् ॥  
नारदः  
दक्षिणे सागरानूपे पञ्च तीर्थानि सन्ति वै ।  
पुण्यानि रमणीयानि तानि गच्छत मा चिरम् ॥  
वन्दा  
तत्राऽऽशु पुरुषव्याघ्रः पाण्डवेयो धनञ्जयः ।  
मोक्षयिष्यति शुद्धात्मा दुःखादस्मान्न संशयः ॥  
इत्युक्त्वा नारदस्सर्वास्तत्रैवान्तरधीयत ॥  
तस्मात्सर्वा वयं वीर निवसामोऽत्र नित्यशः ।  
तदिदं सत्यमेवाद्य मोक्षिताऽहं त्वयाऽनघ ॥  
एतास्तु मम ताः सख्यश्चतस्रोऽन्या ह्रदे स्थिताः ।  
एता अपि महाबाहो मुनिशापाद्विमोक्षय ॥  
वैशम्पायनः  
तच्छ्रुत्वा पाण्डवश्रेष्ठस्सर्वा एव विशाम्पते ।  
तस्माच्छापाददीनात्मा मोक्षयामास वीर्यवान् ॥  
उत्थाय च जलात्सर्वाः प्रतिलभ्य स्वकं वपुः ।  
तास्तदाऽप्सरसो राजन्नदृश्यन्त यथा पुरा ॥  
तीर्थानि शोधयित्वाऽथ तथाऽनुज्ञाय ताः प्रभुः ।  
चित्राङ्गदां पुनर्द्रष्टुं मणलूरपुरं ययौ ॥  
तस्यामजनयत्पुत्रं राजानं बभ्रुवाहनम् ।  
तं दृष्ट्वा पाण्डवो राजंश्चित्रवाहनमब्रवीत् ॥  
चित्राङ्गदायाश्शुल्कं च गृह्णेमं बभ्रुवाहनम् ।  
अनेन तु भविष्यामि ऋणान्मुक्तो जनाधिप ॥  
चित्राङ्गदां पुनर्वाक्यमब्रवीत्पाकशासनिः ॥  
अर्जुनः  
इहैव भव भद्रे त्वं बभ्रुवाहनवर्धना ।  
इन्द्रपस्थनिवासं मे त्वं तत्राऽऽगत्य रंस्यसे ॥  
कुन्तीं युधिष्ठिरं भीमं भ्रातरौ मे कनीयसौ ।  
आगता तत्र पश्येथा अन्यानपि च बान्धवान् ॥  
बान्धवैस्सहिता भद्रे नन्दसे त्वमनिन्दिते ॥  
धर्मे स्थितस्सत्यधृतिः कुन्तीपुत्रो युधिष्ठिरः ।  
जित्वा तु पृथिवीं सर्वां राजसूयं करिष्यति ॥  
तत्राऽऽगच्छन्ति राजानः पृथिव्यां नृपसञ्ज्ञिताः ।  
बहूनि रत्नान्यादाय आगमिष्यति ते पिता ॥  
एकसार्थं प्रयाताऽसि चित्रवाहनसेनया ।  
द्रक्ष्यामि राजसूये त्वां पुत्रं पालय मा शुचः ॥  
बभ्रुवाहननाम्ना तु मम प्राणो बहिश्चरः ।  
तस्माद्भरस्व पुत्रं वै पुरूवंशविवर्धनम् ॥  
चित्रवाहनदायादं धर्मात्पौरवनन्दनम् ।  
पाण्डवानां प्रियं पुत्रं तस्मात्पालय सर्वदा ॥  
विप्रयोगेण सन्तापं मा कृथास्त्वमनिन्दिते ॥  
वैशम्पायनः  
चित्राङ्गदामेवमुक्त्वा सागरानूपमाश्रितः ।  
स्थानं दूरं समाप्लुत्य दत्त्वा बहुधनं तदा ॥  
केरलान्समतिक्रम्य गोकर्णमभितोऽगमत् ॥  
