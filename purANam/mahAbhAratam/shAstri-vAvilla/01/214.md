वैशम्पायनः  
विहारदेशं सम्प्राप्य नानाद्रुममनुत्तमम् ।  
गृहैरुच्चावचैर्युक्तं पुरन्दरपुरोपमम् ॥  
भक्ष्यैर्भोज्यैश्च पेयैश्च रसवद्बिर्महाधनैः ।  
माल्यैश्च विविधैर्युक्तं तथा वार्ष्णेयपाण्डवौ ॥  
आविविशतुरापूर्णं रत्नैरुच्चावचैश्शुभैः ।  
यथोपजोषं सर्वश्च जनश्चिक्रीड भारत ॥  
वने काश्चिज्जले काश्चित्काश्चिद्वेश्मसु चाङ्गनाः ।  
यथादेशं यथाप्रीति चिक्रीडुः कृष्णपार्थयोः ॥  
वासुदेवप्रिया नित्यं सत्यभामा च भामिनी ।  
द्रौपदी च सुभद्रा च वासांस्याभरणानि च ॥  
प्रायच्छतां महार्हाणि स्त्रीणां तास्स्म मदोत्कटाः ।  
काश्चित्प्रहृष्टा ननृतुश्चुक्रुशुश्च तथाऽपराः ॥  
जहसुश्च परा नार्यः पपुश्चान्या वरासवम् ।  
रुरुधुश्चापरास्तत्र प्रजघ्नुश्च परस्परम् ॥  
मन्त्रयामासुरन्याश्च रहस्यानि परस्परम् ।  
केचिन्माल्यानि चिन्वन्तीः केचिन्माल्यानि दध्रिरे ॥  
वेणुवीणामृदङ्गानां मनोज्ञानां च सर्वशः ।  
शब्देन पूर्यते हर्म्यं तद्वनं सुमहर्द्धिमत् ॥  
तस्मिंस्तदा वर्तमाने कुरुदाशार्हनन्दनौ ।  
समीपं जग्मतुः कञ्चिदुद्देशं सुमनोहरम् ॥  
तत्र गत्वा महात्मानौ कृष्णौ परपुरञ्जयौ ।  
महार्हासनयो राजंस्ततस्तौ सन्निषीदतुः ॥  
तत्र पूर्वव्यतीतानि विक्रान्तानीतराणि च ।  
बहूनि कथयित्वा तौ रेमाते जिष्णुमाधवौ ॥  
तत्रोपविष्टौ मुदितौ नाकपृष्ठेऽश्विनाविव ।  
अभ्यागच्छत्तदा विप्रो वासुदेवधनञ्जयौ ॥  
बृहत्सालप्रतीकाशः प्रतप्तकनकप्रभः ।  
हरिपिङ्गोज्ज्वलश्मश्रुः प्रमाणायामतस्समः ॥  
तरुणादित्यसङ्काशश्चीरवासा जटाधरः ।  
पद्मपत्राननः पिङ्गस्तेजसा प्रज्वलन्निव ।  
जगाम तौ कृष्णपार्थौ दिधक्षुः खाण्डवं वनम् ॥  
उपसृष्टं तु तं कृष्णो भ्राजमानं द्विजोत्तमम् ।  
दृष्ट्वा जगाम मनसा पावकोऽयमिति प्रभुः ॥  
अर्जनो वासुदेवश्च तूर्णमुत्पत्य तस्थतुः ॥  
सोऽब्रवीदर्जुनं चैव वासुदेवं च सात्वतम् ।  
लोकप्रवीरौ तिष्ठन्तौ खाण्डवस्य समीपतः ॥  
ब्राह्मणः  
ब्राह्मणो बहुभोक्ताऽस्मि भुञ्जेऽपरिमितं सदा ।  
भिक्षे वार्ष्णेयपार्थौ वामेकां तृप्तिं प्रयच्छतम् ॥  
वैशम्पायनः  
एवमुक्तौ तमब्रूतां ततस्तौ कृष्णपाण्डवौ ।  
केनान्नेन भवांस्तृप्येत्तस्यान्नस्य यतावहे ॥  
एवमुक्तस्स भगवानब्रवीत्तावुभौ ततः ।  
भाषमाणौ तदा वीरौ किमन्नं क्रियतामिति ॥  
ब्राह्मणः  
नाहमन्नं बुभुक्षे वै पावकं मां निबोधतम् ।  
यदन्नमनुरूपं मे तद्युवां सम्प्रयच्छतम् ॥  
इदमिन्द्रस्सदा दावं खाण्डवं परिरक्षति ।  
न च शक्नोम्यहं दग्धुं रक्ष्यमाणं महात्मना ॥  
वसत्यत्र सखा तस्य तक्षकः पन्नगस्सदा ।  
सगणस्तत्कृते दावं परिरक्षति वज्रभृत् ॥  
तत्र भूतान्यनेकानि रक्ष्यन्तेऽस्य प्रसङ्गतः ।  
तं निर्दग्धुं न शक्नोमि दावं शक्रस्य तेजसा ॥  
स मां प्रज्वलितं दृष्ट्वा मेघैरद्भिः प्रवर्षति ।  
ततो दग्धुं न शक्नोमि दिधक्षुर्दावमीप्सितम् ॥  
स युवाभ्यां सहायाभ्यामस्त्रविद्यां समागतः ।  
दहेयं खाण्डवं दावमेतदन्नं वृतं मया ॥  
युवां ह्युदकधारास्ता भूतानि च समन्ततः ।  
उत्तमास्त्रविदौ सम्यक्सर्वतो वारयिष्यथः ॥  
जनमेजयः  
किमर्थं भगवानग्निः खाण्डवं दग्धुमिच्छति ।  
रक्ष्यमाणं महेन्द्रेण नानासत्त्वसमायुतम् ॥  
न ह्येतत्कारणं ब्रह्मन्नल्पं सम्प्रतिभाति मे ।  
यद्ददाह सुसङ्क्रुद्धः खाण्डवं हव्यवाहनः ॥  
एतद्विस्तरशो ब्रह्मञ्छ्रोतुमिच्छामि तत्त्वतः ।  
खाण्डवस्य पुरा दाहो यथा समभवन्मुने ॥  
वैशम्पायनः  
हन्त ते कथयिष्यामि पौराणीमृषिसंस्तुताम् ।  
कथामिमां नरश्रेष्ठ खाण्डवस्य विनाशनीम् ॥  
पौराणश्श्रूयते तात राजा हरिहयोपमः ।  
श्वेतकिर्नाम विख्यातो बलविक्रमसंयुतः ॥  
यज्वा दानपतिर्धीमान्यथा नान्योऽस्ति कश्चन ।  
ईंजे च स महायज्ञैः क्रतुभिश्चाप्तदक्षिणैः ॥  
तस्य नान्याऽभवद्बुद्धिर्दिवसे दिवसे नृप ।  
सत्रे क्रियासमारम्भे दानेषु विविधेषु च ॥  
तस्यैवं वर्तमानस्य कदाचित्कालपर्यये ।  
सत्रमाहर्तुकामस्य संवत्सरशतं किल ।  
ऋत्विजो नाभ्यपद्यन्त समाहर्तुं महात्मनः ॥  
स च राजाऽकरोद्यत्नं महान्तं ससुहृज्जनः ॥  
प्रणिपातेन सान्त्वेन दानेन च महायशाः ।  
ऋत्विजोऽनुनयामास भूयो भूयस्त्वतन्द्रितः ।  
ते चास्य तमभिप्रायं न चक्रुरमितौजसः ॥  
स चाश्रमस्थान्राजर्षिस्तानुवाच रुषाऽन्वितः ॥  
यद्यहं पतितो विप्राश्शुश्रूषायां न च स्थितः ।  
आशु त्याज्योऽस्मि युष्माभिर्ब्राह्मणैश्च जुगुप्सितः ॥  
तन्नार्हथ क्रतुश्रद्धां व्याघातयितुमुत्तमाम् ।  
अस्थाने वा परित्यागं कर्तुं मे द्विजसत्तमाः ॥  
प्रपन्न एव वो विप्राः प्रसादं कर्तुमर्हथ ।  
सान्त्वदानादिभिर्वाक्यैस्तत्त्वतः कार्यवत्तया ।  
प्रसादयित्वा वक्ष्यामि यन्नः कार्यं द्विजोत्तमाः ॥  
अथवाऽहं परित्यक्तो भवद्भिर्द्वेषकारणात् ।  
ऋत्विजोऽन्यान्गमिष्यामि याजनार्थं द्विजोत्तमाः ॥  
एतावदुक्त्वा वचनं विरराम स पार्थिवः ॥  
यदा न शेकू राजानं याजनार्थं परन्तपाः ।  
ततस्ते याजकाः क्रुद्धास्तमूचुर्नृपसत्तमम् ॥  
ऋत्विजः  
तव कर्माण्यजस्रं वै वर्तन्ते पार्थिवोत्तम ।  
ततो वयं परिश्रान्तास्सततं कर्मवाहिनः ।  
श्रमादस्मात्परिश्रान्तांत्स त्वं नस्त्यक्तुमर्हसि ॥  
बुद्धिमोहं समास्थाय त्वरासम्भावितोऽनघ ।  
गच्छ रुद्रसकाशं त्वं स हि त्वां याजयिष्यति ॥  
वैशम्पायनः  
साधिक्षेपं वचश्श्रुत्वा सङ्क्रुद्धश्श्वेतकिर्नृपः ।  
कैलासपर्वतं गत्वा तप उग्रं समास्थितः ॥  
आराधयन्महादेवं नियतस्संशितव्रतः ।  
उपवासपरो राजन्दीर्घकालमतिष्ठत ॥  
कदाचिद्द्वादशे काले कदाचिदपि षोडशे ।  
आहारमकरोद्राजा मूलानि च फलानि च ॥  
ऊर्ध्वबाहुस्त्वनिमिषस्तिष्ठन्स्थाणुरिवाचलः ।  
षण्मासानभवद्राजा श्वेतकिस्सुसमाहितः ॥  
तं तथा नृपशार्दूलं तप्यमानं महत्तपः ।  
शङ्करः परमप्रीत्या दर्शयामास भारत ॥  
शङ्करः  
प्रीतोऽस्मि नरशार्दूल तपसा ते परन्तप ।  
वरं वृष्णीष्व भद्रं ते यं त्वमिच्छसि पार्थिव ॥  
वैशम्पायनः  
एतच्छ्रुत्वा तु वचनं रुद्रस्यामिततेजसः ।  
प्रणिपत्य महात्मानं राजर्षिः प्रत्यभाषत ॥  
श्वेतकिः  
यदि मे भगवन्प्रीतस्सर्वलोकनमस्कृतः ।  
स्वयं मां देवदेवेश याजयस्व सुरेश्वर ॥  
वैशम्पायनः  
एतच्छ्रुत्वा तु वचनं राज्ञा तेन प्रभाषितम् ।  
उवाच भगवान्प्रीतस्स्मितपूर्वमिदं वचः ॥  
रुद्रः  
नास्माकमेतद्विषये वर्तते याजनं प्रति ।  
त्वया च सुमहत्तप्तं तपो राजन्वरार्थिना ॥  
याजयिष्यामि राजंस्त्वां समयेन परन्तप ॥  
समा द्वादश राजेन्द्र ब्रह्मचारी समाहितः ।  
सततं त्वाज्यधाराभिर्यदि तर्पयसेऽनलम् ।  
कामं प्रार्थयसे यं त्वं मत्तः प्राप्स्यसि तं नृप ॥  
वैशम्पायनः  
एवमुक्तस्तु रुद्रेण श्वेतकिर्मनुजाधिपः ।  
तथा चकार तत्सर्वं यथोक्तं शूलपाणिना ॥  
पूर्णे तु द्वादशे वर्षे पुनरायान्महेश्वरम् ॥  
दृष्टैव स च राजानं शङ्करो लोकभावनः ।  
उवाच परमप्रीतश्श्वेतकिं नृपसत्तमम् ॥  
रुद्रः  
तोषितोऽहं नृपश्रेष्ठ त्वयेहाद्येन कर्मणा ।  
याजनं ब्राह्मणानां तु विधिदृष्टं परन्तप ।  
अतोऽहं त्वां स्वयं नाद्य याजयामि परन्तप ॥  
ममांशस्तु क्षितितले महाभागो द्विजोत्तम ।  
दुर्वासा इति विख्यातस्स हि त्वां याजयिष्यति ॥  
मन्नियोगान्महातेजास्सम्भारास्सम्भ्रियन्तु ते ॥  
वैशम्पायनः  
एतच्छ्रुत्वा तु वचनं रुद्रेण समुदाहृतम् ।  
स्वपुरं पुनरागम्य सम्भारान्पुनरार्जयत् ।  
ततस्सम्भृतसम्भारो भूयो रुद्रमुपागमत् ॥  
सम्भृता मम सम्भाराः सर्वोपकरणानि च ।  
त्वत्प्रसादान्महादेव श्वो मे दीक्षा भवेदिति ॥  
एतच्छ्रुत्वा तु वचनं तस्य राज्ञो महात्मनः ।  
दुर्वाससं समाहूय रुद्रो वचनमब्रवीत् ॥  
रुद्रः  
एष राजा महाभागश्श्वेतकिर्द्विजसत्तम ।  
एनं याजय विप्रेन्द्र मन्नियोगेन भूमिपम् ॥  
वैशम्पायनः  
बाढमित्येव वचनं रुद्रं त्वृषिरुवाच ह ॥  
ततस्सत्रं समभवत्तस्य राज्ञो महात्मनः ।  
यथाकामं यथोक्तञ्च सत्रं सुबहुदक्षिणम् ॥  
तस्मिन्परिसमाप्ते तु राज्ञस्सत्रे महात्मनः ।  
दुर्वाससाऽभ्यनुज्ञाता विप्रतस्थुस्स्म याजकाः ।  
ये तत्र दीक्षितास्सर्वे सदस्याश्च महौजसः ॥  
सोऽपि राजा महाभागः स्वपुरं प्राविशत्तदा ॥  
ततो भगवतो वह्नेर्विकारः समजायत ।  
तेजसा विप्रहीणश्च ग्लानिश्चैनं समाविशत् ॥  
स लक्षयित्वा चात्मानं तेजोहीनं हुताशनः ।  
जगाम सदनं पुण्यं ब्रह्मणो लोकपूजितम् ।  
तत्र ब्रह्माणमासीनमिदं वचनमब्रवीत् ॥  
अग्निः  
तेजसा विप्रहीणोऽस्मि बलेन च जगत्पते ।  
इच्छेयं त्वत्प्रसादेन आत्मनः प्रकृतिं स्थिराम् ॥  
वैशम्पायनः  
एतच्छ्रुत्वा तु वचनं भगवांन्सर्वलोककृत् ।  
हव्यवाहमिदं वाक्यमुवाच प्रहसन्निव ॥  
ब्रह्मा  
त्वया द्वादशवर्षाणि वसोर्धाराकृतं हविः ।  
उपयुक्तं महाभाग तेन त्वां ग्लानिराविशत् ॥  
तेजसा विप्रहीणत्वात्सहसा हव्यवाहन ।  
मा गमस्त्वं यथा वह्ने प्रकृतिस्थो भविष्यसि ॥  
अरुचिं नाशयिष्ये ते समयं प्रतिपद्य तु ॥  
पुरा देवनियोगेन यत्त्वया भस्मसात्कृतम् ।  
आलयं देवशत्रूणां सुघोरं खाण्डवं वनम् ॥  
तत्र सर्वाणि सत्त्वानि निवसन्ति विभावसो ।  
तेषां त्वं मेदसा तृप्तः प्रकृतिस्थो भविष्यसि ॥  
मत्प्रसादाद्रुचिस्सम्यक् त्वयि वह्ने भविष्यति ।  
गच्छ शीघ्रं प्रदग्धुं त्वं ततो मोक्ष्यसि किल्विषात् ॥  
वैशम्पायनः  
एतच्छुत्वा तु वचनं परमेष्ठिमुखाच्च्युतम् ।  
उत्तमं जवमास्थाय प्रदुद्राव हुताशनः ॥  
आगम्य खाण्डवं दावमुत्तमं जवमास्थितः ।  
सहसा प्रज्वलत्यग्निः क्रुद्धो वायुसमीरितः ॥  
प्रदीप्तं खाण्डवं दृष्ट्वा ये स्युस्तत्र निवासिनः ।  
परमं यत्नमातिष्ठन्पावकस्य प्रशान्तये ॥  
करैस्तु करिणः शीघ्रं जलमादाय सत्वराः ।  
सिषिचुः पावकं क्रुद्धाश्शतशोऽथ सहस्रशः ॥  
बहुशीर्षास्ततो नागाश्शिरोभिर्जलसन्ततिम् ।  
मुमुचुः पावकाभ्याशे सत्वराः क्रोधमूर्च्छिताः ॥  
तथैवान्यानि सत्त्वानि नानाप्रहरणोद्यमैः ।  
विलयं पावकं शीघ्रमनयन्भरतर्षभ ॥  
अनेन तु प्रकारेण भूयो भूयश्च प्रज्वलन् ।  
सप्तकृत्वः प्रशमितः खाण्डवे हव्यवाहनः ॥  
स तु नैराश्यमापन्नस्सदा ग्लानिसमन्वितः ।  
पितामहमुपागच्छत्सङ्क्रुद्धो हव्यवाहनः ॥  
तच्च सर्वं यथान्यायं ब्रह्मणे स न्यवेदयत् ।  
उवाच चैनं भगवान्मुहूर्तं स विचिन्त्य तु ॥  
ब्रह्मा  
उपायः परिदृष्टो मे यथा त्वं धक्ष्यसेऽनघ ।  
खाण्डवं दावमद्यैव मिषतोऽस्य शचीपतेः ॥  
नरनारायणौ यौ तौ पूर्वदेवौ विभावसो ।  
सम्प्राप्तौ मानुषौ लोके कार्यार्थं हि दिवौकसाम् ॥  
अर्जुनं वासुदेवं च यौ तौ लोकोऽभिमन्यते ।  
तावेतौ सहितावेहि खाण्डवस्य समीपतः ॥  
तौ त्वं याचस्व साहाय्ये दाहार्थं खाण्डवस्य च ।  
ततो धक्ष्यसि तं दावं रक्षितं त्रिदशैरपि ॥  
तौ तु सत्त्वानि सर्वाणि यत्नतो वारयिष्यतः ।  
देवराजं च सहितौ तत्र मे नास्ति संशयः ॥  
वैशम्पायनः  
एतच्छ्रुत्वा तु वचनं त्वरितो हव्यवाहनः ।  
कृष्णपार्थावुपागम्य यमर्थं प्रत्यभाषत ।  
तं ते कथितवानस्मि पूर्वमेव नृपोत्तम ॥  
तच्छ्रुत्वा वचनं त्वग्नेर्बीभत्सुर्जातवेदसम् ।  
दिधक्षुं खाण्डवं दावमकामस्य शतक्रतोः ॥  
अर्जुनः  
उत्तमास्त्राणि मे सन्ति दिव्यानि च बहूनि च ।  
यैरहं शक्नुयां योद्धुमपि वज्रधरान्बहून् ॥  
धनुर्मे नास्ति भगवन्बाहुवीर्येण सम्मितम् ।  
कुर्वतः समरे यत्नं वेगं यद्विषहेत वै ॥  
शरैस्त्वदर्थे बहुभिरक्षयैः क्षिप्रमस्यतः ।  
न हि वोढुं रथश्शक्तः शरान्मम यथेप्सितान् ॥  
अश्वांश्च दिव्यानिच्छेयं पाण्डुरान्वातरंहसः ।  
रथं च मेघनिर्घोषं सूर्यप्रतिमतेजसम् ॥  
तथा कृष्णस्य वीर्येण नायुधं विद्यते समम् ।  
येन नागान्पिशाचांश्च निहन्यान्माधवो रणे ॥  
उपायं कर्मणस्सिद्धौ भगवन्वक्तुमर्हसि ।  
निवारयेयं येनेन्द्रं वर्षमाणं महाशनिम् ॥  
पौरुषेण तु यत्कार्यं तत्कर्ताऽहं स्म पावक ।  
करणानि समर्थानि भगवन्दातुमर्हसि ॥  
वैशम्पायनः  
एवमुक्तस्स भगवान्धूमकेतुर्हुताशनः ।  
चिन्तयामास वरुणं लोकपालं दिदृक्षया ॥  
आदित्यमुदके देवं निवसन्तं जलेश्वरम् ॥  
स च सञ्चिन्तितं ज्ञात्वा दर्शयामास पावकम् ।  
तमब्रवीद्धूमकेतुः प्रतिपूज्य जलेश्वरम् ।  
चतुर्थं लोकपालानां रक्षितारं महेश्वरम् ॥  
अग्निः  
सोमेन राज्ञा यद्दत्तं धनुश्चैवेषुधी च ये ।  
तत् प्रयच्छोभयं शीघ्रं त्वमस्मै सव्यसाचिने ॥  
दिव्यैरश्वैस्समायुक्तं रथं च कपिलक्षणम् ।  
कार्यं च सुमहत्पार्थो गाण्डीवेन करिष्यति ॥  
वैशम्पायनः  
चक्रेण वासुदेवश्च तन्मदर्थे प्रदीयताम् ।  
ददानीत्येव वरुणः पावकं प्रत्यभाषत ॥  
तदद्भुतं महावीर्यं यशःकीर्तिविवर्धनम् ।  
सर्वशस्त्रैरनाधृष्यं सर्वशस्त्रप्रमाथिनम् ॥  
सर्वायुधमहामात्रं परसैन्यप्रधर्षणम् ।  
एकं शतसहस्रेण सम्मितं राष्ट्रवर्धनम् ॥  
चित्रमुच्चावचैर्वर्णैश्शोभितं श्लक्ष्णमव्रणम् ।  
देवगन्धर्वऋषिभिः पूजितं शाश्वतीः समाः ॥  
प्रादाच्चैव धनूरत्नमक्षय्यौ च महेषुधी ॥  
रथं च दिव्याश्वयुजं कपिप्रवरलक्षणम् ।  
उपेतं कामगैरश्वैर्गान्धर्वैर्हेममालिभिः ॥  
पाण्डुराभ्रप्रतीकाशैर्मनोवायुसमैर्जवे ।  
सर्वोपकरणैर्युक्तमजय्यं देवदानवैः ॥  
भानुमन्तं महाघोषं सर्वभूतमनोहरम् ।  
ससर्ज यं सुतपसा भुवने भुवनप्रभुः ॥  
प्रजापतिरनिर्देश्यं यस्य रूपं रवेरिव ।  
यं स्म सोमस्समारुह्य दानवानजयत्प्रभुः ॥  
नवमेघप्रतीकाशं ज्ललन्तमिव च श्रिया ।  
आश्रिता तं रथश्रेष्ठं शक्रायुधसमा बभौ ।  
तापनीया सुरुचिरा ध्वजयष्टिरनुत्तमा ॥  
तस्यां तु वानरो दिव्यस्सिंहलाङ्गूललक्षणः ।  
निर्दहन्निव तत्र स्थस्संस्थितो मूर्ध्न्यशोभत ॥  
ध्वजे भूतानि तत्रासन्विविधानि महान्ति च ।  
नादेन परसैन्यानां येषां संज्ञा प्रणश्यति ॥  
स तं नानापताकाभिश्शोभितं रथसत्तमम् ।  
प्रदक्षिणमुपावृत्य दैवतेभ्यः प्रणम्य च ॥  
सन्नद्धः कवची खड्गी बद्धगोधाङ्गुलित्रवान् ।  
आरुरोह तदा पार्थो विमानं सुकृती यथा ॥  
तच्च दिव्यं धनुश्श्रेष्ठं ब्रह्मणा निर्मितं पुरा ।  
गाण्डीवमुपसङ्गृह्य बभूव मुदितोऽर्जुनः ॥  
हुताशनं नमस्कृत्य ततस्तदतिवीर्यवान् ।  
जग्राह बलमास्थाय ज्यया च युयुजे धनुः ॥  
मौर्व्यां तु युज्यमानायां बलिना पाण्डवेन ह ।  
येऽशृण्वन्कूजितं तस्य तेषां वै व्यथितं मनः ॥  
लब्ध्वा रथं धनुश्चैव तथाऽक्षय्ये महेषुधी ।  
बभूव कल्यः कौन्तेयः प्रहृष्टस्साह्यकर्मणि ॥  
वज्रनाभं ततश्चक्रं ददौ कृष्णाय पावकः ।  
आग्नेयमस्त्रं दयितं स च कल्योऽभवत्तदा ॥  
अब्रवीत्पावकश्चैनमेतेन मधुसूदन ।  
अमानुषानपि रणे विजेष्यसि न संशयः ॥  
अनेन त्वं मनुष्याणां देवानामपि चाहवे ।  
रक्षःपिशाचदैत्यानां नागानां चाधिकस्तथा ॥  
भविष्यसि न सन्देहः प्रवरारिनिवारणे ॥  
तवैतच्चक्रमस्त्रं यत् सुदर्शनं नाम नामतः ।  
तच्चास्मिन्नर्पय विभो दैत्यघाते यथा पुरा ॥  
क्षिप्तं क्षिप्तं रणे चैतत्त्वया माधव शत्रुषु ।  
हत्वाऽप्रतिहतं सङ्ख्ये पाणिमेष्यति ते पुनः ॥  
वरुणश्च ददौ तस्मै गदामशनिनिस्स्वनाम् ।  
दैत्यान्तकरणीं घोरां नाम्ना कौमोदकीं हरेः ॥  
ततः पावकमब्रूतां प्रहृष्टावर्जुनाच्युतौ ।  
अर्जुनाच्युतौ  
कृतास्त्रौ शस्त्रसम्पन्नौ रथिनौ ध्वजिनावपि ॥  
कल्यौ स्वो भगवन्योद्धुमपि सर्वैस्सुरासुरैः ।  
किं पुनर्वज्रिणैकेन पन्नगार्थे युयुत्सता ॥  
अर्जुनः  
चक्रमस्त्रं हि वार्ष्णेयो विसृजन्युधि वीर्यवान् ।  
त्रिषु लोकेषु तन्नास्ति यन्न जीयाज्जनार्दनः ॥  
गाण्डीवं धनुरादाय तथाऽक्षय्ये महेषुधी ।  
अहमप्युत्सहे लोकान्विजेतुं युधि पावक ॥  
सर्वतः परिवार्यैनं नादेन महता प्रभो ।  
कामं सम्प्रज्वलाद्यैव कल्यौ स्वस्साह्यकर्मणि ॥  
यदि खाण्डवमेष्यति प्रमादात्सगणो वा परिरक्षितुं महेन्द्रः ।  
शरताडितखण्डकुण्डलानां कदनं द्रक्ष्यति देववाहिनीनाम् ॥  
वैशम्पायनः  
एवमुक्तस्स भगवान्दाशार्हेणार्जुनेन च ।  
तैजसं रूपमास्थाय दावं दग्धुं प्रचक्रमे ॥  
सर्वतः परिवार्याथ सप्तार्चिर्ज्वलनस्तथा ।  
ददाह खाण्डवं क्रुद्धो युगान्तमिव दर्शयन् ॥  
परिगृह्य समाविष्टस्तद्वनं मनुजर्षभ ।  
मेघस्तनितनिर्घोषस्सर्वभूतानि निर्दहन् ॥  
दह्यतस्तस्य च बभौ रूपं दावस्य भारत ।  
मेरोरिव महीध्रस्य काञ्चनस्य महाद्युतेः ॥  
