वैशम्पायनः   
युधिष्ठिरेणैवमुक्ता कुन्त्या चाङ्केऽधिरोपिता ।  
भीमार्जुनान्तरगता यमाभ्यां च पुरस्कृता ॥  
तिर्यग्युधिष्ठिरे याति हिडिम्बा भीमगामिनी ।  
शालिहोत्रसरो रम्यम् आसेदुस्ते जलार्थिनः ॥  
तत्तथेति प्रतिज्ञाय हिडिम्बा राक्षसी तदा |  
वनस्पतितलं गत्वा परिमृज्य यथा गृहान् ||  
पाण्डवानां च वासं सा कृत्वा पर्णमयं तथा |  
आत्मनश्च तथा कुन्त्या एकोद्देशे चकार सा ||  
पाण्डवास्तु ततस्स्नात्वा शुद्धास्सन्ध्यामुपास्य च |  
तृषिताः क्षुत्पिपासार्ता जलमात्रेण वर्तयन् ||  
शालिहोत्रस्ततो ज्ञात्वा क्षुधार्तान् पाण्डवांस्तदा |  
मनसा चिन्तयामास पानीयं भोजनं महत् |  
ततस्ते पाण्डवास्सर्वे विश्रान्ताः पृथया सह ॥  
यथा जतुगृहे वृत्तं राक्षसेन कृतं च यत् ।  
कृत्वा कथा बहुविधाः कथान्ते पाण्डुनन्दनम् ॥  
कुन्ती राजसुता वाक्यं भीमसेनमथाब्रवीत् ||  
कुन्ती  
यथा पाण्डुस्तथा मान्यस् तव ज्येष्ठो युधिष्ठिरः |  
अहं धर्मविधानेन मान्या गुरुतरी तव ।  
तस्मात् पाण्डुहितार्थं मे युवराज हितं कुरु ॥  
निकृता धार्तराष्ट्रेण पापेनाकृतबुद्धिना ।  
दुष्कृतस्य प्रतीकारं न पश्यामि वृकोदर ॥  
तस्मात् कतिपयाहेन योगक्षेमं भविष्यति ।  
क्षेमं दुर्गमिमं वासं वसिष्यामो यथासुखम् ॥  
इदमद्य महद्दुःखं धर्मकृच्छ्रं वृकोदर ||  
दृष्ट्वैव त्वां महाप्राज्ञ अनङ्गाभिप्रचोदिता |  
युधिष्ठिरं च मां चैव वरयामास धर्मतः ||  
धर्मार्थं देहि पुत्रं त्वं स नश्श्रेयः करिष्यति |  
प्रतिवाक्यं तु नेच्छामि ह्यावभ्यां वचनं कुरु ||  
वैशम्पायनः  
भीमसेनः  
वैशम्पायनः  
तथेति तत् प्रतिज्ञाय भीमसेनोऽब्रवीदिदम् |  
शासनं ते करिष्यामि वेदशासनमित्यपि ।  
समक्षं भ्रातृमध्ये तु भीमसेनोऽब्रवीदिदम् ॥  
भीमसेनः  
शृणु राक्षसि सत्येन समयं ते वदाम्यहम् ||  
यावत्कालेन भवति अपत्योत्पादनं शुभे |  
तावत्कालं चरिष्यामि त्वया सह सुमध्यमे ||  
विशेषतो मत्सकाशे मा प्रकाशय नीचताम् |  
उत्तमस्त्रीगुणोपेता भजेथा वरवर्णिनि ||  
वैशम्पायन   
सा तथेति प्रतिज्ञाय हिडिम्बी राक्षसी तदा |  
गताऽहनि निवेशेषु भोज्यं राजार्हमानयत् ||  
सा कदाचिद्विहारार्थं हिडिम्बी कामरूपिणी |  
भीमसेनमुपादाय ऊर्ध्वमाचक्रमे ततः ||  
वनेषु च सशैलषु देवतायतनेषु च |  
मृगपक्षिविघुष्टेषु रमणीयेषु सर्वेतः ||  
कृत्वा सा परमं रूपं सर्वाभरणभूषिता |  
सञ्जल्पन्ती सुमधुरं रमयामास पाण्डवम् ||  
तथैव वनदुर्गेषु पर्वतद्रुमसानुषु |  
सरस्सु रमणीयेषु पद्मोत्पलवनेषु च ||  
नदीद्वीपप्रदेशेषु मणिहेमयुतेषु च |  
पत्तनेषु च रम्येषु महासालवनेषु च ||  
देवारण्येषु पुण्येषु तापसायतनेषु च ।  
गुह्यकानां निवासेषु कुलपर्वतसानुषु ॥  
सर्वर्तुफलवृक्षेषु मानसेषु वनेषु च ।  
बिभ्रती परमं रूपं रमयामास पाण्डवम् ॥  
यथा च सुकृती स्वर्गे मोदतेऽप्सरसा सह ।  
स तथा परमप्रीतस् तया रेमे महाद्युतिः ॥  
शुभं हि जघनं तस्यास् सवर्णमणिमेखलम् ।  
न ततर्प तदा मृद्नन् भीमसेनो मुहुर्मुहुः ॥  
रमयन्ती ततो भीमं तत्र तत्र मनोजवा ।  
सा रेमे तेन संहर्षाद् अतृप्यन्ती च मुहुर्मुहुः ॥  
अहस्सु विचरन्ती सा निशाकालेषु पाण्डवम् ।  
आनीय वै स्वके गेहे दर्शयामास मातरम् |  
भ्रातृभिस्सहितो नित्यं स्वपते पाण्डवस्तदा ।|  
कुन्त्याः परिचरन्ती सा तस्याः पार्श्वे वसन्निशाम् |  
कामांश्च मुखवासादीन् आनयिष्यति भोजनम् ||  
