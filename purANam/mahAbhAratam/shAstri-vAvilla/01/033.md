सूतः-   
एवमुक्तः स तेजस्वी शृङ्गी कोपसमन्वितः ।  
मृतधारं गुरुं श्रुत्वा पर्यतप्यत मन्युना ॥  
स तं कृशमभिप्रेक्ष्य सूनृतां वाचमुत्सृजन् ।  
अपृच्छत कथं तातः स मेऽद्य मृतधारकः ॥  
कृशः-   
राज्ञा परिक्षिता तात मृगयां परिधावता ।  
अवसक्तः पितुस्तेऽद्य मृतः कण्ठे भुजङ्गमः ॥  
शृङ्गी-   
किं मे पित्रा कृतं तात राज्ञोऽनिष्टं दुरात्मनः ।  
ब्रूहि त्वं कृश तत्त्वेन पश्य मे तपसो बलम् ॥  
कृशः-   
स राजा मृगयां यातः परिक्षिदभिमन्युजः ।  
ससार मृगमेकाकी विद्ध्वा बाणेन पत्रिणा ॥  
न चापश्यन्मृगं राजा चरंस्तस्मिन्महावने ।  
पितरं ते स दृष्ट्वैव पप्रच्छानभिभाषिणम् ॥  
तं स्थूणभूतं तिष्ठन्तं क्षुत्पिपासाश्रमान्वितः ।  
पुनःपुनर्मृगं नष्टं पप्रच्छ पितरं तव ॥  
स च मौनव्रतोपेतो वचो न प्रत्यभाषत ।  
तस्य राजा धनुष्कोट्या मृतं सर्पमवासृजत् ॥  
स्कन्धे तव पिता चासौ तथैवास्ते यतव्रतः ।  
सोऽपि राजा स्वनगरं प्रतियातो गजाह्वयम् ॥  
सूतः-  
श्रुत्वैतद्रुषितः सख्युर् वचःस्तब्ध्वा च विष्ठितः ।  
कोपसंरक्तनयनः प्रज्वलन्निव मन्युना ॥  
आविष्टः स तु कोपेन शशाप नृपतिं तदा ।  
वार्युपस्पृश्य तेजस्वी क्रोधवेगसमन्वितः ॥  
शृङ्गी-  
योऽसौ वृद्धस्य तातस्य तथा कृच्छ्रगतस्य च ।  
स्कन्धे मृतमवास्राक्षीत् पन्नगं राजकिल्विषी ॥  
तं पापमतिसङ्क्रुद्धस् तक्षकः पन्नगोत्तमः ।  
आशीविषस्तिग्मतेजा मद्वाक्यबलचोदितः ॥  
सूतः-  
सप्तरात्रादितो नेता यमस्य सदनं प्रति ।  
द्विजानामवमन्तारं कुरूणामयशस्करम् ।  
इति शप्त्वा नृपं क्रुद्धः शृङ्गी पितरमभ्ययात् ॥  
आसीनं गोचरे तस्मिन् वहन्तं शवपन्नगम् ।  
वृद्धमालोक्य पितरं शृङ्गी स्कन्धगतेन वै ॥  
शवेन भुजगेनासीद् भूयः क्रोधसमन्वितः ।  
दुःखाच्चाश्रूणि मुमुचे पितरं चेदमब्रवीत् ॥  
श्रुत्वेमां धर्षणां तात राज्ञा तेन दुरात्मना ।  
कोपात्तमशपं तात राजानं दृष्टचेतसम् ॥  
यथार्हति तथा चोग्रं शप्तः कुरुकुलाधमः ॥  
सूतः-  
सप्तमेऽहनि तं पापं तक्षकः पन्नगोत्तमः ।  
वैवस्वतस्य सदनं नेता परमदारुणम् ।   
तमब्रवीत्पिता ब्रह्मंस् तथा कोपसमन्वितम् ॥   
न मे प्रियं कृतं तात नैष धर्मस्तपस्विनाम् ।  
वयं तस्य नरेन्द्रस्य विषये निवसामहे ॥  
न्यायतो रक्षितास्तेन तस्य शापं न रोचये ॥  
सर्वथा वर्तमानस्य राज्ञोऽप्यस्मद्विधैः सदा ।   
क्षन्तव्यं पुत्र धर्मो हि हतो हन्ति न संशयः ॥  
यदि राजा न रक्षेत पीडा वै नः परा भवेत् ।  
न शक्नुयाम चरितुं धर्मं पुत्र यथासुखम् ॥  
रक्ष्यमाणा वयं तात राजभिश्शास्त्रदृष्टिभिः ।  
चरामो विपुलं धर्मं तेषां भागोऽस्ति धर्मतः ॥  
परिक्षित्तु विशेषेण यथाऽस्य प्रपितामहः ।  
रक्षत्यस्मान्यथा राज्ञा रक्षितव्याः प्रजास्तथा ॥  
तेनेह क्षुधितेनैत्य श्रान्तेन मृगलिप्सुना ।  
अजानता कृतं तात ध्रुवमेतदसंशयम् ॥  
कस्मादिदं त्वया बाल्यात् सहसा दुष्कृतं कृतम् ।  
न ह्यर्हति नृपः शापम् अस्मत्तः पुत्र सर्वथा ॥ ॥  
