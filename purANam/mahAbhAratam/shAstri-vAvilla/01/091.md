वैशम्पायनः-  
अहोरात्रानृतून् मासान् न बुबुोध गतान् बहून् ।  
रममाणः प्रियां लब्ध्वा यथाकामं नरेश्वरः ॥  
दिविष्ठान् मानुषांश्चैव भोगान् भुङ्क्ते स्म वै नृपः ।  
आसाद्य शान्तनुश्श्रीमान् मुमुदे च परन्तपः ॥  
ऋतुकाले तु सा देवी दिव्यं गर्भमधारयत् ।  
अष्टावजनयत्पुत्रांस् तस्य चामरवर्णिनः ॥  
जातं जातं च सा पुत्रं तास्वप्सु क्षिपति स्म ह ।  
सूतके कण्ठमाक्रम्य तान्निनाय यमक्षयम् ॥  
वृणोतु त्वां नदीत्युक्त्वा सर्वान् स्रोतस्यवासृजत् ।  
तस्य तत् त्वप्रियं राज्ञश् शान्तनोरभवत्तदा ।  
उवाच किञ्चिन्न तु तां पितुर्वचनयन्त्रितः ॥  
अमीमांस्या कर्मयोनिर् आगमश्चेति शान्तनुः ।  
स्मरन् पितृवचश्चैव नापृच्छत् पुत्रकिल्बिषम् ॥  
जाताञ्जातांश्च वै हन्ति सा स्त्री सप्त वरान् सुतान् ।  
शान्तनुर्धर्मभङ्गाच्च नापृच्छत्तां कथञ्चन ॥  
अष्टमं तु जिघांसन्त्यां चुक्षुभे शान्तनोर्धृतिः ॥  
उवाच राजा दुःखार्तः परीप्सन् पुत्रमात्मनः ॥  
आलभन्तीं तदा दृष्ट्वा तां स कौरवनन्दनः ।  
अब्रवीद्भरतश्रेष्ठो वाक्यं परमदुःखितः ॥  
शन्तनुः-  
मा वधीः कस्य काऽसीति किं हिनत्सि सुतानिति ।  
पुत्रघ्नि सुमहत्पापम् अकार्षीः कर्म निन्दितम् ॥  
गङ्गा-  
पुत्रकाम न ते हन्मि पुत्रं पुत्रवतां वर ।  
जीर्णस्तु मम वासोऽयं यथा स समयः कृतः ॥  
अहं गङ्गा जह्नुसुता महर्षिगणपावनी ।  
देवकार्यार्थसिद्ध्यर्थम् उषिताऽहं त्वया सह ॥  
इमेऽष्टौ वसवो देवा महाभागा महौजसः ।  
आपगस्याभिशापेन मानुषेषूपपादिताः ॥  
तेषां जनयिता नान्यस् त्वदृते भुवि विद्यते ।  
जनित्री मद्विधा धात्री नैवास्ति पुरुषाधिप ॥  
तस्माद्विजनने युक्त्वा त्वत्संयोमरोचयम् ।  
जनयित्वा वसूनष्टौ जिता लोकाश्च पुष्कलाः ॥  
देवानां समयस्त्वेष वसूनां संश्रुतो मया ।  
जातं जातं मोक्षयिष्ये नोयोगान्मानुषेष्वति ॥  
श्प्ताश्शापाद्विमुक्तास्ते त्वत्कृतोऽयं विमुच्यते ।  
स्वस्ति तेस्तु गमिष्यामि पुत्रं पाहि महाव्रतम् ॥  
अयं तव सुतस्तेषां वीर्येण कुलनन्दनः ।  
सम्भूतोऽति जनानन्यान् भविष्यति न संशयः ॥  
एष पर्यायवासस्थो देवस्त्वत्सदृशोऽष्टमः।  
मत्प्रसादाच्च जानीहि गङ्गादत्तमिमं सुतम् ॥   
तस्माद्देवव्रतश्चैव गङ्गादत्तश्च वीर्यवान् ।  
द्विनामा शन्तनोः पुत्रश् शन्तनोरधिको गुणैः ॥  
तेषां लोकानवाप्नोति वसूनां वसुधाधिप ॥  
