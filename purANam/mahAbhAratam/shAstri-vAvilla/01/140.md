वैशम्पायनः-   
पाण्डवास्तु रथान्युक्त्वा सदश्वैरनिलोपमैः ।  
प्रयास्यन्तस्तु भीष्मस्य पादौ जगृहुरार्तवत् ॥  
राज्ञश्च धृतराष्ट्रस्य द्रोणस्य च महात्मनः ।  
अन्येषां चैव वृद्धानां विदुरस्य कृपस्य च ॥  
स्तुवन्सर्वान्कुरून्वृद्धानभिवाद्य धृतव्रताः ।  
समालिङ्ग्य समानान्वै बालैश्चाप्यभिवादिताः ॥  
सर्वानन्यांस्तथाऽऽपृच्छ्य यथार्हममितौजसः ।  
प्रकृतीरपि सर्वाश्च प्रययुर्वारणावतम् ॥  
विदुरश्च महाप्राज्ञस्तथाऽन्ये कुरुपुङ्गवाः ।  
पौराश्च पुरुषव्याघ्रानन्वयुश्शोककर्शिताः ।  
ततः केचिच्चावदन्स्म ब्राह्मणा निर्भयास्तदा ॥  
पौराः-  
धृतराष्ट्रो महीपालो न च धर्मं प्रपश्यति ।  
न हि पापमपापात्मा रोचयिष्यति पाण्डवः ॥  
भीमो वा बलिनां श्रेष्ठः कौन्तेयो वा धनञ्जयः ।  
कुत एव महाप्राज्ञौ माद्रीपुत्रौ करिष्यतः ॥  
यद्राज्यं पितृतः प्राप्तं धृतराष्ट्रः प्रबाधते ॥  
अधर्मं विपुलं क्षन्तुं भीष्मोऽयमनुवर्तते ।  
विवास्यमानानस्थाने स कौन्तेयान्नरर्षभान् ॥  
पितेव हि समोऽस्माकमभूच्छान्तनवः पुरा ।  
विचित्रवीर्यो राजर्षिः पाण्डुश्च कुरुनन्दनः ॥  
स तस्मिन्पुरुषव्याघ्रे दिष्टभावं गते सति ।  
राजपुत्रानिमान्बालान्धृतराष्ट्रो न मृष्यति ॥  
ते वयं सर्वमेवेदं त्यक्त्वा ह्याशु पुरोत्तमम् ।  
दारानादाय गच्छामो यत्र याति युधिष्ठिरः ॥  
वैशम्पायनः-   
तांस्तथा वादिनः पौरान्दुःखितान्दुःखकर्शितान् ।  
उवाच परमप्रीतो धर्मराजो युधिष्ठिरः ॥  
युधिष्ठिरः-  
पिता मान्यो गुरुश्श्रेष्ठो यदाह पृथिवीपतिः ।  
अशङ्कमानैस्तत्कार्यमस्माभिरिति नो व्रतम् ॥  
भवन्तस्सुहृदोऽस्माकमस्मान्कृत्वा प्रदक्षिणम् ।  
आशीर्भिरभिनन्द्यास्मान्निवर्तध्वं यथागृहम् ॥  
यदा तु कार्यमस्माकं भवद्भिरुपपत्स्यते ।  
तदा करिष्यथ मम प्रियाणि च हितानि च ॥  
वैशम्पायनः-  
ते तथेति प्रतिज्ञाय कृत्वा वै तान्प्रदक्षिणम् ।  
आशीर्भिश्चाभिनन्द्यैताञ्जग्मुर्नगरमेव ह ॥  
पौरेषु तु निवृत्तेषु विदुरस्सर्वधर्मवित् ।  
अनुगच्छन्स कौन्तेयं बोधयंश्चेदमब्रवीत् ॥  
विदुरः-  
प्राज्ञः कुशलवृत्तश्च सम्यग्धर्मार्थदर्शिवान् ।  
विज्ञायेदं तथा कुर्यादापदं निस्तरेद्यथा ॥  
अलोहं निशितं शस्त्रं शरीरपरिकृन्तनम् ।  
ये वदन्ति न तान्घ्नन्ति प्रतिघातविदस्तथा ॥  
कक्षघ्नं शिशिरघ्नं च महाकुक्षिबिलौकसम् ।  
न सहेतेति चात्मानं यो रक्षति स जीवति ॥  
नाचक्षुर्वेत्ति पन्थानं नाचक्षुर्वेत्ति वै दिशः ।  
नाधृतिर्भूतिमाप्नोति बुध्यस्वैनं प्रबोधितः ॥  
नानाप्तैर्दत्तमादत्ते धीरश्शस्त्रमलोहजम् ।  
श्वाविट्छरणमासाद्य प्रमुच्येत हुताशनात् ॥  
परं मार्गान्विजानाति नक्षत्रैर्विन्दतेऽनिशम् ।  
आत्मना चात्मनः पञ्च पीडयन्न स पीड्यते ॥  
वैशम्पायनः-  
अनुशिष्ट्वा च गत्वा च कृत्वा चैतान्प्रदक्षिणम् ।  
पाण्डवानभ्यनुज्ञाय विदुरः प्रययौ गृहान् ॥  
निवृत्ते विदुरे चापि भीष्मे पौरजने तथा ।  
अजातशत्रुमामन्त्र्य कुन्ती वचनमब्रवीत् ॥  
कुन्ती-  
क्षत्ता यदब्रवीद्वाक्यं जनमध्येऽब्रुवन्निव ।  
त्वया च स तथेत्युक्तं जानीमो न च तद्वयम् ॥  
यदि तच्छक्यमस्माभिश्श्रोतुं न च सुदोषवत् ।  
श्रोतुमिच्छामि तत्सर्वं संवादं तव तस्य च ॥  
युधिष्ठिरः-   
विषादग्नेश्च बोद्धव्यमिति मां विदुरोऽब्रवीत् ।  
पन्थाश्च विदितः कश्चित्स्याच्छुद्ध इति चाब्रवीत् ॥  
जितेन्द्रियश्च वसुधां प्राप्स्यतीति च मेऽब्रवीत् ।  
विज्ञातमिति तत्सर्वं प्रत्युक्तो विदुरो मया ॥  
वैशम्पायनः-   
अष्टमेऽहनि रोहिण्यां प्रयाताः फाल्गुनस्य ते ।  
वारणावतमासाद्य ददृशुर्नागरं जनम् ॥ ॥  
