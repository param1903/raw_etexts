वैशम्पायनः-  
स कदाचिन्महाबाहुः प्रभूतबलवाहनः ।  
वनं जगाम गहनं हयनागशतैर्वृतः ॥  
खड्गशक्तिधरैर्वीरैर् गदामुसलपाणिभिः ।  
प्रासतोमरहस्तैश्च ययौ योधशतैर्वृतः ॥  
सिंहनादैश्च योधानां शङ्खदुन्दुभिनिस्वनैः ।  
रथनेमिस्वनैश्चैव सनागवरबृंहितैः ॥  
ह्रेषितस्वनमिश्रैश्च क्ष्वेडितास्फोटितस्वनैः ।  
आसीत्किलकिलाशब्दस् तस्मिन्गच्छति पार्थिवे ॥  
प्रासादवरशृङ्गस्थाः वरया नृपशोभया ।  
ददृशुस्तं स्त्रियस्तत्र नृपमात्मयशस्करम् ॥  
शक्रोपमममित्रघ्नं परवारणवारणम् ।  
पश्यन्तस्स्त्रीगणास्तत्र शक्तिपाणिं स्म मेनिरे ॥  
अयं स पुरुषव्याघ्रो रणेऽद्भुतपराक्रमः ।  
यस्य बाहुबलं प्राप्य न भवन्त्यसुहृद्गणाः ॥  
इति वाचो ब्रुवन्त्यस्तास् स्त्रियः प्रेम्णा नराधिपम् ।  
तुष्टुवुः पुष्पवृष्टीश्च ससृजुस्तस्य मूर्धनि ॥  
तत्र तत्र च विप्रेन्द्रैस् स्तूयमानस्समन्ततः ।  
निर्ययौ परया प्रीत्या वनं मृगजिघांसया ॥  
आबालमनुजग्मुस्तं पौरजानपदास्तदा ।  
न्यवर्तन्त ततः पश्चाद् अनुज्ञाता नृपेण ह ॥  
सौवर्णप्रतिमेनाथ रथेन वसुधाधिपः ।  
महीमापूरयामास घोषेण त्रिदिवं तथा ॥  
स गच्छन् ददृशे धीमान् नन्दनप्रतिमं वनम् ।  
बिल्वार्कखदिराकीर्णं कपित्थवटसङ्कुलम् ॥  
विषमं पर्वतप्रस्थैर् अश्मभिश्च समाचितम् ।  
निर्जलं निर्मनुष्यं च बहुयोजनमायतम् ।  
मृगसङ्घैर्वृतं घोरैर् अन्यैश्चापि वनेचरैः ॥  
तद्वनं मनुजव्याघ्रस् सभृत्यबलवाहनः ।  
लोडयामास दुष्यन्तस् सूदयन् विविधान् मृगान् ॥  
बाणगोचरसम्प्राप्तांस् तत्र व्याघ्रगणान् बहून् ।  
पातयामास दुष्यन्तो निर्बिभेद च सायकैः ॥  
दूरस्थान् सायकैः कांश्चिद् अभिनत्स नरर्षभः ।  
अभ्याशमागतांश्चान्यान् खड्गेन निरकृन्तत ॥  
कांश्चिदेणान् स निर्जघ्ने शक्त्या शक्तिमतां वरः ।  
गदामण्डलतत्त्वज्ञश् चचारामितविक्रमः ॥  
तोमरैरसिभिश्चापि गदामुसलकर्पणैः ।  
चचार निघ्नन् वै वन्यान् स्वैरचारान् वनाद्विपान् ॥  
राज्ञा चाद्भुतवीर्येण यौधैश्च समरप्रियैः ।  
वध्यमानं महारण्यं तत्यजुश्च महामृगाः ॥  
तत्र विद्रुतसङ्घानि हतयूथपतीनि च ।  
मृगयूथान्यथो भीत्या शब्दं चक्रुरनेकशः ॥  
शुष्कां चापि नदीं गत्वा जलनैराश्यकर्शिनः ।  
व्यायामक्लान्तहृदयाः पतन्ति स्म विचेतसः ॥  
क्षुत्पिपासापरीताश्च श्रान्ताश्च पतिता भुवि ।  
कैश्चित्तत्र नरव्याघ्रैर् अभक्ष्यन्त बुभुक्षितैः ॥  
केचिदग्निमथोत्पाद्य समिद्ध्य च वनेचराः ।  
भक्षयन्ति स्म मांसानि प्रतप्य विधिवत्तदा ॥  
तत्र केचिद्गजा मत्रा बलिनश्शस्त्रविक्षताः ।  
सङ्कुच्याग्रकरान् भीताः प्राद्रवन्ति स्म वेगिताः ॥  
शकृन्मूत्रं सृजन्तश्च क्षरन्तश्शोणितं बहु ।  
वन्या गजवरास्तत्र ममृदुर्मनुजान् बहून् ॥  
तद्वनं बलमेघेन शरासारेण संवृतम् ।  
व्यरोचन् महिषाकीर्णं राज्ञा हतमहामृगम् ॥  
