वैशम्पायनः  
तयोर्दुःखितयोर्वाक्यम् अतिमात्रं निशम्य सा ।  
भृशं दुःखपरीताङ्गी कन्या तावभ्यभाषत ॥  
 कन्या  
किमिदं भृशदुःखार्तौ रोरवीथो ह्यनाथवत् ।  
ममापि श्रूयतां किञ्चित् तच्छ्रुत्वा च क्रियतां क्षमम् ॥  
धर्मतोऽहं परित्याज्या युवयोर्नात्र संशयः ।  
त्यक्तव्यां मां परित्यज्य त्रातं सर्वं मयैकया ॥  
इत्यर्थमिष्यतेऽपत्यं तारयिष्यति मामिति ।  
अस्मिन्नुपस्थिते काले तरतं प्लवया मया ॥  
इह वा तारयेद्दुर्गाद् उत वा प्रेत्य तारयेत् ।  
सर्वथा तारयेत् पुत्र आत्मा वै पुत्र उच्यते ॥  
आकाङ्क्षन्तीह दौहित्रान् यदि नित्यं पितामहाः ।  
तान् स्वयं वै परित्रास्ये रक्षन्ती जीवितं पितुः ॥  
भ्राता हि मम बालोऽयं गते लोकान्तरं त्वयि ।  
अचिरेणैव कालेन विनशिष्यत्यसंशयः ॥  
तातेऽपि हि गते स्वर्गं विनष्टे च ममानुजे ।  
पिण्डः पितॄणां व्युच्छिद्येत् तत् तेषामप्रियं भवेत् ॥  
पित्रा त्यक्ता तथा मात्रा भ्रात्रा चैव न संशयः ।  
दुःखाद्दुःखतरं प्राप्य म्रियेयमतथोचिता ॥  
त्वयि त्वरोगविनिर्मुक्ते माता भ्राता च मे शिशुः ।  
सन्तानश्चैव पिण्डश्च प्रतिष्ठास्यत्यसंशयम् ॥  
आत्मा पुत्रस्सखा भार्या कृच्छ्रं तु दुहिता किल ।  
स कृच्छ्रान्मोचयात्मानं मां च धर्मेण योजय ॥  
अनाथा कृपणा बाला यत्र क्वचन शायिनी ।  
भविष्यामि त्वया तात विहीना कृपणा वद ॥  
अतस्त्वहं करिष्यामि कुलस्यास्य विमोक्षणम् ।  
फलसंस्था भविष्यामि कृत्वा कर्म सुदुष्करम् ॥  
अथवा यास्यसे तत्र त्यक्त्वा मां द्विजसत्तम ।  
पीडिताऽहं भविष्यामि तच्चावेक्षस्व मामपि ॥  
अतोऽस्मदर्थं धर्मार्थं प्रसवार्थं च सत्तम ।  
आत्मानं परिरक्षस्व त्यक्तव्यां मां परित्यज ॥  
अवश्यकरणीयेऽर्थे मा स्म कालव्यतिक्रमः ।  
त्वया दत्तेन तोयेन भविष्यति हितं च मे ॥  
किन्तु तस्मात्परं दुःखं यद् चयं स्वर्गते त्वयि ।  
याचमानाः परादन्नं परिधावेमहि श्ववत् ||  
त्वयि रोगविनिर्मुक्ते क्लेशादस्मात् सबान्धवे ।  
असुतेव सती लोके भविष्यामि सुखान्विता ॥  
इत्येतदुभयं तात निशाम्य तव यद्धितम् ।  
तद्व्यवस्य तथाऽम्बाया हितं स्वस्य सुतस्य च ॥  
मातापित्रोः पुनः पुत्रा भवितारो गुणान्विताः ।  
न तु पुत्रस्य पितरौ पुनर्जातु भविष्यतः ॥  
वैशम्पायनः   
एवं बहुविधं तस्या निशम्य परिदेवितम् ।  
पिता माता च सा चैव कन्या प्ररुरुदुस्त्रयः ॥  
तथा प्ररुदितान् सर्वान् निशम्य तु सुतस्तयोः ।  
उत्फुल्लनयनो बालः कलमव्यक्तमब्रवीत् ॥  
मा पिता रोद मा मातर् मा स्वस इति पुनः पुनः ।  
प्रहसन्निव सर्वांस्तान् एकैकं सोपसर्पति ॥  
ततस्स तृणमादाय प्रहृष्टः पुनरब्रवीत् ।  
अनेन तं हनिष्यामि राक्षसं पुरुषादनम् ॥  
