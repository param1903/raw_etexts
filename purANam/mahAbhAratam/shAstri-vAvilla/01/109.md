वैशम्पायनः-  
एवमुक्तस्तया राजा तां देवीं वाक्यमब्रवीत् ।  
धर्मविद्धर्मसंयुक्तमिदं वचनमुत्तमम् ॥  
पाण्डुः-  
एवमेव वरारोह व्युषिताश्वश्चकार ह ।  
त्वया यथोक्तं कल्याणि स ह्यासीदमरोपमः ॥  
अथ त्विमं प्रवक्ष्यामि धर्म चैव निबोध मे ।  
पुराणमृषिभिर्दृष्टं वत्सधर्मविदां वरैः ॥  
अनावृताः किल पुरा स्त्रिय आसन्वराङ्गने ।  
कामचारप्रचारिण्यस्स्वतन्त्राश्चारुहासिनि ॥  
कामान्व्युच्चरमाणानां कौमारान्सुभगे पतीन् ।  
नासीदधर्मस्तु तदा स हि धर्मस्सनातनः ॥  
तं चैव धर्मं धर्मज्ञे तिर्यग्योनिगताः प्रजाः ।  
पालयन्ति वरारोहे यथावदसितेक्षणे ॥  
उत्तरेष्वपि रम्भोरु कुरुष्वद्यापि वर्तते ।  
स्त्रीणामनुग्रहो धर्मस्स एव हि सनातनः ॥  
नाग्निस्तृप्यति काष्ठानां नापगानां महोदधिः ।  
नान्तकस्सर्वभूतानां न पुंसां वामलोचना ॥  
एवं तृष्णा तु नारीणां पुरुषात्पुरुषान्प्रति ।  
अगम्यागमनं स्त्रीणां नास्ति नित्यं शुचिस्मिते ॥  
पुत्रं वा किल पौत्रं वा कासाञ्चिद्भ्रातरं तथा ।  
रहसीह नरं दृष्ट्वा योनिरुत्क्लिद्यते स्त्रियः ॥  
एतत्स्वाभाविकं स्त्रीणामनिमित्तं तु तद्भवेत् ।  
अस्मिंस्तु न चिराल्लोके मर्यादेयं यशस्विनि ॥  
बभूवोद्दालको नाम महर्षिरिति नश्श्रुतम् ।  
श्वेतकेतुरिति ख्यातः पुत्रस्तस्याभवन्मुनिः ॥  
मर्यादा स्थापिता येन मनुष्येषु विशेषतः ।  
कोपात्कमलपत्राक्षि यदर्थं तन्निबोध मे ॥  
श्वेतकेतोस्तदा देवि तप उग्रं समास्थितः ।  
ग्रीष्मे पञ्चतपा भूत्वा वर्षास्वभ्रोदकाशनः ॥  
शिशिरे जलमध्यस्थस्सह पत्न्या महातपाः ।  
उद्दालकं तपस्यन्तं नियमेन समाहितम् ॥  
तस्य पुत्रश्श्वेतकेतुः परिचर्यां चकार ह ।  
अभ्यागच्छद्द्विजः कश्चिद्वलीपलितसन्ततः ॥  
तं दृष्ट्वैव मुनिः प्रीतः पूजयामास शास्त्रतः ।  
स्वागतेन च पाद्येन मृदुवाक्यैश्च भामिनी ॥  
शाकमूलफलाद्यैश्च वन्यैरन्यैरपूजयत् ।  
क्षुत्पिपासाश्रमैकार्तः पूजितस्तु महर्षिणा ॥  
विश्रान्तो मुनिमासाद्य पर्यपृच्छद्द्विजस्तदा ।  
उद्दालक महर्षे त्वं सत्यं मे ब्रूहि माऽनृतम् ॥  
ऋषिपुत्रः कुमारोऽयं दर्शनीयो विशेषतः ।  
तव पुत्रमिमं मन्ये कृतकृत्योऽसि तद्वद ॥  
उद्दालकः-  
मम पत्नी महाप्राज्ञ कुशिकस्य सुता मता ।  
मामेवानुगता पत्नी मम नित्यमनुव्रता ॥  
अरुन्धतीव पत्नीनां तपसा कर्शितस्तनी ।  
अस्यां जातश्श्वेतकेतुर्मम पुत्रो महातपाः ॥  
वेदवेदाङ्गविद्विप्र मच्छासनपरायणः ।  
लोकज्ञस्सर्वलोकेषु विश्रुतस्सत्यवाग्घृणी ॥  
द्विजाः-  
अपूर्वी भार्यया चास्मि वृद्धोऽहं मन्दचाक्षुषः ।  
पित्र्यादृणादनिर्मुक्तः पूर्वमेवाकृतास्त्रियः ॥  
प्रजारिणी तु पत्नी ते कुलशीलसमाधिनी ।  
सदृशी मम गोत्रेण वहाम्येनां क्षमस्व वै ॥  
पाण्डुः-  
इत्युक्त्वा मृगशाबाक्षीं चीरकृष्णाजिनाम्बराम् ।  
यष्ट्याधारस्स्रस्तगात्रो मन्दचक्षुरबुद्धिमान् ॥  
सव्यापारामक्षमां तामचित्तामात्मनि द्विजः ।  
श्वेतकेतोः किल पुरा समक्षं मातरं पितुः ।  
जग्राह ब्राह्मणः पापौ गच्छाव इति चाब्रवीत् ॥  
ऋषिपुत्रस्ततः कोपं चकारामर्षितस्तदा ॥  
स मातरं तथा दृष्ट्वा नीयमानां बलादिव ।  
तपसा दीप्तवीर्यो हि श्वेतकेतुर्न चक्षमे ।  
सङ्गृह्य मातरं हस्ते श्वेतकेतुरभाषत ॥  
श्वेतकेतुः-  
दुर्ब्राह्मण विमुञ्च त्वं मातरं मे पतिव्रताम् ।  
अयं पिता मे ब्रह्मर्षिः क्षमावान्ब्रह्मवित्तमः ॥  
शापानुग्रहयोश्शक्तस्तूष्णीम्भूतो महाव्रतः ।  
तस्य पत्नी दमोपेता मम माता विशेषतः ॥  
पतिव्रतां तपोवृद्धां साध्वाचारैरलङ्कृताम् ।  
प्राणदानेन ते ब्रह्मन्मातृभूतां विमुञ्च वै ॥  
वैशम्पायनः-  
एवमुक्त्वा तु याचन्तं विमुञ्चेति मुहुर्मुहुः ।  
प्रत्यवोचद्द्विजो राजन्नप्रगल्भमिदं वचः ॥  
द्विजाः-  
अपत्यार्थं श्वेतकेतो वृद्धोऽहं मन्दचाक्षुषः ।  
पिता ते ऋणनिर्मुक्तस्त्वया पुत्रेण काश्यपः ॥  
ऋणादहमनिर्मुक्तो वृद्धोऽहं विगतस्पृहः ।  
मम को दास्यति सुतां कन्यां सम्प्राप्तयौवनाम् ॥  
प्रजारणिमिमां पत्नीं विमुञ्च त्वं महातपः ।  
एकया प्रजया प्रीतो मातरं ते ददाम्यहम् ॥  
पाण्डुः-  
एवमुक्तश्श्वेतकेतुर्लज्जया क्रोधमेयिवान् ।  
तं क्रुद्धं वै पिता ज्ञात्वा श्वेतकेतुमुवाच ह ॥  
उद्दालकः-  
मा तात कोपं कार्षीस्त्वमेष धर्मस्सनातनः ।  
अनावृता हि वर्णानां सर्वेषामङ्गना भुवि ॥  
यथा गावस्स्थितास्तात स्वे स्वे वर्णे तथा प्रजाः ॥  
पाण्डुः-  
तथैव वै कुटुम्बेषु न प्रमाद्यन्ति कर्हिचित् ।  
ऋतुकाले तु सम्प्राप्ते भर्तारं न जहुस्तदा ।  
एवमुक्तो महाबाहुश्श्वेतकेतुर्न चक्षमे ॥  
चकारैव च मर्यादामिमां स्त्रीपुंसयोर्भुवि ॥  
मानुषेष्वसिताङ्गे न त्वेवान्येषु जन्तुषु ।  
तदाप्रभृति मर्यादा स्थापितेयमिति श्रुतिः ॥  
व्युच्चरन्त्याः पतिं नार्या अद्यप्रभृति पातकम् ।  
भ्रूणहत्याकृतं पापं भविष्यत्यसुखावहम् ॥  
अद्याप्यनुविधीयन्ते कामद्वेषविवर्जिताः ।  
उत्तरेषु महाभागे कुरुष्वेवं यशस्विनि ।  
पुराणदृष्टो धर्मोऽयं पूज्यते च महर्षिभिः ॥  
भार्यां तथा व्युच्चरतः कौमारीं ब्रह्मचारिणीम् ।  
पतिव्रतामेतदेव भविता पातकं भुवि ॥  
पत्या नियुक्ता या चैव पत्न्यपत्यार्थमेव च ।  
न करिष्यति तस्याश्च भविष्यत्येतदेव हि ॥  
इति तेन पुरा भीरु मर्यादा स्थापिताऽबले ।  
उद्दालकस्य पुत्रेण धर्मे वै श्वेतकेतुना ॥  
तेन भूयस्ततो दृष्टं यस्मिन्नर्थे निबोध तत् ॥  
नियुक्ता पतिना भार्या यद्यपत्यस्य कारणात् ।  
न कुर्यात्तत्तथा भीरु सैनस्सुमहदाप्नुयात् ॥  
सौदासेन च रम्भोरु नियुक्ताऽपत्यकर्मणि ।  
मदयन्ती जगामर्षिं वसिष्ठमिति नश्श्रुतम् ।  
तस्माल्लेभेऽथ सा पुत्रमश्मकं नाम भामिनी ॥  
भार्या कल्माषपादस्य भर्तुः प्रियचिकीर्षया ॥  
अस्माकमपि वै जन्म विदितं पङ्कजेक्षणे ।  
कृष्णद्वैपायनाद्भीरु कुरूणां वंशवृद्धये ॥  
तस्मादेतानि सर्वाणि कारणानि नरीक्ष्य तु ।  
सम्प्रधार्य मयोक्तं यत्तत्त्वं वै कर्तुमर्हसि ॥  
ऋतावृतौ राजपुत्रि स्त्रिया भर्ता शुभेक्षणे ।  
नातिवर्त्य इति त्वेवं धर्मं धर्मविदो विदुः ।  
शेषेष्वन्येषु कालेषु स्वातन्त्र्यं स्त्री किलार्हति ॥  
धर्मं चैव जनास्सन्तः पुराणं परिचक्षते ॥  
भर्ता स्त्रियं राजपुत्रि शुभं वा यदि वाऽशुभम् ।  
कार्यं नियुञ्ज्यात्सुश्रोणि कर्तव्यं तदकालिकम् ॥  
विशेषतः पुत्रगृध्नुर्हीनः प्रजननात्स्वयम् ।  
यथाऽहमनवद्याङ्गि पुत्रदर्शनलालसः ॥  
अयं रक्ताङ्गुलितलः पद्मपत्रनिभश्शुभः ।  
प्रसादनार्थं सुश्रोणि शिरस्यभ्युद्यतोऽञ्जलिः ॥  
मन्नियोगात्सुकेशान्ते मत्तश्श्रेयस्तरैर्द्विजैः ।  
अपत्यानि विशिष्टानि कैश्चिदुत्पादयाबले ।  
त्वत्कृतेऽहं पृथुश्रोणि गच्छेयं पुत्रिणां गतिम् ॥  
वैशम्पायनः-  
एवमुक्ता ततः कुन्ती पाण्डुं परपुरञ्जयम् ।  
प्रत्युवाच वरारोहा भर्तुः प्रियचिकीर्षया ॥  
कुन्ती-  
अधर्मस्सुमहानेषु स्त्रीणां भरतसत्तम ।  
यत्प्रसादयते भर्ता प्रसाद्यः क्षत्रियर्षभ ॥  
शृणु चेदं महाबाहो मम प्रीतिकरं वचः ॥  
पितृवेश्मन्यहं बाला नियुक्ता तिथिभोजने ।  
उग्रं पर्यचरं पूर्वं ब्राह्मणं संशितव्रतम् ।  
निगूढनिश्चयं धर्मे यं तं दुर्वाससं विदुः ॥  
तमुग्रं संशितात्मानं सर्वयत्नैरतोषयम् ॥  
स मे ह्याचारसंयुक्तमाचष्ट भगवान्मुनिः ।  
मन्त्रग्रामं च मे प्रादादब्रवीच्चैव मामिदम् ॥  
यं यं देवं त्वमेतेन मन्त्रेणावाहयिष्यसि ।  
अकामो वा सकामो वा स समेष्यति ते वशम् ॥  
इत्युक्ताऽहं तदा तेन पितृवेश्मनि भारत ।  
ब्राह्मणस्य वचस्तथ्यं तस्य कालोऽयमागतः ।  
अनुज्ञाता त्वया देवमाह्वयेयं परन्तप ॥  
यां मे विद्यां महाराज अददात्स महायशाः ।  
तयाऽऽहूतस्सुरः पुत्रं प्रदास्यति सुरोपमम् ॥  
अनपत्यकृतं यस्ते शोकं हि व्यपनेष्यति ॥ ॥  
