शौनकः-  
भुजङ्गमानां शापस्य मात्रा चैव सुतेन च ।  
विनतायास्त्वया प्रोक्तं कारणं सूतनन्दन ॥  
वरप्रदानं भर्त्रा च कद्रूविनतयोस्तथा ।  
नामनी चैव ते प्रोक्ते पक्षिणोर्वैनतेययोः ॥  
पन्नगानां तु नामानि न कीर्तयसि सूतज ।  
प्राधान्येना तु नामानि श्रोतुमिच्छामहे वयम् ॥  
सूतः-  
बहुत्वान्नामधेयानि भुजङ्गानां तपोधन ।  
न कीर्तयिष्ये सर्वेषां प्राधान्येन तु मे शृणु ॥  
शेषस्तु प्रथमो जातो वासुकिस्तदनन्तरम् ।  
ऐरावतस्तक्षकश्च कार्कोटकधनञ्जयौ ॥  
कालियो मणिनागश्च नागश्चापूरणस्तथा ।  
नागस्तथा पञ्जशिरा एलापत्रोऽथ वामनः ॥  
नीलानीलौ तथा नागौ कल्माषशबलौ तथा ।  
आर्यकश्चार्द्रकश्चैव नागश्च हलपोतकः ॥  
सुमखो दुर्मुखश्चैव विमुखोऽसिमुखस्तथा ।  
विमलः पिण्डकश्चैव शङ्खो वालिशिखस्तथा ॥  
आप्तकोटरकश्चैव शङ्कपालशिखिस्तथा ।  
निष्टूरिको हेमगुहो नहुषः पिङ्गलस्तथा ॥  
बाह्यकर्णो हस्तिबकस् तथा मुद्गरपिण्डकः ।  
कम्बलाश्वतरौ चापि नागः कालिकटस्तथा ॥  
वृत्तसंवृत्तकौ नागौ द्वौ च पद्माविति श्रुतौ ।  
नागः शङ्खनकश्चैव तथा गन्धवृकोदनः ॥  
क्षेमकश्च तथा नागो नागः पिण्डीरकस्तथा ।  
करवीरः पुष्पदंष्ट्रो बिल्वको बिल्वपाण्डकः ॥  
मूषिकादः शङ्खशिराः पूर्णदंष्ट्रो हरिद्रकः ।  
अथानमित्रो ज्योतिकः पन्नगः शिवगस्तथा ॥  
कौरव्यो धृतराष्ट्रश्च पुष्करः शल्यकस्तथा ।  
विराजश्च सुबाहुश्च शालिपिण्डश्च वीर्यवान् ॥  
हस्तिभद्रः पिठरकः मुखरः कोणनासिकः ।  
कुञ्जरस्तुरगश्चैव तथा नागः प्रभाकरः ॥  
कुमुदः कुमुदाक्षश्च तिकिरिर्हरिलस्तथा ।  
कर्कराकर्करौ लोहौ तुण्डोदरमहोदरौ ॥  
एते प्राधान्यतो नागाः कीर्तिता द्विजसत्तम ।  
बहुत्वान्नामधेयानाम् इतरे नानुकीर्तिताः ॥  
एतेषां प्रभवो यश्च प्रभवस्य च सन्ततिः ।  
असङ्ख्येयेति मत्त्वा तान् न ब्रवीमि द्विजोत्तम ॥  
वहूनी च सहस्राणि प्रयुतान्यर्बुदानि च ।  
अशक्यान्येव सङ्ख्यातुं भुजङ्गानां तपोधन ॥ ॥  
