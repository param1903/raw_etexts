वैशम्पायनः-  
ते प्रतस्थुः पुरस्कृत्य मातरं भरतर्षभाः ।  
समैरुदङ्मुखैर्मार्गैर्यथोद्दिष्टं परन्तपाः ॥  
ते गच्छन्तस्त्वहोरात्रं पाञ्चालनगरं प्रति ।  
अभ्याजग्मुर्लोकनदीं गङ्गां भागीरथीं प्रति ॥  
चन्द्रास्तमयवेलायामर्धरात्रे समागमे ।  
ते च वारि निमज्जन्तस्तीर्थं सोमश्रवायणम् ॥  
उल्मुकं तु समुद्यम्य तेषामग्रे धनञ्जयः ।  
प्रकाशार्थं ययौ तत्र रक्षार्थं च धनञ्जयः ॥  
अथ तत्र जले रम्ये विजने क्रीडयन् स्त्रियः ।  
ईर्ष्युर्गन्धर्वराजस्तु जलक्रीडामुपागतः ॥  
शब्दं तेषां स शुश्राव नदीं समुपसर्पताम् ।  
तेन शब्देन चाविष्टश्चुक्रोध सहसा बली ॥  
स दृष्ट्वा पाण्डवांस्तत्र सह मात्रा परन्तपान् ।  
विष्फारयन्धनुर्घोरमिदं वचनमब्रवीत् ॥  
अङ्गारवर्णः-  
सन्ध्या संरज्यते घोरा पूर्वरात्रागमे च या ।  
अशीतित्रुटिभिर्हीनांस्त्रीन्मुहूर्तान्प्रचक्षते ॥  
विहितान्कामचाराय यक्षगन्धर्वरक्षसाम् ।  
शेषमन्यन्मनुष्याणां कामचारमिह स्मृतम् ॥  
लोभात्प्रचारं चरतस्तासु वेलासु वै नरान् ।  
उपक्रम्य निगृह्णीमो राक्षसैस्सह बालिशान् ॥  
अहो निशां प्राप्नुवतो भूयिष्ठां पापचेतसः ।  
निघ्नन्त्येते नित्यमेव कषणेषु नृपतीनपि ॥  
आराच्च तिष्ठतास्माकं समीपं नोपगच्छत ।  
कस्मान्मां नाभिजानीथा प्राप्तं भागीरथीजलम् ॥  
अङ्गारवर्णं गन्धर्वं वित्त मां प्रबलाश्रयम् ।  
अहं हि मानी चेर्ष्युश्च कुबेरस्य प्रियस्सखा ॥  
अङ्गारवर्णमिति च वचनं ख्यातितं मम ।  
अनुगङ्गं महच्चित्रमस्मिन्नित्यं वसाम्यहम् ॥  
न कौणपाश्शृङ्गिणो वा न देवा न चारणाः ।  
इदं समुपसर्पन्ति किं मां समुपसर्पथ ॥  
अर्जुनः-  
समुद्रे हिमवत्पार्श्वे नद्यामस्यां च दुर्मते ।  
रात्रावहनि सन्धौ वा कस्य क्लृप्तः परिग्रहः ॥  
वयं च शक्तिसम्पन्ना अकाले त्वां च धृष्णुमः ।  
अशक्ता भवने क्रूरान्युष्मानर्चन्ति मानवाः ॥  
पुरा हिमवतश्चैषा हेमशृङ्गाद्विनिःसृता ।  
गङ्गा प्रतिदिशं गत्वा सप्तधा प्रतिपद्यते ॥  
वेला भूत्वा चैकवप्रा शुचिराकाशगा पुनः ॥  
देवेषु गङ्गा गन्धर्व प्राप्नोत्यलकनन्दताम् ।  
तथा पितॄन्वैतरणी दुस्तरा पापकर्मभिः ॥  
गङ्गा भुवि च गन्धर्व यदा द्वैपायनोऽब्रवीत् ।  
असम्बाधा देवनदी सर्वेषां पावनी शुभा ॥  
कथमिच्छसि तां रोद्धुं नैष धर्मस्सनातनः ॥  
अनिवार्यमसम्बाधं तव वाचा कथं वयम् ।  
न स्पृशेम यथाकामं पुण्यं भागीरथीजलम् ॥  
वैशम्पायनः-  
अङ्गारवर्णस्तच्छ्रुत्वा क्रुद्ध आयम्य कार्मुकम् ।  
मुमोच सायकान्दीप्तानहीन्दीप्ताननानिव ॥  
उल्मुकं भ्रामयंस्तूर्णं पाण्डवश्चर्म चोत्तमम् ।  
व्यपोवाह शरांस्तस्य सर्वानेव धनञ्जयः ॥  
अर्जुनः-  
बिभीषिकां हि गन्धर्व नास्त्रज्ञेषु प्रयोजय ।  
अस्त्रज्ञेषु प्रयुक्तेयं फेनवत्प्रविलीयते ॥  
मानुषान्न तु गन्धर्वान्सर्वान्गन्धर्व लक्षये ।  
तस्मादस्त्रेण दिव्येन योत्स्येऽहं न तु मायया ॥  
तदिदं जातवेदास्तु प्रादादस्त्रं बृहस्पतेः ।  
तस्मादगाद्भरद्वाजं गुरुपुत्रं शतक्रतोः ॥  
भरद्वजात्ततो रामं भार्गवाच्च गुरुर्मम ।  
स त्विदं मह्यमददद्द्रोणो ब्राह्मणसत्तमः ॥  
वैशम्पायनः-  
इत्युक्त्वा पाण्डवः क्रुद्धो गन्धर्वाय मुमोच ह ।  
प्रदीप्तमस्त्रमाग्नेयं ददाहास्य रथं ततः ॥  
रथात्तु विप्लुतं तं तु गन्धर्वं सुमहाबलः ।  
अस्त्रतेजःप्रमूढं च प्रपतन्तमवाङ्मुखम् ॥  
शिरोरुहेषु जग्राह माल्यवत्सु धनञ्जयः ।  
भ्रातॄन्प्रति चकर्षाथ सोऽस्त्रपातादचेतनम् ॥  
युधिष्ठिरं तस्य भार्या प्रपेदे शरणार्थिनी ।  
नाम्ना कुम्भीनसी नाम पतित्राणमभीप्सती ॥  
गन्धर्वी-   
वैशम्पायनः-  
त्राहि त्वं मां महाराज पतिं चेमं विमुञ्च मे ।  
गन्धर्वी शरणं प्राप्तां दीनां कुम्भीनसीं प्रभो ॥  
श्रुत्वाऽनुग्रहभावाच्च पार्थः पार्थमुवाच ह ॥  
युधिष्ठिरः-  
जितं युद्धे यशोहीनं स्त्रीनाथमपराक्रमम् ।  
धनञ्जय महाबाहो मुञ्चेममरिसूदन ॥  
अर्जुनः-  
अङ्गेमां प्रतिपद्यस्व गच्छ गन्धर्व मा शुचः ।  
प्रदिशत्यभयं तेऽत्र कुरुराजो युधिष्ठिरः ॥  
