वैशम्पायनः-  
स तथा सह पुत्रेण रममाणो महीपतिः ।  
वर्तयामास वर्षाणि चत्वार्यमितविक्रमः ॥  
स कदाचिद्वनं यातो यमुनामभितो नदीम् ।  
महीपतिरनिर्देश्यम् अजिघ्रद्गन्धमुत्तमम् ॥  
तस्य प्रभवमन्विच्छन् विचचार वनं नृपः ।  
स ददर्श तदा कन्यां दाशानां देववर्णिनीम् ॥  
तामपृच्छत्ततो राजा कन्यामसितलोचनाम् ।  
कस्य त्वमसि का चासि किं च भीरु चिकीर्षसि ॥  
साऽब्रवीद्दाशकन्याऽस्मि धर्मार्थं वाहये तरिम् ।  
पितुर्नियोगाद्भद्रं ते दाशराज्ञो महात्मनः ॥  
ज्ञात्वा च पितरं तस्या वरयामास तां तदा ।  
रूपमाधुर्यगन्धैस्तां संयुक्तां देवरूपिणीम् ।  
समीक्ष्य राजा दाशेयीं कामयामास शन्तनुः ॥  
पर्यपृच्छत्ततस्तस्याः पितरं चात्मकारणात् ।  
सम्भ्रमात्प्रत्युवाचेदं दाशराजो महीपतिम् ॥  
दाशः-  
याचमानाय वै देया वराय वरवर्णिनी ।  
हृदि कामस्तु मे कश्चित् तं निबोध जनेश्वर! ॥  
यदीमां धर्मपत्नीं त्वं मत्तः प्रार्थयसे नृप ।  
सत्यवागसि सत्येन समयं प्रतिपद्यसे ॥  
ततो दास्यामि राजेन्द्र तव कन्यामिमां नृप ।  
न हि मे त्वत्समः कश्चिद् वरो जातु भविष्यति ॥  
शन्तनुः-  
श्रुत्वा तव वरं दाश व्यवसायो भविष्यति ।  
दातव्यं चेत् प्रदास्यामि न त्वदेयं कथञ्चन ॥  
दाशः-  
योऽस्यां जायेत च पुमान् स राजा पृथिवीपतिः ।  
त्वदूर्ध्वमभिषेक्तव्यो नान्यः कश्चन भारत ॥  
वैशम्पायनः-  
नाकामयत तं दातुं वरं दाशाय शन्तनुः ।  
शरीरजमसह्यं तं दीप्यमानमधारयत् ॥  
स चिन्तयन्नेव तदा दाशकन्यां महीपतिः ।  
प्रत्ययाद्धास्तिनपुरं शोकपहतचेतनः ॥  
ततः कदाचिच्छोचन्तं शन्तनुं ध्यानमास्थितम् ।  
पुत्रो देवव्रतो ह्येत्य पितरं वाक्यमब्रवीत् ॥  
देवव्रतः-  
सर्वतो भवतः क्षेमं विधेयास्सर्वशत्रवः ।  
अकस्माद्राजशार्दूल शोचंस्तु परिदृश्यसे ॥  
तत्किमर्थमिहाभीक्ष्णं परिशोचसि दुःखितः ।  
कस्मान्न भुङ्क्षे राजंस्त्वं न किञ्चिदपि भाषसे ॥  
न चाश्वेन च निर्यासि विवर्णो हरिणः कृशः ।  
व्याधिमिच्छामि ते ज्ञातुं प्रतिकुर्यां हि तत्र वै ॥  
वैशम्पायनः-  
स तं काममवाच्यं वै दाशकन्यां प्रतीदृशम् ।  
विवृतं नाशकत्तस्मै पिता पुत्राय शंसितुम् ॥  
एवमुक्तस्तु पुत्रेण शन्तनुः प्रत्यभाषत ॥  
शन्तनुः-  
असंशयं महाप्राज्ञा यथैवात्थ तथैव तत् ।  
अपत्यं नस्त्वमेवैकः कुले महति भारत ॥  
अनित्यता च मर्त्यानाम् अतश्शोचामि पुत्रक ।  
कथञ्चित्त्वयि गाङ्गेय! विपन्ने नास्ति नः कुले ।  
असंशयं त्वमेवैकश् शतैरपि वरस्सुतः ॥  
न चाप्यहं वृथा भूयो दारान् कर्तुमिहोत्सहे ।  
सन्तानस्याविनाशं तु कामये भद्रमस्तु ते ॥  
अपुत्रतैकपुत्रत्वम् इत्याहुर्धर्मवादिनः ॥  
चक्षुरेकं च पुत्रश्च अस्ति नास्ति च भारत ।  
चक्षुर्नाशे तनोर्नाशः पुत्रनाशे कुलक्षयः ॥  
अग्निहोत्रं त्रयी विद्या यज्ञाश्च सहदक्षिणाः ।  
सर्वाण्येतान्यपत्यस्य कलां नार्हन्ति षोडशीम् ॥  
एवमेव मनुष्येषु स्याच्च सर्वं प्रजास्विति ।  
यदपत्यं महाप्राज्ञ! तत्र मे नास्ति संशयः ॥  
अपत्येनानृणो लोके पितॄणां नास्ति संशयः ।  
एषा त्रयी पुराणानाम् उत्तमानां च शाश्वती ॥  
अपत्यं कर्म विद्या च त्रीणि ज्योतींषि भारत! ॥  
यदिदं कारणं तात सर्वमाख्यातमञ्जसा ॥  
त्वं च शूरस्सदाऽमर्षी शस्त्रनित्यश्च भारत ।  
नान्यत्र शस्त्रात्तस्मात्ते निधनं विद्यतेऽनघ ॥  
सोऽस्मि संशयमापन्नस् त्वयि शान्ते कथं भवेत् ।  
एतन्मे कारणं तात दुःखमूलमशेषतः ॥  
वैशम्पायनः-  
स तस्य पितुराज्ञाय मतं समनुचिन्त्य च ।  
देवव्रतो महाबुद्धिः प्रयाणमनुचिन्तयन् ॥  
अपत्यफलसंयुक्तम् एतच्छ्रुत्वा पितुर्वचः ।  
सूतं भूयोऽपि सन्तप्त आह्वयामास वै पितुः ॥  
सूतस्तु कुरुमुख्यस्य उपयातस्तदाज्ञया ।  
तमुवाच महाप्राज्ञो भीष्मो वै सारथिं पितुः ॥  
भीष्मः-  
त्वं सारथे पितुर्मह्यं सखाऽसि रथयुग्यतः ।  
अपि जानासि यदि वै कस्यां भावो नृपस्य तु ।  
यथा वक्ष्यसि मे पृष्टः करिष्ये न तदन्यथा ॥  
सूतः-  
दाशकन्या नरश्रेष्ठ तत्र भावः पितुर्गतः ।  
वृतस्स नरदेवेन तदा वचनमब्रवीत् ॥  
योऽस्यां पुमान् भवेद्गर्भस् स राजा त्वदनन्तरम् ।  
नाकामयत तं दातुं पिता तव वरं तदा ॥  
स चापि निश्चयस्तस्य न च दद्यांमतोऽन्यथा ।  
एवं ते कथितं वीर कुरुष्व यदनन्तरम् ॥  
वैशम्पायनः-  
ततस्स पितुराज्ञाय मतं सम्यगवेक्ष्य च ।  
ज्ञात्वा विमनसं पुत्रः प्रययौ यमुनां प्रति ॥  
क्षत्रियैस्सह धर्मात्मा पुराणैर्धर्मचारिभिः ।  
उच्चैश्श्रवसमागम्य कन्यां वव्रे यशस्विनीम् ॥  
तं दाशः प्रतिजग्राह विधिवत् प्रतिपूज्य च ।  
अब्रवीच्चैनमागम्य राजसंसदि भारत ॥  
राज्यशुल्का प्रदातव्या कन्येयं याचतां वर ।  
अपत्यं यद्भवेत्तस्यास् स राजा ऽस्तु पितुः परम् ॥  
त्वमेवात्र महाबाहो शन्तनोर्वंशवर्धनः ।  
पुत्रश्शस्त्रभृतां श्रेष्ठः किं नु वक्ष्यामि ते वचः ॥  
कुमारिकाणां शुल्केन किञ्चिद्वक्ष्यामि भारत ।  
को हि सम्बन्धकं श्लाघ्यम् ईप्सितं यौनमीदृशम् ॥  
अतिक्रामन्न तप्येत साक्षादपि शतक्रतुः ॥  
अपत्यं हीदमार्यस्य यो युष्माकं समो गुणैः ।  
यस्य सत्यवती शुक्रात् प्रादुर्भूता यशस्विनी ॥  
तपनेन पिता तत्र बहुशः परिकीर्तितः ।  
अर्हतीर्यं सत्यवती पितरं तेऽब्रवीत्तथा ॥  
अर्थितश्चापि राजर्षिः प्रत्याख्यातस्तदा मया ।  
स चाप्यासीत् सत्यवत्या भृशमर्थी महायशाः ॥  
कन्यापितृत्वात् किञ्चित्तु वक्ष्यामि भरतर्षभ ।  
बलवत्सपत्नतामत्र दोषं पश्यामि केवलम् ।  
भूयांसं त्वयि पश्यामि तद्दोषमपराजित ॥  
यस्य हि त्वं सपत्नस्स्या गन्धर्वस्यासुरस्य वा ।  
न स जातु सुखं विन्देत् वयि क्रुद्धे परन्तप ॥  
एतावानत्र दोषोऽस्ति नान्यः कश्चन पार्थिव ।  
एतज्जानीहि भद्रं ते दानादाने परन्तप ॥  
वैशम्पायनः-  
तदैवमुक्तो गाङ्गेयस् तद्युक्तं प्रत्यभाषत ।  
शृण्वतां भूमिपालानां पितुरर्थाय धर्मवित् ॥  
देवव्रतः-  
इदं वचनमाधत्स्व नास्ति वक्ताऽस्य मत्समः ।  
अन्यो जातो न जनिता न च कश्चन सम्प्रति ॥  
एवमेतत्करिष्यामि यथा त्वमिह भाषसे ।  
योऽस्यां जनिष्यते पुत्रस् स नो राजा भविष्यति ॥  
वैशम्पायनः-  
दाशः-  
इत्युक्तः पुनरेव स्म तं दाशः प्रत्यभाषत ।  
चिकीर्षुर्दुष्करं कर्म राज्यार्थे भरतर्षभ ॥  
त्वमेवात्र महाबाहो शान्तनुर्नाम नाथवान् ।  
ईश्वरः कारणं च त्वं प्रभुर्दानाय चानघ ॥  
इदं च वचनं मह्यं कार्यं वै श्रृणु भारत ।  
कुमारिकाणां शुल्केन वक्ष्याम्यहमरिन्दम ॥  
यत् त्वया सत्यमर्थं हि सत्यशील महाबल ।  
राज्ञां मध्ये प्रतिज्ञातम् अनुरूपं तथैव तत् ॥  
अत एव महाबाहो संशयो नात्र विद्यते ॥  
नास्तिकस्यान्यथाभावास् त्वत्तो रिपुनिबर्हण ।  
विद्यते पुरुषव्याघ्र त्वयि सत्यं महाव्रत ।  
अपत्यं यद्भवेत्तुभ्यं तत्र नस्संशयो महान् ॥  
तस्य तन्मतमाज्ञाय सर्वशस्त्रभृतां वरः ।  
प्रतिज्ञां प्रत्यभिजानात् पितुः प्रियचिकीर्षया ॥  
देवव्रतः-  
उच्चैश्श्रवस्समाधत्स्व प्रतिज्ञां जनसंसदि ॥  
ऋषयो वाऽथ वा देवा भूतान्यन्तर्हितानि च ।  
यानि यानीह शृण्वन्तु नास्ति वक्ता हि मत्समः ॥  
इदं वचनमादत्स्व सत्येन मम जल्पतः ।  
शृण्वतां भूमिपालानां यद्ब्रवीमि पितुः कृते ॥  
राज्यं तावत् पूर्वमेव मया त्यक्तं महाबल ।  
अपत्यहेतोरपि च करिम्येष विनिश्चयम् ॥  
अद्यप्रभृति मे दाश ब्रह्मचर्यं भविष्यति ।  
अपुत्रस्यापि मे लोका भवितारो यथेप्सिताः ।  
न हि जन्मप्रभृत्युक्तं मया किञ्चिदिहानृतम् ॥  
यावत्प्राणा ध्रियन्ते वै मम देहं समाश्रिताः ।  
तावन्न जनयिष्यामि पित्रे कन्यां प्रयच्छ मे ॥  
परित्यजाम्यहं राज्यं मैथुनं चापि सर्वशः ।  
ऊर्ध्वरेता भविष्यामि दाश सत्यं ब्रवीमि ते ॥  
वैशम्पायनः-  
तस्य तद्वचनं श्रुत्वा सम्प्रहृष्टतनूरुहः ।  
ददामीत्येव तं दाशः कुमारं प्रत्यभाषत ॥  
ततोन्तरिक्षेऽप्सरसो देवास्सर्षिगणास्तदा ।  
तद्दृष्टा दुष्करं कर्म प्रशशंसुश्च पार्थिवाः ॥  
प्रत्यवर्षन्त कुसुमैर् भीष्मोऽयमिति चाब्रुवन् ॥  
ततोऽस्य पितुरर्थाय तामुवाच यशस्विनीम् ।  
अधिरोह रथं मातर् गच्छावस्स्वगृहानिति ॥  
एवमुक्त्वा तु भीष्मस्तां रथमारोप्य भामिनीं ।  
आगम्य हास्तिनपुरं शन्तनोस्सन्न्यवेदयत् ॥  
तस्य तद्दुष्करं कर्म प्रशशंसुर्नाराधिपाः ।  
समेताश्च पृथक्चैव भीष्मोऽयमिति चाब्रुवन् ॥  
तच्छ्रुत्वा दुष्करं कर्म कृतं भीष्मेण शन्तनुः ।  
बभूव दुःखितो राजा चिररात्राय भारत ॥  
स तेन कर्मणा सूनोः प्रीतस्तस्मै वरं ददौ ।  
नाकाममरणं तात! भविष्यति तवेति ह ॥  
न ते प्रभविता मृत्युः यावदिच्छसि जीवितुम् ।  
स्वेन कामेन मर्त्योऽसि नाकामस्त्वं कथञ्चन ॥  
वैशम्पायनः-  
