वैशम्पायनः-  
इक्ष्वाकूणामन्यतमो राजाऽऽसीत् पृथिवीपतिः ।  
महाभिषगिति ख्यातस् सत्यवाक् सत्यविक्रमः ॥  
सोऽश्वमेधसहस्रेण राजसङ्येन भारत ।  
तोषयामास देवेशं स्वर्गं लेभे च सत्प्रभुः ॥  
ततः कदाचिद्ब्रह्माणम् उपासाञ्चक्रिरे सुराः ।  
तत्र राजर्षयो ह्यासन् स च राजा महाभिषक् ॥  
अथ गङ्गा सरिच्छ्रेष्ठा समुपायात् पितामहम् ।  
तस्या वासस्समुद्धूतं मारुतेन शशिप्रभम् ॥  
ततोऽभवन् सुरगणास् सहसाऽवाङ्मुखास्तदा ।  
महाभिषक् तु राजर्षिस् तदैको दृष्टवान्नदीम् ॥  
सोऽपध्यातो भगवता ब्रह्मणा तु महाभिषक् ।  
उक्तश्च जातो मर्त्येषु पुनर्लोकानवाप्स्यसि ॥  
यया हृतमनाश्चासि गङ्गया त्वं सुदुर्मते ।  
सा ते वै मानुषे लोके विप्रियाण्याचरिष्यति ॥  
यदा ते भविता मन्युस् तदा शापाद्विमोक्ष्यते ॥  
स चिन्तयित्वा नृपतिर् नृपान् सर्वास्तपोधनान् ॥  
प्रतीपं रोचयामास पितरं भूरिवर्चसम् ।  
सा महाभिषजं दृष्ट्वा नदी धैर्याच्च्युतं नृपम् ।  
तमेव मनसा ध्यायन्त्युपावृत्ता सरिद्वरा ॥  
सा तु विध्वस्तसङ्काशान् कश्मलाभिहतान् दिवि ।  
ददर्श पथि गच्छन्ती वसून् देवान् दिवौकसः ।  
तथारूपांश्च तान् दृष्ट्वा प्रपच्छ सरितां वरा ॥  
गङ्गा-  
किमिदं नष्टरूपास्स्थ कच्चित् क्षेमं दिवौकसाम् ।  
किमर्थं मनुजा भूमौ निपतिष्यन्ति दुःखिताः ॥  
वैशम्पायनः-  
तामूचुर्वसवो दीनाश् शप्ता वै सुमहानदि ।  
अस्वयङ्कृतया बुद्धया वसिष्ठेन महात्मना ॥  
वयं हि सहसा सर्वे प्रच्छन्नमृषिसत्तमम् ।  
सन्ध्यां वसिष्ठमासीनं तमत्यभिसृताः पुरा ॥  
तेन कोपाद्वयं शप्ता योनौ सम्भवतेति ह ॥  
न तच्छक्यमकर्तुं च यदुक्तं ब्रह्मवादिना ।  
त्वमस्मान् मानुषी भूत्वा सूष्व पुत्रान् वसून् भुवि ॥  
गङ्गा-  
न मानुषीणां जठरं प्रविशेम कथञ्चन।  
प्रत्युवाच वसडून् गङ्गा तथाऽस्तु समयादिति ॥  
मर्त्येषु पुरुषश्रेष्ठः को वः कर्ता भविष्यति ॥  
वसवः-  
प्रतीपस्य सुतो विद्वान् शान्तनुर्नाम धार्मिकः ।  
त्वत्क्तृते मानुषे लोके स नः कर्ता भविष्यति ॥  
गङ्गा-  
ममाप्येवं मतं जातं यथा मां वदथानघाः ।  
प्रियं तस्य करिष्यामि वचनं च दिवौकसाम् ॥  
वसवः-  
जातान् कुमारान् स्वानप्सु प्रक्षेप्तुं वै त्वमर्हसि ।  
यथा न चिरकालं नो निष्कृतिस्स्यात् त्रिलोकगे ॥  
गङ्गा-  
एवमेव करिष्यामि पुत्रस्तस्य विधीयताम् ।  
नास्य मोघं भवेत् कर्म पुत्रहेतोः कृतं मया ॥  
वसवः-  
तुरीयार्धं प्रदास्यामो वीर्यस्यैकैकशो वयम् ।  
तेन वीर्येण पुत्रस्ते भविता तस्य चेप्सितः ॥  
न सम्पत्स्यति मर्त्येषु पुनस्तस्य तु सन्ततिः ।  
अपुत्रस्तु नरव्याघ्रो भविष्यति सुतस्तव ॥  
वैशम्पायनः-  
एवं च समयं कृत्वा गङ्गया वसवश्च ते ।  
जग्मुः प्रहृष्टमनसो यथासङ्कल्पमञ्जसा ॥ ॥  
