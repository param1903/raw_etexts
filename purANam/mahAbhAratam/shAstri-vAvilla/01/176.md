वसिष्ठः  
मा भैः पुत्रि न भेतव्यं रक्षस्ते कथञ्चन |  
नैतद्रक्षो भयं यस्मात् पश्यसि त्वमुपस्थितम् ||  
राजा कल्माषपादोऽयं वीर्येण प्रथितो भुवि |  
स एषोऽस्मिन् वनोद्देशे निवसत्यतिभीषणः ||  
गन्धर्वः   
तमापतन्तं सङ्क्रुद्धं वसिष्ठो भगवानृषिः |  
वारयामास तेजस्वी हुङ्कारेणैव भारत ||  
मन्त्रपूतेन च पुनस् स तमभ्युक्ष्य वारिणा |  
मोक्षयामास घोराद्वै राक्षसाद्राजसत्तम ||  
स हि द्वादश वर्षाणि वासिष्ठस्यैव तेजसा |  
ग्रस्त आसीद्ग्रहेणेव पर्वकाले दिवाकरः ||  
राक्षसा विप्रमुक्तोऽथ स नृपस्तद्वनं महत् |  
तेजसा रक्षयामास सन्ध्याभ्रमिव भास्करः ||  
प्रतिलभ्य ततस्सञ्ज्ञाम् अभिवाद्य कृताञ्जलिः |  
उवाच नृपतिः काले वसिष्ठमृषिसत्तमम् ||  
सौदासोऽहं महाभाग याज्यस्ते द्विजसत्तम |  
अस्मिन् काले यदिष्टं ते ब्रूहि किं करवाणि ते ||  
 वसिष्ठः  
 वृत्तमेतद्यथाकालं गच्छ राज्यं प्रशाधि तत् |  
 ब्राह्मणांश्च मनुष्येन्द्र माऽवमंस्थाः कदाचन ||  
 राजा  
 नावमंस्यामि वै ब्रह्मन् कदाचिद्ब्राह्मणानहम् |  
 त्वन्निदेशे स्थितश्शश्वत् पूजयिष्याम्यहं द्विजान् ||  
 इक्ष्वाकूणां तु येनाहम् अनृणस्स्यां द्विजोत्तम |  
 तत्त्वत्तः प्राप्तुमिच्छामि सर्ववेदविदां वर ||  
अपत्यायेप्सिताय त्वं महिषीं गन्तुमर्हसि |  
शीलरूपगुणोपेताम् इक्ष्वाकूणां हि वृद्धये ||    
 गन्धर्वः   
 इदानीत्येव तं तत्र राजानं प्रत्युवाच ह |  
 वसिष्ठः परमेष्वासं सत्यसन्धो महातपाः ||  
 ततः प्रतिययौ काले वसिष्ठसहितोऽसघः |  
 ख्यातं पुरवरं लोकेष्वयोध्यां मनुजेश्वरः ||  
 तं प्रजाः प्रतिनन्दन्त्यस् सर्वाः प्रत्युद्ययुस्तदा |  
 विपाप्मानं महात्मानं दिवौकस इवेश्वरम् ||  
 अचिरात् स मनुष्येन्द्रो नगरीं पुण्यकर्मणाम् |  
 विवेश सहितस्तेन वसिष्ठेन महात्मना ||  
 ददृशुस्तं ततो राजन्नयोध्यापुरवासिनः |  
 पुण्येण सहितं काले निशाकरमिवोदितम् ||  
 स हि तां पूरयामास लक्ष्म्या लक्ष्मीवतां वरः |  
 अयोध्यां व्योम शीतांशुश् शरत्काल इवोदितः ||  
 संसिक्तमृष्टपन्थानं पताकोच्छ्रितभूषितम् |  
 मनः प्रह्लादयामास तस्य तत्पुरमुत्तमम् ||  
 हृष्टपुष्टजनाकीर्णा सा पुरी कुरुनन्दन |  
 अशोभत तदा तेन शक्रेणेवामरावती ||  
 ततः प्रविष्टे कौन्तेय तस्मिन् राजनि तां पुरीम् |  
 तस्य राज्ञोऽथ सा देवी वसिष्ठमुपचक्रमे ||  
 ऋतावथ महर्षिस्स सम्बभूव तया सह |  
 देव्या दिव्येन विधिना वसिष्ठश्श्रेष्ठभागृषिः ||  
 ततस्तस्यां समुत्पन्ने गर्भे स मुनिसत्तमः |  
 राज्ञाऽभिवादितस्तेन जगाम पुनराश्रमम् ||  
 दीर्घकालकृतं गर्भं सुषाव न तु तं यदा |  
 साऽथ देव्यश्मना कुक्षिं निर्बिभेद तदा स्वकम् ||  
 द्वादशेऽथ ततो वर्षे सञ्जज्ञे मनुजर्षभ |  
 अश्मको नाम राजर्षिः पातनं यो न्यवेशयत् ||  
