वैशम्पायनः-  
कुरुराजे तु रङ्गस्थे भीमे च बलिनां वरे ।  
पक्षपातकृतस्नेहस्स द्विधेवाभवज्जनः ॥  
जय हे कुरुराजेति जय हे भीम इत्युत ।  
पुरुषाणां सुविपुलाः प्रणादास्सहसोत्थिताः ॥  
ततः क्षुब्धार्णवसमं रङ्गमालोक्य बुद्धिमान् ।  
भारद्वाजः प्रियं पुत्रमश्वत्थामानमब्रवीत् ॥  
द्रोणः-  
वारयैतौ महावीर्यौ कृतयोग्यावुभावपि ।  
मा भूद्रङ्गप्रकोपोऽयं भीमदुर्योधनोद्भवः ॥  
वैशम्पायनः-  
तत उत्थाय वेगेन अश्वत्थामा न्यवारयत् ।  
गुरोराज्ञा भीम इति गान्धारे गुरुशासनम् ।  
अलं योग्यकृतं वेगमलं साहसमित्युत ॥  
ततस्तावुद्यतगतौ गुरुपुत्रेण वारितौ ।  
युगान्तानिलसङ्क्षुब्धौ महावेगाविवार्णवौ ॥  
ततो रङ्गाङ्कणगतो द्रोणो वचनमब्रवीत् ।  
निवार्य वादित्रगणं महामेघनिभस्वनम् ॥  
यो मे पुत्रात्प्रियतरस्सर्वास्त्रविदुषां वरः ।  
ऐन्द्रिरिन्द्रानुजसमस्स पार्थो दृश्यतामिति ॥  
आचार्यवचनात्सोऽथ कृतस्वस्त्ययनो युवा ।  
बद्धगोधाङ्गुलित्राणः पूर्णतूणस्सकार्मुकः ॥  
काञ्चनं कवचं बिभ्रत्प्रत्यदृश्यत फल्गुनः ।  
एकस्सेन्द्रायुधतडित्ससन्ध्य इव तोयदः ॥  
ततस्सर्वस्य रङ्गस्य समुत्पिञ्जलकोऽभवत् ।  
वादित्राण्यवाद्यन्त सशङ्खानि समन्ततः ॥  
प्रेक्षकाः-  
एष कुन्तीसुतः श्रीमानेष पाण्डवमध्यमः ।  
एष पुत्रो महेन्द्रस्य कुरूणामेष रक्षिता ॥  
एषोऽस्त्रविदुषां श्रेष्ठ एष धर्मभृतां वरः ।  
एष शीलवतां चापि शीलरत्नाकरोऽर्जुनः ॥  
वैशम्पायनः-  
इत्येवमतुला वाचश्श्रुण्वन्त्याः प्रेक्षकेरिताः ।  
कुन्त्याः प्रस्रवसम्मिश्रैरस्रैः क्लिन्नमुरोऽभवत् ॥  
तेन शब्देन महता पूर्णश्रुतिरथाब्रवीत् ।  
धृतराष्ट्रो नरश्रेष्ठो विदुरं हृष्टमानसः ॥  
धृतराष्ट्रः-  
क्षत्तः क्षुब्धार्णवसमः किमेष सुमहास्वनः ।  
सहसैवोत्थितो रङ्गे भिन्दन्निव नभस्तलम् ॥  
विदुरः-  
एष पार्थो महाबाहुः कौन्तेयः पाण्डुनन्दनः ।  
अवतीर्णस्सकवचस्तत्रैष जननिस्वनः ॥  
धृतराष्ट्रः-  
धन्योऽस्म्यनुगृहीतोऽस्मि रक्षितोऽस्मि महामते ।  
पृथारणिसमुद्भूतैस्त्रिभिः पाण्डववह्निभिः ॥  
वैशम्पायनः-  
तस्मिन्प्रमुदिते रङ्गे कथञ्चित्पर्यवस्थिते ।  
दर्शयामास बीभत्सुराचार्यादस्त्रलाघवम् ॥  
आग्नेयेनासृजद्वह्निं वारुणेनासृजत्पयः ।  
वायव्यादसृजद्वायुं पार्जन्यादसृजद्धनान् ॥  
भौमेन प्रासृजद्भूमिं पार्वतेनासृजद्गिरिम् ।  
अन्तर्धानेन चास्त्रेण पुनरन्तर्हितोऽभवत् ॥  
क्षणात्प्रांशुः क्षणाद्ध्रस्वः क्षणाच्च रथधूर्गतः ।  
क्षणेन रथमध्यस्थः क्षणेनावतरन्महीम् ॥  
सुकुमारश्च शूरश्च गुरुश्चापि गुरुप्रियः ।  
सौष्ठवेन हि संयुक्तः सोऽविध्यद्विविधैश्शरैः ॥  
भ्रमतश्च वराहस्य वाहस्य प्रमुखे स्थितः ।  
पञ्चबाणान्नसंयुक्तान्स मुमोचैकबान्धवान् ॥  
गव्ये विषाणकोशे च वालरज्ज्वावलम्बिते ।  
निचखान महावीर्यस्सायकानेकविंशतिम् ॥  
इत्येवमादि सुमहत्खड्गे धनुषि चाभवत् ॥  
गदायां चास्त्रकुशलो दर्शकानां प्रदर्शयन् ।  
चक्रे तोमरपाशानां भिण्डिपालपरश्वथान् ॥  
अन्येषां चापि शिक्षाणां दर्शयामास लाघवम् ॥  
ततस्समाप्तभूयिष्ठे तस्मिन्कर्मणि भारत ।  
महाभूते समाजे च वादित्रस्य च निःस्वने ॥  
द्वारदेशात्समुद्भूतो माहात्म्यबलसूचकः ।  
वज्रनिष्पेषसदृशश्शुश्रुवे भूरिनिःस्वनः ॥  
शीर्यन्ते किं नु गिरयः किंस्विद्भूमिर्विदीर्यते ।  
किंस्विदापूर्यते व्योम जलभारास्वनैर्घनैः ॥  
रङ्गस्यैवं मतिरभूत्क्षणेन वसुधाधिप ।  
द्वारं चाभिमुखास्सर्वे बभूवुः प्रेक्षकास्तदा ॥  
पञ्चभिर्भ्रातृभिः पार्थैर्द्रोणः परिवृतो बभौ ।  
पञ्चतारेण संयुक्तः सावित्रेणेव चन्द्रमाः ॥  
अश्वत्थाम्ना च सहितं भ्रातॄणां शतमूर्जितम् ।  
दुर्योधनममित्रघ्नमुत्थितं पर्यवारयत् ॥  
स तैस्तदा भ्रातृभिरुद्यतायुधैर्वृतो गदापाणिरवस्थितो बभौ ।  
स्थितस्तदा दानवसङ्क्षये पुरा पुनन्दरो देवगणैरिवावृतः ॥ ॥  
