कुन्ती  
न विषादस्त्वया कार्यो भयादस्मात् कथञ्चन ।  
उपायः परिदृष्टोऽत्र तस्मान्मोक्षाय राक्षसात् |  
नैव स्वयं सपुत्रस्य गमनं तत्र रोचये ||  
एकस्तव सुतो बालः कन्या चैका तपस्विनी ।  
न चैतयोस्तथा पत्न्या गमनं तव रोचये ॥  
मम पञ्च सुता ब्रह्मंस् तेषामेको गमिष्यति ।  
त्वदर्थं बलिमादाय तस्य पापस्य रक्षसः ॥  
ब्राह्मणः  
नाहमेतत् करिष्यामि जीवितार्थं कथञ्चन ।  
ब्राह्मणस्यातिथेश्चैव स्वार्थे प्राणान्वियोजनम् ॥  
न त्वेतद्धर्मनित्यानां कुलीनानां सुदुष्करम् ।  
यद्ब्राह्मणार्थं विसृजेद् आत्मानमपि चात्मजम् ॥  
आत्मनस्तु वधश्श्रेयो बोद्धव्यमिति रोचये ।  
ब्रह्मवध्यात्मवध्याभ्यां श्रेयानात्मवधो मम ॥  
ब्रह्मवध्या परं पापं निष्कृतिर्नात्र विद्यते ।  
बुद्धिपूर्वं कृत्वाऽपि प्रत्यवायो हि बुध्यते ॥  
न त्वहं वधमाकाङ्क्षे स्वयमेवात्मनश्शुभे ।  
परैः कृते वधे पापं न किञ्चिन्मम विद्यते ॥  
अभिसन्धौ कृते तस्मिन् ब्राह्मणस्य वधे मया ।  
निष्कृतिं न हि पश्यामि नृशंसं क्षुद्रमेव च ॥  
आगतस्य गृहं त्यागस् तथैव शरणार्थिनः ।  
याचमानस्य च वधो नृशंसं परमं मतम् ॥  
कुर्यान्न निन्दितं कर्म न नृशंसं कथञ्चन ।  
इति पूर्वे महात्मानः प्राहुर्धर्मविदो जनाः ॥  
श्रेयसे सह दारेण विनाशोऽद्य मम स्वयम् ।  
ब्राह्मणस्य वधं नाहम् अनुमंस्ये कथञ्चन ॥  
कुन्ती   
ममाप्येषा मतिर्ब्रह्मन् विप्रा रक्ष्या इति स्थिता ।  
न चाप्यनिष्टः पुत्रो मे यदि पुत्रशतं भवेत् ॥  
न चासौ राक्षसश्शक्तो मम पुत्रविनाशने ।  
वीर्यवान् मन्त्रसिद्धश्च तेजस्वी च सुतो मम ॥  
राक्षसाय च तत्सर्वं प्रापयिष्यति भोजनम् ।  
मोक्षयिष्यति चात्मानम् इति मे निश्चिता मतिः ॥  
समागताश्च वीरेण दृष्टपूर्वाश्च राक्षसाः ।  
बलवन्तो महाकाया निहताश्चाप्यनेकशः ॥  
न त्विदं केषुचिद्ब्रह्मन् व्याहर्तव्यं कथञ्चन ।  
विद्यार्थिनो हि मे पुत्रान् विप्रकुर्युः कुतूहलात् ॥  
गुरुणा चाननुज्ञातो ग्राहयेद्यस्सुतो मम ।  
न कुर्यात्तस्य तत् कार्यम् इत्युवाच गुरुर्हितम् ॥  
वैशम्पायनः  
एवमुक्तस्तु पृथया स विप्रो भार्यया सह ।  
हृष्टस्सम्पूजयामास तद्वाक्यममृतोपमम् ॥  
ततः कुन्ती च विप्रश्च सहितावनिलात्मजम् ।  
तमब्रूतां कुरुष्वेति प्रतिजज्ञे तथेति सः ॥   
