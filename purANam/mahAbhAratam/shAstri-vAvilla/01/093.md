वैशम्पायनः-  
एवं स शान्तनुर्धीमान् देवराजर्षिसत्कृतः ।  
धर्मात्मा सर्वलोकेषु सत्यवागिति विश्रुतः ।  
शान्तनोः कीर्तयिष्यामि सर्वानेव गुणानहम् ॥  
दमो दानं क्षमा बुद्धिर् ह्रीर्धृतिस्तेज उत्तमम् ।  
न्यवसंश्च महासत्वे शान्तनौ भरतर्षभ ॥  
अमात्यगुणसम्पन्नः क्षत्रधर्मविशेषवित् ।  
आसीद्भरतवंशस्य गोप्ता साधुजनस्य च ॥  
कम्बुग्रीवः पृथुव्यंसो मत्तवारणविक्रमः ।  
धर्म एव परः कामाद् अर्थाच्चेति व्यवस्थितः ॥  
एवमासीन्महासत्वश् शान्तनुर्भरतर्षभ ।  
न चास्य सदृशः कश्चित् क्षत्रियो धर्मतोऽभवत् ॥  
वर्तमानं च सद्धर्मे शस्त्रशास्त्रविदांवर ।  
तं महीपा महेष्वासं राजराजमकुर्वत ॥  
तेन कीर्तिमता शिष्टाश् शक्रप्रतिमतेजसा ।  
यज्ञदानतपश्शीलास् समपद्यन्त पार्थिवाः ॥  
शान्तनुप्रमुखैर्गुप्तं राष्ट्राधिपतिभिर्जगत् ।  
नियमात् सर्ववर्णानां ब्रह्मोत्तरमवर्तत ॥  
ब्रह्म पर्यचरत्क्षत्रं विशः क्षत्रमनुव्रताः ।  
ब्रह्मक्षत्रानुलोमांश्च शूद्राः पर्यचरन् विशः ॥  
स हास्तिनपुरे रम्ये कुरूणां पुटभेदने ।  
वसन् सागरपर्यन्ताम् अन्वशासद्वसुन्धराम् ॥  
स देवराजसदृशो धर्मज्ञस् सत्यवागृजुः ।  
दानधर्मपरो योगी श्रिया परमया युतः ॥  
अरागद्वेषसंयुक्तस् सोमवत् प्रियदर्शनः ।  
तेजसा सूर्यसङ्काशो वायुवेगसमो बले ॥  
अन्तकप्रतिमः कोपे क्षमया पृथिवीसमः ॥  
वधः पशुवराहाणां तथैव मृगपक्षिणाम् ।  
शान्तनौ पृथिवीपाले नावर्तत वृथा तदा ॥  
सर्वब्रह्मोत्तरे राज्ये शान्तनुर्विनयात्मवान् ।  
समं शशास भूतानि कामरागविवर्जितः ॥  
चकोरनेत्रस्ताम्रास्यस् सिंहर्षभगतिर्युवा ।  
गुणैरनुपमैर्युक्तस् समस्तैराभिगामिकैः ।  
गम्भीरस्सत्वसम्पन्नः पूर्णचन्द्रनिभाननः ॥  
देवर्षिपितृयज्ञार्थं बभूवुः पशवो नृणाम् ।  
न ह्यधर्मेण केषां चित् प्राणिनामभवद्वधः ॥  
असुखानामनाथानां तिर्यग्योनिषु वर्तताम् ।  
स एव राजा भूतानां  सर्वेषामभवत् पिता ॥  
वीतशोकभयाबाधास् सुखस्वप्ननिबोधनाः ।  
श्रिता भारतभर्तारं समपद्यन्त भूमिपाः ॥  
तस्मिन् नरवरश्रेष्ठे राजराजेश्वरे सति ।  
नृणां वागभवत्सत्यं दानार्थमभवद्धनम् ॥  
स समाष्षोडशाष्टौ च चतस्रोऽष्टौ तथाऽपराः ।  
रतिमप्राप्तवान् काञ्चित् बभूव वनगोचरः ॥  
तथारूपस्तथाचारस् तथावृत्तस्तथाश्रुतः ।  
गाङ्गेयस्तस्य पुत्रोऽभूद् आदादेव तथा वसुः ॥  
सर्वास्त्रेषु च निष्णातः पार्थिवेष्वितरेषु च ।  
महाबलो महासत्वो महावीर्यो महायशाः ॥  
स कदाचिन्मृगान् विद्ध्वा वनादनुससार ह ।  
भागीरथीमल्पजलां ददर्श सरितां वराम् ॥  
तां दृष्ट्वा चिन्तयामास शान्तनुः पुरुषर्षभः ।  
स्यन्दते किन्न्वियं नाद्य सरिच्छ्रेष्ठा यथा पुरा ॥  
ततो निमित्तमन्विच्छन् ददर्श सुमहामनाः ।  
कुमारं रूपसम्पन्नं बृहन्तं प्रियदर्शनम् ॥  
दिव्यमस्त्रं विकुर्वाणं यथा देवं पुरन्दरम् ।  
कृत्स्नां गङ्गां समावृत्य शरैस्तीक्ष्णैरवस्थितम् ॥  
तां शरैरावृतां दृष्ट्वा नदीं गङ्गां समन्ततः ।  
विस्मितः प्रेक्षते स स्म कर्म तस्यातिमानुषम् ॥  
जातमात्रं पुरा दृष्टं तं पुत्रं शन्तनुस्तदा ।  
न ज्ञातवान् महाभागम् अचं पुत्रो ममेति वै ॥  
स तु तं पितरं दृष्ट्वा मोहयामास मायया ।  
प्रमोह्य च ततः क्षिप्रं तत्रैवान्तरधीयत ॥  
तदद्बुतं ततो दृष्ट्वा तत्र राजा स शान्तनुः ।  
सङ्कमानस्सुतं गङ्गाम् अब्रवीद्दर्शयेति माम् ॥  
दर्शयामास तं गङ्गा बिभ्रती रूपमुत्तमम् ।  
गृहीत्वा दक्षिणे पाणौ तं कुमारमलङ्कृतम् ॥  
अलङ्कृतामाभरणैर् अरजोवस्त्रवासिनीम् ।  
दृष्टपूर्वां सतीं गङ्गाम् अभ्यजानात्स शन्तनुः ॥  
गङ्गा-  
यं पुत्रमष्टमं राजंस् त्वं पुरा मय्यविन्दथाः ।  
स तेऽयं पुरुषव्याघ्र वज्रसंहननो युवा ॥  
वेदानधिजगे पूर्वं वसिष्ठाच्चरितव्रतः ।  
कृतास्त्रः परमेष्वासो देवराजसमो युधि ॥  
सुराणां सम्मतो नित्यम् असुराणां च भारत ।  
उशना वेद यच्छास्त्रं तदप्यस्मिन् प्रतिष्ठितम् ॥  
महेष्वासमिमं राजन् राजधर्मार्थकोविदम् ।  
मया दत्तं निजं पुत्रं वीरं वीर गृहं नय ॥  
वैशम्पायनः-  
इत्युक्त्वा सा महाभागा तत्रैवान्तरधीयत ।  
तयैवं समनुज्ञातः पुत्रमादाय शन्तनुः ।  
भ्राजमानं यथाऽदित्यम् आययौ स्वपुरं प्रति ।  
पौरवेषु ततः पुत्रं यौवराज्येऽभ्यषेचयत् ॥  
पौरवस्तु पुरीं गत्वा पुरन्दरपुरोपमाम् ।  
सर्वकामसमृद्धार्थं मेने चात्मानमात्मना ॥  
पौरवाञ्शन्तनोः पुत्रः पितरं च महायशाः ।  
राष्ट्रं च रञ्जयामास वृत्तेन भरतर्षभ ॥  
तथावृत्तसमाचारस् तथाधर्मस्तथाश्रुतः ।  
पुत्रो देवव्रतो नाम शन्तनोरधिको गुणैः ॥  
सर्वास्त्रेष्वभ्यनुज्ञातः पार्थिवेष्वितरेषु च ।  
गुणैर्विशिष्टो बहुभिः पुत्रो देवव्रतोऽभवत् ॥ ॥  
