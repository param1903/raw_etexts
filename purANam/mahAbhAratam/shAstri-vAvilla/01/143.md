वैशम्पायनः  
तांस्तु दृष्ट्वा सुमनसः परिसंवत्सरोषितान् ।  
विश्वस्तानिति सम्प्रेक्ष्य हर्षं चक्रे पुरोचनः ॥  
पुरोचने तथा हृष्टे कौन्तेयोऽथ युधिष्ठिरः ।  
भीमसेनार्जुनौ तौ च यमौ प्रोवाच धर्मवित् ॥  
युधिष्ठिरः   
अस्मानयं सुविश्वस्तान् वेत्ति पापः पुरोचनः ।  
वञ्चकोऽयं नृशंसात्मा कालं मन्ये पलायने ॥  
जातुधागारमादीप्य दग्ध्वा चैव पुरोचनम् ।  
षट् प्राणिनो निधायेह द्रवामोऽनुपलक्षिताः ॥  
वैशम्पायन   
अथ दानापदेशेन कुन्ती ब्राह्मणभोजनम् ।  
चक्रे निशि महाराज आजग्मुस्तत्र योषितः ॥  
ता विहृत्य यथाकामं भुक्त्वा पीत्वा च भारत ।  
जग्मुर्निशि गृहानेव समनुज्ञाप्य माधवीम् ॥  
पुरोचनप्रणिहिता पृथां स्म खलु सेवते ।  
निषादी दुष्टहृदया नित्यमन्तरचारिणी ॥  
निषादी पञ्चपुत्रा तु तस्मिन् भोज्ये यदृच्छया ।  
पुराभ्यासकृतस्नेहा सखी कुन्त्यास्सुतैस्सह ॥  
आनीय मधुमूलानि फलानि विविधानि च ।  
अन्नार्थिनी समभ्यागात् सपुत्रा कालचोदिता ।  
सपापा पञ्चपुत्रा च सा पृथायास्सखी मता ॥  
सा पीत्वा मदिरां तत्र सपुत्रा मदविह्वला ।  
सा हि सर्वैस्सुतै राजंस् तस्मिन्नेव निवेशने |  
सुष्वाप विगतज्ञाना मृतकल्पा नराधिप ||  
अथ प्रवाते तुमुले निशि सुप्ते जने विभो |  
तदुपादीपयद्भीमश् शेते यत्र पुरोचनः ||  
पूर्वमेव बिलं शोध्य भीमसेनो महामतिः |  
पाण्डवैस्सहितः कुन्तीं प्रावेशयत तद्बिलम् |  
दत्त्वाऽग्निं सहसा भीमो निर्जगाम बिलेन सः ॥  
ततः प्रवाते सुमहाञ् छब्दश्चैव विभावसोः |  
प्रादुरासीत्ततस्सर्वे बुबुधे स जनव्रजः ||  
दुर्योधनप्रयुक्तेन पापेनाकृतबुद्धिना ।  
गृहमात्मविनाशाय कारितं दाहितं च तत् ॥  
अहो धिग्धृतराष्ट्रस्य बुद्धिर्नातिसमञ्जसी ।  
यश्शुचीन् पाण्डवान् बालान् दाहयामास निर्घृणः ॥  
दिष्ट्या त्विदानीं पापात्मा दग्ध्वा दग्धः पुरोचनः ।  
अनागसस्सुविश्वस्तान् यो ददाह नरोत्तमान् ॥  
वैशम्पायनः  
एवं ते विलपन्ति स्म वारणावतगा जनाः ।  
परिवार्य गृहं सर्वे रात्रौ तस्थुस्समन्ततः ॥  
पाण्डवाश्चापि ते सर्वे सह मात्रा परन्तपाः ।  
बिलेन तेन महता जग्मुर्वनमलक्षिताः ॥  
ते तु निद्रोपरोधेन साध्वसेन च पाण्डवाः ।  
न शेकुस्त्वरिता गन्तुं सह कुन्त्या नराधिप ॥  
भीमसेनस्तु राजेन्द्र भीमवेगपराक्रमः ।  
जगाम सर्वानादाय भ्रातॄन् मातरमेव च ॥  
स्कन्धमारोप्य जननीं यमावङ्केन वीर्यवान् ।  
पार्थौ गृहीत्वा पाणिभ्यां भ्रातरौ सुमहाबलौ ॥  
तरसा पादपान् भञ्जन् महीं पद्भ्यां विदारयन् ।  
स जगामाशु तेजस्वी वातरंहा वृकोदरः ॥   
