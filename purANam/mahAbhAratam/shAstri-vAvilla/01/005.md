सूतः-  
अग्नेरथ वचः श्रुत्वा तद्रक्षः प्रजहार ताम् ।  
ब्रह्मन्वराहरूपेण मनोमारुतरंहसा ॥  
ततः स कुक्षौ निवसन् गर्भो भृगुकुलोद्वहः ।  
रोषान्मातुश्च्युतः कुक्षेश् च्यवनस्तेन सोऽभवत् ॥  
तं दृष्ट्वा मातुरुदराच् च्युतमादित्यवर्चसम् ।  
तद्रक्षो भस्मसाद्भूतं पपात परिमुच्य ताम् ॥  
सा तमादाय सुश्रोणी ससार भृगुनन्दनम् ।  
च्यवनं भार्गवं ब्रह्मन् पुलोमा दुःखमूर्च्छिता ॥  
तां ददर्श स्वयं ब्रह्मा सर्वलोकपितामहः ।  
अश्रुबिन्दूद्भवा तस्याः प्रावर्तत महानदी  ॥  
अनुवर्त्म सृता तस्या भृगोः पत्न्या यशस्विनः ।  
तस्या मार्गं गतवतीं दृष्ट्वा तु सरितं तदा ॥  
नाम तस्यास्तदा नद्याश् चक्रे लोकपितामहः ।  
वधूसरेति भगवान् च्यवनस्याश्रमं प्रति ॥  
स एव च्यवनो जज्ञे भृगोः पुत्रः प्रतापवान् ।  
तं ददर्श पिता तत्र च्यवनं तां च भामिनीम् ।  
स पुलोमां ततो भार्यां पप्रच्छ कुपितो भृगुः ॥  
केनासि रक्षसे तस्मै कथिता त्वं जिहीर्षवे ।  
न हि त्वां वेद तद्रक्षो मद्भार्यां चारुहासिनीम् ॥  
तत्त्वमाख्याहि तं ह्यद्य शप्तुमिच्छाम्यहं रुषा ।  
बिभेति को न शापान्मे कस्य चायं व्यतिक्रमः ॥  
पुलोमा-  
अग्निना भगवंस्तस्मै रक्षसेऽहं निवेदिता ।  
ततो मामनयद्रक्षः क्रोशन्तीं कुररीमिव ॥  
साऽहं तव सुतस्यास्य तेजसा परिमोक्षिता ।  
भस्मीभूतं तु तद्रक्षो मामुत्सृज्य पपात वै ॥  
सूतः-  
इति श्रुत्वा पुलोमाया भृगुः परममन्युमान् ।  
शशापाग्निमतिक्रुद्धः सर्वभक्षो भवेदिति ॥ ॥  
