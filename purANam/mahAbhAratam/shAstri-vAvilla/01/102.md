वैशम्पायनः-  
ततस्सत्यवती हृष्ट्वा स्नुषां स्नातामलङ्कृताम् ।  
संवेशयन्ती शयने शनैर्वचनमब्रवीत् ॥  
कौसल्ये देवरो देवि स चाद्यानुप्रवेक्ष्यति ।  
अप्रमत्ताऽभिवीक्षेथा निशायामागमिष्यति ॥  
श्वश्र्वास्तु वचनं श्रुत्वा शयाना शयने शुभा ।  
जगाम मनसा भीष्ममन्यांश्च भरतांस्तथा ॥  
ततस्सुप्तजनप्राये व्यासस्स भगवानृषिः ।  
दीप्यमानेषु दीपेषु सदनं प्रविवेश तत् ॥  
सत्यवत्या नियुक्तस्तु सत्यवागृषिसत्तमः ।  
जगाम तस्याश्शयनं विपुले तपसि स्थितः ॥  
तं समीक्ष्य तु कौसल्या दुष्प्रेक्षमतथोचिता ।  
विरूपमिति वित्रस्ता सङ्कुच्यासीन्निमीलिता ॥  
विरूपो हि जटी चापि दुरङ्गपरुषः कृशः ।  
सुगन्धेतरगन्धश्च सर्वथा दुष्प्रधर्षणः ॥  
तस्य कृष्णस्य कपिला जटा दीप्ते च चक्षुषी ।  
कद्रूणि चापि श्मश्रूणि दृष्ट्वा साऽऽसीन्निमीलिता ॥  
सम्बभूव तया रात्रौ मातुः प्रियचिकीर्षया ।  
भयात्काशीसुता तं तु नाशक्नोदभिवीक्षितुम् ॥  
ततो निष्क्रान्तमासाद्य तन्माता प्रत्यभाषत ।  
अप्यत्र गुणवांस्तात राजपुत्रो भविष्यति ॥  
इत्युक्तस्सोऽब्रवीन्मातः कुमारो मातृदोषतः ।  
अन्धो नागायुतप्राणो भविष्यत्यम्बिकोदरात् ।  
निशम्य वचनं तस्य तन्माता पुनरब्रवीत् ॥  
सत्यवती-  
अलब्धलाभः पुत्रोऽयं यद्यन्धो वै भविष्यति ॥  
तस्माद्वंशस्य गोप्तारं सतां शोकविनाशनम् ।  
तस्मादवरजं पुत्रं जनयाद्य नराधिपम् ॥  
भ्रातुर्भार्याऽपरा चेयं रूपयौवनशालिनी ।  
अस्यामुत्पादयापत्यं मन्नियोगाद्गुणाधिकम् ॥  
वैशम्पायनः-  
अम्बालिकां समाहूय तस्यां सत्यवती सुतम् ।  
भूयो नियोजयामास सन्तानाय कुलस्य वै ॥  
विषण्णाम्बालिका साध्वी निषण्णा शयनोत्तमे ।  
कोऽन्वेष्यतीति ध्यायन्ती नियता सम्प्रतीक्षते ।  
ततस्तेनैव विधिना महर्षिस्तामपद्यत ॥  
अम्बालिकामथाभ्यागादृषिं दृष्ट्वा च साऽपि तम् ।  
विषण्णा पाण्डुसङ्काशा समपद्यत भारत ॥  
तां बालां पाण्डुसङ्काशां विषण्णां प्रेक्ष्य पार्थिव ।  
व्यासस्सत्यवतीपुत्र इदं वचनमब्रवीत् ॥  
व्यासः-  
यस्मात्पाण्डुत्वमापन्ना विरूपं प्रेक्ष्य मामसि ।  
तस्मादेष सुतस्तुभ्यं पाण्डुरेव भविष्यति ॥  
वैशम्पायनः-  
नाम चास्य तदेवेह भविष्यति शुभानने ।  
इत्युक्त्वा स निराक्रामद्भगवानृषिसत्तमः ॥  
तमुवाच ततो माता अप्यत्र भविता शुभः ।  
कुमारो ब्रूहि मे पुत्र ऋषीस्तां प्रत्युवाच ह ॥  
भविष्यति सुतो मातः कुमारो दिक्षु विश्रुतः ।  
पाण्डुत्वं वर्णतस्तस्य मातृदोषाद्भविष्यति ॥  
तस्य पुत्रा महेष्वासा जनिष्यन्तीह पाण्डवाः ।  
मुनौ यातेऽम्बिका पुत्रं महाभागमसूयत ।  
इत्युक्त्वा मातरं तत्र सोऽभिवाद्य जगाम ह ॥  
धृतराष्ट्रं महाप्राज्ञं प्रज्ञाचक्षुषमीश्वरम् ॥  
अनुजाऽम्बालिका तत्र पुत्रं काले व्यजायत ।  
पाण्डुं लक्षणसम्पन्नं दीप्यमानं श्रिया वृतम् ॥  
तयोर्जन्मक्रियास्सर्वा यथावदनुपूर्वशः ।  
कारयामास वै भीष्मो ब्राह्मणैर्वेदपारगैः ॥  
अन्धं दृष्ट्वाऽम्बिकापुत्रं जातं सत्यवती सुतम् ।  
कौसल्यार्थे समाहूय पुत्रमन्यमयाचत ॥  
अन्धोऽयमन्यमिच्छामि कौसल्यातनयं शुभम् ।  
एवमुक्तो महर्षिस्तां मातरं प्रत्यभाषत ॥  
नियता यदि कौसल्या भविष्यति पुनश्शुभा ।  
भविष्यति कुमारोऽस्या धर्मशास्त्रार्थतत्ववित् ॥  
तां समाधाय वै भूयस्स्नुषां सत्यवती तदा ।  
ऋतुकालं च विज्ञाय देव्या सञ्चोदिताऽम्बिका ॥  
सा तु रूपं च गन्धं च महर्षेः प्रतिवीक्ष्य तम् ।  
नाकरोद्वचनं देव्या भयात्सुरसुतोपमा ॥  
ततस्स्वैर्भूषणैर्दासीं भूषयित्वाऽप्सरोपमाम् ।  
प्रेषयामास कृष्णाय ततः काशिपतेस्सुता ॥  
दासी ऋषिमनुप्राप्तं प्रत्युत्थायाभिवाद्य च ।  
संविवेशाभ्यनुज्ञाता सत्कृत्योपचचार सा ॥  
वाससोऽपि प्रदानेन गात्रसंस्पर्शनेन च ।  
कामोपभोगसंयुक्तो महर्षिर्विस्मितोऽभवत् ॥  
तया सहोषितो रात्रिं महर्षिः प्रीयमाणया ।  
उत्तिष्ठन्नब्रवीदेनां त्वं भुजिष्या भविष्यसि ॥  
एष ते शुभगे गर्भश्श्रीमानुदरमागतः ।  
धर्मात्मा विश्रुतो लोके सर्वधर्मभृतां वरः ॥  
जज्ञे स विदुरो नाम कृष्णद्वैपायनात्मजः ।  
धृतराष्ट्रस्य च भ्राता पाण्डोश्च पृथिवीपतेः ॥  
धर्मो विदुररूपेण शापात्तस्य महात्मनः ।  
माण्डव्यस्यार्थतत्त्वज्ञः कामक्रोधविवर्जितः ॥  
क्षेत्रे विचित्रवीर्यस्य कृष्णद्वैपायनादपि ।  
जज्ञिरे देवगर्भाभाः कुरुवंशविवर्धनाः ॥  
तेषु त्रिषु कुमारेषु जातेषु कुरुजाङ्गलम् ।  
कुरवोऽथ कुरुक्षेत्रं सर्वं त्रयमवर्धत ॥  
गन्धवत्यास्तथैवोक्त्वा धर्मरूपं सुतं प्रति ।  
नाहमस्मिन्पुनर्योक्तुं शक्यो मातस्सुतान्प्रति ॥  
स धर्मस्यानृणो भूत्वा पुनर्मात्रा समेत्य च ।  
तस्यां च सर्वमाख्याय तत्रैवान्तरधीयत ॥ ॥  
