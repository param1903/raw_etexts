शौनकः-  
भृगुवंशात्प्रभृत्येतत् त्वया मे कथितं महत् ।  
आख्यानमखिलं तात भृशं प्रीतोऽस्मि तेन ते ॥  
प्रवक्ष्यामि च भूयस्त्वां यथावत्सूतनन्दन ।  
याः कथा व्याससम्प्रोक्तास् ताश्च भूयः विचक्ष्व मे ॥  
तस्मिन्परमदुष्प्रापे सर्पसत्रे महात्मनाम् ।  
कर्मान्तरेषु विधिवत् सदस्यानां महाकवे ॥  
या बभूवुः कथाश्चित्रा येष्वर्थेषु यथातथम् ।  
त्वत्त इच्छाम ताश्श्रोतुं सूत त्वं वै विचक्षणः ॥  
सूतः-  
कर्मान्तरेष्वकथयन् द्विजा वेदाश्रयाः कथाः ।  
व्यासस्त्वकथयान्नित्यम् आख्यानं भारतं महत् ॥  
शौनकः-  
महाभारतमाख्यानं पाण्डवानां यशस्करम् ।  
जनमेजयेन यः पृष्टः कृष्णद्वैपायनस्तदा ॥  
श्रावयामास विधिवत् तदा कर्मान्तरेषु सः ।  
तामहं विधिवत्पुण्यां श्रोतुमिच्छामि वै कथाम् ॥  
मनस्सागरसम्भूतां महर्षेर्भावितात्मनः ।  
कथयस्व सतां श्रेष्ठ परं कौतूहलं हि नः ॥  
सूतः-  
हन्त तेऽहं प्रवक्ष्यामि महदाख्यानमुत्तमम् ।  
कृष्णद्वैपायनमतं महाभारतमादितः ॥  
तज्जुषस्वोत्तममते कथ्यमानं मया द्विज ।  
शंसितुं तन्मनोहर्षो ममापीह च वर्धते ॥  
श्रुत्वा तु सर्पसत्राय दीक्षितं जनमेजयम् ।  
अभ्यागच्छदृषिर्विद्वान् कृष्णद्वैपायनस्तदा ॥  
जनयामास यं काली शक्तेः पुत्रात्पराशरात् ।  
कन्यैव यमुनाद्वीपे पाण्डवानां पितामहम् ॥  
जातमात्रश्च यस्सद्यो ववृधे वेदवित्तमः ।  
वेदांश्चाधिजगे साङ्गान् इतिहासांश्च सर्वशः ॥  
यं नाति तपसा कश्चिन् न वेदाध्ययनेन च ।  
न व्रतेनोपवासेन न प्रशान्त्या न मन्युना ॥  
विव्यासैकं चतुर्धा यो वेदं वेदविदां वरः ।  
परावरज्ञो ब्रह्मर्षिः कविस्सत्यव्रतश्शुचिः ॥  
यः पाण्डुं धृतराष्ट्रं च विदुरं चाप्यजीजनत् ।  
शन्तनोस्सन्ततिं सन्नाम् उद्धरिष्यन् महातपाः ॥  
जनमेजयस्य राजर्षेस् तस्मिन्सत्रे महात्मनः ।  
विवेश शिष्यैस्सहितो वेदवेदाङ्गपारगैः ॥  
तत्र राजानमासीनं ददर्श जनमेजयम् ।  
वृतं सदस्यैर्बहुभिर् देवैरिव शतक्रतुम् ॥  
तथा मूर्धावसिक्तैश्च नानाजनपदेश्वरैः ।  
ऋत्विग्भिर्देवकल्पैश्च कुशलैर्यज्ञसंस्तरे ॥  
जनमेजयस्तु राजर्षिर् दृष्ट्वा तमृषिमागतम् ।  
सगणोऽभ्युद्यतस्तूर्णं ततो भरतसत्तमः ॥  
काञ्चनं विष्टरं तस्मै स एव नृपतिस्स्वयम् ।  
आसनं कल्पयामास यथा शक्रो बृहस्पतेः ॥  
तत्रोपविष्टं वरदं देवर्षिगणपूजितम् ।  
पूजयामास राजेन्द्रः शास्त्रदृष्टेन कर्मणा ॥  
पाद्यमाचमनीयं च अर्घ्यं गां च विधानतः ।  
पितामहाय कृष्णाय तदर्हाय न्यवेदयत् ॥  
प्रतिगृह्य च तां पूजां पाण्डवाज्जनमेजयात् ।  
गां चैव समनुज्ञाय मुनिः प्रीतोऽभवत्तदा ॥  
तथा तं पूजयित्वा तु यत्नेन प्रपितामहम् ।  
उपोपविश्य प्रीतात्मा पर्यपृच्छदनामयम् ॥  
भगवानापि तं दृष्ट्वा दयालुः प्रतिनन्द्य च ।  
सदस्यैः पूजितस्सर्वैस् सदस्यानप्यपूजयत् ॥  
तथा तं सत्कृतं सद्भिः कथान्ते जनमेजयः ।  
इममर्थं कुरुश्रेष्ठः पर्यपृच्छत्कृताञ्जलिः ॥  
जनमेजयः-  
कुरूणां पाण्डवानां च भवान्प्रत्यक्षदर्शिवान् ।  
तेषां चरितमिच्छामि कथ्यमानमिह त्वया ॥  
कथं च भगवन्भेदस् तेषामासीन्महात्मनाम् ।  
तच्च युद्धं कथं वृत्तं भूतान्तकरणं महत् ॥  
पितामहानां सर्वेषां दैवेनाविष्टचेतसाम् ।  
इच्छामि तत्त्वतश्श्रोतुं भगवन्कुशलो ह्यसि ॥  
सूतः-  
तस्य तद्वचनं श्रुत्वा कृष्णद्वैपायनस्तदा ।  
शशास शिष्यमासीनं वैशम्पायनमन्तिके ॥  
कुरूणां पाण्डवानां च यथा भेदोऽभवत्पुरा ।  
तदस्मै सर्वमाचक्ष्व यन्मत्तश्श्रुतवानसि ॥  
गुरोर्वचनमाज्ञाय स तु विप्रर्षभस्तदा ।  
आचचक्षे ततस्सर्वम् इतिहासं पुरातनम् ॥  
राज्ञे तस्मै सदस्येभ्यः क्षत्रियेभ्यश्च सर्वशः ।  
भेदं राज्यविनाशं च कुरुपाण्डवयोस्तदा ॥ ॥  
