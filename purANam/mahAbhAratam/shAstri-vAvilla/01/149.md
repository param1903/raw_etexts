वैशम्पायनः    
भीमसेनस्तु तं दृष्ट्वा राक्षसं प्रहसन्निव ।  
भगिनीं प्रति सङ्क्रुद्धम् इदं वचनमब्रवीत् ॥  
किं ते प्रियं हिडिम्बैतैः सुखसुप्तैः प्रबोधितैः ।  
मामासादय दुर्बुद्धे तरसा त्वं नराशन ॥  
राक्षस त्वमिमां चैव न स्त्रियं हन्तुमर्हसि ।  
विशेषतोऽनपकृते परेणापकृते सति ॥  
न हीयं स्ववशा बाला मां तु कामयतेऽद्य वै ।  
प्रेषितैषा ह्यनङ्गेन शरीरान्तरचारिणा ॥  
भगिनी तव दुर्बुद्धे राक्षसानां यशोहर ।  
त्वन्नियोगेन चायाता रूपं मम निरीक्ष्य च |  
कामयत्येवमवशा नैषा दूषयते कुलम् ||  
अनङ्गेन कृते दोषे नेमां त्वमिह राक्षस ।  
मयि तिष्ठति दुष्टात्मन् भगिनीं हन्तुमर्हसि ॥  
समागच्छ मया सार्धम् एकेनैको नराशन ।  
अहमेव तु नेष्यामि त्वामद्य यमसादनम् ॥  
अद्य ते तलनिष्पिष्टं सिंहेनेव बलीयसा ।  
अद्य गात्राणि गृध्राश्च वला गोमायवस्तथा ||  
कर्षन्तु भुवि संहृष्टा निहतस्य मया मृधे ॥  
क्षणेनाद्य करिष्यामि वनं निहतकण्टकम् ।  
पुरस्ताद्दूषितं नित्यं त्वया भक्षयता वनम् ॥  
अद्य त्वां भगिनी पापं कृष्यमाणं मया भुवि ।  
द्रक्ष्यत्यद्रिप्रतीकाशं सिंहेनेव महाद्विपम् ॥  
निराबाधास्त्वयि हते मया राक्षसपांसन ।  
वनमेतच्चरिष्यन्ति पुरुषा वनचारिणः ॥  
राक्षसः  
गर्जितेन भृशं किं ते कत्थनेन च मानव ।  
कृत्वा तु कर्मणा सर्वं कत्थेथा मा चिरं कृथाः ॥  
बलिनं मन्यसे यस्माद् आत्मानं सपराक्रमम् ।  
ज्ञास्यसेऽद्य मयाऽऽगम्य बलहीनं ततो भुवि ॥  
नेमांस्तावद्धनिष्यामि स्वपन्त्वेते यथासुखम् ।  
एष त्वामेव दुर्बुद्धे हनिष्येऽप्रियवादिनम् ॥  
पीत्वा तवासृग्गात्रेभ्यस् ततः पश्चादिमानपि ।  
हनिष्यामि ततः क्षुद्राम् इमां विप्रियकारिणीम् ॥  
वैशम्पायनः  
एवमुक्त्वा महाबाहुः संनद्धः पुरुषादकः ।  
अभ्यधावत् सुसङ्क्रुद्धो भीमसेनमरिन्दमम् ॥  
तस्याभिपततस्तूर्णं भीमो भीमपराक्रमः ।  
वेगेन प्रसृतं बाहुं निजग्राह हसन्निव ॥  
निगृह्य तं बलाद्भीमो विस्फुरन्तं चकर्ष ह ।  
तस्माद्देशाद्धनूंष्यष्टौ सिंहः क्षुद्रमृगं यथा ॥  
ततः स राक्षसः क्रुद्धः पाण्डवेन बलाद्धृतः ।  
भीमसेनं समालिङ्ग्य व्यनदद्भैरवं स्वनम् ॥  
पुनर्भीमो बलादेव विचकर्ष महाबलः ।  
मा शब्दस्सुखसुप्तानां भ्रातॄणां मे भवेदिति ॥  
अन्योन्यं तौ समालिङ्ग्य विचकर्षतुरोजसा ।  
राक्षसो भीमसेनश्च विक्रमं चक्रतुः परम् ॥  
बभञ्जतुर्महावृक्षांल्लताश्च विचकर्षतुः ।  
प्रमत्ताविव सङ्क्रुद्धौ मातङ्गौ षष्टिहायनौ ॥  
पादपानुद्वहन्तौ तावूरुवेगेन वेगितौ ।  
स्फोटयन्तौ लताजालान्यूरुभ्यां प्राप्य सर्वतः ॥  
वित्रासयन्तौ शब्देन सर्वतो मृगपक्षिणः ।  
बलेन बलिनौ मत्तावन्योन्यवधकाङ्क्षिणौ |  
भीमराक्षसयोर्युद्धं तदाऽवर्तत दारुणम् ||  
ऊरुबाहुपरिक्लेशात् कर्षन्तावितरेतरम् |  
उत्कर्षणं विकर्षणम् अपकर्षणमेव च ||  
ततश्शब्देन महता गर्जन्तौ तौ परस्परम् ।  
पाषाणसङ्घट्टनिभैः प्रहारैरभिजघ्नतुः ॥  
अन्योन्यं तौ समालिङ्ग्य विकर्षन्तौ परस्परम् ||  
तयोश्शब्देन महता विबुद्धास्ते नरर्षभाः ।  
सह मात्राऽथ ददृशुर् हिडिम्बीमग्रतस्स्थिताम् ॥  
