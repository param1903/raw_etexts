ब्राह्मणी  
न सन्तापस्त्वया कार्यः प्राकृतेनेव कर्हिचित् ।  
न हि सन्तापकालोऽयं विशेषात् पुरुषस्य ह ॥  
अवश्यं निधनं सर्वैर् गन्तव्यमिह मानवैः ।  
अवश्यं करणीयार्थे सन्तापो नैव विद्यते ॥  
भार्या पुत्रश्च दुहिता सर्वमात्मार्थमिष्यते ।  
व्यथां च जहि बुद्ध्या त्वं स्वयं यास्यामि तत्र च ॥  
एतद्धि परमं नार्याः कार्यं लोके सनातनम् ।  
प्राणानपि परित्यज्य भर्तुर्हि हितमाचरेत् ॥  
तच्च तत्र कृतं कर्म तवापीदं सुखावहम् ।  
भवत्यमुत्र चाक्षय्यं लोकेऽस्मिंश्च यशस्करम् ॥  
एष चैव गुरुर्धर्मो यं प्रवक्ष्याम्यहं तव ।  
कामश्च तव धर्मश्च भूयानर्थः प्रदृश्यते ॥  
यदर्थमिष्यते भार्या प्राप्तस्सोऽर्थस्त्वया मयि ।  
कुमारश्चैव कन्या च कृताऽहमनृणा त्वया ॥  
समर्थः पोषणे वापि सुतयो रक्षणे तथा ।  
न त्वहं सुतयोश्शक्ता तथा रक्षणपोषणे ॥  
ममापि त्वद्विहीनायाः सर्वकार्यार्थमानद ।  
कथं स्यातां युतौ बालौ वृत्तिर्वापि कथं भवेत् ॥  
कथं हि विधवा बाला बालपुत्रा विना त्वया ।  
मिथुनं जीवयिष्यामि स्थिता साधुगते पथि ॥  
स्थातुं पथि न शक्ष्यामि सज्जनेष्टे द्विजोत्तम ॥  
अहं कृतावलिप्तैश्च प्रार्थ्यमानामिमां सुताम् ।  
अयुक्तैस्तव सम्बन्धैः प्रार्थ्यमाना दुरात्मभिः ॥  
स्त्रीजन्म गर्हितं नाथ लोके दुष्टजनाकुले ।  
मातापित्रोर्वशे कन्या प्रौढा भर्तृवशे तथा ॥  
अभावे चानयोः पुत्रे स्वतन्त्रा स्त्री विगर्हिता ॥  
अनाथत्वं स्त्रियो द्वारं दुष्टानां विवृतं हि तत् ।  
वस्त्रखण्डं घृताक्तं हि यथा सङ्कृष्यते श्वभिः ॥  
कथं तव सुतं चेमम् एकं बालमसंस्कृतम् ।  
पितृपैतामहे मार्गे नियोक्तुमहमुत्सहे ॥  
कथं शक्ष्यामि बालेऽस्मिन्गुणानाधातुमीप्सितान् ।  
अनाथे सर्वतो लुप्ते यथा त्वं धर्मदर्शनः ॥  
सुतामपि च ते बालाम् अनाथां परिभूय माम् ।  
अनर्हाः प्रार्थयिष्यन्ति शूद्रा वेदश्रुतिं यथा ॥  
सम्प्रेक्षमाणाः पुत्रीं ते नानुरूपमिवात्मनः ||  
तां चेदहं न दित्सेयं त्वद्गुणैरुपबृंहिताम् ।  
प्रमथ्यैनां हरेयुस्ते हविर्ध्वाङ्क्षा इवाध्वरे ॥  
अनर्हवशमापन्नाम् इमां चापि सुतां तव |  
अवलिप्तैर्नरैर्दृष्ट्वा मरिष्यामि न संशयः ॥  
तौ च हीनौ मया बालौ त्वया चैव तथाऽऽत्मजौ ।  
विनश्येतां न सन्देहो मत्स्याविव जलक्षये ॥  
त्रितयं सर्वथा ब्रह्मन् विनशिष्यत्यसंशयम् ।  
त्वया विहीनं तस्मात्त्वं मां परित्यक्तुमर्हसि ॥  
इष्टा ह्येषा कुलस्त्रीणां पूर्वं भर्तुः परा गतिः ।  
अनिष्टमिह पुत्राणां विषये परिवर्तितुम् ||  
मितं ददाति हि पिता मितं माता मितं सुतः |  
अमितस्य हि दातारं का पतिं नाभिनन्दति ||  
परित्यक्तस्सुतश्चैव दुहितेयं तथा मया ।  
बान्धवाश्च परित्यक्तास् त्वदर्थं जीवितं च मे ॥  
यज्ञैस्तपोभिर्नियमैर् दानैश्च विविधैस्तथा ।  
विशेष्यते स्त्रिया भर्तुर् नित्यं प्रियहितेप्सुता ॥  
तदिदं यच्चिकीर्षामि धर्मं परमकं मतम् ।  
इष्टं चैव हितं चैव तव चैव कुलस्य च ॥  
इष्टानि वाप्यपत्यानि द्रव्याणि सुहृदः प्रियाः ।  
आपद्धर्मप्रमोक्षाय भार्या चापि मनस्विनी ॥  
एकतो वा कुलं कृत्स्नमात्मा वा कुलवर्धनः ।  
न सर्वं सर्वमेति बुधानामेष निश्चयः ॥  
स कुरुष्व मया कार्यं तारयात्मानमात्मना ।  
अनुजानीहि मामार्य सुतौ ते परिरक्ष वै ॥  
अवध्यास्स्त्रिय इत्याहुर् धर्मज्ञा धर्मनिश्चये ।  
धर्मज्ञान् राक्षसानाहुर् न हन्यात् स च मामपि ॥  
निस्संशयं वधः पुंसां स्त्रीणां संशयितो वधः ।  
अतो मामेव धर्मज्ञ प्रस्थापयितुमर्हसि ॥  
भुक्तं प्रियाण्यवाप्तानि धर्मश्च चरितो मया ।  
त्वत्प्रसूतिः प्रिया प्राप्ता मा तप्स्ये त्यज्य जीवितम् ॥  
समीक्ष्य तदहं सर्वं व्यवसायं करोमि च |  
उत्सृज्यापि च मामार्य वेत्स्यस्यन्यामपि स्त्रियम् ||  
ततः प्रतिष्ठितो धर्मो भविष्यति पुनस्तव |  
न चाप्यधर्मः कल्याण बहुपत्नीकता नृणाम् ||  
स्त्रीणां त्वधर्मस्सुमहान् भर्तुः पूर्वस्य लङ्घने ॥  
एतत्सर्वं समीक्ष्य त्वम् आत्मत्यागं च गर्हितम् ।  
आत्मानं तारय ब्रह्मन् कुलं च मम दारकौ ॥  
वैशम्पायनः    
एवमुक्तस्तया भर्ता तां समालिङ्ग्य भारत ।  
मुमोच बाष्पं शनकैस् सभार्यो भृशदुःखितः ॥  
