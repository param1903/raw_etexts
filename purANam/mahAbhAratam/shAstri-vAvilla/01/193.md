वैशम्पायनः-  
ततो राज्ञां चरैराप्तैश्चारस्समुपनीयते ।  
पाण्डवैरुपसम्पन्ना द्रौपदी बहुभिस्त्विति ॥  
येन तद्धनुरादाय लक्ष्यं विद्धं महात्मना ।  
सोऽर्जुनो जयतां श्रेष्ठो महाबाहुर्धनुर्धरः ॥  
यश्शल्यं मद्रराजानं उत्क्षिप्य न्यहनद्बली ।  
त्रासयंश्चापि सङ्क्रुद्धो वृक्षेण पुरुषान्रणे ॥  
न चास्य सम्भ्रमः कश्चिदासीत्तत्र महात्मनः ।  
स भीमो भीमसन्नादश्शत्रुसैन्याङ्गमर्दनः ॥  
योऽसौ वीरतमोऽधावद्युद्धे दुर्योधनं तदा ।  
स राजा पाण्डवश्रेष्ठश्श्रेष्ठवाग्बुद्धिवर्धनः ॥  
दुर्योधनस्यावरजैर्यौ युध्येतां प्रतीतवत् ।  
तौ यमौ वृत्तसम्पन्नौ सम्पन्नबलविक्रमौ ।  
चारैः प्रणिहितैर्बुध्वा राजानो विगतज्वराः ॥  
ब्रह्मरूपधरान्बुध्वा तत्र तानृषभेक्षणान् ।  
पाण्डवान्मनुजेन्द्रास्ते समपद्यन्त विस्मिताः ॥  
सा सपुत्रा तदा कुन्ती दग्धा जतुगृहे श्रुता ।  
सर्वभूमिपतीनां च राष्ट्राणां च यशस्विनी ॥  
पुनर्जातानिति स्मैतान्मन्यन्ते सर्वपार्थिवाः ॥  
व्यनिन्दश्च तथा भीष्मं धृतराष्ट्रं च कौरवम् ।  
कर्मणा सुनृशंसेन पुरोचनकृतेन वै ॥  
धार्मिकान्वृत्तसम्पन्नान्मातुः प्रियहिते रतान् ।  
यदा तानीदृशान्पार्थानुत्सादयितुमिच्छति ॥  
ततस्स्वयंवरे वृत्ते धार्तराष्ट्रास्स्म भारत ।  
मन्त्रयन्ते ततस्सर्वे कर्णसौबलदूषिताः ॥  
शकुनिः-  
कश्चिच्छत्रुः कर्शनीयः पीडनीयस्तथाऽपरः ।  
उत्सादनीयाः कौन्तेयास्सर्वे क्षत्रस्य मे मताः ॥  
एवं पराजितास्सर्वे यदि यूयं गमिष्यथ ।  
अकृत्वा संविदं काञ्चित्तद्वत्तप्स्यत्यसंशयम् ॥  
अयं देशश्च कालश्च पाण्डवोद्धरणाय नः ।  
न चेदेवं करिष्यध्वं लोके हास्या भविष्यथ ॥  
यमेते संश्रिता वस्तुं कामयन्ते च भूमिपम् ।  
सोऽल्पवीर्यबलो राजा द्रुपदो वै मतो मम ॥  
यावदेतान्न जानन्ति जीवतो वृष्णिपुङ्गवाः ।  
चैद्यश्च पुरुषव्याघ्रश्शिशुपालः प्रतापवान् ॥  
एकीभावं गता राज्ञा द्रुपदेन महात्मना ।  
दुराधर्षतरा राजन्भविष्यन्ति न संशयः ॥  
यावदत्वरतां सर्वे प्राप्नुवन्ति नराधिपाः ।  
तावदेव व्यवस्यामः पाण्डवानां वधं प्रति ॥  
मुक्ता जतुगृहाद्भीमादाशीविषमुखादिव ।  
पुनर्यदीह मुच्यन्ते महन्नो भयमाविशेत् ॥  
तेषामिहोपयातानामेषां तु पुरवासिनाम् ।  
अन्तरे दुष्करं स्थातुं मेषयोर्महतोरिव ॥  
हलधृक्प्रगृहीतानि बलानि बलिनां स्वयं ।  
यावन्नः कुरुसेनायां पतन्ति पतगा इव ॥  
तावत्सर्वाभिसारेण पुरमेतद्विनाश्यताम् ।  
एतदत्र परं मन्ये प्राप्तकालं नरर्षभाः ॥  
वैशम्पायनः-  
शकुनेर्वचनं श्रुत्वा भाषमाणस्य दुर्मतेः ।  
सोमदत्तिरिदं वाक्यं जगाद परमं ततः ॥  
सौमदत्तिः-  
प्रकृतीस्सप्त वै ज्ञात्वा आत्मनश्च परस्य च ।  
तथा देशं च कालं च षड्विधांश्च नयेद्गुणान् ॥  
स्थानं वृद्धिं क्षयं चैव भूमिं मित्राणि विक्रमम् ।  
समीक्ष्याथाभियुञ्जीत परं व्यसनपीडितम् ॥  
ततोऽहं पाण्डवान्मन्ये मित्रकोशसमन्वितान् ।  
बलस्थान्विक्रमस्थांश्च स्वकृतैः प्रकृतिप्रियान् ॥  
वपुषा हि तु भूतानां नेत्राणि हृदयानि च ।  
श्रोत्रं मधुरया वाचा रमयत्यर्जुनो नृणाम् ।  
न तु केवलदैवेन प्रजा भावेन भेजिरे ॥  
यद्बभूव मनःकान्तं कर्मणा स चकार तत् ॥  
न ह्ययुक्तं न चासक्तं नानृतं न च विप्रियम् ।  
भाषितं चारुभाषस्य जज्ञे पार्थस्य भारती ॥  
तानेवं गुणसम्पन्नान्सम्पन्नान्राजलक्षणैः ।  
न तान्पश्यामि ये शक्तास्समुच्छेत्तुं यथा बलात् ॥  
प्रभावशक्तिर्विपुला मन्त्रशक्तिश्च पुष्कला ।  
तथैवोत्साहशक्तिश्च पार्थेष्वप्यधिका सदा ।  
मौलमित्रबलानां च कालज्ञो वै युधिष्टिरः ॥  
साम्ना दानेन भेदेन दण्डेनेति युधिष्ठिरः ।  
अमित्रं यतते जेतुं न रोषेणेति मे मतिः ॥  
परिक्रीय धनैश्शत्रून्मित्राणि च बलानि च ।  
मूलं च सुदृढं कृत्वा हन्त्यरीन्पाण्डवस्तदा ॥  
अशक्यान्पाण्डवान्मन्ये देवैरपि सवासवैः ।  
येषामर्थे सदा युक्तौ कृष्णसङ्कर्षणावुभौ ॥  
श्रेयश्च यदि मन्यध्वं मन्मतं यदि वो मतम् ।  
संविदं पाण्डवैस्सार्धं कृत्वा याम यथागतम् ॥  
गोपुराट्टालकैरुच्चैरुपतल्पशतैरपि ।  
गुप्तं पुरवरश्रेष्ठमेतदद्भिश्च संवृतम् ॥  
तृणधान्येन्धनरसैस्तथा यन्त्रायुधौषधैः ।  
युक्तं बहुकवाटैश्च द्रव्यागारतुषादिकैः ॥  
भीमोच्छ्रितमहाचक्रं बृहदट्टालसंवृतम् ।  
दृढप्राकारनिर्यूहं शतघ्नीजालसंवृतम् ॥  
ऐष्टको दारवो वप्रो मानुषश्चेति यस्स्मृतः ।  
प्राकारकर्तृभिर्वीरैर्नृगर्भस्तत्र पूजितः ॥  
तदेतन्नरगर्भेण पाण्डरेण विराजते ।  
सालेनानेकतालेन सर्वतस्संवृतं पुरम् ॥  
अनुरक्ताः प्रकृतयो द्रुपदस्य महात्मनः ।  
दानमानार्चितास्सर्वे बाह्याश्चाभ्यन्तराश्च ये ॥  
प्रतिरुद्धानिमाञ्ज्ञात्वा राजभिर्भीमविक्रमैः ।  
उपयास्यन्ति दाशार्हास्समुदग्रोच्छ्रितायुधाः ॥  
तस्मात्सन्धिं वयं कृत्वा धार्तराष्ट्रस्य पाण्डवैः ।  
स्वराष्ट्रमेव गच्छामो यद्याप्तं वचनं मम ॥  
एतन्मम मतं सर्वैः क्रियतां यदि रोचते ।  
एतद्धि सुकृतं मन्ये क्षेमं चापि महीक्षिताम् ॥ ॥  
