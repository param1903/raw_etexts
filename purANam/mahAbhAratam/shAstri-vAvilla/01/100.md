वैशम्पायनः-  
भीष्मस्य वचनं श्रुत्वा धर्महेत्वर्थसंहितम् ।  
माता सत्यवती भीष्मं पुनरेवाभ्यभाषत ॥  
सत्यवती-  
औचथ्यमधिकृत्येदम् अङ्गं च यदुदाहृतम् ।  
पौराणश्रुतिरस्त्येषां प्राप्तकालमिदं कुरु ॥  
त्वं हि पुत्रः कुलस्यास्य ज्येष्ठश्श्रेष्ठश्च भारत ।  
यथा च ते पितुर्वाक्यं मम कार्यस्तथाऽनघ ॥  
मम पुत्रस्तव भ्राता यवीयान् स प्रियश्च ते ।  
बाल एव गतस्स्वर्गं भारतो भरतर्षभ ॥  
इमे महिष्यौ तस्येह काशिराजसुते उभे ।  
रूपयौवनसम्पन्ने पुत्रकामे च भारत ॥  
तमेतं परमं ज्ञात्वा सन्तानाय कुलस्य च ।  
आभ्यां मम नियोगात् त्वं धर्मं चरितुमर्हसि ॥  
भीष्मः-  
असंशयं परो धर्मस् त्वयाः मातः प्रकीर्तितः ।  
त्वमप्येतां प्रतिज्ञां तु वेत्थ यापरमा मयि ॥  
जानीषे यत्तदा वृत्तं शुल्कहेतोस्त्वदन्तरे ।  
तत् सत्यवती सत्यं वै पुनरेव ब्रवीमि ते ।  
तन्मया नान्यथा कार्यं लोकानामपि सङ्क्षये ॥  
परित्यजेयं त्रैलोक्यं राज्यं देवेषु वा पुनः ।  
यद्वाऽभ्यधिकमेताभ्यां न च सत्यं परित्यजे ॥  
त्यजेच्च पृथिवी गन्धम् आपश्च रसमुत्तमम् ।  
ज्योतिश्च परमं रूपं वायुः स्पर्शगुणं त्यजेत् ॥  
त्यजेच्च घोषमाकाशं सोमश्शीतत्वमृत्सृजेत् ।  
प्रभां समुत्सृजेदर्को धूमकेतुरथोष्णताम् ॥  
वृत्रहा विक्रमं जह्याद् धर्मं जह्यात्तु धर्मराट् ॥  
अमरत्वस्य वा हेतोस् त्रैलोक्यसदनस्य वा ।  
उत्सृजेयमहं प्राणान् न तु सत्यं कथञ्चन ॥  
सत्यवती-  
जानामि त्वयि धर्मज्ञ सत्यं सत्यपराक्रम ।  
इच्छंस्त्वमिह लोकांस्त्रीन् सृजेरन्यानरिन्दम ॥  
यथा तु वः कुलं चैव धर्मं च न पराभवेत् ।  
सुहृदश्च प्रभातास्स्युस् तथा त्वं कर्तुमर्हसि ॥  
भीष्मः-  
त्वमेव कुलवृद्धाऽसि गौरवं च परं त्वयि ।  
सोपायं कुलसन्ताने वक्तुमर्हसि नः परम् ।  
स्त्रियो हि परमं गुह्यं धारयन्ति कुले कुले ॥  
पुरुषं चापि मायाभिर् बह्वीभिरुपगृह्णते ॥  
सा सत्यवति सम्पश्य कर्म सत्यपरायणे ।  
यथा न जह्यां सत्यं च न सीदेच्च कुलं हि नः ॥  
वैशम्पायनः-  
ततस्सत्यवती भीष्मं वाचा वै सज्जमानया ।  
प्वेपमाना सव्रीलम् इदं वचनमब्रवीत् ॥  
सत्यवती-  
सत्यमेतन्महाबाहो यदात्थ प्रमदां प्रति।  
विश्वासं ते प्रवक्ष्यामि सन्तानाय कुलस्य ते ॥ ॥  
