वैशम्पायनः-  
तथा भीष्मश्शान्तनवो गङ्गायाममितद्युतिः ।  
वसुवीर्यात् समभवन्महावीर्यो महायशाः ॥  
शूले प्रोतः पुराणर्षिर् अचोरक्षोरशङ्कया ।  
आणिमाण्डव्य इति वै विख्यातस्सुमहायशाः ॥  
स धर्ममाहूय पुरा महर्षिरिदमुक्तवान् ।  
इषीकया मया बाल्याद् एका विद्धा शकुन्तिका ॥  
किल्बिषं तद्भवेद्धर्म नान्यत्पापमहं स्मरे ।  
तन्मे सहस्व समितं कस्मात्रेहाजयत्तपः ॥  
गरीयान्ब्राह्मणवधस् सर्वभूतवधाद्यतः ।  
तस्मात्त्वं किल्बिषादस्माच् छूद्रयोनौ भविष्यसि ॥  
तेन शापेन धर्मोऽपि शूद्रयोनावजायत ।  
विद्वान् बिदुररूपेण धार्मिकः किल्बिषात्ततः ॥   
सञ्जयो मुनिकल्पस्तु जज्ञे सूतो गवल्गणात् ।  
सूर्याच्च कुन्त्यां कन्यायां जज्ञे कर्णो महारथः ।  
सहजं कवचं बिभ्रत् कुणडलद्योतिताननः ॥  
अनुग्रहार्थं लोकानां विष्णुर्लोकनमस्कृतः ।  
वसुदेवात्तु देवक्यां प्रादुर्भूतो महायशाः  ॥  
अनादिनिधनो देवस् साक्षाल्लोकेश्वरः प्रभुः ॥  
आदेरादिस्समस्तानां स कर्ता नकृतः प्रभुः ।  
अव्यक्तमक्षरं ब्रह्म प्रधानं निर्गुणात्मकम् ॥  
आत्मानमव्ययं चैव प्रकृतेः प्रभवं परम् ।  
पुरुषं विश्वकर्माणं सत्ययोगं ध्रुवाक्षरम् ॥  
अनन्तमचलं मेरुं हंसं नारायणं प्रभुम् ।  
धातारमजरं नित्यं यमाहुः परमव्ययम् ॥  
पुरुषस्स विभुः कर्ता सर्वभूतपितामहः ।  
धर्मसंस्थापनार्थाय सञ्जज्ञेऽन्धकवृष्णिषु ॥  
अस्त्रज्ञौ तु महावीर्यौ सर्वशास्त्रविशारदौ ।  
सात्यकिः कृतवर्मा च नारायणमनुव्रतौ ।  
सत्यकाद्धृदिकाच्चैव जज्ञातेऽस्त्रिविशारदौ ॥  
भरद्वाजस्य च स्कन्नं द्रोण्यां शुक्रमवर्धत ।  
महर्षेरुग्रतपसस् तस्माद्द्रोणो व्यजायत ॥  
गौतमान्मिथुनं जज्ञे शरस्तम्बाच्छरद्वतः ।  
अश्वत्थान्मश्च जननी कृपश्चैव महारथः ॥  
अश्वत्थामा ततो जज्ञे द्रोणादस्त्रभृतां वरः ।  
धृष्टद्युम्नविनाशाय सृष्टो धात्रा महात्मा ॥  
तथैव धृष्टद्युम्नोऽपि साक्षादग्निसमद्युतिः ।  
वैताने कर्मणि ततः पावकात्समजायत ॥  
वीरो द्रोणविनाशाय धनुषा सह वीर्यवान् ॥  
तथैव वेद्यां कृष्णापि जज्ञे तेजस्विनी शुभा ।  
विभ्राजमाना वपुषा बिभ्रती रूपमुत्तमम् ॥  
प्रह्लादशिष्यो नग्रजित् सुबलश्चाभवत्तदा ।  
तस्य प्रजा धर्मधात्री जज्ञे देवप्रकोपनात् ॥  
गान्धारराजात्सुबलाच् छकुनिस्सौबलस्तथा ।  
दुर्योधनस्य माता च जज्ञातेऽर्थविदावुभौ ॥  
कृष्णद्वैपायनाज्जज्ञे धृतराष्ट्रो जनेश्वरः ।  
क्षेत्रे विचित्रवीर्यस्य पाण्डुश्चैव महाबलः ॥  
पाण्डोस्तु जज्ञिरे पञ्च पुत्रा देवसमाः पृथक् ।  
द्वयोस्स्त्रियोर्गुणज्येष्ठस् तेषामासीद्युधिष्ठिरः ॥  
धर्माद्युधिष्ठिरो जज्ञे मारुतात्तु वृकोदरः ।  
इन्द्राद्धनञ्जयो जज्ञे सर्वशस्त्रविशारदः ॥  
जज्ञाते रूपसम्पन्नावश्विभ्यां तु यमावपि ।  
नकुलस्सहदेवश्च गुरुशुश्रूषणे रतौ ॥  
तथा पुत्रशतं जज्ञे धृतराष्ट्रस्य धीमतः ।  
दुर्योधनप्रभृतयो युयुत्सुचरमास्तथा ॥  
अभिमन्युस्सुभद्रायाम् अर्जुनादभ्यजायत ।  
स्वस्त्रीयो वासुदेवस्य पौत्रः पाण्डोर्महात्मनः ॥  
पाण्डवेभ्यो हि पञ्चभ्यः कृष्णायां पञ्च जज्ञिरे ।  
कुमारारूपसम्पन्नास् सर्वशस्त्रविशारदाः ॥  
प्रतिविन्ध्यो युधिष्ठिरात् सुतसोमो वृकोदरात् ।  
अर्जुनाच्छ्रुतकीर्तिस्तु शतानीकस्तु नाकुलिः ॥  
तथैव सहदेवाच्च श्रुतसेनः प्रतापवान् ।  
हिडिम्बायां तु भीमस्य वने जज्ञे घटोत्कचः ॥  
शिखण्डी द्रुपदाज्जज्ञे कन्या पुत्रत्वमागता ।  
यां यक्षः पुरुषं चक्रे स्थाणुप्रियचिकीर्षया ॥  
कुरूणां विग्रहे तस्मिन् समाजग्मुर्बहून्यथ ।  
राज्ञां शतसहस्राणि योत्स्यमानानि संयुगे ॥  
तेषामपरिमेयानि नामधेयानि सर्वशः ।  
न शक्यं परिसङ्ख्यातुं वर्षाणामयुतैरपि ।  
एते तु कीर्तिता मुख्या यैराख्यानामिदं ततम् ॥  
