वैशम्पायनः-  
जाते बलवतां श्रेष्ठे पाण्डुश्चिन्तापरोऽभवत् ।  
कथमन्यो मम सुतो लोके श्रेष्ठो भवेदिति ॥  
दैवं पुरुषकारश्च यत्र लोकः प्रतिष्ठितः ।  
ततो दैवात्तु तपसा लप्स्ये पुत्रं महाबलम् ॥  
इन्द्रो हि राजा देवानां प्रधान इति मे श्रुतः ।  
अप्रमेयबलोत्साहो वीर्यवानमितद्युतिः ॥  
तं तोषयित्वा तपसा पुत्रं लप्स्ये महाबलम् ।  
यं दास्यति स नः पुत्रं स प्रधानो भविष्यति ॥  
अमानुषान्मानुषांश्च स सङ्ग्रामे हनिष्यति ।  
तपसा कर्मणा चैव तस्मात्तप्स्ये महत्तपः ॥  
ततः पाण्डुस्तु राजर्षिः मन्त्रयित्वा महर्षिभिः ।  
आदिश्य कुन्त्याः कौरव्य व्रतं सांवत्सरं शुभम् ।  
आत्मनश्च महावीर्य एकपादस्थितोऽभवत् ॥  
उग्रं तपस्स आतस्थे परमेण समाधिना ।  
आरिराधयिषुश्चैवं त्रिदशानां तमीश्वरम् ॥  
सूर्येण सह धर्मात्मा पर्यवर्तत भारत ।  
तं तु कालेन महता वासवः प्रत्यभाषत ॥  
इन्द्रः-  
पुत्र तव प्रदास्यामि त्रिषु लोकेषु विश्रुतम् ।  
मित्रेभ्यो ब्राह्मणेभ्यश्च सुहृद्भ्यश्चार्थसाधकम् ॥  
सुतं तेऽग्र्यं प्रदास्यामि सर्वामित्रविनाशनम् ॥  
वैशम्पायनः-  
इत्युक्तस्तु महेन्द्रेण कौरवः कुरुवर्धनः ।  
कुन्तीं राजसुतां पाण्डुरपत्यार्थेऽभ्यचोदयत् ।  
धर्मं बलं च निश्चित्य यथा स्यादिति भारत ॥  
पाण्डुः-  
नीतिमन्तं महात्मानमादित्यसमतेजसम् ।  
दुराधर्षं रणे शूरं देवराजमिवानघम् ॥  
पुत्रं जनय सुश्रोणि धाम क्षत्रियतेजसाम् ।  
लब्धः प्रसादो देवेन्द्रात्तमाह्वय शुचिस्मिते ॥  
वैशम्पायनः-  
जातेषु धृतराष्ट्रस्य कुमारेषु महात्मसु ।  
कुन्ती पुनरपत्याय देवराजमुपाह्वयत् ॥  
ततः पर्यचरत्तेन बलिना भगवानपि ।  
अथाजगाम देवेन्द्रो जनयामास चार्जुनम् ॥  
उत्तराभ्यां तु पूर्वाभ्यां फल्गुनीभ्यां ततो दिवा ।  
जातस्तु फाल्गुने मासि तेनासौ फल्गुनस्स्मृतः ॥  
जातमात्रे कुमारे तु सर्वभूतप्रहर्षिणी ।  
सूतके वर्तमानानां वागुवाचाशरीरिणी ॥  
मेघगम्भीरनिर्घोषा नभो नादयती तदा ॥  
कार्तवीर्यसमः पुत्रो देवतुल्यपराक्रमः ।  
एष शक्र इवाजय्यः प्रापयिष्यति ते यशः ॥  
अदित्या विष्णुना प्रीतिर्यथा समभिवर्धिता ।  
तथा विष्णुसमः प्रीतिं वर्धयिष्यति तेऽर्जुनः ॥  
एष मद्रान्वशे कृत्वा कोसलान्सह केकयैः ।  
चेदिकाशिकरूशांश्च कुरूणां लक्ष्म धास्यति ॥  
एतस्य भुजवीर्येण त्रासितास्सुरशत्रवः ।  
निवातकवचास्सङ्ख्ये प्रहास्यन्ते च जीवितम् ॥  
हिरण्यपुरमारुष्य निहनिष्यति संयुगे ।  
पुलोमजायास्तनयान्कालकेयांश्च सर्वशः ॥  
गत्वोत्तरां दिशं वीरो विजित्य युधि पार्थिवान् ।  
धनरत्नौघममितमानयिष्यति पाण्डवः ॥  
एतस्य भुजवीर्येण खाण्डवे हव्यवाहनः ।  
मेदसा सर्वभूतानां तुष्टिं यास्यति वै पराम् ॥  
ग्रामणीश्च महीपालानेष जित्वा महाबलः ।  
भ्रातृभिस्सहितो वीरस्त्रीन्मेधानाहरिष्यति ॥  
जामदग्न्यसमः कुन्ति शिबेरौशीनरात्परः ।  
एवं वीर्यवतां श्रेष्ठो महाभागो भविष्यति ॥  
एष चास्त्राणि दिव्यानि निखिलेन हरिष्यति ।  
विप्रनष्टां श्रियं चायमाहर्ता भरतर्षभ ॥  
एतदत्यद्भुतं राजन्कुन्त्याः पार्थस्य सूतके ।  
उक्तवान्वायुराकाशे कुन्ती शुश्राव भारत ॥  
वाचमुच्चरितामुच्चैस्तां निशम्य यशस्विनीम् ।  
बभूव पमो हर्षश्शतशृङ्गनिवासिनाम् ॥  
ततो देवनिकायानां सेन्द्राणां च दिवौकसाम् ।  
आकाशे दुन्दुभीनां च बभूवातुलनिस्वनः ॥  
उदतिष्ठन्महामेघाः पुष्पवृष्टिभिरावृतः ।  
समवेत्य च देवानां गणः पार्थमपूजयत् ॥  
काद्रवेया वैनतेया गन्धर्वाप्सरसस्तथा ।  
प्रजानां पतयस्सर्वे सप्त चैव महर्षयः ॥  
भरद्वाजः कश्यपो गौतमश्च विश्वामित्रो जमदग्निर्वसिष्ठः ।  
यश्चोदितो भास्करोऽभूत्प्रनष्टस्सोऽप्यत्रिरत्र भगवान्सम्बभूव ॥  
मरीचिरङ्गिराश्चैव पुलस्त्यः पुलहः क्रतुः ।  
दक्षप्रजापतिश्चैव मरीचिः प्रीतिमाप्तवान् ।  
गन्धर्वाप्सरसश्चैव किन्नरास्समवादयन् ॥  
दिव्यमाल्याम्बरधरास्सर्वालङ्कारभूषिताः ।  
ते च प्रकाशा मर्त्येषु सर्वोपस्कारसम्भृताः ॥  
उपगायन्ति बीभत्सुमुपनृत्यन्ति चैव हि ॥  
ततो गन्धर्वतूर्येषु प्रणदत्सु विहायसि ।  
बहुभिस्सह गन्धर्वैरगायत च तुम्बुरुः ॥  
भीमसेनोग्रसेनौ च पूर्णायुरनघस्तदा ।  
गोमासुर्धृतराष्ट्रश्च सूर्यवर्चास्तथाऽष्टमः ॥  
युगपस्तृणपः कार्ष्णी नन्दी चित्ररथस्तथा ।  
त्रयोदशस्स्थूलशिराः पर्जन्यश्च चतुर्दशः ॥  
कलिः पञ्चदशश्चात्र किन्तुनारस्तु षोडशः ।  
किन्नरा देवगन्धर्वा उपगायन्धनञ्जयम् ॥  
सद्वान्बृहद्वान्बृहकः करालश्च महायशाः ।  
ब्रह्मचारी बहुगुणः सुवर्णश्चेति विश्रुतः ॥  
विश्वावसुर्भुमन्युश्च सुचन्द्रो दशमस्स्मृतः ।  
इत्येते देवगन्धर्वा उपगायन्धनञ्जयम् ॥  
हाहा हूहूश्च गन्धर्वो हंसश्च भरतर्षभ ।  
इत्येते देवगन्धर्वा उपगायन्धनञ्जयम् ॥  
तथैवाप्सरसो हृष्टास्सर्वालङ्कारभूषिताः ।  
ननृतुश्च वरारोहा जगुरायतलोचनाः ॥  
अनूचानानवद्याङ्गी क्रियामुख्या गुणावरा ।  
अतिकेशा तथा साची दीर्घकेशी त्वलम्बुसा ॥  
मरीचिश्शुशुका चैव विद्युद्वर्णा तिलोत्तमा ।  
अद्रिका लक्षणा क्षेमा देवी रम्भा मनोरमा ।  
उर्वशी चैव राजेन्द्र ननृतर्गीतनिस्वनैः ॥  
असिता च सुबाहुश्च सुमनास्सुवपुस्तथा ।  
पुण्डरीका सुगन्धा च सुरथा च प्रमाथिनी ॥  
काम्या शारद्वती चैव ननृतुस्तत्र सङ्घशः ॥  
मेनका सहजन्या च वर्णिका पुञ्जिकस्थला ।  
घृताची चैव विश्वाची पूर्वाचित्तिः क्रतुस्तथा ॥  
प्रम्लोचन्ती च विख्याता अनुम्लोचन्ती च तादृशी ।  
उर्वश्येकादशीत्येता जगुरायतलोचनाः ॥  
धाताऽर्यमा च मित्रश्च वरुणोंऽशो भगस्तथा ।  
इन्द्रो विवस्वान्पूषा च पर्जन्यो दशमस्स्मृतः ॥  
ततस्त्वष्टा ततो विष्णुरजघन्यो जघन्यजः ।  
इत्येते द्वादशादित्या ज्वलन्तस्सूर्यवर्चसः ।  
महिमानं पाण्डवस्य कुर्वन्तस्तस्थुरम्बरे ॥  
मृगव्याधश्च शर्वश्च निर्ऋतिश्च महायशाः ।  
अजैकपादहिर्बुध्न्यः पिनाकी च परन्तपः ॥  
भवनोऽथेश्वरश्चैव कपाली च विशाम्पते ।  
स्थाणुर्भगश्च भगवान्रुद्रास्तत्रावतस्थिरे ॥  
धरो ध्रुवश्च सोमश्च आपश्चैवानलोऽनिलः ।  
प्रत्यूषश्च प्रभासश्च वसवश्चावतस्थिरे ॥  
यथैव वसवस्त्वष्टौ मरुतश्च महाबलाः ।  
नासत्यश्चैव दस्रश्च स्मृतौ द्वावश्विनाविति ॥  
तौ चाश्विनौ तथा साध्यास्तस्य जन्मनि संस्थिताः ॥  
क्रतुर्दक्षो वसुस्सत्यः कालः कामो मुनिस्तथा ।  
मरुमां ल्लुलुमांश्चैव रोचमानस्तु तेजसा ।  
विश्वे देवा इति ख्यातास्तस्यासञ्जन्मनि स्थिताः ॥  
कर्णिकारश्च मण्डुश्च वासुकिश्च भुजङ्गमः ।  
अब्जपश्चावकुण्डश्च तक्षकश्च महाबलः ॥  
अभव्यास्तेजसा दीप्ता उग्रक्रोधा महाबलाः ।  
एते महात्मानस्तस्य नागाः प्राञ्जलयस्स्थिताः ॥  
तार्क्ष्यश्चारिष्टनेमिश्च गरुडश्च महायशाः ।  
अरुणश्चारुणिश्चैव वैनतेया उपासत ॥  
आययुस्तपसा युक्ता महायुक्ता महाबलाः ।  
महान्पितामहस्त्वेनं वस्त्रेण रजसा तदा ॥  
प्रतिजग्राह नप्तारं राजर्षिपरिवारितः ॥  
सगरेणाम्बरीषेण नहुषेण ययातिना ।  
धीमता धुन्धुमारेण राज्ञोपरिचरेण ह ॥  
मुचुकुन्देन मान्धात्रा बहुनाऽरिष्टनेमिना ।  
भरतेन दिलीपेन सर्वैश्च जनमेजय ।  
पुरुस्सार्धं नृपतिभिर्जग्राह कुरुपुङ्गवम् ॥  
अन्ये च बहवस्तत्र समासन्राजसत्तमाः ॥  
एते चान्ये च बहवो नरलोकाधिपास्तथा ।  
देवलोकादिहागम्य प्रैक्षन्त भरतर्षभम् ।  
विद्योतमानं वपुषा भासयन्तं दिशो दश ॥  
लक्षणैर्व्यञ्जितैर्युक्तस्सर्वैर्माहात्म्यसूचकैः ।  
एतं दृष्ट्वा महावीर्यं विस्मिता ऋषिसत्तमाः ॥  
अधिकां स्म ततो वृत्तिं वर्वन्ते पाण्डवं प्रति ।  
पाण्डुः प्रीतेन मनसा नत्वा देवनपूजयत् ॥  
देवाः-  
पाण्डुना पूजिता देवाः प्रत्यूचुर्नृपसत्तमम् ।  
प्रादुर्भूतो ह्ययं धर्मो देवतानां प्रसादतः ॥  
मातरिश्वा ह्ययं भीमो बलवानरिमर्दनः ।  
साक्षादिन्द्रस्स्वयं जातः प्रसादाच्च शतक्रतोः ॥  
फल्गुनो जयतां श्रेष्ठः पूरुवंशविवर्धनः ॥  
वैशम्पायनः-  
पितृत्वाद्देवतानां हि नास्ति पुण्यतरस्त्वया ।  
धन्यस्त्वमचिरादेव स्वर्गं प्राप्स्यसि पुण्यभाक् ।  
इत्युक्त्वा देवतास्सर्वा विप्रजग्मुर्यथागतम् ॥  
पाण्डुश्च पुनरेवार्यां पुत्रलोभान्महाबलः ।  
प्रादिशद्दर्शनीयार्थी कुन्ती त्वेनमथाब्रवीत् ॥  
न वै चतुर्थप्रसवं विदुरापत्सु भारत ।  
अतःपरमनाचारं पञ्चमे वार्धकी भवेत् ॥  
पाण्डुः-  
स वै विद्वन्धर्ममिमं सञ्चोदयति मां कथम् ।  
अपत्यलाभात्त्वं राजन्प्रमत्त इव भाषसे ॥  
एवमेतद्धर्मशास्त्रं यथा वदसि तत्तथा ॥ ॥  
