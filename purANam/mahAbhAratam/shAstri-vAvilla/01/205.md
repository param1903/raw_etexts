वैशम्पायनः  
सोऽपरान्तेषु तीर्थानि पुण्यान्यायतनानि च ।  
सर्वाणि चानुपूर्व्येण जगामामितविक्रमः ॥  
समुद्रे पश्चिमे यानि तीर्थान्यायतनानि च ।  
तानि गत्वा स सर्वाणि प्रभासमुपजग्मिवान् ॥  
चिन्तयामास रात्रौ तु गदेन कथितां कथाम् ।  
सुभद्रायाश्च माधुर्यरूपसम्पद्गुणानि च ॥  
प्राप्तुं तां चिन्तयामास कोऽत्रोपायो भवेदिति ॥  
वेषवैकृतमापन्नः परिव्राजकरूपधृक् ॥  
कुकुरान्धकवृष्णीनामज्ञातो वेषधारणात् ।  
भ्रममाणश्चरन्भैक्षं परिव्राजकवेषवान् ॥  
येन केनाप्युपायेन प्रविश्य च गृहं महत् ।  
दृष्ट्वा सुभद्रां कृष्णस्य भगिनीमेकसुन्दरीम् ॥  
वासुदेवमतं ज्ञात्वा करिष्यामि हितं शुभम् ॥  
एवं विनिश्चयं कृत्वा दीक्षितो वै तदाऽभवत् ॥  
त्रिदण्डी मुण्डितः कुण्डी अक्षमालाऽङ्गुलीयकः ।  
योगभारं वहन्पार्थो वटवृक्षस्य कोटरम् ॥  
प्रविशन्नेव बीभत्सुर्वृष्टिं वर्षति वासवे ।  
चिन्तयामास देवेशं केशवं क्लेशनाशनम् ॥  
प्रणतार्तिहरं शम्भुं मायारूपेण वञ्चकम् ॥  
केशवश्चिन्तितं ज्ञात्वा दिव्यज्ञानेन दृष्टवान् ॥14505  
शयानश्शयने धन्ये सत्यभामासहायवान् ।  
केशवस्सहसा राजञ्जहास च ननन्द च ॥  
पुनः पुनस्सत्यभामा चाब्रवीत्पुरुषोत्तमम् ॥  
सत्यभामा  
भगवंश्चिन्तयाऽऽविष्टः शयने शयितस्सुखम् ।  
भवान्बहुप्रकारेण जहास च पुनः पुनः ॥  
श्रोतव्यं यदि वा कृष्ण प्रसादो यदि चेन्मयि ।  
वक्तुमर्हसि लोकेश तच्छ्रोतुं कामये ह्यहम् ॥  
श्रीभगवान्  
पितृष्वसायाः पुत्रो मे भीमसेनानुजोऽर्जुनः ।  
तीर्थयात्रां गतः पार्थः कारणात्समयात्तदा ॥  
तीर्थयात्रासमाप्तौ तु निवृत्तो निशि भारतः ।  
सुभद्रां चिन्तयानस्तु तदर्थे चापि मां पुनः ॥  
चिन्तयन्नेव तां भद्रां यतिरूपधरोऽभवत् ॥  
यतिरूपप्रतिच्छन्नो द्वारकां प्राप्य माधवीम् ।  
येन केनाप्युपायेन दृष्ट्वा तु वरवर्णिनीम् ॥  
वासुदेवमतं ज्ञात्वा प्रयतिष्ये मनोरथम् ।  
एवं व्यवसितः पार्थो यतिलिङ्गेन पाण्डवः ॥  
छायायां वटवृक्षस्य वृष्टिं वर्षति वासवे ।  
योगभारं वहन्नेव मानसं दुःखमाप्तवान् ॥  
ईदृशं मां विजानाति माधवो यदि मां स्मरन् ।  
किञ्चिद्व्याजमवष्टभ्य यायात्कतिपयैर्जनैः ॥  
तद्भावं प्रविचिन्त्यैव हसितं मे सुलोचने ।  
नास्त्यन्यन्मा विशङ्केथाश्शपे सत्येन मे शुभे ॥  
वैशम्पायनः  
भ्रातरं वोऽभि पश्येति सत्यभामामदर्शयत् ।  
तत उत्थाय शयनात्प्रस्थितो मधुसूदनः ॥  
प्रभासं समनुप्राप्तं बीभत्सुमपराजितम् ।  
तीर्थान्यनुचरन्तं च शुश्राव मधुसूदनः ॥  
चारणनां तु वचनादेकाकी स जनार्दनः ।  
ततोऽभ्यगच्छत्कौन्तेयमज्ञातो नाम माधवः ॥  
ददृशाते तदाऽन्योन्यं प्रभासे कृष्णपाण्डवौ ॥  
तावन्योन्यं समाश्लिष्य पृष्ट्वा च कुशलं पथि ।  
आस्तां प्रियसखायौ तौ नरनारायणावृषी ।  
ततोऽर्जुनं वासुदेवस्तां चर्यां पर्यपृच्छत ॥  
वासुदेवः  
वैशम्पायनः  
किमर्थं पावनानीह तीर्थान्यनुचरस्युत ॥  
ततोऽर्जनो यथावृत्तं सर्वमाख्यातवांस्तदा ॥  
श्रुत्वाऽथोवाच वार्ष्णेयस्त्वेवमेतदिति प्रभो ॥  
तौ विहृत्य यथाकामं प्रभासे कृष्णपाण्डवौ ।  
महीधरं रैवतकं वासायैवाभिजग्मतुः ॥  
पूर्वमेव तु कृष्णस्य वचनात्तं महीधरम् ।  
पुरुषास्समलञ्चक्रुरुपजह्रुश्च भोजनम् ॥  
प्रतिगृह्यार्जुनः सर्वमुपभुज्य च पाण्डवः ।  
सहैव वासुदेवेन दृष्टवान्नटनर्तकान् ॥  
अभ्यनुज्ञातवांत्सर्वानर्चयित्वा च पाण्डवः ।  
सत्कृतं शयनं दिव्यमभ्यगच्छत्सहाच्युतः ॥  
स कथां कथयन्नेव निद्रया जनमेजय ।  
कौन्तेयोऽपि हृतस्तस्मिञ्शयने सत्यविक्रमः ॥  
मधुरेण स गीतेन वीणाशब्देन चानघ ।  
प्रबोध्यमानो बुबुधे स्तुतिभिर्मङ्गलैस्तथा ॥  
स कृत्वाऽवश्यकार्याणि वार्ष्णेये नाभिनन्दितः ।  
वार्ष्णेयं समनुज्ञाय ततो वासमरोचयत् ।  
तथेत्युक्त्वा वासुदेवो भोजनं वै शशास ह ॥  
यतिरूपधरं पार्थं विसृज्य सहसा हरिः ।  
रथेन काञ्चनाङ्गेन द्वारकामभिजग्मिवान् ॥  
अलङ्कृता द्वारका तु बभूव जनमेजय ॥  
दिदृक्षवश्च गोविन्दं द्वारकावासिनो जनाः ।  
नरेन्द्रमार्गमाजग्मुस्तूर्णं शतसहस्रशः ॥  
क्षणार्धमपि वार्ष्णेया गोविन्दविरहाक्षमाः ।  
कौतूहलसमाविष्टा भृशमुत्प्रेक्ष्य संस्थिताः ॥  
अवलोकेषु नारीणां सहस्राणि शतानि च ।  
भोजवृष्ण्यन्धकानां च समवायो महानभूत् ॥  
स तथा सत्कृतस्सर्वैर्भोजवृष्ण्यन्धकात्मजैः ।  
अभिवाद्याभिवाद्यांश्च सर्वैश्च प्रतिनन्दितः ॥  
कुमारैस्सर्वशो वीरस्सत्कारेणाभिवादितः ।  
समानवयसस्सर्वानाश्लिष्य स पुनः पुनः ।  
कृष्णस्स्वभवनं रम्यं प्रविवेश महाद्युतिः ॥  
प्रवासादागतं देव्यः सर्वाः कृष्णमपूजयन् ॥  
