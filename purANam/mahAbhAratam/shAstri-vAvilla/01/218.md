वैशम्पायनः  
मन्दपालोऽपि कौरव्य चिन्तयानस्सुतान्सदा ।  
उक्तवानप्यशीतांशुं स नैव स्म न तप्यते ।  
स तप्यमानः पुत्रार्थे लपितामिदमब्रवीत् ॥  
मन्दपालः  
कथं नु शक्ताः पतने लपिते मम पुत्रकाः ।  
वर्धमाने हुतवहे वाते शीघ्रं प्रवायति ॥  
असमर्था विमोक्षाय भविष्यन्ति ममाऽऽत्मजाः ॥  
कथं नु शक्ता त्राणाय माता तेषां तपस्विनी ।  
भविष्यत्यसुखाविष्टा पुत्रत्राणमपश्यती ॥  
कथं सञ्चरणेऽशक्तान् पतने च ममाऽऽत्मजान् ।  
सन्तप्यमाना भीता वा गमनायाभिधावती ॥  
जरितारिः कथं पुत्रश्शारिसृक्वः कथं च मे ।  
स्तम्बमित्रः कथं द्रोणः कथं सा च तपस्विनी ॥  
वैशम्पायनः  
लालप्यमानं तमृषिं मन्दपालं तथा वने ।  
लपिता प्रत्युवाचेदं सासूयमिव भारत ॥  
लपिता  
न ते पुत्रेष्ववेक्षाऽस्ति यानृषीनुक्तवानसि ।  
तेजस्विनो वीर्यवन्तो न तेषां ज्वलनाद्भयम् ॥  
दावाग्नेः परिदत्ताश्च त्वया हि मम सन्निधौ ।  
प्रतिश्रुतं तथा तेन ज्वलनेन महात्मना ॥  
लोकपालोऽनृतां वाचं न च वक्ता कथञ्चन ।  
समर्थस्त्वं च वक्ता वै न हि ते स्वस्ति मानसम् ॥  
तामेव तु ममामित्रां चिन्तयन्परितप्यसे ।  
ध्रुवं मयि न ते स्नेहो यथा तस्यां पुराऽभवत् ॥  
न हि पक्षवता भाव्यं निस्स्नेहेन सुहृज्जने ।  
पीड्यमान उपस्प्रष्टुं शक्यो नाऽऽत्मा कथञ्चन ॥  
गच्छ त्वं जरितामेव यस्यार्थे परितप्यसे ।  
चरिष्याम्यद्य चैवैका यथा कापुरुषे रता ॥  
मन्दपालः  
नाहमेवं चरे लोके यथा त्वमभिमन्यसे ।  
अपत्यहेतोर्विचरे तच्च कृच्छ्रतरं मम ॥  
भूतं हित्वा भविष्यं वै यो रमेत स मन्दधीः ।  
अवमत्य तथा लोकान् यथेच्छसि तथा कुरु ॥  
एष हि ज्वलमानोऽग्निर्लेलिहानो महीरुहान् ।  
द्वेष्यं हि हृदि सन्तापं जनयत्यशिवं मम ॥  
वैशम्पायनः  
तस्माद्देशादतिक्रान्ते ज्वलने जरिता ततः ।  
जगाम पुत्रकानेव जरिता पुत्रगृद्धिनी ॥  
सुतान्कुशलिनः सर्वान् विमुक्ताञ्जातवेदसः ।  
रोरूयमाणान्कृपणान् सुतान् दृष्टवती वने ॥  
न श्रद्धेयं ततस्तेषां दर्शनं सा पुनः पुनः ।  
एकैकशश्च पुत्रांस्तान्क्रोशमानाऽन्वपद्यत ।  
जरिता तु परिष्वज्य पुत्रस्नेहाच्चुचुम्ब ह ॥  
ततोऽभ्यगच्छत्सहसा मन्दपालोऽपि भारत ।  
अथ ते सर्व एवैनं नाभ्यनन्दन्त वै सुताः ॥  
गुरुत्वान्मन्दपालस्य तपसश्च विशेषतः ।  
अभिवादयामहे सर्वे जातपक्षाः प्रसादतः ॥  
एवमुक्तवतां तेषां प्रतिनन्द्य महातपाः ।  
परिष्वज्य च तान्सर्वान् मूर्ध्न्युपाघ्राय बालकान् ॥  
पुत्रस्पर्शात्तु या प्रीतिस्तामवाप स गौतमः ॥  
लालप्यमानमेकैकं जरितां च पुनः पुनः ।  
उच्यते वचनं किञ्चिन्न स्म तैस्साध्वसाधु वा ॥  
मन्दपालः  
ज्येष्ठस्सुतस्ते कतमस्तदनुज्येष्ठ एव च ।  
मध्यमः कतमः पुत्रः कनीयान्कतमश्च ते ॥  
वैशम्पायनः  
एवं ब्रुवन्तं दुःखार्तं किं मां न प्रतिभाषसे ।  
कृतवानस्मि हव्याशे नैव शान्तिमितो लभे ।  
एवं जरां तु तां पत्नीं मन्दपालस्तदाऽस्पृशत् ॥  
जरिता  
किं नु ज्येष्ठसुते कार्यं किमनन्तरजेन वा ।  
किं च ते मध्यमे कार्यं किं कनिष्ठे तपस्विनि ॥  
यत्र मां सर्वतो हीनामुत्सृज्यासि गतः पुरा ।  
तामेव लपितां गच्छ तरुणीं चारुहासिनीम् ॥  
मन्दपालः  
न स्त्रीणां विद्यते किञ्चिदन्यत्र पुरुषान्तरात् ।  
सापत्नकमृते लोके भवितव्यं हि तत्तथा ॥  
सुव्रता चापि कल्याणी सर्वलोकपरिश्रुता ।  
अरुन्धती पर्यशङ्कद्वसिष्ठमृषिसत्तमम् ॥  
विशुद्धभावमत्यन्तं सदा प्रियहिते रतम् ।  
सप्तर्षिमध्यगं विप्रमवमेने च तं मुनिम् ॥  
अपध्याता च सा तेन ततो धूम्रारुणाकृतिः ।  
लक्ष्यालक्ष्या नाभिरूपा निमित्तमिव पश्यति ॥  
अपत्यहेतोस्सम्प्राप्तं तथा त्वमपि मामिह ।  
इष्टमेवं गतं हित्वा सा तथैव च वर्तसे ॥  
न वै भार्येति विश्वासः कार्यः पुंसा कथञ्चन ।  
न हि कार्यमनुध्याति भार्या पुत्रवती सती ॥  
वैशम्पायनः  
ततस्ते सर्व एवैनं पुत्रास्सम्यगुपासते ।  
स च तानात्मजान् राजन्नाश्वासयितुमारभत् ॥  
मन्दपालः  
युष्माकं परिरक्षार्थं विज्ञप्तो ज्वलनो मया ।  
अग्निना च तथेत्येवं पूर्वमेव प्रतिश्रुतम् ॥  
अग्नेर्वचनमादाय मातुर्धर्मज्ञतां च वः ।  
युष्माकं च परं वीर्यं पूर्वं नाहमिहागतः ॥  
न सन्तापो हि वः कार्यः पुत्रका मरणं प्रति ।  
ऋषीन्वेद हुताशोऽपि ब्रह्मैतद्विदितं च वः ॥  
वैशम्पायनः  
एवमाश्वास्य पुत्रांश्च भार्यामादाय भारत ।  
मन्दपालस्ततो देशादन्यं देशं जगाम ह ॥  
भगवानापि तिग्मांशुस्समिद्धः खाण्डवं वनम् ।  
ददाह परमप्रीतः कृष्णाभ्यां परिरक्षितः ॥  
वसामेदोवहाः कुल्यास्तत्र पीत्वा च पावकः ।  
अगच्छत् परमां तृप्तिं दर्शयामास चार्जुनम् ॥  
ततोऽन्तरिक्षाद्भगवानवतीर्य शतक्रतुः ।  
मरुत्परिवृतः पार्थं माधवं चाब्रवीदिदम् ॥  
इन्द्रः  
कृतं युवाभ्यां कर्मेदममरैरपि दुष्करम् ।  
वरान्वृणीतं तुष्टोऽस्मि दुर्लभानप्यमानुषान् ॥  
वैशम्पायनः  
पार्थस्तु वरयामास शक्रादस्त्राणि सर्वशः ।  
प्रदातुं तच्च शक्रस्तु ददौ कालं च कर्म च ॥  
इन्द्रः  
यदा प्रसन्नो भगवान्महादेवो भविष्यति ।  
तदा तुभ्यं प्रदास्यामि पाण्डवास्त्राणि सर्वशः ॥  
अहमेव च तं कालं वेत्स्यामि कुरुनन्दन ।  
तपसा महता चापि तव दास्यामि तानहम् ॥  
आग्नेयानि च सर्वाणि वायव्यानि धनञ्जय ।  
मदीयानि च सर्वाणि ग्रहीष्यसि धनञ्जय ॥  
वैशम्पायनः  
वासुदेवोऽपि पार्थेन प्रीतिं वव्रे च शाश्वतीम् ।  
ददौ च तस्मै देवेन्द्रस्तं वरं प्रीतिमांस्तदा ॥  
पावकश्चापि तं दावं दग्ध्वा समृगपक्षिणम् ।  
अहोभिरेकविंशद्भिर्विरराम सुतर्पितः ॥  
जग्ध्वा मांसानि पीत्वा च मेदांसि रुधिराणि च ।  
युक्तः परमया प्रीत्या तावुवाच विशाम्पते ॥  
अग्निः  
युवाभ्यां पुरुषाग्र्याभ्यां तर्पितोऽस्मि यथासुखम् ।  
अनुजानामि वां वीरौ भविता यत्र वाञ्छितम् ॥  
एवं तौ समनुज्ञातौ पावकेन महात्मना ।  
अर्जुनो वासुदेवश्च दानवश्च मयस्तथा ॥  
परिक्रम्य ततस्सर्वे त्रयोऽपि भरतर्षभ ।  
रमणीये नदीकूले सहितास्समुपाविशन् ॥  
