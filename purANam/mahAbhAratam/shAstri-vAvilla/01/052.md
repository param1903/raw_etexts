वैशम्पायनः-  
पूरोर्वंशमहं धन्यं राज्ञाममिततेजसाम् ।  
प्रवक्ष्यामि पितॄणां ते तेषां नामानि मे शृणु ॥  
अव्यक्तप्रभवो ब्रह्मा शाश्वतो नित्य अव्ययः ।  
तस्मान्मरीचिस्सञ्जज्ञे दक्षश्चैव प्रजापतिः ॥  
अङ्गुष्ठाद्दक्षमसृजच् चक्षुर्भ्यां च मरीचिनम् ।  
मरीचेः काश्यपः पुत्रो दक्षस्य दुहिताऽदितिः ॥  
अदित्यां काश्यपस्य विवस्वान् ।  
विवस्वतो मनुः ।  
मनोरिला ॥  
इलायाः पुरूरवाः ।  
पुरूरवस आयुः ।  
आयुषो नहुषः ।  
नहुषस्य ययातिः ॥  
ययातेर्द्वे भार्ये बभूवतुः ।  
उशनसो दुहिता देवयानी, वृषपर्वणश्च दुहिता शर्मिष्ठा नाम ॥  
तत्रानुवंशो भवति-  
यदुं च तुर्वशुं चौभौ देवयानी व्यजायत ।  
द्रुह्यं चानुं च पूरुं च शर्मिष्ठा वार्षपर्वणी ॥  
तत्र यदोर्यादवाः ।  
पूरोः पौरवाः ।  
पूरोर्भार्या कौसल्या बभूव ।  
तस्यामस्य जज्ञे जनमेजयः ॥  
स त्रीन् हयमेधानाजहार ।  
विश्वजिता चेष्ट्वा वनं प्रविवेश ॥  
जनमेजयस्तु खलु सुनन्दां नामोपयेमे ।  
तस्यामस्य जज्ञे प्राचीन्वान् ॥  
यः प्राचीं दिशं जिगाय यावत्सूर्याोदयात् ।  
तत्तस्य प्राचीन्वत्त्वम् ॥  
प्राचीन्वांस्तु खल्वाश्मकीमुपयेमे सुषावान्नाम ।  
तस्यामस्य जज्ञे शय्यातिः ॥  
शय्यातिस्तु त्रिशङ्कोर्दुहितरं वराङ्गीं नामोपयेमे ।  
तस्यामस्य जज्ञेऽहम्पातिः ॥  
अहम्पातिस्तु खलु कृतवीर्यदुहितरं भानुमतीं नामोपयेमे ।  
तस्यामस्य जज्ञे सार्वभौमः ॥  
सार्वभौमस्तु खलु जित्वाऽऽजहार कैकयीं सुन्दरां नाम ।  
तस्यामस्य जज्ञे महाभौमः ॥  
महाभौमस्तु खलु प्रसेनजिद्दुहितरमुपयेते सुयज्ञां नाम ।  
तस्यामस्य जज्ञे अयुतानायी ॥  
यः पुरुषमेधे पुरुषाणामयुतमानयत्तत्तस्यायुतानायित्वम् ॥  
अयुतानायी तु खलु पृथुश्रवसो दुहितरमुपयेमे भासां नाम ।  
अस्यामस्य जज्ञेऽक्रोधनः ॥  
अक्रोधनस्तु कालिङ्गी करण्डुं नामोपयेमे  ।  
तस्यामस्य जज्ञे देवातिथिः ॥  
देवातिथिस्तु खलु वैदर्भीमुपयेमे मर्यादां नाम ।  
तस्यामस्य जज्ञे ऋचः ॥  
ऋचस्तु खलु वामदेव्यामङ्गराजकन्यायामृक्षं पुत्रमजीजनत् ॥  
ऋक्षस्तु खलु तक्षकदुहितरं ज्वलन्तां नामोपयेमे ।  
तस्यामन्तिनारमजीनत् ॥  
अन्तिनारस्तु सरस्वत्यां द्वादशवार्षिकं सत्रमाजहार ।  
तमुदवसाने निर्वृत्ते सरस्वत्यभिगम्य भर्तारं वरयामास ।  
तस्यां पुत्रं जनयामास त्रस्नुं नाम ॥  
अत्रानुवंशो भवति ॥  
त्रस्नुस्सरस्वतीपुत्र अन्तिनारादजायत ।  
इलिलं जनयामास कालिन्द्यां त्रस्नुरात्मजम् ॥  
इलिलस्तु रथन्तरायां दुष्यन्तादीन् पञ्च पुत्रानजीजनत् ॥  
दुष्यन्तस्तु खलु लाक्ष्मणां नाम भागीरथीमुपयेमे ।  
तस्यामस्य जज्ञे जनमेजयः ॥  
स एव दुष्यन्तो विश्वामित्रदुहितरं शकुन्तलां नामोपयेमे ।  
तस्यामस्य जज्ञे भरतः ॥  
तत्रेमौ श्लोकौ भवतः-  
माता भस्त्रा पितुः पुत्रो यस्माज्जातस्स एव सः ।  
भरस्व पुत्रं दौष्यन्तिं सत्यमाह शकुन्तला ॥  
रेतोधाः पुत्र उन्नयति नरदेव यमक्षयात् ।  
त्वं चास्य धाता गर्भस्य सत्यमाह शकुन्तला ॥  
ततोऽस्य भरतत्वम् ॥  
भरतस्तु खलु काशेयीं सार्वसेनीमुपयेमे सुनन्दां नाम ।  
तस्यामस्य जज्ञे भुमन्युः ॥  
भुमन्युस्तु खलु दाशार्हीमुपयेमे सुवर्णां नाम ।  
तस्यामस्य जज्ञे सुहोत्रः ॥  
सुहोत्रस्तु खल्वैक्ष्वाकीमुपयेमे जयन्तीं नाम ।  
तस्यामस्य जज्ञे हस्ती ।  
य इदं पुरमावासयामास ।  
तस्माद्धस्तिनपुरत्वम् ॥  
हस्ती तु त्रैगर्तीमुपयेमे यशोधरां नाम ।  
तस्यामस्य जज्ञे विकुञ्जनः ॥  
विकुञ्जनस्तु दाशार्हीमुपयेमे विन्दां नाम ।  
तस्यामस्य जज्ञेऽजमीढः ॥  
अजमीढस्य तु चतुर्विंशतिपुत्रशतं बभूव-कैकय्यां नागायां गान्धार्यां विमलायामृक्षायामिति  ।  
पृथग्वंशकर्तारो नृपतयः ॥  
अजमीढादृक्षायां वंशकरस्संवरणो जज्ञे ॥  
संवरणस्तु खलु वैवस्वतीं तपतीं नामोपयेमे ।  
तस्यामस्यजज्ञे कुरुः ॥  
कुरुस्तु दाशार्हीमुपयेमे शुभां नाम ।  
तस्यामस्य जज्ञे विडूरथः ॥  
विडूरथस्तु खलु मागधीमुपयेमे सम्प्रियां नाम ।  
तस्यामस्य जज्ञेऽनश्वान् ॥  
अनश्वांस्तु मागधीमुपयेमे सुवेषां नाम ।  
तस्यामस्य जज्ञे परिक्षित् ॥  
परीक्षित्तु बाहुकामुपयेमेऽमृतां नाम ।  
तस्यामस्य जज्ञे भीमसेनः ॥  
भीमसेनस्तु खलु कैकयीमुपयेमे सुकुमारीं नाम ।  
तस्यामस्य जज्ञे पर्यश्रवाः ।  
यमाहुः प्रतीप इति ॥  
प्रतीपस्तु शैब्यामुपयेमे सुनन्दां नाम ।  
तस्यां त्रीन् पुत्रानुत्पादयामास देवापिं शन्तनुं बाह्लीकं चेति ॥  
देवापिस्तु खलु बाल एवारण्यं प्रविवेश ।  
शन्तनुस्तु महीपालोऽभवत् ॥  
तत्र श्लोको भवति-  
यं यं कराभ्यां स्पृशति जीर्णं स सुखमश्नुते ।  
पुनर्युवा च भवति तस्मात्तं शन्तनुं विदुः ।  
तत्तस्य शन्तनुत्वम् ॥  
शन्तनुस्तु खलु गङ्गां भागीरथीमुपयेमे ।  
तस्यामस्य जज्ञे देवव्रतः ।  
यमाहुर्भीष्म इति ॥  
भीष्मस्तु पितुः प्रीतिचिकीर्षया सत्यवतीमानयामास मातरं ।  
यामाहुः कालीति ॥  
तस्यां पूर्वं पुराशरात्कन्यागर्भो द्वैपायनः ।  
तस्यामेव शन्तनोर्द्वौ पुत्रौ बभूवतुः चित्राङ्गदो विचित्रवीर्यश्च ॥  
चित्राङ्गदस्तवप्राप्तयौवन एव गन्धर्वेण निहतः ।  
ततो विचित्रवीर्यो राजा बभूव ॥  
विचित्रवीर्यस्तु खलु काशिराजस्य सुते अम्बिकाम्बालिके उदवहत् ।  
स विचित्रवीर्योऽनुत्पन्नापत्य एव विदेहत्वं प्राप्तः ॥  
ततो गन्धवती चिन्तयामास, कथं नु खलु शन्तनोः पिण्डविच्छेदो न स्यादिति ॥  
सा थ द्वैपायनं चिन्तयामास, सोऽग्रतस्स्थितः किं करवाणीति ।  
तं सत्यवत्युवाच, भ्राता तेऽनपत्य एव स्वर्गतः, तस्यार्थेऽपत्यमुत्पादयेति ॥  
स परमित्युवाच, स तत्र त्रीन्पुत्रानुत्पादयामास-धृतराष्ट्रं पाण्डुं विदुरं चेति ॥  
धृतराष्ट्रास्य राज्ञः पुत्राणां शतं बभूव गान्धर्यां वरदानात् तेषां च धार्तराष्ट्राणां चत्वारः प्रधानाः-दुर्योधनो दुश्शासनो विकर्णश्चित्रसेनश्चेति ॥  
पाण्डोस्तु कुन्ती माद्रीति स्त्रीरत्ने बभूवतुः ।  
स मृगयां चरन् मैथुनगतमृषिं मृगचारिणं बाणेनाजघान ॥  
स बाणविद्ध उवाच पाण्डुम् ॥  
अत्र श्लोको भवति-  
योऽकृतार्थं हि मां क्रूर बाणेनाघ्ना मृगव्रतम् ।  
त्वामप्येतादृशो भावः क्षिप्रमेवागमिष्यति ॥  
इति मृगव्रतचारिणा ऋषिणा शप्तः ॥  
स विषण्णरूपः पाण्डुस्तं शापं परिहरन्नोपसर्पति भार्ये ॥  
आह च स्वभार्याम् ।  
स्वचापल्यादिदं प्राप्तवानहम् ।  
शृणोमि नानपत्यस्य लोकास्सन्तीति ।  
ममार्थे पुत्रानुत्पादयेति कुन्तीमुवाच ॥  
सा पुत्रानुत्पादयामास धर्माद्युधिष्ठिरं मारुताद्भीमसेनमिन्द्रादर्जुनमिति ॥  
स हृष्टरूपः पाण्डुरुवाच-  
इयं ते सपत्नी भवति ह्यनपत्या व्रीडिता साध्वी अस्यामपत्यमुत्पाद्यतामिति ॥  
तस्यां नकुलसहदेवौ यमावश्विभ्यां जज्ञाते ॥  
माद्रीं तु स्वलङ्कृतां दृष्ट्वा पाण्डुर्भावं चक्रे ।  
स तां प्राप्यैव विदेहत्वं प्राप्तः ॥  
तत्रेनं चितायामन्वारुरोह माद्री ।  
कुन्तीं चोवाच यमयोरार्ययाऽप्रमत्तया भवितव्यमिति ॥  
ततः पञ्च पाण्डवान् सह कुन्त्या हास्तिनपुरं नयन्ति स्म तपस्विनः ॥  
तत्र भीष्माय धृतराष्ट्रविदुरयोः पाण्डोः स्वर्गगमनं याथातथ्यं निवेदयन्ति स्म तपस्विनः ॥  
पाण्डवान् सह कुन्त्या जतुगृहे दाहयितुकामो धृतराष्ट्रात्मजोऽभूत् ॥  
तांश्च विदुरो मोक्षयामास प्रीतोऽभवत् ॥  
ततो हिडिम्बं हत्वा एकचक्रां जग्मुः कुशलिनः ॥  
पाञ्चालविषयं गत्वा स्वयंवरे द्रौपदीं लब्ध्वाऽर्धराज्यं प्राप्येन्द्रप्रस्थनिवासिनस्तस्यां पुत्रानुत्पादयामासुर्द्रौपद्याम्-प्रतिविन्ध्यां युधिष्ठिरः, सुतसोमं वृकोदरः, श्रुतकर्माणमर्जुनः, शतानीकं नकुलः, श्रुतसेनं सहदेव इति ॥  
शैव्यस्य कन्यां देविकां नामोपयेमे युधिष्ठिरः ।  
तस्यां पुत्रं जनयामास युधिष्ठिरो यौधेयं नाम ॥  
भीमसेनस्तु वाराणस्यां काशिराजकन्यां बलधरां नामोदवहत् स्वयंवरस्थां ।  
तस्यामस्य जज्ञे शर्वत्रातः ॥  
भीमसेनस्तु पूर्वमेव हिडिम्बायां राक्षस्यां जनयामास घटोत्कचं नाम ॥  
अर्जुनस्तु खलु द्वारवतीं गत्वा भगवतो वासुदेवस्य भगिनीं सुभद्रां नामोदवहत् ।  
तस्यामभिमन्युं नाम पुत्रं जनयामास ॥  
अर्जुनस्तु नागकन्यायामुलूप्यामिरावन्तं नाम पुत्रं जनयामास ॥  
ततो मणलूरूपतिकन्यायां चित्राङ्गदायामर्जुनः पुत्रमुत्पादयामास बभ्रुवाहनं नाम ॥  
नकुलस्तु खलु चैद्यां रेणुमतीं नामोपयेमे ।  
तस्यां पुत्रं जनयामास निरमित्रं नाम ॥  
सहदेवस्तु खलु माद्रीमेव स्वयंवरे विजयां नामोदवहद्भार्याम् ।  
तस्यां पुत्रं जनयामास सुहोत्रं नाम ॥  
एते त्रयोदश पुत्राः पाण्डवानाम् ॥  
विराटस्य दुहितरमुत्तरां नामाभिमन्युरुपेयेमे ।  
तस्यामस्य परासुर्गर्भोऽजायत ॥  
तमुत्सङ्गे प्रतिजग्राह पृथिवी नियोगात्पुरुषोत्तमस्य ॥  
सौभद्रस्य षाण्मासिकं गर्भमहं जीवयामि पादस्पर्शादिति वासुदेव उवाच ॥  
अहं जीवयामि कुमारमनन्तवीर्यं जात एवायमजायतः ।  
अभिमन्योस्सत्येन चेयं पृथिवी धारयत्विति वासुदेवस्य पादस्पर्शात्सजीवोऽजायत ॥  
नाम तस्याकरोत्सुभद्रा-  
परिक्षीणे कुले जात उत्तरायां परन्तपः ।  
परिक्षिदभवत्तस्मात् सौभद्रात्तु यशस्विनः ॥  
परीक्षित्तु खलु भद्रवतीं नामोपयेमे ।  
तस्यां तत्र भवाञ्जनमेजयः ॥  
जनमेजयात्तु भवतः खलु वपुष्टमायां पुत्रौ द्वौ शतानीकः शङ्खश्च ॥  
शतानीकस्तु खलु वैदर्भीमुपयेमे ।  
तस्यामस्य जज्ञे पुत्रोऽश्वमेधदत्तः ॥  
इत्येष पूरोर्वंशस्तु पाण्डवानां च कीर्तितः ।  
पूरोर्वंशमिमं श्रुत्वा सर्वपापैः प्रमुच्यते ॥ ॥  
