शप्तस्तु भृगुणा वह्निः क्रुद्धो वाक्यमथाब्रवीत् ।  
किमिदं साहसं ब्रह्मन् कृतवानसि साम्प्रतम् ॥  
धर्मे प्रयतमानस्य सत्यं च वदतः समम् ।  
पृष्टो यदब्रवं सत्यं व्यभिचारोऽत्र को मम ॥  
पृष्टो हि साक्षी यः साक्ष्यं जानमानोऽन्यथा वदेत् ।  
स पूर्वानात्मनः सप्त कुले हन्यात्तथाऽपरान् ॥  
यश्च कार्यार्थतत्त्वज्ञो जानमानो न भाषते ।  
सोऽपि तेनैव पापेन लिप्यते नात्र संशयः ॥  
शक्तोऽहमाभिशप्तुं त्वां मान्यास्तु ब्राह्मणा मम ।  
जानतोऽपि च ते व्यक्तं कथयिष्ये निबोध तत् ॥  
एकोऽहं बहुधाऽऽत्मानं कृत्वा तिष्ठामि मूर्तिषु ।  
अग्निहोत्रेषु सत्रेषु क्रियासु च मखेषु च ॥  
वेदोक्तेन विधानेन मयि यद्धूयते हविः ।  
देवताः पितरश्चैव तृप्तास्तेन भवन्ति वै ॥  
आपो देवगणाः सर्वे आपः पितृगणास्तथा ।  
दर्शश्च पौर्णमासश्च देवानां पितृभिः सह ॥  
देवताः पितृभिस्तस्मात् पितरश्चापि देवताः ।  
एकीभूताश्च पूज्यन्ते पृथक्त्वेन च पर्वसु ॥  
देवाश्च पितरश्चैव जुह्वते मयि यत्सदा।  
त्रिदशानां पितॄणां च मुखमेवमहं स्मृतम् ॥  
अमावास्यां च पितरः पौर्णमास्यां च देवताः ।  
मन्मुखेनैव हूयन्ते भुञ्जते यद्धुतं हविः ॥  
सर्वभक्षः कथं त्वेषां भविष्यामि मुखं त्वहम् ।  
चिन्तयित्वा ततो वह्निश् चक्रे संहारमात्मनः ॥  
द्विजानामग्निहोत्रेषु यज्ञसत्रक्रियासु च ।  
निरोंकारवषट्काराः स्वधास्वाहाविवर्जिताः ॥  
विनाऽग्निना प्रजाः सर्वास् तदा ह्यासन्सुदुःखिताः ।  
अथर्षयः समुद्विग्ना देवान् गत्वाऽब्रुवन्वचः ॥  
अग्निनाशात्क्रियाभ्रांशाद् भ्रान्ता लोकास्त्रयोऽनघाः ।  
विधध्वमत्र यत्कार्यं न स्यात्कालात्ययो महान् ॥  
अथर्षयश्च देवाश्च ब्रह्माणमुपगम्य च ।  
अग्नेरावेदयञ्शापं क्रियासंहारमेव च ॥  
भृगुणा वै महाभाग शप्तोऽग्निः कारणान्तरे ।  
कथं देवमुखं भूत्वा यज्ञभागाग्रभुक् तथा ॥  
हुतभुक्सर्वलोकेषु सर्वभक्षत्वमेष्यति ।  
श्रुत्वा तु तद्वचस्तेषामग्निमाहूय लोककृत् ।  
उवाच वचनं श्लक्ष्णं भूतभावनमव्ययम् ॥  
ब्रह्मा-  
लोकानामिह सर्वेषां त्वं कर्ता चान्त एव च ॥  
त्वं धारयसि लोकांस्त्रीन् गुणानां च प्रवर्तकः ।  
स तथा कुरु देवेश नोच्छिद्येरन् क्रियादयः ॥  
कस्मादेवं स मूढस्त्वं ईशस्त्वं हि हुताशन ।  
त्वं पवित्रं सदा लोके सर्वभूतगतश्च ह ॥  
न त्वं सर्वशरीरेण सर्वभक्षत्वमेष्यसि ।  
उपादनेऽर्चिषो यास्ते सर्वं धक्ष्यन्ति ताः शिखाः ॥  
यथा सूर्यांशुभिः स्पृष्टं सर्वं शुचि विभाव्यते  ।  
तथा त्वदर्चिर्निर्दग्धं सर्वं शुद्धं भविष्यति ॥  
तदग्ने त्वं महत्तेजः स्वप्रभावाद्विनिर्गतम् ।  
स्वतेजसैव तं शापं कुरु सत्यमृषेर्विभो ।  
देवानां चात्मनो भागं गृहाण त्वन्मुखे हुतम् ॥  
सूतः-  
एवमस्त्विति तं वह्निः प्रत्युक्त्वाथ पितामहम् ।  
जगाम शासनं कर्तुं देवस्य परमेष्ठिनः ॥  
देवर्षयश्च मुदिताः प्रतिजग्मुर्यथागतम् ।  
ऋषयश्च यथापूर्वं क्रियाः सर्वाः प्रचक्रिरे ॥  
दिवि देवा मुमुदिरे भूतसङ्घाश्च लौकिकाः ।  
अग्निश्च परमां प्रीति अवाप हृतकल्मषः ॥  
एवमेष पुरावृत्त इतिहासोऽग्निशापजः ।  
पुलोमस्य विनाशश्च च्यवनस्य च संभवः ॥ ॥  
