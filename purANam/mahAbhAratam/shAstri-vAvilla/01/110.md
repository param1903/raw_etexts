कुन्ती-  
अपत्यकाम एवं स्यान्ममापत्यं भवेदिति ।  
विप्रं वा गुणसम्पन्नं सर्वभूतहिते रतम् ।  
अनुजानीहि भद्रं ते दैवतं हि पतिः स्त्रियाः ॥  
यं त्वं वक्ष्यसि धर्मज्ञ देवं ब्राह्मणमेव वा ।  
यथोद्दिष्टं त्वया वीर तत्कर्तास्मि महाभुज ॥  
देवात्पुत्रफलं सद्यो विप्रात्कालान्तरे भवेत् ॥  
आवाहयामि कं देवं कदा वा भरतर्षभ ।  
तत्त्वदाज्ञां प्रतीक्षन्तीं विद्ध्यस्मिन्कर्मणीप्सिते ॥  
पाण्डुः-  
धन्योऽस्म्यनुगृहीतोऽस्मि त्वं नो धात्री कुलस्य हि ।  
नमो महर्षये तस्मै येन दत्तो वरस्तव ।  
न चाधर्मेण धर्मज्ञे शक्याः पालयितुं प्रजाः ॥  
तस्मात्त्वं पुत्रलाभाय सन्तानाय ममैव च ।  
प्रवरं सर्वदेवानां धर्ममावाहयाबले ॥  
वैशम्पायनः-  
पाण्डुना समनुज्ञाता भारतेन यशस्विना ।  
मतिं चक्रे महाराज धर्मस्यावाहने तदा ॥  
पाण्डुः-  
अद्यैव त्वं वरारोहे प्रयतस्व यथाविधि ।  
धर्ममावाहय शुभे स हि देवेषु मुख्यभाक् ॥  
अधर्मेण न धर्मो वै संयुज्येत कदाचन ।  
लोकश्चापि वरारोहे धर्मोऽयमिति मंस्यते ॥  
धार्मिकश्च कुरूणां स भविष्यति न संशयः ।  
दत्तस्य तस्य धर्मेण नाधर्मे रंस्यते मनः ॥  
धर्मादिकं हि धर्मज्ञे धर्मान्तं धर्ममध्यमम् ।  
प्रशस्तमिष्टं लोकेषु यशःकीर्तिविवर्धनम् ॥  
ततो धर्मं पुरस्कृत्य नियता त्वं शुचिस्मिते ।  
आकाराचारसम्पन्ना भजस्वाराधय स्वयम् ॥  
वैशम्पायनः-  
सा तथोक्ता तथेत्युक्त्वा तेन भर्त्रा वराङ्गना ।  
अभिवाद्याभ्यनुज्ञाता प्रदक्षिणमथाकरोत् ॥  
संवत्सरोषिते गर्भे गान्धार्यां जनमेजय ।  
आजुहाव ततो धर्मं कुन्ती गर्भार्थमच्युतम् ॥  
सा बलिं त्वरिता देवी धर्मायोपजहार ह ।  
जानन्ती धर्ममग्र्यं वै मन्त्रैर्वशमुपानयत् ॥  
आहूतो नियमात्कुन्त्या सर्वभूतनमस्कृतः ।  
ददृशे भगवान्धर्मस्सन्तानार्थाय पाण्डवे ॥  
तस्मिन्बहुमृगे रम्ये शतशृङ्गे नगोत्तमे ।  
पाण्डोरर्थे महाभागा कुन्ती धर्ममुपागमत् ॥  
ऋतुकाले शुचिस्स्नाता शुक्लवस्त्रा यशस्विनी ।  
शय्यां जगाम सुश्रोणी सह धर्मेण सुव्रता ॥  
धर्मेण सह सङ्गम्य योगमूर्तिधरेण सा ।  
लेभे पुत्रं महाभागं सर्वप्राणभृतां हितम् ॥  
ऐन्द्रे चन्द्रमसा युक्ते मुहूर्तेऽभिजितेऽष्टमे ।  
दिवा मध्यं गते सूर्ये तिथौ पुण्येऽभिपूजिते ॥  
समृद्धयसशं कुन्ती सुषाव समये सुतम् ॥  
जातमात्रे ततस्तस्मिन्वागुवाचाशरीरिणी ।  
एष धर्मभृतां श्रेष्ठो भविष्यति विनादिनी ॥  
युधिष्ठिर इति ख्यातः पाण्डोः प्रथमजस्सुतः ।  
अभवत्प्रथितो राजंस्त्रिषु लोकेषु विर्यवान् ।  
यशसा तेजसा चैव वृत्तेन च समन्वितः ॥  
संवत्सरे द्वितीये तु गान्धार्या उदरं महत् ।  
न च प्राजायत तदा ततस्तां दुःखमाविशत् ॥  
श्रुत्वा कुन्तीसुतं जातं बालार्कसमतेजसम् ।  
उदरस्यात्मनस्स्थैर्यमुपालभ्य च सौबली ॥  
कौरवस्यापरिज्ञातं यत्नेन महता स्वयम् ।  
उदरं घातयामास गान्धारी शोकमूर्छिता ॥  
ततो जज्ञे मांसपेशी साष्ठीला जनमेजय ।  
द्विवर्षसम्भृतां कुक्षौ तामुत्स्रष्टुं प्रचक्रमे ॥  
अथ द्वैपायनो राजनाजगाम यदृच्छया ।  
तां च मांसमयीं पेशीं ददर्श वदतां वरः ॥  
ततोऽब्रवीत्सौबलेयीं किमिदं ते चिकीर्षितम् ।  
सा चात्मनो मतं सर्वं शशंस परमर्षये ॥  
ज्येष्ठं कुन्तीसुतं जातं श्रुत्वा रविसमप्रभम् ।  
दुःखेन परमेणेदमुदरं घातितं मया ॥  
शतं च किल पुत्राणां दत्तवानसि मे प्रभो ।  
इयं मांसमयी पेशी जाता पुत्रशताय वै ॥  
व्यासः-  
एतावदेतद्गान्धारि नैतज्जात्वन्यथा भवेत् ।  
वितथं नोक्तपूर्वं मे स्वैरेष्वपि कदाचन ॥  
घृतपूर्णं कुण्डशतं क्षिप्रमानीयतामिति ।  
शीताभिरद्भिराष्ठीलामिमां च परिषिञ्च च ॥  
वैशम्पायनः-  
संसिच्यमाना साष्ठीला ह्यभवच्छतधा तदा ॥  
अङ्गुष्ठपर्वमात्राणां गर्भाणां पुनरेव तु ।  
एकाधिकशतं पूर्णं यथायोगं विशाम्पते ॥  
ततः कुण्डशतं तत्र आनाय्य तु महानृषिः ।  
मांसपेश्यास्तदा राजन्क्रमशः कालपर्ययात् ।  
ततस्तांस्तेषु कुण्डेषु गर्भान्सर्वान्समादधात् ॥  
स्वनुगुप्तेषु देशेषु रक्षां चैषां व्यधापयत् ॥  
शशास चैव कृष्णो हि गर्भाणां रक्षणं तथा ।  
उवाच चैनां भगवान्कालेनैव तथा पुनः ॥  
व्यासः-  
घटमानेषु कुण्डेषु जाताञ्जानीहि शोभने ।  
अह्नोत्तराः कुमारस्ते कुण्डेभ्यस्तु समुत्थिताः ॥  
तेनैवैषां क्रमेणासीज्ज्योष्ठानुज्येष्ठता तदा ।  
जन्मतश्च प्रमाणेन ज्येष्ठः कुन्तीसुतोऽभवत् ॥  
वैशम्पायनः-  
एवं सन्दिश्य कौरव्यं कृष्णद्वैपायनस्तदा ।  
जगाम पर्वतायैव तपसे संशितव्रतः ।  
धार्मिकं तं सुतं दृष्ट्वा पाण्डुस्तां पुनरब्रवीत् ॥  
पाण्डुः-  
प्राहुः क्षत्रबलं ज्येष्ठं बलज्येष्ठं सुतं वृणे ।  
ततः कुन्तीमभिक्रम्य शशासातीव भारत ॥  
वायुमावाहयस्वेति स देवो बलवत्तरः ॥  
अश्वमेधः क्रतुश्रेष्ठो ज्योतिश्श्रेष्ठो दिवाकरः ।  
ब्राह्मणो द्विपदां श्रेष्ठो बलश्रेष्ठस्तु मारुतः ॥  
मारुतं मरुतां श्रेष्ठं सर्वप्राणिभिरीडितम् ।  
आवाहय त्वं नियमात्पुत्रार्थं वरवर्णिनि ॥  
स नो यं दास्यति सुतं स प्राणबलवान्नृषु ।  
भविष्यति वरारोहे बलज्येष्ठा हि भूमिपाः ॥  
वैशम्पायनः-  
तथोक्तवति सा काले वायुमेवाजुहाव च ।  
द्वितीयेनोपहारेण तेनोक्तविधिना पुनः ॥  
तैरेव नियमैस्स्थित्वा मन्त्रग्राममुदीरयत् ।  
आजगाम ततो वायुः किं करोमीति चाब्रवीत् ॥  
लज्जान्विता ततः कुन्ती पुत्रमैच्छन्महाबलम् ।  
तथाऽस्त्विति च तां वायुस्समालभ्य दिवं गतः ॥  
तस्माज्जज्ञे महावीर्यो भीमो भीमपराक्रमः ।  
तमप्यतिबलं जातं वागुवाचाशरीरिणी ।  
सर्वेषां बलिनां श्रेष्ठो जातोऽयमिति भारत ॥  
जातमात्रे कुमारे तु सर्वलोकस्य पार्थिवाः ।  
मूत्राम्बु सुस्रुवुस्सर्वे व्यथिताश्च प्रपेदिरे ॥  
वाहनानि विशीर्यन्ते विमुञ्चन्त्यश्रुबिन्दवः ॥  
यथाऽनिलस्समुद्धूतस्समर्थः कम्पने भुवः ।  
तथा मन्युपरीताङ्गो भीमो भीमपराक्रमः ॥  
इदं चाद्भुतमत्रासीज्जातमात्रे वृकोदरे ।  
यदङ्कात्पतितो मातुश्शिलां गात्रैरचूर्णयत् ॥  
कुन्ती तु सह पुत्रेण याता सुरुचिरं सरः ।  
स्नात्वा तु सुतमादाय दशमेऽहनि यादवी ॥  
दैवतान्यर्चयिष्यन्ती निर्जगामाश्रमात्पृथा ।  
शैलस्यान्तेन गच्छन्त्यास्तदा भरतसत्तम ।  
निश्चक्राम महाव्याघ्रो जिघांसन्गिरिगह्वरात् ॥  
तमापतन्तं शार्दूलं विकृष्याथ कुरूत्तमः ।  
निर्बिभेद शरैः पाण्डुस्त्रिभिस्त्रिदशविक्रमः ॥  
नादेन महता तां तु पूरयन्तं गिरेर्गुहाम् ।  
दृष्ट्वा शैलमुपारोढुमैच्छत्कुन्ती भयात्ततः ॥  
त्रासेनास्यास्सुतस्त्वङ्कात्पपात भरतर्षभ ।  
पर्वतस्योपरिस्थाया अधस्तादपतच्छिशुः ॥  
स शिलाश्चूर्णयामास वज्रवद्वज्रिचोदितः ॥  
पुत्रस्नेहात्ततः पाण्डुरभ्यधावद्गिरेस्तटम् ।  
पतता तेन शतधा शिला गात्रैर्विचूर्णिता ।  
शिलां च चूर्णितां दृष्ट्वा परं विस्मयमागमत् ॥  
स तु जन्मनि भीमस्य विनदन्तं विनादितम् ।  
ददर्श गिरिशृङ्गस्थं व्याघ्रं व्याघ्रपराक्रमः ॥  
दारसंरक्षणार्थाय रक्षमाणस्तथाऽऽत्मजम् ।  
सदा बाणधनुष्पाणिरभवत्कुरुनन्दनः ॥  
मघे चन्द्रमसा युक्ते सिंहे चाभ्युदिते गुरौ ।  
दिवा मध्यगते सूर्ये तिथौ पुण्ये त्रयोदशे ॥  
मैत्रे मुहूर्ते सा कुन्ती सुषुवे भीममच्युतम् ॥  
यस्मिन्नहनि भमस्तु जज्ञे भीमपराक्रमः ।  
तामेव रात्रिं पूर्वं तु जज्ञे दुर्योधनो नृपः ॥  
दुर्योधने जातमात्रे दिक्षु सर्वासु भारत ।  
क्रव्यादाः प्राणदन्घोराश्शिवाश्चाशिवनिस्वनाः ।  
ववर्ष रुधिरं देवो भयमावेदयन्महत् ॥  
एतस्मिन्नन्तरे राजा धृतराष्ट्रोऽम्बिकासुतः ।  
समाहूय बहून्विप्रान्विदुरं चेदमब्रवीत् ॥  
धृतराष्ट्रः-  
श्रुतं मया यथा जातो ज्येष्ठः पाण्डोस्सुतः किल ।  
स तु दुर्योधनाच्छ्रेष्ठस्तस्मिन्राज्यं न संशयः ॥  
अयं त्वनन्तरं तस्माद्राजा भवितुमर्हति ।  
एतं विब्रूत मे प्रश्नं यद्वाऽस्मिन्दृश्यते फलम् ॥  
अस्मिञ्जाते निमित्तानि संशयन्त्यशिवं महत् ।  
अतो ब्रवीमि विदुर द्रुतं मां भयमाविशत् ॥  
वैशम्पायनः-  
वाक्यस्यैतस्य निधने दिक्षु सर्वासु भारत ।  
क्रव्यादाः प्राणदन्घोराश्शिवाश्चाशिवशंसिनः ॥  
लक्षयित्वा निमित्तानि तानि सर्वाणि भारत ।  
तेऽब्रुवन्ब्राह्मणा राजन्विदुरश्च महामतिः ॥  
विदुरः-  
अयं कुलान्तकृज्जातो यस्माच्च कुलपांसनः ।  
तस्य त्यागेन शान्तिस्स्यात्पुष्टिस्त्वपनये भवेत् ॥  
शतमेकोनमप्यस्तु पुत्राणां ते महीपते ।  
एकेन कुरु नः क्षेमं कुलस्य च कुलस्य च ॥  
त्यजेदेकं कुलस्यार्थे ग्रामस्यार्थे कुलं त्यजेत् ।  
ग्रामं जनपदस्यार्थे आत्मार्थे पृथिवीं त्यजेत् ॥  
वैशम्पायनः-  
स तथा विदुरेणोक्तस्तैश्च विप्रैर्जनाधिपः ।  
न चकार तदा राजा पुत्रस्नेहसमन्वितः ॥  
ततः पुत्रशतं सर्वं धृतराष्ट्रस्य भारत ।  
अह्नां शतेन सञ्जज्ञे कन्या चैका शतात्परा ॥  
गान्धार्यां क्लिश्यमानायां वर्धमाने तथोदये ।  
वैश्या सा त्वम्बिकापुत्रं कन्या परिचचार ह ॥  
तया समभवद्राजा धृतराष्ट्रो यदृच्छया ।  
तस्यामजनयत्पुत्रं युयुत्सुं नाम भारत ॥  
इत्थमेकशतं जज्ञे पुत्राणां भरतर्षभ  ।  
महारथानां वीराणां कन्या चैकाऽथ दुश्शला ॥  
धृतराष्ट्रस्य राजेन्द्र यथा ते कथितं मया ॥ ॥  
