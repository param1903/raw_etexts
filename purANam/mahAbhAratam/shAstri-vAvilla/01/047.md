शौनकः-  
ये सर्पास्सर्पसत्रेऽस्मिन् पतिता हव्यवाहने ।  
तेषां नामानि सर्वेषां श्रोतुमिच्छामि सूतज ॥  
सूतः-  
सहस्राणि बहून्यस्मिन् प्रयुतान्यर्बुदानि च ।  
न शक्यं परिसङ्ख्यातुं बहुत्वाद्वेदवित्तम ॥  
यथास्मृति तु नामानि पन्नगानां निबोध मे ।  
उच्यमानानि मुख्यानां हुतानां जातवेदसि ॥  
वासुकेः कुलजांस्तावत् प्राधान्येन निबोध मे ।  
नील रक्तास्सिता घोरा महाकाया विषोल्बणाः ॥  
कोटिको नाम सम्पूर्णः सदयालोभलीढकः ।  
पिच्छपः कौणपश्शक्रः कोणवेगः प्रकालितः ॥  
हिरण्यबाहुश्शरणस् तक्षकः कालदन्तकः ।  
एते वासुकिजा नागाः प्रविष्टा हव्यवाहनम् ॥  
तक्षकस्य कुले तावत् प्रवक्ष्यामि निबोध तान् ।  
पुच्छण्वको मण्डलिको पिण्डभेत्ता च हेणकः ॥  
उच्छिखस्सुरभारङ्गो वल्लभोऽथाविराहणः ।  
सिलस्थामकणो मूकः सुकुमारः प्रवेपनः ॥  
मुद्गरश्शशरोमा च सुमरो वेगवान् हरः ।  
एते तक्षकजा नागाः प्रविष्टा हव्यवाहनम् ॥  
पारावतः पारियात्रः पाण्डरो हरिणः कृशः ।  
विहङ्गश्शरभो मोदः प्रमोदस्संहताशनः ॥  
ऐरावतकुलादेते प्रतिता हव्यवाहनम् ।  
कौरव्यकुलजान्नागाञ् श्रुणु मे द्विजसत्तम ॥  
जटिलः कुण्डलः कुण्डो वेणिग्रन्थ कुमारकः ।  
बाहुकश्शृङ्गयाष्टिश्च धूर्तकः पोतपोतकौ ॥  
धृतराष्ट्रकुले जाताञ् शृणु नागान् यथातथम्  ।  
दन्दशूकान् महाकायान् वातवेगान् विषोल्बणान् ॥  
शङ्कुकर्णः पिङ्गलकः कुठारमुखसेवकौ ।  
पूर्णाङ्गदः पूर्णमुखः प्रहस्तश्शकुनिर्हरिः ॥  
अमोथकः कामविकः खनसो मानसो नटः ।  
भैरवो मन्त्रवेगश्च पिङ्गलश्चोडुपारगः ॥  
ऋषभो वेगवान्नाथः पिण्डारकमहाहनू  ।  
रक्ताङ्गस्सर्वसारङ्गस् समृद्धपटलाक्षकौ ॥  
वलाहको वारणकस् सुमित्रश्चित्रवेदितः ।  
पराशकस्तरुणको मणिस्स्कन्धस्तथाऽऽरुणः ।  
इति नागा मया ब्रह्मन् कीर्तिताः कीर्तिवर्धनाः ॥  
प्राधान्येन बहुत्वात्तु सर्वे ते परिकीर्तिताः ॥  
एतेषां पुत्रपौत्राश्च प्रसवस्य च सन्ततिः ।  
न शक्याः परिसङ्ख्यातुं ये दीप्तं पावकं गताः ॥  
सप्तशीर्षा द्विशीर्षाश्च पञ्चशीर्षास्तथाऽपरे ।  
दशशीर्षाश्शतशीर्षास् तथान्ये बहुशीर्षकाः ॥  
कालानलविषा घोरा हुताशनसमार्चिषः ।  
महाकाया महावीर्याश् शैलशृङ्गसमुच्छ्रयाः ॥  
योजनायामविस्तारा द्वियोजनसमायताः ।  
कामरूपाः कामबला दीप्तानलविषोल्बणाः ॥  
दग्धास्तत्र महासत्रे ब्रह्मदण्डेन पीडिताः ॥ ॥  
