अर्जुनः-  
तापत्य इति यद्वाक्यमुक्तवानसि मामिह ।  
तदहं ज्ञातुमिच्छामि तापत्यार्थविनिश्चितम् ॥  
तपती नाम का चैषा तापत्या यत्कृते वयम् ।  
कौन्तेया हि वयं साधो यत्तदिच्छामि वेदितुम् ॥  
वैशम्पायनः-  
एवमुक्तस्स गन्धर्वः प्रत्युवाच यशस्विनीम् ।  
अर्जुनं त्रिषु लोकेषु विशरुतं श्रुतिवद्वचः ॥  
गन्धर्वः-  
हन्त ते कथयिष्यामि कथामतिमनोरमाम् ।  
यथावदखिलां पार्थ धर्म्यां धर्मभृतां वर ॥  
उक्तवानस्मि यद्वाक्यं तापत्य इति यद्वचः ।  
तत्तेऽहं कथयिष्यामि शृणुष्वैकमना नृप ॥  
य एष दिवि तेजस्वी नाकं व्याप्नोति तेजसा ।  
सा तस्य तपती नाम बभूव सदृशी सुता ॥  
विवस्वतो वै कौन्तेय सावित्र्यवरजा विभो ।  
विश्रुता त्रिषु लोकेषु तपती तपसा युता ॥  
न देवी नासुरी चैव न यक्षी न च किन्नरी ।  
नाप्सरा न च गन्धर्वी तथारूपा न काचन ॥  
सुविभक्तानवद्याङ्गी सुस्मितायतलोचना ।  
स्वाचारा चैव साध्वी च सुवेषा चैव भामिनी ॥  
न तस्यास्सदृशं कञ्चित्त्रिषु लोकेषु भारत ।  
भर्तारं सविता मेने रूपशीलकुलैश्रुतैः ॥  
सम्प्राप्तयौवनां पश्यन्देवो दुहितरं शुभाम् ।  
द्व्यष्टवर्षां तु तां पश्यन्सविता रूपशालिनीम् ।  
नोपलेभे ततश्शान्तिं सम्प्रदानं विचिन्तयन् ॥  
अथर्क्षपुत्रः कौन्तेय कुरूणामृषभो युवा ।  
सूर्यमाराधयामास नृपस्संवरणस्तदा ॥  
अर्घ्यमाल्योपहारैश्च शश्वत्स नृपतिस्सदा ।  
नियमैरुपवासैश्च तपोभिर्विविधैरपि ॥  
सुश्रूषुरनहंवादी शश्वत्कौरवनन्दन ।  
अंशुमन्तं समुद्यन्तं पूजयामास भक्तिमान् ॥  
ततः कृतज्ञो नृपतिं रूपेणासदृशं भुवि ।  
तपत्यास्सदृशं मेने सूर्यस्संवरणं पतिम् ॥  
दातुमैच्छत्ततः कन्यां तस्मै संवरणाय ताम् ।  
नृपोत्तमाय कौरव्य विश्रुताभिजनाय च ॥  
यथा हि दिवि दीप्तांशुः प्रभासयति तेजसा ।  
तथा भुवि महिपालो दीप्त्या संवरणोऽभवत् ॥  
यथाऽर्चयन्ति चादित्यमुद्यन्तं ब्रह्मवादिनः ।  
तथा संवरणं पार्थ ब्राह्मणावरजाः प्रजाः ॥  
स सोममति कान्तत्वादादित्यमति तेजसा ।  
बभूव नृपतिः श्रीमान्सुहृदां दुर्हृदामपि ॥  
एवङ्गुणाय नृपते तथावृत्ताय नित्यशः ।  
तस्मै दातुं मनश्चक्रे तपतीं तपनस्स्वयम् ॥  
स कदाचिदथो राजा श्रीमानुरुयशा भुवि ।  
चचार मृगयां पार्थ पर्वतोपवने किल ॥  
चरतो मृगयां तस्य क्षुत्पिपासाश्रमान्वितः ।  
ममार राज्ञः कौन्तेय गिरावप्रतिमो हयः ॥  
स मृताश्वश्चरन्पार्थ पद्भ्यामेव गिरौ नृपः ।  
ददर्शासदृशीं लोके कन्यामायतलोचनाम् ॥  
स एव एकामासाद्य कन्यां तामरिमर्दनः ।  
तस्थौ नृपतिशार्दूलः पश्यन्नविचलेक्षणः ॥  
स हि तां तर्कयामास रूपतो नृपतिश्श्रियम् ।  
पुनस्स तर्कयामास रवेर्भ्रष्टामिव प्रभाम् ॥  
गिरिप्रस्थे तु सा यस्मिन्स्थिता स्वसितलोचना ।  
ससवृक्षलतागुल्मो हिरण्मय इवाभवत् ॥  
अवमेने स तां दृष्ट्वा सर्वप्राणभृतां स्त्रियः ।  
अवाप्तं चात्मनो मेने स राजा चक्षुषः फलम् ॥  
जन्मप्रभृति यत्किचिन्द्दृष्टवान्स महीपतिः ।  
रूपं न सदृशं तस्यास्तर्कयामास किञ्चन ॥  
तया बद्धमनश्चक्षुः पाशैर्गुणमयैस्तदा ।  
नातिचक्राम तं देशं बुबुधे न च किञ्चन ॥  
अस्या नूनं विशालाक्ष्याः सदेवासुरमानुषम् ।  
लोकं निर्मथ्य धात्रेदं रूपमाविष्कृतं कृतम् ॥  
इति तां तर्कयामास रूपद्रविणसम्पदा ।  
कन्यामसदृशीं लोके नृपस्संवरणस्तदा ॥  
तां च दृष्ट्वैव कल्याणीं कल्याणाभिजनो नृपः ।  
जगाम मनसा चिन्तां काममार्गणपीडितः ॥  
तुद्यमानस्सुतीव्रेण नृपतिर्मन्मथाग्निना ।  
अप्रगल्भः प्रगल्भां तां उवाचाथ यशस्विनीम् ॥  
संवरणः-  
काऽसि कस्यासि रम्भोरु किमर्थं चेह तिष्ठसि ।  
कथं च निर्जनेऽरण्ये चरस्येका शुचिस्मिते ॥  
त्वं हि सर्वानवद्याङ्गी सर्वाभरणभूषिता ।  
विभूषणमिवैतेषां भूषणानामभीप्सितम् ॥  
न देवीं नासुरीं चैव न यक्षीं न च कन्नरीम् ।  
न च भोगवतीं मन्ये न गन्धर्वीं न मानुषीम् ॥  
या हि दृष्टा मया काश्चिच्छ्रुताश्चापि वराङ्गनाः ।  
न तासां सदृशीं मन्ये त्वामहं मत्तकाशिनि ॥  
गन्धर्वः-  
एष तां स महीपालो बभाषे न तु सा तदा ।  
कामार्तं निर्जनेऽरण्ये प्रत्यबाषत किञ्चन ॥  
तथा लालप्यमानस्य पार्थिवस्यायतेक्षणा ।  
सौदामिनीव चाभ्रेषु तत्रैवान्तरधीयत ॥  
तामन्विच्छन्स नृपतिः परिचक्राम सर्वतः ।  
वनं वनजपत्राक्षीं भ्रमन्नुन्मत्तवत्तदा ॥  
अपश्यमानस्स तु तां बहु तत्र विलप्य च ।  
निश्चेष्टः कौरवश्रेष्ठ मुहूर्तं स व्यतिष्ठत ॥ ॥  
