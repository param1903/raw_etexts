वैशम्पायनः   
ततस्सर्वाः प्रकृतयो नगराद्वारणावतात् ।  
सर्वमङ्गलसंयुक्ता यथाशास्त्रमतन्द्रिताः ॥  
श्रुत्वाऽगतान् पाण्डवेयान् वारणवतगता जनाः ।  
अभिजग्मुर्नरश्रेष्ठाश् श्रुत्वैव परया मुदा ॥  
ते समासाद्य कौन्तेयान् वारणावतगा जनाः ।  
कृत्वा जयाशिषस्सर्वे परिवव्रुर्युधिष्ठिरम् ॥  
तैर्वृतः पुरुषव्याघ्रो धर्मराजो युधिष्ठिरः ।  
विबभौ देवसङ्काशो वज्रपाणिरिवामरैः ॥  
सत्कृताश्चैव पौरैश्च पौरान् सत्कृत्य चानघाः ।  
अलङ्कृतजनाकीर्णं विविशुर्वारणावतम् ॥  
ते प्रविश्य पुरीं वीरास् तूर्णं जग्मुरथो गृहान् ।  
ब्राह्मणानां महीपाल रतानां स्वेषु कर्मसु ॥  
नगराधिकृतानां च गृहाणि रथिनां तदा ।  
उपतस्थुर्नरश्रेष्ठा वैश्यशूद्रगृहाण्यपि ॥  
अर्चिताश्च नरैः पौरैः पाण्डवा भरतर्षभ ।  
जग्मुरावसथं पश्चात् पुरोचनपुरस्कृताः ॥  
तेभ्यो भक्ष्यान्नपानानि शयनानि शुभानि च ।  
आसनानि च मुख्यानि प्रददौ स पुरोचनः ॥  
तत्र ते सत्कृतास्तेन सुमहार्हपरिच्छदाः ।  
उपास्यमानाः पुरुषैर् ऊषुः पुरनिवासिभिः ॥  
दशरात्रोषितानां तु तत्र तेषां पुरोचनः ।  
निवेशयामास गृहं शिवाख्यमशिवं तदा ॥  
तत्र ते पुरुषव्याघ्रा ददृशुस्सपरिच्छदाः ।  
पुरोचनस्य वचनात् कैलासमिव गुह्यकाः ॥  
तत्त्वगारमभिप्रेक्ष्य सर्वकर्मोपशोभितम् ।  
उवाचाग्नेयमित्येवं भीमसेनं युधिष्ठिरः ॥  
युधिष्ठिरः  
जिघ्रन् सम्यग्वसागन्धं सर्पिर्जतुविमिश्रितम् ।  
कृतं हि व्यक्तमाग्नेयम् इदं वेश्म परन्तप ॥  
मृदेषा व्यक्तमाग्नेयैर् द्रव्यैर्मिश्रस्य वेश्मनः |  
शणसर्जरसोपेता ह्यालिप्ता गृहभित्तिषु ||  
मुञ्जबल्वजवंशादि नूनं सर्वं घृतोक्षितम् |  
शणबल्वजकार्पासवंशदारुकटान्यपि ||  
आग्नेयान्यत्र क्षिप्तानि परितो वेश्मनस्तथा |  
शिल्पिभिस्सुभृतैराप्तैर् विनीतैर्वेश्म निर्मितम् ||  
विश्वस्तानिह नः पापो दग्धुकामः पुरोचनः |  
इमां तु वै महाबुद्धिर् विदुरो दृष्टवान् किल ॥  
इमामेवापदं पार्थ तदाऽहं प्रतिबोधितः ।  
ते वयं बोधितास्तेन बुद्धिमन्तोऽशिवं गृहम् ॥  
अनार्यैस्सुकृतं गूढैर् दुर्योधनवशानुगैः ॥  
भीमसेनः  
यदिदं गृहमाग्नेयं विहितं मन्यते भवान् ।  
तत्रैव साधु गच्छामो यत्र पूर्वोषिता वयम् ॥  
इह यत्तैर्निराकारैर् वस्तव्यमिति रोचते |  
तुष्टैरिव विचिन्वद्भिर् गतिमन्यां ब्रवीमि वः ||  
आकारं यदि जानीयाद् अस्माकं हि पुरोचनः ।  
क्षिप्रकारी ततो भूत्वा प्रसह्यापि दहेत्ततः ॥  
नायं बिभेत्युपक्रोशाद् अधर्माच्च पुरोचनः।  
तथा च वर्तते मन्दः सुयोधनमते स्थितः ॥  
अपि चास्मासु दग्धेषु भीष्मः कुरुपितामहः ।  
न कुप्येत किमर्थं वा कौरवान् कोपयेन्न सः  ॥  
तथा हि सह दग्धेषु विदुरस्स पितामहः ।  
कर्मो नेहेति कुप्येत तथाऽन्ये कुरुपुङ्गवाः ॥  
उपपन्नं तु दग्धेषु कुलवंशोऽनुकीर्तितः ।  
कुप्येरन् यदि धर्मज्ञास् तथा ये कुरुपुङ्गवाः ॥  
वयं तु यदि दाहाद्वै बिभ्यतः प्रद्रवेमहि ।  
स्पर्शैर्नो गातयेत् सर्वान् राज्यलुब्धस्सुयोधनः ॥  
अपदस्थान् पदे तिष्ठन् अक्षान् पक्षसंस्थितः ।  
हीनकोशान् महाकोशः प्रयोगैर्घातयेद्ध्रुवम् ॥  
तदस्माभिरिमं पापं तं च पापं सुयोधनम् ।  
वञ्चयद्भिर्निवस्तव्यं छन्नं वीर क्चचित्क्वचित् ॥  
ते वयं मृगयाशीलाश् चराम वसुधामिमाम् ।  
तथा नो विदिता मार्गा भविष्यन्ति पलायताम् ॥  
भौमं च बिलमद्यैव कारयामस्सुसंवृतम् ।  
गृहोच्छ्वासं ततस्तत्र हुताशस्सम्प्रधक्ष्यति ॥  
द्रवतोऽत्र यथा चास्मान् न बुध्येत पुरोचनः ।  
पौरो वाऽपि जनः कश्चित् तथा कार्यमतन्द्रितैः ॥  
