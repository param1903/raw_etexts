+++
title = "०६६ राम-हनुमत्संवादः"
title_english = "066 Sri Rama urges Hanuma to repeat the words spoken by Seetha"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-066-urges_Hanuma,_to_repeat_the_words_spoken_by_Seetha..mp3"></div>

एवम् उक्तो हनुमता रामो दशरथ आत्मजः ।  
तम् मणिम् हृदये कृत्वा प्ररुरोद सलक्ष्मणः ॥ ५-६६-१  
तम् तु दृष्ट्वा मणि श्रेष्ठम् राघवः शोक कर्शितः ।  
नेत्राभ्याम् अश्रु पूर्णाभ्याम् सुग्रीवम् इदम् अब्रवीत् ॥ ५-६६-२  
यथैव धेनुः स्रवति स्नेहात् वत्सस्य वत्सला ।  
तथा मम अपि हृदयम् मणि रत्नस्य दर्शनात् ॥ ५-६६-३  
मणि रत्नम् इदम् दत्तम् वैदेह्याः श्वशुरेण मे ।  
वधू काले यथा बद्धम् अधिकम् मूर्ध्नि शोभते ॥ ५-६६-४  
अयम् हि जल सम्भूतो मणिः प्रवर पूजितः ।  
यज्ञे परम तुष्टेन दत्तः शक्रेण धीमता ॥ ५-६६-५  
इमम् दृष्ट्वा मणि श्रेष्ठम् तथा तातस्य दर्शनम् ।  
अद्य अस्मि अवगतः सौम्य वैदेहस्य तथा विभोः ॥ ५-६६-६  
अयम् हि शोभते तस्याः प्रियाया मूर्ध्नि मे मणिः ।  
अस्य दर्शनेन अहम् प्राप्ताम् ताम् इव चिन्तये ॥ ५-६६-७  
किम् आह सीता वैदेही ब्रूहि सौम्य पुनः पुनः ।  
पिपासुम् इव तोयेन सिन्चन्ती वाक्य वारिणा ॥ ५-६६-८  
इतः तु किम् दुह्खतरम् यत् इमम् वारि सम्भवम् ।  
मणिम् पश्यामि सौमित्रे वैदेहीम् आगतम् विना ॥ ५-६६-९  
चिरम् जीवति वैदेही यदि मासम् धरिष्यति ।  
क्षणम् सौम्य न जीवेयम् विना ताम् असित ईक्षणाम् ॥ ५-६६-१०  
नय माम् अपि तम् देशम् यत्र दृष्टा मम प्रिया ।  
न तिष्ठेयम् क्षणम् अपि प्रवृत्तिम् उपलभ्य च ॥ ५-६६-११  
कथम् सा मम सुश्रोणि भीरु भीरुः सती तदा ।  
भय आवहानाम् घोराणाम् मध्ये तिष्ठति रक्षसाम् ॥ ५-६६-१२  
शारदः तिमिर उन्मुखो नूनम् चन्द्र इव अम्बुदैः ।  
आवृतम् वदनम् तस्या न विराजति राक्षसैः ॥ ५-६६-१३  
किम् आह सीता हनुमन् तत्त्वतः कथयस्व मे ।  
एतेन खलु जीविष्ये भेषजेन आतुरो यथा ॥ ५-६६-१४  
मधुरा मधुर आलापा किम् आह मम भामिनी ।  
मत् विहीना वराअरोहा हनुमन् कथयस्व मे ॥ ५-६६-१५  
त्यार्षे श्रीमद्रामायणे आदिकाव्ये सुन्दरकाण्डे षट्षष्टितमः सर्गः