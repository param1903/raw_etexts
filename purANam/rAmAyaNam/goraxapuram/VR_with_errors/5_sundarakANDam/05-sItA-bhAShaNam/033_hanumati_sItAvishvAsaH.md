+++
title = "०३३ हनुमति सीताविश्वासः"
title_english = "033 Seetha antecedents to Hanuma"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-033-Seetha_antecedents_to_Hanuma.mp3"></div>

सोऽवतीर्य द्रुमात्तस्माद्विद्रुमप्रतिमाननः ।  
विनीतवेषः कृपणः प्रणिपत्योपसृत्य च ॥ ५-३३-१  
ताम् अब्रवीन् महातेजा हनूमान् मारुत आत्मजः ।  
शिरसि अञ्जलिम् आधाय सीताम् मधुरया गिरा ॥ ५-३३-२  
का नु पद्म पलाश अक्षी क्लिष्ट कौशेय वासिनी ।  
द्रुमस्य शाखाम् आलम्ब्य तिष्ठसि त्वम् अनिन्दिता ॥ ५-३३-३  
किम् अर्थम् तव नेत्राभ्याम् वारि स्रवति शोकजम् ।  
पुण्डरीक पलाशाभ्याम् विप्रकीर्णम् इव उदकम् ॥ ५-३३-४  
सुराणाम् असुराणाम् च नाग गन्धर्व रक्षसाम् ।  
यक्षाणाम् किम्नराणाम् च का त्वम् भवसि शोभने ॥ ५-३३-५  
का त्वम् भवसि रुद्राणाम् मरुताम् वा वर आनने ।  
वसूनाम् वा वर आरोहे देवता प्रतिभासि मे ॥ ५-३३-६  
किम् नु चन्द्रमसा हीना पतिता विबुध आलयात् ।  
रोहिणी ज्योतिषाम् श्रेष्ठा श्रेष्ठा सर्व गुण अन्विता ॥ ५-३३-७  
कोपात् वा यदि वा मोहात् भर्तारम् असित ईक्षणा ॥ ५-३३-८  
वसिष्ठम् कोपयित्वा त्वम् न असि कल्याणि अरुन्धती ।  
को नु पुत्रः पिता भ्रात भर्ता वा ते सुमध्यमे ॥ ५-३३-९  
अस्माल् लोकात् अमुम् लोकम् गतम् त्वम् अनुशोचसि ।  
रोदनादतिनिःश्वासाद्भूमिसंस्पर्शनादपि ॥ ५-३३-१०  
न त्वाम् देवीमहम् मन्ये राज्ञः सञ्ज्ञावधारणात् ।  
व्यञ्जनानि हि ते यानि लक्षणानि च लक्षये ॥ ५-३३-११  
महिषी भूमि पालस्य राज कन्या असि मे मता ।  
रावणेन जन स्थानात् बलात् अपहृता यदि ॥ ५-३३-१२  
सीता त्वम् असि भद्रम् ते तन् मम आचक्ष्व पृच्छतः ।  
यथा हि तव वैदैन्यम् रूपम् चाप्यतिमानुषम् ॥ ५-३३-१३  
तपसा चान्वितो वेषस्त्वं राममहिषी ध्रुवम् ।  
सा तस्य वचनम् श्रुत्वा राम कीर्तन हर्षिता ॥ ५-३३-१४  
उवाच वाक्यम् वैदेही हनूमन्तम् द्रुम आश्रितम् ।  
पृथिव्यां राजसिंहानां मुख्यस्य विदितात्मनः ॥ ५-३३-१५  
स्नुषा दशरथस्याहम् शत्रुसैन्यप्रतापिनः ।  
दुहिता जनकस्य अहम् वैदेहस्य महात्मनः ॥ ५-३३-१६  
सीता च नाम नाम्ना अहम् भार्या रामस्य धीमतः ।  
समा द्वादश तत्र अहम् राघवस्य निवेशने ॥ ५-३३-१७  
भुन्जाना मानुषान् भोगान् सर्व काम समृद्धिनी ।  
ततः त्रयोदशे वर्षे राज्येन इक्ष्वाकु नन्दनम् ॥ ५-३३-१८  
अभिषेचयितुम् राजा स उपाध्यायः प्रचक्रमे ।  
तस्मिन् सम्भ्रियमाणे तु राघवस्य अभिषेचने ॥ ५-३३-१९  
कैकेयी नाम भर्तारम् देवी वचनम् अब्रवीत् ।  
न पिबेयम् न खादेयम् प्रत्यहम् मम भोजनम् ॥ ५-३३-२०  
एष मे जीवितस्य अन्तो रामो यदि अभिषिच्यते ।  
यत् तत् उक्तम् त्वया वाक्यम् प्रीत्या नृपति सत्तम ॥ ५-३३-२१  
तच् चेन् न वितथम् कार्यम् वनम् गच्छतु राघवः ।  
स राजा सत्य वाग् देव्या वर दानम् अनुस्मरन् ॥ ५-३३-२२  
मुमोह वचनम् श्रुत्वा कैकेय्याः क्रूरम् अप्रियम् ।  
ततः तु स्थविरो राजा सत्य धर्मे व्यवस्थितः ॥ ५-३३-२३  
ज्येष्ठम् यशस्विनम् पुत्रम् रुदन् राज्यम् अयाचत ।  
स पितुः वचनम् श्रीमान् अभिषेकात् परम् प्रियम् ॥ ५-३३-२४  
मनसा पूर्वम् आसाद्य वाचा प्रतिगृहीतवान् ।  
दद्यान् न प्रतिगृह्णीयान् न ब्रूयत् किञ्चित् अप्रियम् ॥ ५-३३-२५  
अपि जीवित हेतोः हि रामः सत्य पराक्रमः ।  
स विहाय उत्तरीयाणि महाअर्हाणि महायशाः ॥ ५-३३-२६  
विसृज्य मनसा राज्यम् जनन्यै माम् समादिशत् ।  
सा अहम् तस्य अग्रतः तूर्णम् प्रस्थिता वन चारिणी ॥ ५-३३-२७  
न हि मे तेन हीनाया वासः स्वर्गे अपि रोचते ।  
प्राग् एव तु महाभागः सौमित्रिः मित्र नन्दनः ॥ ५-३३-२८  
पूर्वजस्य अनुयात्रा अर्थे द्रुम चीरैः अलङ्कृतः ।  
ते वयम् भर्तुः आदेशम् बहु मान्य दृढ व्रताः ॥ ५-३३-२९  
प्रविष्टाः स्म पुरात् दृष्टम् वनम् गम्भीर दर्शनम् ।  
वसतो दण्डक अरण्ये तस्य अहम् अमित ओजसः ॥ ५-३३-३०  
रक्षसा अपहृता भार्या रावणेन दुरात्मना ।  
द्वौ मासौ तेन मे कालो जीवित अनुग्रहः कृतः ॥ ५-३३-३१  
ऊर्ध्वम् द्वाभ्याम् तु मासाभ्याम् ततः त्यक्ष्यामि जीवितम् ।  
इत्यार्षे श्रीमद्रामायणे आदिकाव्ये सुन्दरकाण्डे त्रयस्त्रिंशः सर्गः