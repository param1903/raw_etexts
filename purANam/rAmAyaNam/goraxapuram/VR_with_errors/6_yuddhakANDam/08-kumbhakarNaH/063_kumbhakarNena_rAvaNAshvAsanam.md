+++
title = "०६३ कुम्भकर्णेन रावणाश्वासनम्"
title_english = "063 Kumbhakarna reassures Ravana"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-063-Kumbhakarna_reassures_Ravana_0.mp3"></div>

तस्य राक्षसराजस्य निशम्य परिदेवितम् ।  
कुम्भकर्णो बभा षेदं वचनम् प्रजहास च ॥ ६-६३-१  
दृष्टो दोषो हि योऽस्माभिः पुरा मन्त्रविनिर्णये ।  
हितेष्वनभियुक्तेन सोऽयमासादितस्त्वया ॥ ६-६३-२  
श्रीघ्रम् खल्वभ्युपेतम् त्वाम् फलम् पापस्य कर्मणः ।  
निरयेष्वेव पतनम् यथा दुष्कृतकर्मणः ॥ ६-६३-३  
प्रथमम् वै महाराज कृत्यमेतदचिन्तितम् ।  
केवलम् वीर्यदर्पेणनानुबन्धो विचिन्तितः ॥ ६-६३-४  
यः पश्चात्पूर्वकार्याणि कुर्यादैश्वर्यमास्थितः ।  
पूर्वं चोत्तरकार्याणि न स वेद नयानयौ ॥ ६-६३-५  
देशकालविहीनानि कर्माणि विपरीतवत् ।  
क्रियमाणानि दुष्यन्ति हवीम्ष्यप्रयतेष्विव ॥ ६-६३-६  
त्रयाणाम् पञ्चधा योगम् कर्मणाम् यः प्रपद्यते ।  
सचिवैः समयम् कृत्वा स सम्यगभिवर्तते ॥ ६-६३-७  
यथागमम् च यो राजा समयम् च चिकीर्षति ।  
बुध्यते सचिवैर्बुद्ध्या सुहृदश्चानुपश्यति ॥ ६-६३-८  
धर्ममर्थम् च कामम् च सर्वान्वा रक्षसाम् पते ।  
भजते पुरुषः काले त्रिणि द्वन्द्वानि वा पुनः ॥ ६-६३-९  
त्रिषु चैतेषु यच्छ्रेष्ठम् श्रुत्वा तन्नावबुध्यते ।  
राजा वा राजमात्रो वा व्यर्थम् तस्य बहु श्रुतम् ॥ ६-६३-१०  
उपप्रदानम् सान्त्वम् च भेदम् काले च विक्रमम् ।  
योगम् च रक्षसाम् श्रेष्ठ तावुभौ च नयानयौ ॥ ६-६३-११  
काले धर्मार्थकामान्यः सम्मन्त्य्र सचिवैह् सह ।  
निषेवेतात्मवान् लोके न स व्यसनमाप्नुयात् ॥ ६-६३-१२  
हितानुबन्धमालोक्य कुर्यात्कार्यमिहात्मनः ।  
राजा सहार्थतत्त्वज्ञैः सचिवैर्बुद्धिजीविभिः ॥ ६-६३-१३  
अनभिज्ज़्नाय शास्त्रार्थान् पुरुषाः पशुबुद्धयः ।  
प्रागल्भ्याद्वक्त्मिच्छिन्ति मन्त्रेष्वभ्यन्तरीकृताः ॥ ६-६३-१४  
अशास्त्रविदुषाम् तेषाम् कार्यम् नाभिहितं वचः ।  
अर्थशास्त्रानभिज्ञानाम् विपुलाम् श्रियमिच्छताम् ॥ ६-६३-१५  
अहितम् च हिताकारम् धार्ष्ट्याज्जल्पन्ति ये नराः ।  
अवश्यम् मन्त्रबाह्यास्ते कर्तव्याः कृत्यदूषकाः ॥ ६-६३-१६  
विनाशयन्तो भर्तारम् सहिताः शत्रुभिर्बुधैः ।  
विपरीतानि कृत्यानि कारयन्तीह मन्त्रिणः ॥ ६-६३-१७  
तान् भर्ता मित्रसङ्काशानमित्रान् मन्त्रनिर्णये ।  
व्यवहारेण जानीयात्सचिवानुपसम्हितान् ॥ ६-६३-१८  
चपलस्येह कृत्यानि सहसानुप्रधावतः ।  
चिद्रमन्ये प्रपद्यन्ते क्रौञ्चस्य खमिव द्विजाः ॥ ६-६३-१९  
यो हि शत्रुमवज्ञाय नात्मानमभिरक्षति ।  
अवाप्नोति हि सोऽनर्थान् स्थानाच्च व्यवरोप्यते ॥ ६-६३-२०  
यदुक्तमिह ते पूर्वम् क्रियतामनुजेन च ।  
तदेव नो हितम् वाक्यम् यदिच्छसि च तत्कुरु ॥ ६-६३-२१  
तत्तु श्रुत्वा दशग्रीवः कुम्भकर्णस्य भाषितम् ।  
भ्रुकुटिम् चैव सञ्चक्रे क्रुद्धश्चैनमभाषत ॥ ६-६३-२२  
मन्यो गुरुरिवाचार्यः कि माम् त्वमनुशाससे ।  
किमेवम् वाक्ष्रमम् कृत्वा काले युक्तम् विधीयताम् ॥ ६-६३-२३  
विभ्रमाच्चित्तमोहाद्वा बलवीर्याश्रयेण वा ।  
नाभिपन्नमिदानीम् यद्व्यर्था तस्य पुनः कथा ॥ ६-६३-२४  
अस्मिन् काले तु यद्युक्तम् तदिदानीम् विचिन्त्यताम् ।  
गतम् तु नानुशोचन्ति गतम् तु गतमेव हि ॥ ६-६३-२५  
ममापनयजं दुःखम् विक्रमेण समीकुरु ।  
यदि खल्वस्ति मे स्नेहो विक्रमम् वाधिगच्छसि ॥ ६-६३-२६  
यदि कार्यम् ममैतत्ते हृदि कार्यतमम् मतम् ।  
स सुहृद्यो विपन्नार्थम् दीनमभ्युपपद्यते ॥ ६-६३-२७  
स बन्धुर्योऽपनीतेषु साहाय्यायोपकल्पते ।  
तमथैवम् ब्रुवाणम् स वचनम् धीरदारुणम् ॥ ६-६३-२८  
रुष्ट्ऽयमिति विज्ञाय शनैः श्लक्ष्णमुवाच ह ।  
अतीव हि समालक्ष्य भ्रातरम् क्षुभितेन्द्रियम् ॥ ६-६३-२९  
कुम्भकर्णः शनैर्वाक्यम् बभाषे परिसान्त्वयन् ।  
शृणु राजन्नवहितो मम वाक्यमरिन्दम ॥ ६-६३-३०  
अलम् राक्षसराजेन्द्र सन्तापमुपपद्य ते ।  
रोषम् च सम्परित्यज्य स्वस्थो चवितुमर्हसि ॥ ६-६३-३१  
नैतन्मनसि कर्तव्यम् मयि जीवति पार्थिव ।  
तमहम् नाशयिष्यामि यत्कृते परितप्येते ॥ ६-६३-३२  
अवश्यम् च हितम् वाच्यम् सर्वावस्थाम् गतम् मया ।  
बन्धुभावादभिहितम् भ्रातृस्नेहाच्च पार्थिव ॥ ६-६३-३३  
सदृशम् यच्च कालेऽस्मिन् कर्तुम् स्नेहेन बन्धुना ।  
शत्रूणाम् कदनम् पश्य क्रियमाणम् मया रणे ॥ ६-६३-३४  
अद्य पश्य महाबाहो मया समरमूर्धनि ।  
हते रामे सहभ्रात्रा द्रवन्तीम् हरिवाहिनीम् ॥ ६-६३-३५  
अद्य रामस्य तद्दृष्ट्वा मयानीतम् रणाच्छिरः ।  
सुखि भव महाबाहो सीता भवतु दुःखिता ॥ ६-६३-३६  
अद्य रामस्य पश्यन्तु निधनम् सुमहत्प्रियम् ।  
लङ्कायाम् राक्षसाः सर्वे ये ते निहतबान्धवाः ॥ ६-६३-३७  
अद्य शोकपरीतानाम् स्वबन्धुवधशोचिनाम् ।  
शत्रोर्युधि विनाशेन करोम्यश्रुप्रमार्जनम् ॥ ६-६३-३८  
अद्य पर्वतसङ्काशम् ससूर्यमिव तोयदम् ।  
विकीर्णम् पश्य समरे सुग्रीवम् प्लवगेश्वरम् ॥ ६-६३-३९  
कथम् च राक्षसैरेभिर्मया च परिसान्त्वितः ।  
जिघांसुभिर्दाशरथिम् व्यथसे त्वमिहानघ ॥ ६-६३-४०  
माम् निहत्य किल त्वाम् हि निहनिष्यति राघवः ।  
नाहामात्मनि सन्तापम् गच्छेयम् राक्षसाधिप ॥ ६-६३-४१  
कामम् त्विदानीमपि माम् व्यादिश त्वम् परन्तप ।  
न परः प्रेक्षणीयस्ते युद्धायातुलविक्रम ॥ ६-६३-४२  
अहमुत्सादयिष्यामि शत्रूंस्तव महाबलान् ।  
यदि शक्रो यदि यमो यदि पावकमारुतौ ॥ ६-६३-४३  
तानहम् योधयिष्यामि कुबेरवरुणावपि ।  
गिरिमात्रशरीरस्य शितशूलधरस्य मे ॥ ६-६३-४४  
नर्दतस्तीक्ष्णदम्ष्ट्रस्य बिभीयाद्वै पुरन्दरः ।  
अथवा त्यक्तशस्त्रस्य मृद्नतस्तरसा रिपून् ॥ ६-६३-४५  
न मे प्रतिमुखः कश्चित् स्थातुम् शक्तो जिजीविषुः ।  
नैव शक्त्या न गदया नासिना निशितैः शरैः ॥ ६-६३-४६  
हस्ताभ्यामेव सम्रब्धो हनिष्याम्यपि वज्रिणम् ।  
यदि मे मुष्टिवेगम् स राघवोऽद्य सहिष्यति ॥ ६-६३-४७  
ततः पास्यन्ति बाणौघा रुधिरम् राघवस्य मे ।  
चिन्तया तप्यसे राजन् किमर्थम् मयि तिष्ठति ॥ ६-६३-४८  
सोऽहम् शत्रुविनाशाय तव निर्यातुमुद्यतः ।  
मुञ्च रामद्भयम् घोरम् निहनिष्यामि सम्युगे ॥ ६-६३-४९  
राघवम् लक्ष्मणम् चैव सुग्रीवम् च महाबलम् ।  
हनूमन्तम् च रक्षोघ्नम् येन लङ्का प्रदीपिता ॥ ६-६३-५०  
हरींश्च भक्षयिष्यामि सम्युगे समुपस्थिते ।  
असाधारणमिच्छमि तव दातुम् महद्यशः ॥ ६-६३-५१  
यदिचेन्द्राद्भयम् राजन्यदि चापि स्वयम्भुवः ।  
ततोऽहम् नाशयिष्यामि नैशम् तम इवांशुमान् ॥ ६-६३-५२  
अपि देवाः शयिष्यान्ते मयि क्रुद्धे महीतले ।  
यमम् च शमयिष्यामि भक्षयिष्यामि पावकम् ॥ ६-६३-५३  
आदित्यम् पातयिष्यामि सनक्षत्रम् महीतले ।  
शतक्रतुम् वधिष्यामि पास्यामि वरुणालयम् ॥ ६-६३-५४  
पर्वतांश्चूर्णयिष्यामि दारयिष्यामि मेदिनीम् ।  
दीर्घकालम् प्रसुप्तस्य कुम्भकर्णस्य विक्रमम् ॥ ६-६३-५५  
अद्य पश्यन्तु भूतानि भक्ष्यमाणानि सर्वशः ।  
नन्विदम् त्रिदिवम् सर्वमाहारस्य न पूर्यते ॥ ६-६३-५६  
वधेन ते दाशरथेः सुखावहम् ।  
सुखम् समाहर्तुमहम् व्रजामि ।  
निहत्य रामम् सह लक्ष्मणेन ।  
खादामि सर्वान् हरियूथमुख्यान् ॥ ६-६३-५७  
रमस्व राजन् पिब चाद्य वारुणीम् ।  
कुरुष्व कृत्यानि विनीय दुःखम् ।  
मयाद्य रामे गमिते यमक्षयम् ।  
चिराय सीता वशगा भविष्यति ॥ ६-६३-५८  
इत्यार्षे श्रीमद्रामायणे आदिकाव्ये युद्धकाण्डे त्रिषष्टितमः सर्गः