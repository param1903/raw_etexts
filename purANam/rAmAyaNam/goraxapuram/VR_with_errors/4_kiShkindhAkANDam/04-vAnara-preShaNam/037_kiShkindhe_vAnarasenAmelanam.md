+++
title = "०३७ किष्किन्धे वानरसेनामेलनम्"
title_english = "037 Monkey chiefs go round the earth"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-037-Vanarasenaa_Aagamanam.mp3"></div>

एवम् उक्तः तु सुग्रीवो लक्ष्मणेन महात्मना ।  
हनूमन्तम् स्थितम् पार्श्वे वचनम् च इदम् अब्रवीत् ॥ ४-३७-१  
महेन्द्र हिमवत् विन्ध्य कैलास शिखरेषु च ।  
मन्दरे पाण्डु शिखरे पञ्च शैलेषु ये स्थिताः ॥ ४-३७-२  
तरुण आदित्य वर्णेषु भ्राजमानेषु नित्यशः ।  
पर्वतेषु समुद्र अन्ते पश्चिमस्याम् तु ये दिशि ॥ ४-३७-३  
आदित्य भवने चैव गिरौ सन्ध्या अभ्र सन्निभे ।  
पद्म ताल वनम् भीमाः संश्रिता हरि पुङ्गवाः ॥ ४-३७-४  
अञ्जन अम्बुद सङ्काशाः कुञ्जर प्रतिम ओजसः ।  
अञ्जने पर्वते चैव ये वसन्ति प्लवङ्गमाः ॥ ४-३७-५  
महाशैल गुहा आवासा वानराः कनक प्रभाः ।  
मेरु पार्श्व गताः चैव ये च धूम्र गिरिम् श्रिताः ॥ ४-३७-६  
तरुण आदित्य वर्णाः च पर्वते ये महाअरुणे ।  
पिबन्तो मधु मैरेयम् भीम वेगाः प्लवङ्गमाः ॥ ४-३७-७  
वनेषु च सुरम्येषु सुगन्धिषु महत्सु च ।  
तापस आश्रम रम्येषु वन अन्तेषु समन्ततः ॥ ४-३७-८  
तान् तान् त्वम् आनय क्षिप्रम् पृथिव्याम् सर्व वानरान् ।  
साम दान आदिभिः कल्पैः वानरैः वेगवत्तरैः ॥ ४-३७-९  
प्रेषिताः प्रथमम् ये च मया आज्ञाताः महाजवाः ।  
त्वरण अर्थम् तु भूयः त्वम् सम्प्रेषय हरीश्वरान् ॥ ४-३७-१०  
ये प्रसक्ताः च कामेषु दीर्घ सूत्राः च वानराः ।  
इह आनयस्व तान् शीघ्रम् सर्वान् एव कपीश्वरान् ॥ ४-३७-११  
अहोभिः दशभिः ये च न आगच्छन्ति मम आज्ञया ।  
हन्तव्याः ते दुरात्मानो राज शासन दूषकाः ॥ ४-३७-१२  
शतानि अथ सहस्राणि कोट्यः च मम शासनात् ।  
प्रयान्तु कपि सिंहानाम् निदिशे मम ये स्थिताः ॥ ४-३७-१३  
मेघ पर्वत सङ्काशाः छादयन्त इव अम्बरम् ।  
घोर रूपाः कपि श्रेष्ठा यान्तु मत् शासनात् इतः ॥ ४-३७-१४  
ते गतिज्ञा गतिम् गत्वा पृथिव्याम् सर्व वानराः ।  
आनयन्तु हरीन् सर्वान् त्वरिताः शासनान् मम ॥ ४-३७-१५  
तस्य वानर राजस्य श्रुत्वा वायु सुतो वचः ।  
दिक्षु सर्वासु विक्रान्तान् प्रेषयामास वानरान् ॥ ४-३७-१६  
ते पदम् विष्णु विक्रान्तम् पतत्रि ज्योतिः अध्वगाः ।  
प्रयाताः प्रहिता राज्ञा हरयः तु क्षणेन वै ॥ ४-३७-१७  
ते समुद्रेषु गिरिषु वनेषु च सरःसु च ।  
वानरा वानरान् सर्वान् राम हेतोः अचोदयन् ॥ ४-३७-१८  
मृत्यु काल उपमस्य आज्ञाम् राज राजस्य वानराः ।  
सुग्रीवस्य आययुः श्रुत्वा सुग्रीव भय शन्किताः ॥ ४-३७-१९  
ततः ते अञ्जन सङ्काशा गिरेः तस्मात् महाजवाः ।  
तिस्रः कोट्यः प्लवङ्गानाम् निर्ययुर् यत्र राघवः ॥ ४-३७-२०  
अस्तम् गच्छति यत्र अर्कः तस्मिन् गिरिवरे रताः ।  
सन्तप्त हेम वर्ण आभा तस्मात् कोट्यो दश च्युताः ॥ ४-३७-२१  
कैलास शिखरेभ्यः च सिंह केसर वर्चसाम् ।  
ततः कोटि सहस्राणि वानराणाम् समागमन् ॥ ४-३७-२२  
फल मूलेन जीवन्तो हिमवन्तम् उपाश्रिताः ।  
तेषाम् कोटि सहस्राणाम् सहस्रम् समवर्तत ॥ ४-३७-२३  
अङ्गारक समानानाम् भीमानाम् भीम कर्मणाम् ।  
विन्ध्यात् वानर कोटीनाम् सहस्राणि अपतन् द्रुतम् ॥ ४-३७-२४  
क्षीर उद वेला निलयाः तमाल वन वासिनः ।  
नारि केल अशनाः चैव तेषाम् सङ्ख्या न विद्यते ॥ ४-३७-२५  
वनेभ्यो गह्वरेभ्यः च सरित्भ्यः च महाबलाः ।  
आगच्छत् वानरी सेना पिबन्ति इव दिवा करम् ॥ ४-३७-२६  
ये तु त्वरयितुम् याता वानराः सर्व वानरान् ।  
ते वीरा हिमवत् शैले ददृशुः तम् महाद्रुमम् ॥ ४-३७-२७  
तस्मिन् गिरि वरे पुण्ये यज्ञो माहेश्वरः पुरा ।  
सर्व देव मनः तोषो बभूव सु मनोरमः ॥ ४-३७-२८  
अन्न निस्यन्द जातानि मूलानि च फलानि च ।  
अमृत स्वादु कल्पानि ददृशुः तत्र वानराः ॥ ४-३७-२९  
तत् अन्न सम्भवम् दिव्यम् फलम् मूलम् मनोहरम् ।  
यः कश्चित् सकृत् अश्नाति मासम् भवति तर्पितः ॥ ४-३७-३०  
तानि मूलानि दिव्यानि फलानि च फल अशनाः ।  
औषधानि च दिव्यानि जगृहुर् हरि पुङ्गवाः ॥ ४-३७-३१  
तस्मात् च यज्ञ आयतनात् पुष्पाणि सुरभीणि च ।  
आनिन्युर् वानरा गत्वा सुग्रीव प्रिय कारणात् ॥ ४-३७-३२  
ते तु सर्वे हरिवराः पृथिव्याम् सर्व वानरान् ।  
सञ्चोदयित्वा त्वरितम् यूथानाम् जग्मुर् अग्रतः ॥ ४-३७-३३  
ते तु तेन मुहूर्तेन कपयः शीघ्र चारिणः ।  
किष्किन्धाम् त्वरया प्राप्ताः सुग्रीवो यत्र वानरः ॥ ४-३७-३४  
ते गृहीत्वा ओषधीः सर्वाः फल मूलम् च वानराः ।  
तम् प्रतिग्राहयामासुर् वचनम् च इदम् अब्रुवन् ॥ ४-३७-३५  
सर्वे परिसृताः शैलाः सरितः च वनानि च ।  
पृथिव्याम् वानराः सर्वे शासनात् उपयान्ति ते ॥ ४-३७-३६  
एवम् श्रुत्वा ततो हृष्टः सुग्रीवः प्लवग अधिपः ।  
प्रतिजग्राह च प्रीतः तेषाम् सर्वम् उपायनम् ॥ ४-३७-३७  
इति वाल्मीकि रामायणे आदि काव्ये किष्किन्ध काण्डे सप्त त्रिंशः सर्गः