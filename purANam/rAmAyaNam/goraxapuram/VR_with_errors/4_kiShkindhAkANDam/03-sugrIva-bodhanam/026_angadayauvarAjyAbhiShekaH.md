+++
title = "०२६ अङ्गदयौवराज्याभिषेकः"
title_english = "026 Sugreeva s coronation"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-026-Angada_Youvarajyabhishekaha.mp3"></div>

ततः शोक अभिसन्तप्तम् सुग्रीवम् क्लिन्न वासनम् ।  
शाखा मृग महामात्राः परिवार्य उपतस्थिरे ॥ ४-२६-१  
अभिगम्य महाबाहुम् रामम् अक्लिष्ट कारिणम् ।  
स्थिताः प्राञ्जलयः सर्वे पितामहम् इव ऋषयः ॥ ४-२६-२  
ततः काञ्चन शैल आभः तरुण अर्क निभ आननः ।  
अब्रवीत् प्राञ्जलिर् वाक्यम् हनुमान् मारुत आत्मजः ॥ ४-२६-३  
भवत् प्रसादात् काकुत्स्थ पितृ पैतामहम् महत् ।  
वानराणाम् सुदंष्ट्राणाम् सम्पन्न बलशालिनाम् ॥ ४-२६-४  
महात्मानाम् सुदुष्प्रापम् प्राप्तम् राज्यम् इदम् प्रभो ।  
भवता समनुज्ञातः प्रविश्य नगरम् शुभम् ॥ ४-२६-५  
संविधास्यति कार्याणि सर्वाणि ससुहृत् गणः।  
स्नातो अयम् विविधैर् गन्धैर् औषधैः च यथा विधि ॥ ४-२६-६  
अर्चयिष्यति माल्यैः च रत्नैः च त्वाम् विशेषतः ।  
इमाम् गिरि गुहाम् रम्याम् अभिगन्तुम् त्वम् अर्हसि ॥ ४-२६-७  
कुरुष्व स्वामि सम्बन्धम् वानरान् सम्प्रहर्षयन् ।  
एवम् उक्तो हनुमता राघवः पर वीरहा ॥ ४-२६-८  
प्रत्युवाच हनूमन्तम् बुद्धिमान् वाक्य कोविदः ।  
चतुर्दश समाः सौम्य ग्रामम् वा यदि वा पुरम् ॥ ४-२६-९  
न प्रवेक्ष्यामि हनुमन् पितुर् निर्देश पालकः ।  
सुसमृद्धाम् गुहाम् दिव्याम् सुग्रीवो वानरर्षभः ॥ ४-२६-१०  
प्रविष्टो विधिवत् वीरः क्षिप्रम् राज्ये अभिषिच्यताम् ।  
एवम् उक्त्वा हनूमन्तम् रामः सुग्रीवम् अब्रवीत् ॥ ४-२६-११  
वृत्तज्ञो वृत्त सम्पन्नम् उदार बल विक्रमम् ।  
इमम् अपि अङ्गदम् वीरम् यौवराज्ये अभिषेचय ॥ ४-२६-१२  
ज्येष्ठस्य हि सुतो ज्येष्ठः सदृशो विक्रमेण च ।  
अङ्गदो अयम् अदीनात्मा यौवराज्यस्य भाजनम् ॥ ४-२६-१३  
पूर्वो अयम् वार्षिको मासः श्रावणः सलिल आगमः ।  
प्रवृत्ताः सौम्य चत्वारो मासा वार्षिक सञ्ज्ञिताः ॥ ४-२६-१४  
न अयम् उद्योग समयः प्रविश त्वम् पुरीम् शुभाम् ।  
अस्मिन् वत्स्यामि अहम् सौम्य पर्वते सह लक्ष्मणः ॥ ४-२६-१५  
इयम् गिरि गुहा रम्या विशाला युक्त मारुता ।  
प्रभूत सलिला सौम्य प्रभूत कमल उत्पला ॥ ४-२६-१६  
कार्तिके समनुप्राप्ते त्वम् रावण वधे यत ।  
एष नः समयः सौम्य प्रविश त्वम् स्वम् आलयम् ॥ ४-२६-१७  
अभिषिञ्चस्व राज्ये च सुहृदः सम्प्रहर्षय ।  
इति राम अभ्यनुज्ञातः सुग्रीवो वानरर्षभः ॥ ४-२६-१८  
प्रविवेश पुरीम् रम्याम् किष्किन्धाम् वालि पालिताम् ।  
तम् वानर सहस्राणि प्रविष्टम् वानर ईश्वरम् ॥ ४-२६-१९  
अभिवार्य प्रहृष्टानि सर्वतः प्लवगेश्वरम् ।  
ततः प्रकृतयः सर्वा दृष्ट्वा हरि गण ईश्वरम् ॥ ४-२६-२०  
प्रणम्य मूर्ध्ना पतिता वसुधायाम् समाहिताः ।  
सुग्रीवः प्रकृतीः सर्वाः सम्भाष्य उत्थाप्य वीर्यवान् ॥ ४-२६-२१  
भ्रातुर् अन्तः पुरम् सौम्यम् प्रविवेश महाबलः ।  
प्रविष्टम् भीम विक्रान्तम् सुग्रीवम् वानरर्षभम् ॥ ४-२६-२२  
अभ्यषिञ्चन्त सुहृदः सहस्राक्षम् इव अमराः ।  
तस्य पाण्डुरम् आजह्रुः छत्रम् हेम परिष्कृतम् ॥ ४-२६-२३  
शुक्ले च वाल व्यजने हेम दण्डे यशस्करे ।  
तथा सर्वाणि रत्नानि सर्व बीज औषधानि च ॥ ४-२६-२४  
स क्षीराणाम् च वृक्षाणाम् प्ररोहान् कुसुमानि च ।  
शुक्लानि चैव वस्त्राणि श्वेतम् चैव अनुलेपनम् ॥ ४-२६-२५  
सुगन्धीनि च माल्यानि स्थलजानि अम्बुजानि च ।  
चन्दनानि च दिव्यानि गन्धाम् च विविधान् बहून् ॥ ४-२६-२६  
अक्षतम् जात रूपम् च प्रियङ्गु मधु सर्पिषी ।  
दधि चर्म च वैयाघ्रम् परार्ध्ये च अपि उपानहौ ॥ ४-२६-२७  
समालम्भनम् आदाय गोरोचनम् मनः शिलाम् ।  
आजग्मुः तत्र मुदिता वराः कन्याः च षोडश ॥ ४-२६-२८  
ततः ते वानर श्रेष्ठम् अभिषेक्तुम् यथा विधि ।  
रत्नैर् वस्त्रैः च भक्ष्यैः च तोषयित्वा द्विजर्षभान् ॥ ४-२६-२९  
ततः कुश परिस्तीर्णम् समिद्धम् जात वेदसम् ।  
मन्त्र पूतेन हविषा हुत्वा मन्त्रविदो जनाः ॥ ४-२६-३०  
ततो हेम प्रतिष्ठाने वर आस्तरण संवृते ।  
प्रासाद शिखरे रम्ये चित्र माल्य उपशोभिते ॥ ४-२६-३१  
प्राङ्मुखम् विधिवत् मन्त्रैः स्थापयित्वा वर आसने ।  
नदी नदेभ्यः संहृत्य तीर्थेभ्यः च समन्ततः ॥ ४-२६-३२  
आहृत्य च समुद्रेभ्यः सर्वेभ्यो वानरर्षभाः ।  
अपः कनक कुम्भेषु निधाय विमलम् जलम् ॥ ४-२६-३३  
शुभैः वृषभ शृन्गैः च कलशैः च एव काञ्चनैः ।  
शास्त्र दृष्टेन विधिना महर्षि विहितेन च ॥ ४-२६-३४  
गजो गवाक्षो गवयः शरभो गन्धमादनः ।  
मैन्दः च द्विविदः चैव हनूमान् जाम्बवान् तथा ॥ ४-२६-३५  
अभ्यषिञ्चन्त सुग्रीवम् प्रसन्नेन सुगन्धिना ।  
सलिलेन सहस्राक्षम् वसवो वासवम् यथा ॥ ४-२६-३६  
अभिषिक्ते तु सुग्रीवे सर्वे वानर पुङ्गवाः ।  
प्रचुक्रुशुर् महात्मानो हृष्टाः शत सहस्रशः ॥ ४-२६-३७  
रामस्य तु वचः कुर्वन् सुग्रीवो हरि पुङ्गवः ।  
अङ्गदम् सम्परिष्वज्य यौवराज्ये अभिषेचयत् ॥ ४-२६-३८  
अङ्गदे च अभिषिक्ते तु सानुक्रोशाः प्लवङ्गमाः ।  
साधु साधु इति सुग्रीवम् महात्मानो हि अपूजयन् ॥ ४-२६-३९  
रामम् च एव महात्मानम् लक्ष्मणम् च पुनः पुनः ।  
प्रीताः च तुष्टुवुः सर्वे तादृशे तत्र वर्तिनि ॥ ४-२६-४०  
हृष्ट पुष्ट जन आकीर्णा पताका ध्वज शोभिता ।  
बभूव नगरी रम्या क्षिकिन्धा गिरि गह्वरे ॥ ४-२६-४१  
निवेद्य रामाय तदा महात्मने  
महा अभिषेकम् कपि वाहनी पतिः ।  
रुमाम् च भार्याम् उपलभ्य वीर्यवान्  
अवाप राज्यम् त्रिदश अधिपो यथा ॥ ४-२६-४२  
इति वाल्मीकि रामायणे आदि काव्ये किष्किन्ध काण्डे षड् विंशः सर्गः