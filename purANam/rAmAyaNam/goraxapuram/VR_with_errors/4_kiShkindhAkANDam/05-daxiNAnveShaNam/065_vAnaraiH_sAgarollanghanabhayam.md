+++
title = "०६५ वानरैः सागरोल्लङ्घनभयम्"
title_english = "065 Monkeys fear to jump the ocean"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-065-Monkeys_fear_to_jump_the_ocean.mp3"></div>

अथ अङ्गद वचः श्रुत्वा सर्वे ते वानर उत्तमाः ।  
स्वम् स्वम् गतौ समुत्साहम् ऊचुः तत्र यथा क्रमम् ॥ ४-६५-१  
गजो गवाक्षो गवयः शरभो गन्धमादनः ।  
मैन्दः च द्विविदः चैव सुषेणो जाम्बवान् तथा ॥ ४-६५-२  
आबभाषे गजः तत्र प्लवेयम् दश योजनम् ।  
गवाक्षो योजनानि आह गमिष्यामि इति विंशतिम् ॥ ४-६५-३  
शरभो वानरः तत्र वानरान् तान् उवाच ह ।  
त्रिंशत् गमिष्यामि योजनानाम् प्लवङ्गमाः ॥ ४-६५-४  
ऋषरभो वानरः तत्र वानरान् तान् उवाच ह ।  
चत्वारिंशत् गमिष्यामि योजनानाम् न संशयः ॥ ४-६५-५  
वानरान् तु महातेजा अब्रवीत् गन्धमादनः ।  
योजनानाम् गमिष्यामि पञ्चाशत् तु न संशयः ॥ ४-६५-६  
मैन्दः तु वानरः तत्र वानरान् तान् उवाच ह ।  
योजनानाम् परम् षष्टिम् अहम् प्लवितुम् उत्सहे ॥ ४-६५-७  
ततः तत्र महातेजा द्विविदः प्रत्यभाषत ।  
गमिष्यामि न सन्देहः सप्ततिम् योजनानि अहम् ॥ ४-६५-८  
सुषेणः तु महातेजाः सत्त्ववान् कपि सत्तमः ।  
अशीतिम् प्रतिजाने अहम् योजनानाम् पराक्रमे ॥ ४-६५-९  
तेषाम् कथयताम् तत्र सर्वान् तान् अनुमान्य च ।  
ततो वृद्धतमः तेषाम् जाम्बवान् प्रत्यभाषत ॥ ४-६५-१०  
पूर्वम् अस्माकम् अपि आसीत् कश्चित् गति पराक्रमः ।  
ते वयम् वयसः पारम् अनुप्राप्ताः स्म साम्प्रतम् ॥ ४-६५-११  
किम् तु न एवम् गते शक्यम् इदम् कार्यम् उपेक्षितुम् ।  
यद् अर्थम् कपि राजः च रामः च कृत निश्चयौ ॥ ४-६५-१२  
साम्प्रतम् कालम् अस्माकम् या गतिः ताम् निबोधत ।  
नवतिम् योजनानाम् तु गमिष्यामि न संशयः ॥ ४-६५-१३  
तान् च सर्वान् हरि श्रेष्ठान् जाम्बवान् इदम् अब्रवीत् ।  
न खलु एतावत् एव आसीत् गमने मे पराक्रमः ॥ ४-६५-१४  
मया वैरोचने यज्ञे प्रभविष्णुः सनातनः ।  
प्रदक्षिणी कृतः पूर्वम् क्रममाणः त्रिविक्रमः ॥ ४-६५-१५  
स इदानीम् अहम् वृद्धः प्लवने मन्दविक्रमः ।  
यौवने च तदा आसीत् मे बलम् अप्रतिमम् परम् ॥ ४-६५-१६  
सम्प्रति एतावत् एव अद्य शक्यम् मे गमने स्वतः ।  
न एतावता च संसिद्धिः कार्यस्य अस्य भविष्यति ॥ ४-६५-१७  
अथ उत्तरम् उदार अर्थम् अब्रवीत् अङ्गदः तदा ।  
अनुमान्य महाप्राज्ञो जाम्बवन्तम् महाकपिम् ॥ ४-६५-१८  
अहम् एतत् गमिष्यामि योजनानाम् शतम् महत् ।  
निवर्तने तु मे शक्तिः स्यात् न वा इति न निश्चितम् ॥ ४-६५-१९  
तम् उवाच हरि श्रेष्ठो जाम्बवान् वाक्य कोविदः ।  
ज्ञायते गमने शक्तिः तव हरि ऋक्ष सत्तम ॥ ४-६५-२०  
कामम् शत सहस्रम् वा न हि एष विधिः उच्यते ।  
योजनानाम् भवान् शक्तो गन्तुम् प्रतिनिवर्तितुम् ॥ ४-६५-२१  
न हि प्रेषयिता तात स्वामी प्रेष्यः कथञ्चन ।  
भवता अयम् जनः सर्वः प्रेष्यः प्लवग सत्तम ॥ ४-६५-२२  
भवान् कलत्रम् अस्माकम् स्वामि भावे व्यवस्थितः ।  
स्वामी कलत्रम् सैन्यस्य गतिः एषा परन्तप ॥ ४-६५-२३  
अपि वै एतस्य कार्यस्य भवान् मूलम् अरिम् दम ।  
तस्मात् कलत्रवत् तात प्रतिपाल्यः सदा भवान् ॥ ४-६५-२४  
मूलम् अर्थस्य संरक्ष्यम् एष कार्यविदाम् नयः ।  
मूले हि सति सिध्यन्ति गुणाः पुष्प फल उदयः ॥ ४-६५-२५  
तद् भवान् अस्य कार्यस्य साधनम् सत्य विक्रमः ।  
बुद्धि विक्रम सम्पन्नो हेतुः अत्र परन्तपः ॥ ४-६५-२६  
गुरुः च गुरु पुत्रः च त्वम् हि नः कपि सत्तम ।  
भवन्तम् आश्रित्य वयम् समर्था हि अर्थ साधने ॥ ४-६५-२७  
उक्त वाक्यम् महाप्राज्ञम् जाम्बवन्तम् महाकपिः ।  
प्रत्युवाच उत्तरम् वाक्यम् वालि सूनुः अथ अङ्गदः ॥ ४-६५-२८  
यदि न अहम् गमिष्यामि न अन्यो वानर पुङ्गवः ।  
पुनः खलु इदम् अस्माभिः कार्यम् प्रायोपवेशनम् ॥ ४-६५-२९  
न हि अकृत्वा हरि पतेः सन्देशम् तस्य धीमतः ।  
तत्र अपि गत्वा प्राणानाम् न पश्यामि परिरक्षणम् ॥ ४-६५-३०  
स हि प्रसादे च अत्यर्थम् कोपे च हरिः ईश्वरः ।  
अतीत्य तस्य सन्देशम् विनाशो गमने भवेत् ॥ ४-६५-३१  
तत् तथा हि अस्य कार्यस्य न भवति अन्यथा गतिः ।  
तत् भवान् एव दृष्ट अर्थः सञ्चिन्तयितुम् अर्हति ॥ ४-६५-३२  
सः अङ्गदेन तदा वीरः प्रत्युक्तः प्लवगर्षभः ।  
जाम्बवान् उत्तमम् वाक्यम् प्रोवाच इदम् ततो अङ्गदम् ॥ ४-६५-३३  
तस्य ते वीर कार्यस्य न किञ्चित् परिहास्यते ।  
एष सञ्चोदयामि एनम् यः कार्यम् साधयिष्यति ॥ ४-६५-३४  
ततः प्रतीतम् प्लवताम् वरिष्ठम्  
एकान्तम् आश्रित्य सुखोपविष्टम् ।  
सञ्चोदयामास हरि प्रवीरो  
हरिप्रवीरम् हनुमन्तम् एव ॥ ४-६५-३५  
इति वाल्मीकि रामायणे आदि काव्ये किष्किन्ध काण्डे पञ्च षष्टितमः सर्गः