+++
title = "११४ अयोध्याप्रवेशः"
title_english = "114 Bharata enters Ayodhya city"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-114-Ayodhyaa_Praveshaha.mp3"></div>

स्निग्ध गम्भीर घोषेण स्यन्दनेन उपयान् प्रभुः ।  
अयोध्याम् भरतः क्षिप्रम् प्रविवेश महा यशाः ॥ २-११४-१  
बिडाल उलूक चरिताम् आलीन नर वारणाम् ।  
तिमिर अभ्याहताम् कालीम् अप्रकाशाम् निशाम् इव ॥ २-११४-२  
राहु शत्रोः प्रियाम् पत्नीम् श्रिया प्रज्वलित प्रभाम् ।  
ग्रहेण अभ्युत्थितेन एकाम् रोहिणीम् इव पीडिताम् ॥ २-११४-३  
अल्प उष्ण क्षुब्ध सलिलाम् घर्म उत्तप्त विहङ्गमाम् ।  
लीन मीन झष ग्राहाम् कृशाम् गिरि नदीम् इव ॥ २-११४-४  
विधूमाम् इव हेम आभाम् अध्वर अग्नि समुत्थिताम् ।  
हविर् अभ्युक्षिताम् पश्चात् शिखाम् विप्रलयम् गताम् ॥ २-११४-५  
विध्वस्त कवचाम् रुग्ण गज वाजि रथ ध्वजाम् ।  
हत प्रवीराम् आपन्नाम् चमूम् इव महा आहवे ॥ २-११४-६  
सफेनाम् सस्वनाम् भूत्वा सागरस्य समुत्थिताम् ।  
प्रशान्त मारुत उद्धूताम् जल ऊर्मिम् इव निह्स्वनाम् ॥ २-११४-७  
त्यक्ताम् यज्न आयुधैः सर्वैर् अभिरूपैः च याजकैः ।  
सुत्या काले विनिर्वृत्ते वेदिम् गत रवाम् इव ॥ २-११४-८  
गोष्ठ मध्ये स्थिताम् आर्ताम् अचरन्तीम् नवम् तृणम् ।  
गो वृषेण परित्यक्ताम् गवाम् पत्नीम् इव उत्सुकाम् ॥ २-११४-९  
प्रभा करालैः सुस्निग्धैः प्रज्वलद्भिर् इव उत्तमैः ।  
वियुक्ताम् मणिभिर् जात्यैर् नवाम् मुक्ता आवलीम् इव ॥ २-११४-१०  
सहसा चलिताम् स्थानान् महीम् पुण्य क्षयाद् गताम् ।  
सम्हृत द्युति विस्ताराम् ताराम् इव दिवः च्युताम् ॥ २-११४-११  
पुष्प नद्धाम् वसन्त अन्ते मत्त भ्रमर शालिनीम् ।  
द्रुत दाव अग्नि विप्लुष्टाम् क्लान्ताम् वन लताम् इव ॥ २-११४-१२  
सम्मूढ निगमाम् सर्वाम् सङ्क्षिप्त विपण आपणाम् ।  
प्रग्च्छन्न शशि नक्षत्राम् द्याम् इव अम्बु धरैर् वृताम् ॥ २-११४-१३  
क्षीण पान उत्तमैर् भिन्नैः शरावैर् अभिसम्वृताम् ।  
हत शौण्डाम् इव आकाशे पान भूमिम् असंस्कृताम् ॥ २-११४-१४  
वृक्ण भूमि तलाम् निम्नाम् वृक्ण पात्रैः समावृताम् ।  
उपयुक्त उदकाम् भग्नाम् प्रपाम् निपतिताम् इव ॥ २-११४-१५  
विपुलाम् वितताम् चैव युक्त पाशाम् तरस्विनाम् ।  
भूमौ बाणैर् विनिष्कृत्ताम् पतिताम् ज्याम् इव आयुधात् ॥ २-११४-१६  
सहसा युद्ध शौण्डेन हय आरोहेण वाहिताम् ।  
निहताम् प्रतिसैन्येन वडवामिव पातिताम् ॥ २-११४-१७  
भरतस्तु रथस्थः सन् श्रीमान् दशरथात्मजः ।  
वाहयन्तं रथश्रेष्ठं सारथिम् वाक्यमब्रवीत् ॥ २-११४-१८  
किम् नु खल्वद्य गम्बीरो मूर्चितो न निशम्यते ।  
यथापुरमयोध्यायाम् गीतवादित्रनिस्वनः ॥ २-११४-१९  
वारुणीमदगन्धश्च माल्यगन्धश्च मूर्चितः ।  
धूपितागरुगन्धश्च न प्रवाति समन्ततः ॥ २-११४-२०  
यानप्र वरघोषश्च स्निग्धश्च हयनिस्वनः ।  
प्रमत्तगजनादश्च महांश्च रथनिस्वनः ॥ २-११४-२१  
नेदानीम् श्रूयते पुर्यामस्याम् रामे विवासिते ॥ २-११४-२२  
चन्दनागारुगन्धांश्च महार्हश्च नवस्रजः ॥ २-११४-२३  
गते हि रामे तरुणाः सन्तप्ता नोपभुञ्जते ।  
बहिर्यात्रां न गच्छन्ति चित्रमाअल्यधरा नराः ॥ २-११४-२४  
नोत्सवाः सम्प्रवर्तन्ते रामशोकार्दिते पुरे ।  
सह नूनम् मम भ्रात्रा पुरस्यास्य द्युतिर्गता ॥ २-११४-२५  
न हि राजत्ययोध्येयं सासारेवार्जुनी क्षपा ।  
कदा नु खलु मे भ्राता महोत्सव इवागतः ॥ २-११४-२६  
जनयिष्यत्ययोध्यायां हर्षम् ग्रीष्म इवाम्बुदः ।  
तरुणैः चारु वेषैः च नरैर् उन्नत गामिभिः ।  
सम्पतद्भिर् अयोध्यायाम् न विभान्ति महा पथाः ॥ २-११४-२७  
एवम् बहु विधम् जल्पन् विवेश वसतिम् पितुः ।  
तेन हीनाम् नर इन्द्रेण सिम्ह हीनाम् गुहाम् इव ॥ २-११४-२८  
तदा तदन्तःपुरमुज्घितप्रभम् ।  
सुरैरिवोत्सृष्टमभास्करम् दिनम् ।  
निरीक्ष्य सर्वम् तु विविक्तमात्मवान् ।  
मुमोच बाष्पं भरतः सुदुःखितः ॥ २-११४-२९  
इत्यार्षे श्रीमाद्रामायणे आदिकाव्ये अयोध्याकाण्डे चतुर्दशोत्तरशततमः सर्गः