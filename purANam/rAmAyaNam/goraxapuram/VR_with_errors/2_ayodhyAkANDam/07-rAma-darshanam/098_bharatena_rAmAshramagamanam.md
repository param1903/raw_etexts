+++
title = "०९८ भरतेन रामाश्रमगमनम्"
title_english = "098 Bharata continues his search for Rama s hermitage"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-098-Rama_Shrama_Gamanam.mp3"></div>

निवेश्य सेनाम् तु विभुः पद्भ्याम् पादवताम् वरः ।  
अभिगन्तुम् स काकुत्स्थम् इयेष गुरु वर्तकम् ॥ २-९८-१  
निविष्ट मात्रे सैन्ये तु यथा उद्देशम् विनीतवत् ।  
भरतो भ्रातरम् वाक्यम् शत्रुघ्नम् इदम् अब्रवीत् ॥ २-९८-२  
क्षिप्रम् वनम् इदम् सौम्य नर सङ्घैः समन्ततः ।  
लुब्धैः च सहितैर् एभिः त्वम् अन्वेषितुम् अर्हसि ॥ २-९८-३  
गुहो ज्ञातिसहस्रेण शरचापासिधारिणा ।  
समन्वेषतु काकुत्थ्समस्मिन् परिवृतः स्वयम् ॥ २-९८-४  
अमात्यैः सह पौरैश्च गुरुभिश्च द्विजातिभिः ।  
वनं सर्वं चरिष्यामि पद्भ्यां परिवृतः स्वयम् ॥ २-९८-५  
यावन् न रामम् द्रक्ष्यामि लक्ष्मणम् वा महा बलम् ।  
वैदेहीम् वा महा भागाम् न मे शान्तिर् भविष्यति ॥ २-९८-६  
यावन् न चन्द्र सङ्काशम् द्रक्ष्यामि शुभम् आननम् ।  
भ्रातुः पद्म पलाश अक्षम् न मे शान्तिर् भविष्यति ॥ २-९८-७  
यावन् न चरणौ भ्रातुः पार्थिव व्यन्जन अन्वितौ ।  
शिरसा धारयिष्यामि न मे शान्तिर् भविष्यति ॥ २-९८-८  
यावन् राज्ये राज्य अर्हः पितृ पैतामहे स्थितः ।  
अभिषेक जल क्लिन्नो न मे शान्तिर् भविष्यति ॥ २-९८-९  
सिद्धार्थः खलु सौमित्रिर्यश्चन्द्रविमलोवमम् ।  
मुखं पश्यति रामस्य राजीवाक्षं महाद्युति ॥ २-९८-१०  
कृत कृत्या महा भागा वैदेही जनक आत्मजा ।  
भर्तारम् सागर अन्तायाः पृथिव्या या अनुगग्च्छति ॥ २-९८-११  
सुभगः चित्र कूटो असौ गिरि राज उपमो गिरिः ।  
यस्मिन् वसति काकुत्स्थः कुबेर इव नन्दने ॥ २-९८-१२  
कृत कार्यम् इदम् दुर्गम् वनम् व्याल निषेवितम् ।  
यद् अध्यास्ते महा तेजा रामः शस्त्रभृताम् वरः ॥ २-९८-१३  
इत्यार्षे श्रीमद्रामायणे आदिकाव्ये अयोध्यकाण्डे अष्टनवतितमः सर्गः