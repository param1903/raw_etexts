+++
title = "११० वसिष्ठसूचनम्"
title_english = "110 Vasishta gives details of the creation of the world to Sri Rama"

+++
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-110-Vasista_Soochanam_.mp3"></div>

क्रुद्धम् आज्ञाय राम तु वसिष्ठः प्रत्युवाच ह।  
जाबालिः अपि जानीते लोकस्य अस्य गत आगतिम्॥ २-११०-१  
निवर्तयितु कामः तु त्वाम् एतद् वाक्यम् अब्रवीत् ।  
इमाम् लोक समुत्पत्तिम् लोक नाथ निबोध मे ॥ २-११०-२  
सर्वम् सलिलम् एव आसीत् पृथिवी यत्र निर्मिता ।  
ततः समभवद् ब्रह्मा स्वयम्भूर् दैवतैः सह ॥ २-११०-३  
स वराहः ततो भूत्वा प्रोज्जहार वसुन्धराम् ।  
असृजच् च जगत् सर्वम् सह पुत्रैः कृत आत्मभिः ॥ २-११०-४  
आकाश प्रभवो ब्रह्मा शाश्वतो नित्य अव्ययः ।  
तस्मान् मरीचिः सञ्जज्ने मरीचेः कश्यपः सुतः ॥ २-११०-५  
विवस्वान् कश्यपाज् जज्ने मनुर् वैवस्तवः स्मृतः ।  
स तु प्रजापतिः पूर्वम् इक्ष्वाकुः तु मनोः सुतः ॥ २-११०-६  
यस्य इयम् प्रथमम् दत्ता समृद्धा मनुना मही ।  
तम् इक्ष्वाकुम् अयोध्यायाम् राजानम् विद्धि पूर्वकम् ॥ २-११०-७  
इक्ष्वाकोः तु सुतः श्रीमान् कुक्षिर् एव इति विश्रुतः ।  
कुक्षेर् अथ आत्मजो वीरो विकुक्षिर् उदपद्यत ॥ २-११०-८  
विकुक्षेः तु महा तेजा बाणः पुत्रः प्रतापवान् ।  
बाणस्य तु महा बाहुर् अनरण्यो महा यशाः ॥ २-११०-९  
नाना वृष्टिर् बभूव अस्मिन् न दुर्भिक्षम् सताम् वरे ।  
अनरण्ये महा राजे तस्करो वा अपि कश्चन ॥ २-११०-१०  
अनरण्यान् महा बाहुः पृथू राजा बभूव ह ।  
तस्मात् पृथोर् महा राजः त्रिशन्कुर् उदपद्यत ॥ २-११०-११  
स सत्य वचनाद् वीरः सशरीरो दिवम् गतः ।  
त्रिशन्कोर् अभवत् सूनुर् धुन्धुमारो महा यशाः ॥ २-११०-१२  
धुन्धुमारान् महा तेजा युवन अश्वो व्यजायत ।  
युवन अश्व सुतः श्रीमान् मान्धाता समपद्यत ॥ २-११०-१३  
मान्धातुः तु महा तेजाः सुसन्धिर् उदपद्यत ।  
सुसन्धेर् अपि पुत्रौ द्वौ ध्रुव सन्धिः प्रसेनजित् ॥ २-११०-१४  
यशस्वी ध्रुव सन्धेः तु भरतो रिपु सूदनः ।  
भरतात् तु महा बाहोर् असितो नाम जायत ॥ २-११०-१५  
यस्य एते प्रतिराजान उदपद्यन्त शत्रवः ।  
हैहयाः ताल जन्घाः च शूराः च शश बिन्दवः ॥ २-११०-१६  
तामः तु सर्वान् प्रतिव्यूह्य युद्धे राजा प्रवासितः ।  
स च शैल वरे रम्ये बभूव अभिरतो मुनिः ॥ २-११०-१७  
द्वे च अस्य भार्ये गर्भिण्यौ बभूवतुर् इति श्रुतिः ।  
एका गर्भविनाशाय सपत्न्यै गरळं ददौ ॥ २-११०-१८  
भार्गवः च्यवनो नाम हिमवन्तम् उपाश्रितः ।  
तम् ऋषिम् समुपागम्य कालिन्दी तु अभ्यवादयत् ॥ २-११०-१९  
स ताम् अभ्यवदद् विप्रो वर ईप्सुम् पुत्र जन्मनि ।  
पुत्रस्ते भविता देवि महात्मा लोकविश्रुतः ॥ २-११०-२०  
धार्मिकश्च सुशीलश्च वंशकर्तारिसूदनः ।  
कृत्वाप्रदक्षिणं हृष्टा मुनिं तमनुमान्य च ॥ २-११०-२१  
पद्मपत्रसमानाक्षं पद्मगर्भसमप्रभम् ।  
ततः सा गृहम् आगम्य देवी पुत्रम् व्यजायत ॥ २-११०-२२  
सपत्न्या तु गरः तस्यै दत्तो गर्भ जिघांसया ।  
गरेण सह तेन एव जातः स सगरो अभवत् ॥ २-११०-२३  
स राजा सगरो नाम यः समुद्रम् अखानयत् ।  
इष्ट्वा पर्वणि वेगेन त्रासयन्तम् इमाः प्रजाः ॥ २-११०-२४  
असमन्जः तु पुत्रो अभूत् सगरस्य इति नः श्रुतम् ।  
जीवन्न् एव स पित्रा तु निरस्तः पाप कर्म कृत् ॥ २-११०-२५  
अंशुमान् इति पुत्रो अभूद् असमन्जस्य वीर्यवान् ।  
दिलीपो अंशुमतः पुत्रो दिलीपस्य भगीरथः ॥ २-११०-२६  
भगीरथात् ककुत्स्थः तु काकुत्स्था येन तु स्मृताः ।  
ककुत्स्थस्य तु पुत्रो अभूद् रघुर् येन तु राघवः ॥ २-११०-२७  
रघोः तु पुत्रः तेजस्वी प्रवृद्धः पुरुष अदकः ।  
कल्माष पादः सौदास इत्य् एवम् प्रथितो भुवि ॥ २-११०-२८  
कल्माष पाद पुत्रो अभूत् शन्खणः तु इति विश्रुतः ।  
यः तु तद् वीर्यम् आसाद्य सह सेनो व्यनीनशत् ॥ २-११०-२९  
शन्खणस्य तु पुत्रो अभूत् शूरः श्रीमान् सुदर्शनः ।  
सुदर्शनस्य अग्नि वर्ण अग्नि वर्षस्य शीघ्रगः ॥ २-११०-३०  
शीघ्रगस्य मरुः पुत्रो मरोः पुत्रः प्रशुश्रुकः ।  
प्रशुश्रुकस्य पुत्रो अभूद् अम्बरीषो महा द्युतिः ॥ २-११०-३१  
अम्बरीषस्य पुत्रो अभून् नहुषः सत्य विक्रमः ।  
नहुषस्य च नाभागः पुत्रः परम धार्मिकः ॥ २-११०-३२  
अजः च सुव्रतः चैव नाभागस्य सुताउ उभौ ।  
अजस्य चैव धर्म आत्मा राजा दशरथः सुतः ॥ २-११०-३३  
तस्य ज्येष्ठो असि दायादो राम इत्य् अभिविश्रुतः ।  
तद् गृहाण स्वकम् राज्यम् अवेक्षस्व जगन् नृप ॥ ३४  
इक्ष्वाकूणाम् हि सर्वेषाम् राजा भवति पूर्वजः ।  
पूर्वजेन अवरः पुत्रो ज्येष्ठो राज्ये अभिषिच्यते ॥ २-११०-३५  
स राघवाणाम् कुल धर्मम् आत्मनः ।  
सनातनम् न अद्य विहातुम् अर्हसि ।  
प्रभूत रत्नाम् अनुशाधि मेदिनीम् ।  
प्रभूत राष्ट्राम् पितृवन् महा यशाः ॥ २-११०-३६  
इत्यार्षे श्रीमद्रामायणे आदिकाव्ये अयोध्याकाण्डे दशोत्तरशततमः सर्गः यशाः ॥(ए)(ग़ेम्)