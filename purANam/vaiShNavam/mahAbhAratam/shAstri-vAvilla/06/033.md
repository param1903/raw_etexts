अर्जुनः-  
मदनुग्रहाय परमं गुह्यमध्यात्मसञ्ज्ञितम्  
यत् त्वयोक्तं वचस्तेन मोहोऽयं विगतो मम  
भवाप्ययौ हि भूतानां श्रुतौ विस्तरशो मया  
त्वत्तः कमलपत्राक्ष माहात्म्यमपि चाव्ययम्  
एवमेतद्यथात्थ त्वम् आत्मानं परमेश्वर  
द्रष्टुमिच्छामि ते रूपम् ऐश्वरं पुरुषोत्तम  
मन्यसे यदि तच्छक्यं मया द्रष्टुमिति प्रभो  
योगेश्वर ततो मे त्वं दर्शयात्मानमव्ययम्  
श्रीभगवान्-  
पश्य मे पार्थ रूपाणि शतशोऽथ सहस्रशः  
नानाविधानि दिव्यानि नानावर्णाकृतीनि च  
पश्यादित्यान् वसून् रुद्रान् अश्विनौ मरुतस्तथा  
बहून्यदृष्टपूर्वाणि पश्याश्चर्याणि भारत  
इहैकस्थं जगत् कृत्स्नं पश्याद्य सचराचरम्  
मम देहे गुडाकेश यच्चान्यद्द्रष्टुमिच्छसि  
न तु मां शक्ष्यसे द्रष्टुम् अनेनैव स्वचक्षुषा  
दिव्यं ददामि ते चक्षुः पश्य मे योगमैश्वरम्  
सञ्जयः-  
एवमुक्त्वा ततो राजन् महायोगेश्वरो हरिः  
दर्शयामास पार्थाय मरमं रूपमैश्वरम्  
अनेकवक्त्रनयनम् अनेकाद्भुतदर्शनम्  
अनेकदिव्याभरणं दिव्यानेकोद्यतायुधम्  
दिव्यमाल्याम्बरधरं दिव्यगन्धानुलेपनम्  
सर्वाश्चर्यमयं देवम् अनन्तं विश्वतोमुखम्  
दिवि सूर्यसहस्रस्य भवेद्युगपदुत्थिता  
यदि भास्सदृशी सा स्याद् भासस्तस्य महात्मनः  
तत्रैकस्थं जगत् कृत्स्नं प्रविभक्तमनेकधा  
अपश्यद्देवदेवस्य शरीरे पाण्डवस्तदा  
ततस्स विस्मयाविष्टो हृष्टरोमा धनञ्जयः  
प्रणम्य शिरसा देवं कृताञ्जलिरभाषत  
अर्जुनः-  
पश्यामि देवांस्तव देव देहे सर्वांस्तथा भूतविशेषसङ्घान्  
ब्रह्माणमीशं कमलासनस्थम् ऋषींश्च सर्वानुरगांश्च दिव्यान्  
अनेकबाहूदरवक्त्रनेत्रं पश्यामि त्वां सर्वतोऽनन्तरूपम्  
नान्तं न मध्यं न पुनस्तवादिं पश्यामि विश्वेश्वर विश्वरूप  
किरीटिनं गदिनं चक्रिणं च तेजोराशिं सर्वतोदीप्तिमन्तम्  
पश्यामि त्वां दुर्निरीक्ष्यं समन्ताद् दीप्तानलार्कद्युतिमप्रमेयम्  
त्वमक्षरं परमं वेदितव्यं त्वमस्य विश्वस्य परं निधानम्  
त्वमव्ययश्शाश्वतधर्मगोप्ता सनातनस्त्वं पुरुषो मतो मे  
अनादिमध्यान्तमनन्तवीर्यम् अनन्तबाहुं शशिसूर्यनेत्रम्  
पश्यामि त्वां दीप्तहुताशवक्त्रं स्वतेजसा विश्वमिदं तपन्तम्  
द्यावापृथिव्योरिदमन्तरं हि व्याप्तं त्वयैकेन दिशश्च सर्वाः  
दृष्ट्वाद्भुतं रूपमुग्रं तदेवं लोकत्रयं प्रव्यथितं महात्मन्  
अमी हि त्वा सुरसङ्घा विशन्ति केचिद्भीताः प्राञ्जलयो गृणान्ति  
स्वस्तीत्युक्त्वा महर्षिसिद्धसङ्घास् स्तुवन्ति त्वां स्तुतिभिः पुष्कलाभिः  
रुद्रादित्या वसवो ये च साध्या विश्वेऽश्विनौ मरुतश्चोष्मपाश्च  
गन्धर्वयक्षासुरसिद्धसङ्घा वीक्षन्ते त्वां विस्मिताश्चैव सर्वे  
रूपं महत्ते बहुवक्त्रनेत्रं महाबाहो बहुबाहूरुपादम्  
बहूदरं बहुदंष्ट्राकराळं दृष्ट्वा लोकाः प्रव्यथितास्तथाऽहम्  
नभःस्पृशं दीप्तमनेकवर्णं व्यात्ताननं दीप्तविशालनेत्रम्  
दृष्ट्वा हि त्वा प्रव्यथितान्तरात्मा धृतिं न विन्दामि शमं च विष्णो  
दंष्ट्राकराळानि च ते मुखानि दृष्ट्वैव कालानलसन्निभानि  
दिशो न जाने न लभे च शर्म प्रसीद देवेश जगन्निवास  
अमी च त्वां धृतराष्ट्रस्य पुत्रास् सर्वे सहैवावनिपालसङ्घैः  
भीष्मो द्रोणस्सूतपुत्रस्तथाऽसौ सहास्मदीयैरपि योधमुख्यैः  
वक्त्राणि ते त्वरमाणा विशन्ति दंष्ट्राकराळानि भयानकानि  
केचिद्विलग्ना दशनान्तरेषु सन्दृश्यन्ते चूर्णितैरुत्तमाङ्गैः  
यथा नदीनां बहवोऽम्बुवेगास् समुद्रमेवाभिमुखा द्रवन्ति  
तथा तवामी नरलोकवीरा विशन्ति वक्त्राण्यभिविज्वलन्ति  
यथा प्रदीप्तज्वलनं पतङ्गा विशन्ति नाशाय समृद्धवेगाः  
तथैव नाशाय विशन्ति लोकास् तवापि वक्त्राणि समृद्धवेगाः  
लेलिह्यसे ग्रसमानस्समन्ताल्लोकान् समग्रान् वदनैर्ज्वलद्भिः  
तेजोभिरापूर्य जगत् समग्रं भासस्तवोग्राः प्रतपन्ति विष्णो  
आख्याहि मे को भवानुग्ररूपो नमोऽस्तु ते देववर प्रसीद  
विज्ञातुमिच्छामि भवन्तमाद्यं न हि प्रजानामि तव प्रवृत्तिम्  
श्रीभगवान्-  
कालोऽस्मि लोकक्षयकृत् प्रवृद्धो लोकान् समाहर्तुमिह प्रवृत्तः  
ऋतेऽपि त्वा न भविष्यन्ति सर्वे येऽवस्थिताः प्रत्यनीकेषु योधाः  
तस्मात् त्वमुत्तिष्ठ यशो लभस्व जित्वा शत्रून् भुङ्क्ष्व राज्यं समृद्धम्  
मयैवैते निहताः पूर्वमेव निमित्तमात्रं भव सव्यसाचिन्  
द्रोणं च भीष्मं च जयद्रथं च कर्णं तथाऽन्यानपि योधवीरान्  
मया हतांस्त्वं जहि मा व्यथिष्ठा युद्ध्यस्व जेतानि रणे सपत्नान्  
सञ्जयः-  
एतच्छ्रुत्वा वचनं केशवस्य कृताञ्जलिर्वेपमानः किरीटी  
नमस्कृत्वा भूय एवाह कृष्णं सगद्गदं भीतभीतः प्रणम्य  
अर्जुनः-  
स्थाने हृषीकेश तव प्रकीर्त्या जगत् प्रहृष्यत्यनुरज्यते च  
रक्षांसि भीतानि दिशो द्रवन्ति सर्वे नमस्यन्ति च सिद्धसङ्घाः  
कस्माच्च ते न नमेरन् महात्मन् गरीयसे ब्रह्मणोऽप्यादिकर्त्रे  
अनन्त देवेश जगन्निवास त्वमक्षरं सदसत् तत्परं यत्  
त्वमादिदेवः पुरुषः पुराणस् त्वमस्य विश्वस्य परं निधानम्  
वेत्ताऽसि वेद्यं च परं च धाम त्वया ततं विश्वमनन्तरूप  
वायुर्यमोऽग्निर्वरुणः शशाङ्कः प्रजापतिस्त्वं प्रपितामहश्च  
नमो नमस्तेऽतु सहस्रकृत्वः पुनश्च भूयोऽपि नमो नमस्ते  
नमः पुरस्तादथ पृष्ठतस्ते नमोऽस्तु ते सर्वत एव सर्व  
अनन्तवीर्यामितविक्रमस्त्वं सर्वं समाप्नोषि ततोऽसि सर्वः  
सखेति मत्वा प्रसभं यदुक्तं हे कृष्ण हे यादव हे सखेति  
अजानता महिमानं तवेदं मया प्रमादात् प्रणयेन वाऽपि  
यच्चापहासार्थमसत्कृतोऽसि विहारशय्यासनभोजनेषु  
एकोऽथवाऽप्यच्युत तत्समक्षं तत् क्षामये त्वामहमप्रमेयम्  
पिताऽसि लोकस्य चराचरस्य त्वमस्य पूज्यश्च गुरुर्गरीयान्  
न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव  
तस्मात् प्रणम्य प्रणिधाय कायं प्रसादये त्वामहमीशमीड्यम्  
पितेव पुत्रस्य सखेव सख्युः प्रियः प्रियायार्हसि देव सोढुम्  
अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे  
तदेव मे दर्शय देव रूपं प्रसीद देवेश जगन्निवास  
किरीटिनं गदिनं चक्रहस्तम्च्छामि त्वां द्रष्टुमहं तथैव  
तेनैव रूपेण चतुर्भुजेन सहस्रबाहो भव विश्वमूर्ते  
श्रीभगवान्-  
मया प्रसन्नेन तवार्जुनेदं रूपं परं दर्शितमात्मयोगात्  
तेजोमयं विश्वमनन्तमाद्यं यन्मे त्वदन्येन न दृष्टपूर्वम्  
न वेद यज्ञाध्ययनैर्न दानैर् न च क्रियाभिर्न तपोभिरुग्रैः  
एवंरूपश्शक्य अहं नृलोके द्रष्टुं त्वदन्येन कुरुप्रवीर  
मा ते व्यथा मा च विमूढभावो दृष्ट्वा रूपं घोरमीदृङ्ममेदम्  
व्यपेतभीः प्रीतमनाः पुनस्त्वं तदेव मे रूपमिदं प्रपश्य  
सञ्जयः-  
इत्यर्जुनं वासुदेवस्तथोक्त्वा स्वकं रूपं दर्शयामास भूयः  
आश्वासयामास च भीतमेनं भूत्वा पुनस्सौम्यवपुर्महात्मा  
अर्जुनः-  
दृष्ट्वेदं मानुषं रूपं तव सौम्यं जनार्दन  
इदानीमस्मि संवृत्तस् सचेताः प्रकृतिं गतः  
श्रीभगवान्-  
सुदुर्दर्शमिदं रूपं दृष्टवानसि यन्मम  
देवा अप्यस्य रूपस्य नित्यं दर्शनकाङ्क्षिणः  
नाहं वेदैर्न तपसा न दानेन न चेज्यया  
शक्य एवंविधो द्रष्टुं दृष्टवानसि मां यथा  
भक्त्या त्वनन्यया शक्य अहमेवंविधोऽर्जुन  
ज्ञातुं द्रष्टुं च तत्त्वेन प्रवेष्टुं च परन्तप  
मत्कर्मकृन्मत्परमो मद्भक्तस्सङ्गवर्जितः  
निर्वैरस्सर्वभूतेषु यस्स मामेति पाण्डव  
