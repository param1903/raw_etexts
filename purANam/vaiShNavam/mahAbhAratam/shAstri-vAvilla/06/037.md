श्रीभगवान्-  
ऊर्ध्वमूलमधःशाखम् अश्वत्थं प्राहुरव्ययम्  
छन्दांसि यस्य पर्णानि यस्तं वेद स वेदवित्  
अधश्चोर्ध्वं प्रसृतास्तस्य शाखा गुणप्रवृद्धा विषयप्रवालाः  
अधश्च मूलान्यनुसन्ततानि कर्मानुबन्धीनि मनुष्यलोके  
न रूपमस्येह तथोपलभ्यते नान्तो न चादिर्न च सम्प्रतिष्ठा  
अश्वत्थमेनं सुविरूढमूलम् असङ्गशस्त्रेण दृढेन छित्त्वा  
ततः पदं तत् परिमार्गितव्यं यस्मिन् गता न निवर्तन्ति भूयः  
तमेव चाद्यं पुरुषं प्रपद्ये यतः प्रवृत्तिः प्रसृता पुराणी  
निर्मानमोहा जितसङ्गदोषा अध्यात्मनित्या विनिवृत्तकामाः  
द्वन्द्वैर्विमुक्तास्सुखदुःखसञ्ज्ञैर् गच्छन्त्यमूढाः पदमव्ययं तत्  
न तद्भासयते सूर्यो न शशाङ्को न पावकः  
यद्गत्वा न निवर्तन्ते तद्धाम परमं मम  
ममैवांशो जीवलोके जीवभूतस्सनातनः  
मनष्षष्ठानीन्द्रियाणि प्रकृतिस्थानि कर्षति  
शरीरं यदवाप्नोति यच्चाप्युत्क्रामतीश्वरः  
गृहीत्वैतानि संयाति वायुर्गन्धानिवाशयात्  
श्रोत्रं चक्षुस्स्पर्शनं च रसनं घ्राणमेव च  
अधिष्ठाय मनश्चायं विषयानुपसेवते  
उत्क्रामन्तं स्थितं वाऽपि भुञ्जानं वा गुणान्वितम्  
विमूढा नानुपश्यन्ति पश्यन्ति ज्ञानचक्षुषः  
यतन्तो योगिनश्चैनं पश्यन्त्यात्मन्यवस्थितम्  
यतन्तोऽप्यकृतात्मानो नैनं पश्यन्त्यचेतसः  
यदादित्यगतं तेजो जगद्भासयतेऽखिलम्  
यच्चन्द्रमसि यच्चाग्नौ तत् तेजो विद्धि मामकम्  
गामाविश्य च भूतानि धारयाम्यहमोजसा  
पुष्णामि चौषधीस्सर्वास् सोमो भूत्वा रसात्मकः  
अहं वैश्वानरो भूत्वा प्राणिनां देहमाश्रितः  
प्राणापानसमायुक्तः पचाम्यन्नं चतुर्विधम्  
सर्वस्य चाहं हृदि सन्निविष्टो मत्तस्स्मृतिर्ज्ञानमपोहनं च  
वेदैश्च सर्वैरहमेव वेद्यो वेदान्तकृद्वेदविदेव चाहम्  
द्वाविमौ पुरुषौ लोके क्षरश्चाक्षर एव च  
क्षरस्सर्वाणि भूतानि कूटस्थोऽक्षर उच्यते  
उत्तमः पुरुषस्त्वन्यः परमात्मेत्युदाहृतः  
यो लोकत्रयमाविश्य बिभर्त्यव्यय ईश्वरः  
यस्मात् क्षरमतीतोऽहम् अक्षरादपि चोत्तमः  
अतोऽस्मि लोके वेदे च प्रथितः पुरुषोत्तमः  
यो मामेवमसम्मूढो जानाति पुरुषोत्तमम्  
स सर्वविद्भजति मां सर्वभावेन भारत  
इति गुह्यतमं शास्त्रम् इदमुक्तं मयाऽनघ  
एतद्बुद्ध्वा बुद्धिमान् स्यात् कृतकृत्यश्च भारत  
