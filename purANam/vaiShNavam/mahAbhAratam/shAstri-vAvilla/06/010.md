धृतराष्ट्ः-  
भारतस्यास्य वर्षस्य ततो हैमवतस्य च  
प्रमाणमायुषस्सूत लब्ध्वा चापि शुभाशुभम्  
अनागतमतिक्रान्तं वर्तमानं च सञ्जय  
आचक्ष्व मे विस्तरेण हरिवर्षं तथैव च  
सञ्जयः-  
चत्वारि भारते वर्षे युगानि भरतर्षभ  
कृतं त्रेता द्वापरं च पुष्यं च कुरुवर्धन  
पूर्वं कृतयुगं नाम ततस्त्रेतायुगं प्रभो  
सङ्क्षेपाद्द्वापरस्याथ ततस्पुष्यं प्रवर्तते  
चत्वारि तु सहस्राणि वर्षाणां कुरुनन्दन।  
आयुस्सङ्ख्या कृतयुगे सङ्ख्याता राजसत्तम  
तथा त्रीणि सहस्राणि त्रेतायां मनुजाधिप  
द्वे सहस्रे द्वापरे तु भुवि तिष्ठन्ति साम्प्रतम्  
न प्रमाणं स्थितिर्ह्यस्ति तिष्येऽस्मिन् भरतर्षभ  
गर्भस्थाश्च म्रियन्तेऽत्र तथा जाता म्रियन्ति च  
महाबला महासत्त्वाः प्रज्ञागुणसमन्विताः  
अजायन्ते कृते राजञ् भावयन् भूतभावनाः  
महोत्साहा महात्मानो धार्मिकास्सत्यवादिनः  
जातास्तु वै कृतयुगे धनिनः प्रयदर्शनाः  
आयुष्मन्तो महावीर्या धनुर्धरवरा युधि  
जायन्ते क्षत्रिर्याश्शूरास् त्रेतायां च सहस्रशः  
सर्ववर्णा महाराज जायन्ते द्वापरे युगे  
महोत्साहा महावीर्याः परस्परहितैषिणः  
तेजसाल्पेन संयुक्ताः क्रोधनाः पुरुषा नृप  
लुब्धाश्चानृतिनश्चैव पुष्ये जायन्ति भारत  
ईर्ष्या मानस्तथा क्रोधो मायाऽसूया तथैव च  
पुष्ये भवति मर्त्यानां रागो लोभश्च भारत  
सङ्क्षेपो वर्तते राजन् द्वापरेऽस्मिन् नराधिप  
गुणोत्तरं हैमवतं हरिवर्षं ततः परम्  
