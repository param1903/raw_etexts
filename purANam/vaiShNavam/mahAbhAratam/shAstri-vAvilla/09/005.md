सञ्जयः-  
तथा हिमवतः प्रस्थे सर्वे युद्धाभिनन्दिनः  
सर्व एव महाराज योधास्तत्र समागताः  
शल्यश्च चित्रसेनश्च शकुनिश्च महारथः।  
अश्वत्थामा कृपश्चैव कृतवर्मा च सात्वतः  
सुषेणोऽरिष्टसेनश्च धृतसेनश्च वीर्यवान्  
जयत्सेनश्च राजानस् ते रात्रिमुषितास्ततः  
रणे कर्णे हते वीरे त्रासिता जितकाशिभिः  
नालभञ्शर्म ते पुत्रा हिमवन्तमृते गिरिम्  
तेऽब्रुवन् सहितास्तत्र राजानं सैन्यसन्निधौ  
सैनिकाः-  
कृतयत्ना रणे राजन् सम्पूज्य विधिवत् तदा  
कृत्वा सेनाप्रणेतारं परांस्त्वं योद्धुमर्हसि  
येनाभिगुप्ता यास्यामो जयेमासुहृदो वयम्  
सञ्जयः-  
ततो दुर्योधनस्स्थित्वा रणे रथवरोत्तमे  
सर्वसत्त्वविभागज्ञम् अन्तकप्रतिमं रणे  
स्वाङ्गप्रच्छन्नशिरसं कम्बुग्रीवं प्रियंवदम्  
व्याकोचपद्माभमुखं व्याघ्रास्यं मेरुगौरवम्  
शम्भोर्वृषस्य सदृशं स्कन्धनेत्रगतिस्वरैः  
पुष्टश्लिष्टायतभुजं सुविस्तीर्णोरसं शुभम्  
जवे बले च सदृशम् अरुणानुजवातयोः  
आदित्यस्या त्विषा तुल्यं बुद्ध्या चोशनसा समम्  
कान्तिरूपमुखैश्वर्यैस् त्रिभिश्चन्द्रमसोपमम्  
काञ्चनोपलसङ्घातसदृशं श्लिष्टसन्धिकम्  
सवृत्तोरुकटीजङ्घं सुपादं स्वङ्गुलीनकम्  
स्मृत्वा स्मृत्वैव च गुणान् धात्रा यत्नेन निर्मितम्  
सर्वलक्षणसम्पूर्णं निपुणं श्रुतिसागरम्  
जेतारं तरसाऽरीणाम् अजय्यम्म शत्रुभिर्बलात्  
प्रयोगबलसंहारप्रायश्चित्तं सुमङ्गलम्  
प्रयोगविनियोगौ च स्मृतिं यस्य गुणान् विदुः  
दशाङ्गं यश्चतुप्पादम् इष्वस्त्रं वेद तत्त्वदः  
साङ्गांश्च चतुरो वेदान् सम्यगाख्यानपञ्चमान्  
आराध्य त्र्यम्बकं यत्नाद् व्रतैरुग्रैर्महातपाः  
लब्धवानस्त्रजालं च शिक्षां च शशिशोखरात्  
तमप्रतिमकर्माणं रूपेणाप्रतिमं भुवि  
अयोनिजायामुत्पन्नो द्रोणेनायोनिजेन यः  
पारगं सर्वविद्यानां गुणवन्तमनिन्दितम्  
तं समेत्यात्मनस्तुल्यम् अश्वत्थामानमब्रवीत्  
दुर्योधनः-  
यं पुरस्कृत्य सहिता युधि जेष्याम पाण्डवान्  
गुरुपुत्रोऽद्य सर्वेषाम् अस्माकं परमा गतिः  
भवांस्तस्मान्नियोगात् ते कोऽस्तु सेनापतिर्मम  
द्रौणिः-  
अयं कुलेन वीर्येण तेजसा यशसा श्रिया  
सर्वैर्गुणैस्समुदितश् शल्यो नोऽस्तु चमूपतिः  
भागिनेयान् निजांस्त्यक्त्वा कृतज्ञोऽस्मानुपागतः  
महासेनो महाबाहुर् महासेन इवापरः  
एनं सेनापतिं कृत्वा नृपतिं नृपसत्तम  
शक्यः प्राप्तुं जयोऽस्माभिर् देवैस्स्कन्दमिवोर्जितम्  
सञ्जयः-  
तथोक्ते द्रोणपुत्रेण सर्व एव नराधिपाः  
परिवार्य स्थिताश्शल्यं जयशब्दं च चक्रिरे  
युद्धाय च मनश्चक्रुर् आवेशं च परं ययुः  
ततो दुर्योधनश्शल्यं भूमौ स्थित्वा रथे स्थितम्  
प्रोवाच प्राञ्जलिर्भूत्वा रामभीमसमं रणे  
दुर्योधनः-  
अयं स कालस्सम्प्राप्तो मित्राणां मित्रसत्तम  
यत्र मित्रममित्रं वा परीक्षन्ते बुधा जनाः  
स भवानस्तु नश्शूरः प्रणेता वाहिनीमुखे  
रणं तु याते च भवति पाण्डवा मन्दचेतसः  
भविष्यन्ति सहामात्यास् सबला अपि दुर्बलाः  
शल्यः-  
यत्तुं मां मन्यसे राजन् कुरुराज करोमि तत्  
वत्प्रियार्थं हि मे सर्वं प्राणा राज्यं धनानि च  
दुर्योधनः-  
सैनापत्येन वरये त्वामहं मातुलातुलम्  
तोऽस्मान् पाहि युधां श्रेष्ठ स्कन्दो देवानिवाहवे  
अभिषिञ्चस्व राजेन्द्र देवानामिव पावकिः  
जहि शत्रून् रणे वीर महेन्द्रो दानवानिव  
