वैशम्पायनः-  
ततो भागीरथीतीरे मध्ये पुण्यजनोचिते  
निवासमकरोद्राजा विदुरस्य मते स्थितः  
तत्रैनं पर्युपातिष्ठन् ब्राह्मणा राष्ट्रवासिनः  
क्षत्रविट्शूद्रसङ्घाश्च बहवो भरतर्षभ  
स तैः परिवृतो राजा कथाभिरभिनन्द्य तान्  
अनुजज्ञे सशिष्यान् वै विधिवत् प्रतिपूज्य च  
सायाह्ने स महीपालस् ततो गङ्गामुपेत्य च  
चकार विधिवच्छौचं गान्धारी च यशस्विनी  
तथैवान्ये पृथक् सर्वे तीर्थेष्वाप्लुत्य भारत  
चक्रुस्सर्वाः क्रियास्तत्र पुरुषा विदुरादयः  
कृतशौचं ततो वृद्धं श्वशुरं कुन्तिभोजजा  
गान्धारीं च पृथा राजन् गङ्गातीर्थमुपानयत्  
राज्ञस्तु याजकैस्तत्र कृतो वेदीपरिस्तरः  
जुहाव तत्र वह्नीन् स नृपतिस्सत्यसङ्गरः  
ततो भागीरथीतीरात् कुरुक्षेत्रं जगाम सः  
सानुगो नृपतिर्वृिद्धान् नियतस्संयतेन्द्रियः  
तत्राश्रमपदं श्रीमान् अभिगम्य स पार्थिवः  
आससादाथ राजर्षिं शतयूपं मनीषिणम्  
स हि राजा महानासीत् केकयेषु परन्तपः  
स्वपुत्रं मनुजैश्वर्ये निवेश्य वनमाविशत्  
तेनासौ सहितो राजा ययौ व्यासाश्रमं तदा  
तत्रैवं विधिवद्राजन् प्रत्यगृह्णात् कुरूद्वहम्  
स दीक्षां तत्र सम्प्राप्य राजा कौरवनन्दनः  
शतयूपाश्रमे तस्मिन् निवासमकरोत् तदा  
तस्मै सर्वं विधिं राजन्नाचख्यौ स नृपस्तदा  
आरण्यकं महाराज व्यासस्यानुमते तदा  
एवं स तपसा राजा धृतराष्ट्रो महामनाः  
योजयामास चात्मानं तांश्चाप्यनुचरांस्तदा  
तथैव देवी गान्धारी वल्कलाजिनवासिनी  
कुन्त्या सह महाराज समानव्रतचारिणी  
कर्मणा मनसा वाचा चक्षुषा चापि ते नृप  
सन्नियम्येन्द्रियग्रामम् आस्थिताः परमं तपः  
त्वगस्थिभूतः परिशुष्कमांसो जटाजिनी वल्कलसंवृताङ्गः  
स पार्थिवस्तत्र तपश्चचार राजर्षिवत् तीव्रमपेतमोहः  
क्षत्ता च धर्मार्थविदग्र्यबुद्धिस् ससञ्जयस्तं नृपतिं सदारम्  
उपाचरद्घोरतपा महात्मा तदा कृशो वल्कलचीरवासाः  
