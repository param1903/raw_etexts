अर्जुनः-  
भीम ज्येष्ठो गुरुर्मे त्वं नातोऽन्यद्वमुक्तुमुत्सहे  
धृतराष्ट्रोऽपि राजर्षिस् सर्वथा मानमर्हति  
न स्मरन्त्यपराद्धानि स्मरन्ति सुकृतानि च  
असम्भिन्नार्थमर्यादास् साधवः पुरुषोत्तमाः  
युधिष्टिरः-  
इदं मद्वचनात् क्षत्तः कौरवं ब्रूहि पार्थिवम्  
यावदिच्छति पुत्राणां दातुं तावद्ददाम्यहम्  
भीष्मादीनां च सर्वेषां सुहृदामुपकारिणाम्  
मम कोशादिविभवे मा भूद्भीमस्सुदुर्मनाः  
वैशम्पायनः-  
इत्युक्त्वा धर्मराजस्तम् अर्जुनं प्रत्यपूजयत्  
भीमसेनः कटाक्षेण वीक्षाञ्चक्रे धनञ्जयम्  
ततस्स विदुरं धीमान् वाक्यमाह युधिष्ठिरः  
युधिष्टिरः-  
न भीमसेने कोपं स नृपतिः कर्तुमर्हति  
परिक्लिष्टो हि भीमस्तु हिमवातातपादिभिः  
दुःखैर्बहुविधैर्धीमान् अरण्ये विदितं तव  
किं तु मद्वचनाद्ब्रूहि राजानं भरतर्षभम्  
यद्यदिच्छसि यावच्च गृह्यतां मे गृहादिति  
यन्मात्सर्यमयं भीमः करोति भृशदुःखितः  
न तन्मनसि कर्तव्यम् इति वाच्यस्स पार्थिवः  
यन्ममास्ति धनं किञ्चिद् अर्जुनस्य च वेश्मनि  
तस्य स्वामी महाराज इति वाच्यश्च पार्थिवः  
ददातु राजा विप्रेभ्यो यथेष्टं क्रियतामिति  
पुत्राणां सन्तराचैव गच्छत्वानृण्यमद्य सः  
इदं चापि शरीरं मे तत्रायत्तं जनाधिप  
धनानि चेति विद्धि त्वं क्षत्तर्नास्त्यत्र संशयः  
