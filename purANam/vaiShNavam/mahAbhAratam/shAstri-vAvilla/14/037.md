ब्राह्मणी-  
नेदमल्पात्मना शक्यं वेदितुं नाकृतात्मना  
बहु चाल्पं च सङ्क्षिप्तं विस्मितं च मनो मम  
उपायं तु मम ब्रूहि येनैषा लभ्यते मतिः  
तन्मन्ये कारणतमं यत एषा प्रवर्तते  
ब्राह्मणः-  
अरणीं ब्राह्मणीं विद्धि गुरुरस्योत्तरारणिः  
तपश्श्रुतेऽथ मथिते ज्ञानाग्निर्जायते ततः  
ब्राह्मणी-  
यदिदं ब्रह्मणो लिङ्गं क्षेत्रज्ञ इति सञ्ज्ञितम्  
ग्रहीतुं येन तच्छक्यं लक्षणं तस्य तद्वद  
ब्राह्मणः-  
अलिङ्गो निर्गुणश्चैव कारणं नास्य विद्महे  
उपायं तु प्रवक्ष्यामि येन गृध्येत मानवः  
सम्यगप्युपदिष्टस्य अमृतस्येव तृप्यसे  
कर्मभुग्बुद्धिपूर्वस्स्याज् ज्ञानलिङ्गैरधिष्ठितः  
इदं कार्यमिदं नेति न मोक्षेषूपदिश्यते  
पश्यतश्शृण्वतो बुद्धिर् आत्मनैवोपजायते  
यावन्त इह शक्येरंस् तावतोंशान् प्रकल्पयेत्  
व्यक्तानव्यक्तरूपांश्च शतशोऽथ सहस्रशः  
सर्वानुमानयुक्तांश्च सर्वान् प्रत्यक्षहेतुकान्  
यतः परं न विद्येत तर्ह्याकाशं भविष्यति  
श्रीभगवान्-  
ततस्तु तस्या ब्राह्मण्या मतिः क्षेत्रज्ञसंशये  
क्षेत्रज्ञानेन परतः क्षेत्रज्ञोऽन्यः प्रवर्तते  
अर्जुनः-  
क्व नु सा ब्राह्मणी कृष्ण क्व चासौ ब्राह्मणर्षभः  
याभ्यां सिद्धिरियं प्राप्ता तावुभौ वद मेऽच्युत  
श्रीभगवान्  
मनो मे ब्राह्मणं विद्धि बुद्धिं मे ब्राह्मणीमथ  
क्षेत्रज्ञ इति यश्चोक्तस् सोऽहमेव धनञ्जय  
