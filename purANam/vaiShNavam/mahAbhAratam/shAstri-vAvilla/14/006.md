व्यासः-  
अत्राप्युदाहरन्तीमम् इतिहासं पुरातनम्  
बृहस्पतेश्च संवादं मरुत्तस्य च धीमतः  
देवराजस्य समयं कृतमाङ्गिरसेन ह  
श्रुत्वा मरुत्तो नृपतिर् मन्युमाहारयत् तदा  
सङ्कल्प्य मनसा यज्ञं करन्धमसुतात्मजः  
बृहस्पतिमुपागम्य वाग्मी वचनमब्रवीत्  
मरुत्तः-  
भगवन् यन्मया पूर्वम् अभिगम्य तपोधन  
कृतोभिसन्धिर्यज्ञस्य भवतो वचनाद्गुरो  
तदहं यष्टुमिच्छामि सम्भारास्सम्भृताश्च मे  
याज्योऽस्मि भवतस्साधो तं प्राप्नुहि विधत्स्व च  
बृहस्पतिः-  
न कामये याजयितुं त्वामहं पृथिवीपते  
वृतोऽस्मि देवराजेन प्रतिज्ञातं च तस्य मे  
मरुत्तः-  
पित्र्यमस्मि तव क्षेत्रं बहु मन्ये च ते भृशम्  
न चास्म्ययाज्यतां प्राप्तो भजमानं भजस्व माम्  
बृहस्पतिः-  
अमर्त्यं याजयित्वाऽहं याजयिष्ये न मानुषम्  
मरुत्त गच्छ वा मा वा निवृत्तोऽस्म्यद्य याजनात्  
न त्वां याजयितास्म्यद्य वृणु चान्यं यमिच्छसि  
उपाध्यायं महाबाहो यस्ते यज्ञं करिष्यति  
व्यासः-  
एवमुक्तस्तु नृपतिर् मरुत्तो व्रीडितोऽभवत्  
प्रत्यागच्छत् सुसंविग्नो ददर्श पथि नारदम्  
देवर्षिणा समागम्य नारदेन स पार्थिवः  
विधिवत् प्राञ्जलिस्तस्थौ तथैनं नारदोऽब्रवीत्  
नारदः-  
राजर्षे नातिहृष्टोऽसि कच्चित् क्षेमं तवानघ  
क्व गतोऽसि कुतो वेदम् अप्रीतिस्थानमागतम्  
श्रोतव्यं चेन्मया राजन् ब्रूहि मे पार्थिवर्षभ  
व्यपनेष्यामि ते मन्युं सर्वयत्नैर्नराधिप  
व्यासः-  
एवमुक्तो मरुत्तस्तु नारदेन महर्षिणा  
विप्रलम्भमुपाध्यायात् सर्वमेव न्यवेदयत्  
मरुत्तः-  
गतोऽस्म्यङ्गिरसः पुत्रं देवाचार्यं बृहस्पतिम्  
यज्ञार्थमृत्विजं प्रष्टुं स च मां नाभ्यनन्दत  
प्रत्याख्यातश्च तेनाहं जीवितं नाद्य कामये  
परित्यक्तश्च गुरुणा दूषितश्चास्मि नारद  
व्यासः-  
एवमुक्तस्तु राज्ञा स नारदः प्रत्युवाच ह  
आविक्षितं महाराज वाचा सञ्जीवयन्निव  
नारदः-  
राजन्नङ्गिरसः पुत्रस् संवर्तो नाम धार्मिकः  
चङ्क्रमीति दिशस्सर्वा दिग्वासा मोहयन् प्रजाः  
तं गच्छ यदि याज्यं त्वां न वाञ्छति बृहस्पतिः  
प्रसन्नस्त्वां महातेजास् संवर्तो याजयिष्यति  
मरुत्तः-  
सञ्जीवितोऽहं भवता वाक्येनानेन नारद  
पश्येयं क्व नु संवर्तं शंस मे वदतां वर  
कथं च तस्मै वर्तेयं कथं मां न परित्यजेत्  
प्रत्याख्यातो हि तेनापि नाहं जीवितुमुत्सहे  
नारदः-  
उन्मत्तवेषं बिभ्रत् स चङ्क्रमीति यथासुखम्  
वाराणसीं तु नगरीम् अभीक्ष्णमुपसेवते  
तस्या द्वारं समासाद्य न्यसेथाः कुणपं क्वचित्  
तं दृष्ट्वा यो निवर्तेत स संवर्तो महीपते  
तं पृष्ठतोऽनुगच्छेथा यत्र गच्छेत् स वीर्यवान्  
तमेकान्ते समासाद्य प्राञ्जलिश्शरणं व्रजेः  
पृच्छेत् त्वां यदि केनाहं तवाख्यात इति स्म ह  
ब्रूयास्त्वं नारदेनेति सञ्ज्ञप्त इति शत्रुहन्  
स चेत् त्वामनुयुञ्जीत ममानुगमनेप्सया  
शंसेथा वह्निमारूढं मामपि त्वमशङ्कया  
व्यासः-  
स तथेति प्रतिश्रुत्य पूजयित्वा च नारदम्  
अभ्यनुज्ञाय राजर्षिर् ययौ वाराणसीं पुरीम्  
तत्र गत्वा यथोक्तं स पुर्या द्वारे महायशाः  
कुणपं स्थापयामास नारदस्य वचस्स्मरन्  
यौगपद्येन विप्रस्स पुरीद्वारं समाविशत्  
ततस्स कुणपं दृष्ट्वा सहसा सन्न्यवर्तत  
स तं निवृत्तमालक्य प्राञ्जलिः पृष्ठतोऽन्वगात्  
आविक्षितो महीपालस् संवर्तमुपविक्षितुम्  
स चैनं विजने दृष्ट्वा पांसुभिः कर्दमेन च  
श्लेष्मणा चैव राजानं ष्ठीवनैश्च समाकिरत्  
स तथा पीड्यमानोऽपि संवर्तेन महीपतिः  
अन्वगादेव तमृषिं प्राञ्जलिस्सम्प्रसादयन्  
ततो निवर्त्य संवर्तः परिश्रान्त उपाविशत्  
शीतलच्छायमासाद्य न्यग्रोधं बहुशाखिनम्  
