संवर्तः-  
कथमस्मि त्वया ज्ञातः केन वा कथितोऽस्मि ते  
एतदाचक्ष्व मे सत्यं जीवितं चेत् प्रियं तव  
सत्यं ते ब्रुवतस्सर्वे सम्पत्स्यन्ते मनोरथाः  
मिथ्या प्रब्रुवतो मूर्धा सप्तधा ते फलिष्यति  
मरुत्तः-  
नारदेन भवान् मह्यम् आख्यातो गच्छता पथि  
गुरुपुत्रो ममेति त्वं ततो मे प्रीतिरुत्तमा  
संवर्तः-  
सत्यमेतद्भवानाह स मां जानाति सत्तम।  
कथयस्वैतदेवं मे क्व नु सम्प्रति नारदः  
मरुतः-  
भवन्तं कथयित्वा तु मम देवर्षिसत्तमः  
ततो मामभ्यनुज्ञाय प्रविष्टो हव्यवाहनम्  
याजनीयोऽहमधुना भवता मधुसत्तम  
व्यासः-  
श्रुत्वा तु पार्थिवस्यैतत् संवर्तः परया मुदा  
एतावदहमप्येवं कुर्यामिति तमब्रवीत्  
ततस्संवर्त उन्मत्तो वाचा निर्भर्त्सयन्निव  
रूक्षया ब्राह्मणो राजन् पुनःपुनरथाब्रवीत्  
संवर्तः-  
मदप्रधानेन मया स्वचित्तवशवर्तिना  
एवं विकृतरूपेण कथं याजितुमिच्छसि  
भ्राता मम समर्थश्च वासवेन च सत्कृतः  
वर्तते याजने चैव तेन कर्माणि कारय  
गार्हस्थ्यं चैव याज्याश्च सर्वा गृह्याश्च देवताः  
पूर्वजेन ममाक्षिप्तं शरीरं वर्जितं त्विदम्  
नाहं तेनाननुज्ञातस् त्वामाविक्षित कर्हिचित्  
याजयेयं कथञ्चिद्वै स मे पूज्यतमो गुरुः  
स त्वं बृहस्पतिं गच्छ तमनुज्ञाप्य मां व्रज  
ततोऽहं याजयिष्ये त्वां यदि यष्टुमिहेच्छसि  
मरुत्तः-  
बृहस्पतिं गतः पूर्वम् अहं संवर्त तच्छृणु  
न मां कामयते याज्यं मुनिर्वासववारितः  
अमरं वासवं याज्यं महर्षे मा स्म मानुषम्  
याजयेथा मरुत्तं त्वं मर्त्यधर्माणमित्युत  
स्पर्धते हि मया विप्र सदा हि स हि वासवः  
एवमस्त्विति चाप्युक्तो भ्रात्रा ते बलवृत्रहा  
स मामधिगतं प्रेम्णा याज्यत्वे न बुभूषति  
देवराजं समाश्रित्य तद्विद्धि मुनिपुङ्गव  
सोऽहमिच्छामि भवता सर्वस्वेनापि याजितुम्  
तं कामयेऽतिक्रमितुं वासवं त्वत्कृतैर्गुणैः  
न हि मे वर्तते बुद्धिर् गन्तुं ब्रह्मन् बृहस्पतिम्  
प्रत्याख्यातो हि तेनास्मि तथाऽनपकृते सति  
संवर्तः-  
चिकीर्षसि यथाकामं सर्वमेतत् त्वयि ध्रुवम्  
यदि सर्वानभिप्रायान् कर्तासि मम पार्थिव  
याज्यमानं मया हि त्वां बृहस्पतिपुरन्दरौ  
द्विषेतां समभिक्रुद्धावेतदेकं समर्थयेः  
स्थैर्यमत्र कथं मे स्यात् स त्वं निस्संशयं कुरु  
कुपितस्त्वां न हीदानीं भस्म कुर्यां सबान्धवम्  
मरुत्तः-  
यावत् तपेत् सहस्रांशुस् तिष्ठेरंश्चापि पर्वताः  
तावल्लोकान्न लभेयं त्यजेयं सङ्गतं यदि  
मा वाऽपि शुभबुद्धित्वं लभेयमिह कर्हिचित्  
भोगेषु सम्यग्भोगांश्च त्यजेयं सङ्गतं यदि  
संवर्तः-  
आविक्षित शुभा बुद्धिर् ध्रियतां सर्वकर्मसु  
याजनं हि ममाप्येव वर्तते हृदि पार्थिव  
संविधास्ये च ते राजन्नक्षयं द्रव्यमुत्तमम्  
येन देवान् सगन्धर्वाञ् शक्रं चाभिभविष्यसि  
न तु मे वर्तते बुद्धिर् धने नान्येषु वा पुनः  
धर्मं चकीर्षे विप्रियं भ्रातुरिन्द्रस्य चोभयोः  
गमयिष्यामि चेन्द्रेण समतामपि ते ध्रुवम्  
प्रियं च ते करिष्यामि सत्यमेतद्ब्रवीमि ते  
