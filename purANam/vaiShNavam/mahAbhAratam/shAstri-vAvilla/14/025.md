मनः-  
नाघ्राति मदृते घ्राणो रसं जिह्वा न बुध्द्यते  
रूपं चक्षुर्न गृह्णाति त्वक् स्पर्शं नावबुध्यते  
न श्रोत्रं श्रुणुयाच्छब्दं मया हीनं कदाचन  
प्रवरं सर्वभूतानाम् अहमस्मि सनातनम्  
अगाराणीव शून्यानि शान्तार्चिष इवाग्नयः  
इन्द्रियाणि न भासन्ते मया हीनानि नित्यशः  
काष्ठानीवार्धशुष्काणि यतमानैरपीन्द्रियैः  
गुणार्थान् नाधिगच्छन्ति मादृते सर्वजन्तवः  
इन्द्रियाणि-  
एवमेतद्भवेत् सत्यं यथैतन्मन्यते भवान्  
ऋतेऽस्मानस्मदर्थांस्त्वं भोगान् भुञ्जीत चेद्भवान्  
यद्यस्मासु प्रलीनेषु तर्पणं प्राणधारणम्  
भोगान् भुङ्क्ते रसान् वेत्ति यथैतन्मन्यते भवान्  
अथवाऽप्यप्रलीनेषु तिष्ठत्सु विषयेषु च  
यदि सङ्कल्पमात्रेण भुङ्क्ते भोगांस्तथाऽर्थवत्  
अथ चेन्मन्यसे बुद्धिम् अस्मदर्थेषु सर्वदा  
घ्राणेन रूपमादत्स्व रसमादत्स्व चक्षुषा  
श्रोत्रेण गन्धानादत्स्व स्पर्शानादत्स्व जिह्वया  
त्वचा च शब्दमादत्स्व बुद्ध्या स्पर्शमथापि च  
बलवन्तो नियमाना नियमा दुर्बलीयसाम्  
भोगानपूर्वानादत्स्व नोच्छिष्टं भोक्तुमर्हसि  
यथा हि शिष्यश्शास्तारं श्रुत्यर्थमनुधावति  
ततश्श्रुतमुपादाय श्रुतार्थमुपतिष्ठति  
विषयानेवमस्माभिर्दर् दशितानभिमन्यसे  
अनगतानतीतांश्च स्वप्ने जागरणे तथा  
वैमनस्यं गतानां च जन्तूनामल्पचेतसाम्  
अस्मदर्थे कृते कार्ये दृश्यते प्राणधारणम्  
बहूनपि हि सङ्कल्पान् कृत्वा स्वप्नानुपास्य च  
बुभुक्षया भिद्यमानो विषयानेव धावति  
अथागमं द्वारमिव प्रविश्य सङ्कल्पभोगे विषयानविन्दन्  
प्राणक्षये शान्तिमुपैति नित्यं दारुक्षयेऽग्निर्ज्वलितो यथैव  
कामं तु नष्टेषु गुणेषु सङ्गः कामं तु नान्योन्यगुणोपलब्धिः  
ऋते त्वस्मान् नास्ति तपोपलब्धिस् तामप्यृतेऽस्मान् भजेते न हर्षः  
