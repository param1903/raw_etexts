वैशम्पायनः-  
समागतान् वेदविदो राज्ञश्च पृथिवीश्वरान्  
दृष्ट्वा युधिष्ठिरो राजा भीमसेनमथाब्रवीत्  
युधिष्ठिरः-  
उपयाता नरव्याघ्रा य इमे जगतीश्वराः  
एतेषां क्रियतां पूजा पूजार्हा हि नरेश्वराः  
वैशम्पायनः-  
इत्युक्तस्स तथा चक्रे नरेन्द्रेण यशस्विना  
भीमसेनो महातेजा यमाभ्यां सह कौरव  
अथाभ्यगच्छद्गोविन्दो वृष्णिभिस्सह धर्मजम्  
बलदेवं पुरस्कृत्य सर्वप्राणभृतां वरम्  
युयुधानेन सहितः प्रद्युम्नेन गदेन च  
निशठेनाथ साम्बेन तथैव कृतवर्मणा  
तेषामपि परां पूजां चक्रे भीमो महाभुजः  
विविशुस्ते च वेश्मानि रत्नवन्ति नरर्षभाः  
युधिष्ठिरसमीपे तु कथान्ते मधुसूदनः  
अर्जुनं कथयामास बहुसङ्ग्रामकर्शितम्  
स तं प्रपच्छ कौन्तेयः पुनःपुनररिन्दमः  
धर्मराट् भ्रातरं जिष्णुं स चाचष्ट जगत्पतिः  
श्रीभगवान्-  
आगमद्द्वारकावासी ममाप्तः पुरुषो नृप  
सोऽद्राक्षीत् पाण्डवश्रेष्ठं बहुसङ्ग्रामकर्शितम्  
वैशम्पायनः-  
समीपे च महाबाहुम् आचष्ट मम स प्रभो  
कुरु कार्याणि कौन्तेय हयमेधार्थसिद्धये  
इत्युक्तः प्रत्युवाचैनं धर्मराजो युधिष्ठिरः  
युधिष्ठिरः-  
दिष्ट्या स कुशली जिष्णुर् उपायातस्स माधव  
तव यत् सन्दिदेशासौ पाण्डवानां बलाग्रणीः  
तदाख्यातुमिहेच्छामि भवता यदुनन्दन  
वैशम्पायनः-  
इत्युक्तो राजशार्दूल वृष्ण्यन्धकपतिस्तदा  
प्रोवाचेदं वचो वाग्मी धर्मात्मानं युधिष्ठिरम्  
श्रीभगवान्-  
इदमाह महाराज पार्थवाक्यं नरेश्वरः  
निवेद्यो युधिष्ठिरः कृष्ण काले वाक्यमिदं मम  
आगमिष्यन्ति राजानस् सर्वतः कौरवान् प्रति  
तेभ्य एकैकशः पूजा कार्यात्येतत् क्षमं हितम्  
इत्येतद्वचनाद्राजा विज्ञाप्यो मम मानद  
ते तदात्ययिकं न स्याद् यदर्घ्यानयनेऽभवत्  
कर्तुमर्हति तद्राजा भवांश्चाप्यनुमन्यताम्  
राजानो न विनश्येयुर् नेमा राजन् प्रजाः पुनः  
इदमन्यच्च कौरव्य वचस्स पुरुषोऽब्रवीत्  
धनञ्जयस्य नृपते तन्मे निगदतश्शृणु  
उपयास्यति यज्ञं नो मणलूरपतिर्नृपः  
पुत्रो मम महातेजा दयितो बभ्रुवाहनः  
तं भवान् मदपेक्षार्थं विधिवत् प्रतिपूजयेत्  
स हि भक्तोऽनुरक्तश्च मम नित्यमिति प्रभो  
वैशम्पायनः-  
इत्येतद्वचनं श्रुत्वा धर्मराजो युधिष्ठिरः  
अभिनन्द्य स तद्वाक्यम् इदं वचनमब्रवीत्   
