युधिष्ठिरः-  
कथंवीर्यस्समभवत् स राजा ददतां वरः  
कथं च जातरूपेण समयुज्यत वै नृपः  
क्व च तत् साम्प्रतं द्रव्यं भगवन्नवतिष्ठते  
कथं च शक्यमस्माभिस् तदवाप्तुं तपोधन  
व्यासः  
असुराश्चैव देवाश्च दक्षस्यासन् प्रजापतेः  
अपत्यं बहुलं तात तेऽस्पर्धन्त परस्परम्  
तथैवाङ्गिरसः पुत्रौ पितृतुल्यौ बभूवतुः  
बृहस्पतिर्बृहत्तेजास् संवर्तश्च तपोधनः  
तावति स्पर्धिनौ राजन् पृथगास्तां परस्परम्  
बृहस्पतिस्तु संवर्तं बाधते स्म पुनःपुनः  
स बाध्यमानस्सततं भ्रात्रा ज्येष्ठेन भारत  
अर्थानुत्सृज्य दिग्वासा वने वासमरोचयत्  
वासवोऽप्यसुरान् सर्वान् विजित्य च निपात्य च  
इन्द्रत्वं प्राप्य लोकेषु ततो वव्रे पुरोहितम्  
पुत्रमङ्गिरसो ज्येष्ठं विप्रज्येष्ठं बृहस्पतिम्  
याज्यस्त्वङ्गिरसः पूर्वम् आसीद्राजा करन्धमः  
वीर्येणाप्रतिमो लोके वृत्तेन च बलेन च  
शतक्रतुरिवौजस्वी धर्मात्मा संशितव्रतः  
वाहनं यस्य योधाश्च द्रव्याणि विविधानि च  
शयनानि च मुख्यानि महार्हाणि च सर्वशः  
ध्यानादेवाभवन् राजन् मुखवातेन सर्वशः  
स गुणैः पार्थिवान् सर्वान् वशे चक्रे नराधिपः  
सञ्जीव्य कालमिष्टं च सशरीरो दिवं गतः  
बभूव तस्य पुत्रस्तु ययातिरिव धर्मवित्  
अविक्षिन्नाम शत्रुघ्नो यो वशे कृतवान् महीम्  
विक्रमेण गुणैश्चैव पितेवासीत् स पार्थिवः  
तस्य वासवतुल्योऽभून्मरुत्तो नाम वीर्यवान्  
पुत्रस्तमनुरक्ताऽभूत् पृथिवी सागराम्बरा  
स्पर्धते सततं यस्माद् देवराजेन पार्थिवः  
वासवोऽपि मरुत्तेन स्पर्धते पाण्डुनन्दन  
शुचिस्स गुणवानासीन्मरुत्तः पृथिवीपतिः  
यजमानोऽपि यं शक्रो निर्विशेषयति स्म ह  
सोऽशक्नुवन् विशेषाय समाहूय बृहस्पतिम्  
उवाचेदं वचो देवैस् सहितो हरिवाहनः  
इन्द्रः-  
बृहस्पते मरुत्तस्य मा स्म कार्षीः कदाचन  
दैवं कर्माथ पित्र्यं वा कर्तासि मम चेत् प्रियम्  
अहं हि त्रिषु लोकेषु सुराणां च बृहस्पते  
इन्द्रत्वं प्राप्तवानेको मरुत्तस्तु महीपतिः  
कथं ह्यमर्त्यं ब्रह्मंस्त्वं याजयित्वा सुराधिपम्  
याजयेर्मृत्युसंयुक्तं मरुत्तमविशङ्कया  
मां वा वृणीष्व भद्रं ते मरुत्तं वा महीपतिम्  
परित्यज्य मरुत्तं वा यथाजोषं भजस्व माम्  
व्यासः-  
एवमुक्तस्स कौरव्य देवराज्ञा बृहस्पतिः  
मुहूर्तमिव सञ्चिन्त्य देवराजानमब्रवीत्  
त्वं भूतानामधिपतिस् त्वयि लोकास्समाहिताः  
नमुचेर्विश्वरूपस्य निहन्ता त्वं बलस्य च  
त्वमाजहर्षिर्देवानाम् एकवीर्यरिश्रयं पराम्  
त्वं बिभर्षि भुवं द्यां च सदैव बलसूदन  
पौरोहित्यमहं कृत्वा तव देव सुरेश्वर  
याजयेयं कथं मर्त्यं मरुत्तं पाकशासन  
समाश्वसिहि देवेश नाहं मर्त्याय कर्हिचित्  
ग्रहीष्यामि स्रुवं यज्ञे शृणु चेदं वचो मम  
हिरण्यरेता नोष्णस्स्यात् परिवर्तेत मेदिनी  
भासं च नो रविः कुर्यान्मत्सत्यं विचलेद्यदि  
व्यासः-  
बृहस्पतिवचश्श्रुत्वा शक्रो विगतमत्सरः  
प्रशस्यैनं विवेशाथ स्वमेव भवनं तदा  
