पितरः-  
अत्राप्युदाहरन्तीमम् इतिहासं पुरातनम्  
श्रुत्वा च तत् तथा कार्यं भवता द्विजसत्तम  
अलर्को नाम राजर्षिर् अभवत् सुमहातपाः  
धर्मज्ञस्सत्यसन्धश्च महात्मा सुमहाव्रतः  
स सागरान्तां धनुषा विनिर्जित्य महीमिमाम्  
कृत्वा सुदुष्करं कर्म मनस्सूक्ष्मे समादधे  
स्थितस्य वृक्षमूलेऽथ तस्य चिन्ता बभूव ह  
उत्सृज्य सुमहद्राज्यं सूक्ष्मं प्रति महामते  
अलर्कः-  
मनसो मे बलं जातं मनो जित्वा ध्रुवो जयः  
अन्यत्र बाणान् दास्यामि शत्रुभिः परिवारितः  
यदिदं चापलात् कर्म सर्वामेताद्विकर्षति  
मनः प्रति सुतीक्ष्णाग्रान् अहं मोक्ष्यामि सायकान्  
मनः-  
नेमे बाणास्तरिष्यन्ति मामलर्क कथञ्चन  
तवैव मर्म भेत्स्यन्ति भिन्नमर्मा मरिष्यसि  
अन्यान् बाणान् समीक्षस्व यैस्त्वं मां सूदयिष्यसि  
पितरः-  
तत्छ्रुत्वा स विचिन्त्याथ ततो वचनमब्रवीत्  
अलर्कः-  
आघ्राय सुबहून् गन्धांस् तानेव प्रति गृध्यति  
तस्माद् ध्राणं प्रति शरान् प्रतिमोक्षाम्यहं शितान्  
घ्राणः-  
नेमे बाणास्तरिष्यन्ति मामलर्क कथञ्चन  
तवैव मर्म भेत्स्यन्ति भिन्नमर्मा मरिष्यसि  
अन्यान् बाणान् समीक्षस्व यैस्त्वं मां सूदयिष्यसि  
अलर्कः-  
इयं स्वादून् रसान् भुक्त्वा तानेव प्रति गृध्यति  
तस्माज्जिह्वां प्रति शरान् प्रतिमोक्ष्याम्यहं शितान्  
जिह्वा-  
नेमे बाणास्तरिष्यन्ति मामलर्क कथञ्चन  
तवैव मर्म भेत्स्यन्ति ततो हास्यसि जीवितम्  
अन्यान् बाणान् समीक्षस्व यैस्त्वं मां सूदयिष्यसि  
अलर्कः-  
स्पृष्ट्वा त्वग् विविधान् स्पर्शांस् तानेव प्रति गृध्यति  
तस्मात् तान् सूदयिष्येऽहं विविधैः कङ्कपत्रिभिः  
त्वक्-  
नेमे बाणास्तरिष्यन्ति मामलर्क कथञ्चन  
तवैव मर्म भेत्स्यन्ति ततो हास्यसि जीवितम्  
अन्यान् बाणान् समीक्षस्व यैस्त्वं मां सूदयिष्यसि  
अलर्कः-  
श्रुत्वा वै विविधाञ् शब्दांस् तानेव प्रति गृध्यति  
तस्माच्छ्रोत्रं प्रति शरान् मोक्षयिष्याम्यहं शितान्  
श्रोत्रम्-  
नेमे बाणास्तरिष्यन्ति मामलर्क कथञ्चन  
तवैव मर्म भेत्स्यन्ति ततो हास्यसि जीवितम्  
अन्यान् बाणान् समीक्षस्व यैस्त्वं मां सूदयिष्यसि  
अलर्कः-  
दृष्ट्वैव विवधान् भावांस् तानेव प्रति गृध्यति  
तस्माच्चक्षुः प्रति शरान् मोक्षयिष्याम्यहं शितान्  
चक्षुः-  
नेमे बाणास्तरिष्यन्ति मामलर्क कथञ्चन  
तवैव मर्म भेत्स्यन्ति भिन्नमर्मा मरिष्यसि  
अन्यान् बाणान् समीक्षस्व यैस्त्वं मां सूदयिष्यति  
अलर्कः-  
इयं निष्ठा बहुविधा प्रज्ञया त्वध्यवस्यति  
तस्माद्बुद्धिं प्रति शरान् प्रतिमोक्ष्याम्यहं शितान्  
बुद्धिः-  
नेमे बाणास्तरिष्यन्ति मामलर्क कथञ्चन  
तवैव मर्म भेत्स्यन्ति भिन्नमर्मा मरिष्यसि  
अन्यान् बाणान् समीक्षस्व यैस्त्वं मां सूदयिष्यसि  
पितरः-  
ततोऽलर्कस्तपो घोरं तत्रैवाऽऽस्थाय दुष्करम्  
नाभ्यगच्छत् परं शक्त्या बाणमेतेषु सप्तसु  
सुसमाहितचेतास्तु सततं चिन्तयत् प्रभुः  
स विचिन्त्य चिरं कालम् अलर्को द्विजसत्तम  
नाध्यगच्छत् परं श्रेयो योगान्मतिमतां वरः  
स एकाग्रं मनः कृत्वा निश्चलो योगमास्थितः  
इन्द्रियाणि जघानाशु बाणेनैकेन वीर्यवान्  
योगेनात्मानमाविश्य स सिद्धिं परमां ययौ  
विस्मितश्चापि राजर्षिर् इमां गाथां जगाद ह  
अलर्कः-  
अहो कष्टं यदस्माभिः पूर्वं राज्यमनुष्ठितम्  
अतः पश्चान्मया ज्ञातं योगान्नास्ति परं सुखम्  
पितरः-  
इति त्वमपि जानीहि राम मा क्षत्रियान् वधीः  
तपो घोरमुपातिष्ठ ततश्श्रेयोऽभिपत्स्यसे  
ब्राह्मणः-  
इत्युक्तः पितृभिस्सोऽथ तपो घोरं समास्थितः  
जामदग्न्यो महाभागे सिद्धिं च परमां गतः  
