वैशम्पायनः-  
एवं विलप्य करुणं सोन्मादेव तपस्विनी  
उत्तरा न्यपतद्भूमौ कृपणा पुत्रगर्द्धिनी  
तां तु दृष्ट्वा निपतितां हतबन्धुपरिच्छदाम्  
चुक्रोश कुन्ती दुःखार्ता सर्वाश्च भरतस्त्रियः  
मुहूर्तमिव तद्राजन् पाण्डवानां निवेशनम्  
अप्रेक्षणीयमभवद् आर्तस्वरविनादितम्  
सा मुहूर्तं च राजेन्द्र पुत्रशोकाभिपीडिता  
कश्मलाभिहता वीर वैराटी त्वभवत् तदा  
प्रतिलभ्य तु सा सञ्ज्ञाम् उत्तरा भरतर्षभ  
अङ्कमारोप्य तं पुत्रम् इदं वचनमब्रवीत्  
उत्तरा-  
धर्मज्ञस्य सुतस्संस्त्वं न धर्ममवबुध्यसे  
यस्त्वं वृष्णिप्रवीरस्य कुरुषे नाभिवादनम्  
पुत्र गत्वा मम वचो ब्रूयास्त्वं पितरं तव  
दुर्मरं प्राणिनां वीर कालेऽप्राप्ते कथञ्चन  
याऽहं त्वया विहीनाऽद्य हीना पुत्रेण चैव ह  
मरणं नाधिगच्छामि तव स्वस्ति न किञ्चना  
अथवा धर्मराज्ञाऽहम् अनुज्ञाता महाभुज  
स्वादयिष्ये विषं तीक्ष्णं प्रवेक्ष्याम्यथवाऽनलम्  
अथवा दुर्भरं तात यदिदं मे सहस्रधा  
पतिपुत्रविहीनाया हृदयं नावदीर्यते  
उत्तिष्ठ पुत्र पश्येमां दुःखितां प्रपितामहीम्  
आर्तामुपप्लुतां दीनां निमग्नां शोकसागरे  
आर्यां च पश्य पाञ्चालीं सात्वतीं च तपस्विनीम्  
मां च पश्य सुदुःखार्तां व्याधविद्धां मृगीमिव  
उत्तिष्ठ पश्य वदनं लोकनाथस्य पश्यतः  
पुण्डरीकविशालाक्षं पुरेव चपलेक्षणम्  
वैशम्पायनः-  
एवं विलपतीं तां तु दृष्ट्वा निपतितां पुनः  
उत्तरां तां स्त्रियस्सर्वाः पुनरुत्थापयन्त्युत  
उत्थाय च पुनर्धैर्यात् तदा मत्स्यपतेस्सुता  
प्राञ्जलिः पुण्डरीकाक्षं भूमावेवाभ्यवन्दत  
श्रुत्वा तस्यापि विपुलं विलापं पुरुषर्षभः  
उपस्पृश्य ततः कृष्णो ब्रह्मास्त्रं सञ्जहार तत्  
प्रतिजज्ञे स दाशार्हस् तस्य जीवितमच्युतः  
अब्रवीच्च विशुद्धात्मा सर्वं विश्रावयज्जगत्  
श्रीभगवान्-  
न ब्रवीम्युत्तरे मिथ्या सत्यमेतद्भविष्यति  
एष सञ्जीवयाम्येनं पश्यतां सर्वदेहिनाम्  
नोक्तपूर्वं मया मिथ्या स्वैरेष्वपि कदाचन  
न च युद्धात् परावृत्तस् तथा सञ्जीवयाम्यहम्  
यथा मे दयितो धर्मो ब्राह्मणश्च विशेषतः  
अभिमन्योस्सुतो जातो मृतो जीवत्वयं तथा  
यथाऽहं नाभिजानामि विजये न कदाचन  
विरोधं तेन सत्येन मृतो जीवत्वयं शिशुः  
यथा सत्यं च धर्मश्च मयि नित्यं प्रतिष्ठितौ  
तथा मृतश्शिशुरयं जीवत्वद्यभिमन्युजः  
यथा कंसश्च केशी च धर्मेण निहतौ मया  
तेन सत्येन बालोऽयं पुनरुज्जीवयामि ह  
वैशम्पायनः-  
इत्युक्त्वा वासुदेवोऽथ तं बालं भरतर्षभ  
पादेन कमलाभेन ब्रह्मरुद्रार्चितेन च  
पस्पर्श पुण्डरीकाक्ष आपादतलमस्तकम्  
स्पृष्टमात्रस्तु कृष्णेन स बाल अभिमन्युजः  
शनैश्शनैर्महाराज प्रापद्यत स चेतनाम्  
शनैश्शनैर्महाराज प्रास्पन्दत सचेतनः  
