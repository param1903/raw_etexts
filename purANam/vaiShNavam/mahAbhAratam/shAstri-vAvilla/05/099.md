गालवः-  
गरुत्मन्भुजगेन्द्रारे सुपर्ण विनतात्मज  
नय मां तार्क्ष्य पूर्वेण यत्र धर्मस्य चक्षुषी  
पूर्वमेतां दिशं गच्छ या पूर्वं परिकीर्तिता  
देवतानां हि सान्निध्यमत्र कीर्तितवानसि  
अत्र सत्यं च धर्मश्च त्वया सम्यक्प्रकीर्तितः  
इच्छेयं तु समागन्तुं समस्तैर्दैवतैरहम्  
भूयश्च तान्सुरान्द्रष्टुमिच्छेयमरुणानुज  
नारदः-  
तमाह विनतासूनुरारोहस्वेति वै द्विजम्  
आरुरोहाथ स मुनिर्गरुडं गालवस्तदा  
गालवः-  
क्रममाणस्य ते रूपं दृश्यते पन्नगाशन  
भास्करस्येव पूर्वाह्णे सहस्रांशोर्विवस्वतः  
पक्षवातप्रणुन्नानां वृक्षाणामनुगामिनाम्  
प्रस्थितानामिव समं पश्यामीह गतिं खग  
ससागरवनामुर्वी सशैलवनकाननाम्  
आकर्षन्निव चाभासि पक्षवातेन खेचर  
समीननागनक्रं च खमिवारोप्यते जलम्  
वायुना चैव महता पक्षवातेन चानिशम्  
तुल्यरूपाननान्मत्स्यांस्तथा तिमितिमिङ्गिलान्  
नागाश्वनरवक्रांश्च पश्याम्युन्मथितानिव  
महार्णवस्य च रवैश्श्रोत्रे मे बधिरे कृते ||  
न श्रृणोमि न पश्यामि नात्मनो वेद्मि कारणम्  
शनैस्स तु भवान्यातु ब्रह्मवध्यामनुस्मरन्  
न दृश्यते रविस्तात न दिशो न च खं खग  
तम एव तु पश्यामि शरीरं ते न लक्षये  
मणी व जात्यौ पश्यामि चक्षुषी तेऽहमण्डज  
शरीरं तु न पश्यामि तव चैवात्मनश्च ह  
पदे पदे तु पश्यामि सलिलादग्निमुत्थितम्  
स मे निर्वाप्य सहसा शाम्यते चक्षुषी पुनः  
तन्निवर्त महान्कालो गच्छतोर्विनतात्मज  
न मे प्रयोजनं किञ्चिद्गमने पन्नगाशन  
सन्निवर्त महाभाग न वेगं विषहामि ते  
गुरवे संश्रुतानीह शतान्यष्टौ च वाजिनाम्  
एकतश्श्यामकर्णानां शुभ्राणां चन्द्रवर्चसाम्  
तेषां चैवापवर्गाय मार्गं पश्यामि नाण्डज  
ततोऽयं जीवितत्यागे दृष्टो मार्गो मया द्विज  
नैव मेऽस्ति धनं किञ्चिन्न धनेनान्वितस्सुहृत्  
न चार्थेनापि महता शक्यमेतद्व्यपोहितुम्  
नारदः-  
एवं बहु च दीनं च ब्रुवाणं गालवं तदा  
प्रत्युवाच व्रजन्नेव प्रहसन्विनतात्मजः  
सुपर्णः-  
नातिप्रज्ञोऽसि विप्रर्षे योत्मानं त्युक्तुमिच्छसि  
न चापि कृत्रिमः कालः कालो हि परमेश्वरः  
किमहं पूर्वमेवेह भवता नाभिचोदितः  
उपायोऽत्र महानस्ति येनैतदुपपद्यते  
तदेष ऋषभो नाम पर्वतस्सागरोरसि  
अत्र विश्रम्य भुक्त्वा च निवर्तिष्याव गालव  
