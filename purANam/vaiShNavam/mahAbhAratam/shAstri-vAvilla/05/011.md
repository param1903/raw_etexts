शल्यः-  
ऋषयोऽथाब्रुवन्सर्वे देवाश्च त्रिदिवेश्वराः  
अयं वै नहुषश्श्रीमान्देवराज्येऽभिषिच्यताम्  
तेजस्वी च यशस्वी च धार्मिकश्चैव नित्यदा  
ते गत्वा त्वब्रुवन्सर्वे राजन्नो भव पार्थिवः  
स तानुवाच नहुषो देवानृषिगणांस्तथा  
पितृभिस्सहितान्राजन्परीप्सन्हितमात्मनः  
नहुषः-  
शल्यः-  
दुर्बलोऽहं न मे शक्तिर्भवतां परिपालने  
बलवाञ्ज्ञायतां राजा बलं शक्ते हि नित्यदा  
तमब्रुवन्पुनस्सर्वे देवा ऋषिपुरोगमाः  
देवाः-  
अस्माकं तपसा युक्तः पाहि राज्यं त्रिविष्टपे  
परस्परभयं घोरमस्माकं हि न संशयः  
अभिषिच्यस्व राजेन्द्र भव राजा त्रिविष्टपे  
देवदानवयक्षाणामृषीणां रक्षसां तथा  
पितृगन्धर्वभूतानां चक्षुर्विषयवर्तिनाम्  
तेज आदास्यसे पश्यन्बलवांश्च भविष्यसि  
धर्मं पुरस्कृत्य सदा सर्वलोकाधिपो भव  
ब्रह्मर्षींश्चापि देवांश्च गोपायस्व त्रिविष्टपे  
शल्यः-  
अभिषिच्यत राजेन्द्र ततो राजा त्रिविष्टपे  
धर्मं पुरस्कृत्य तदा सर्वलोकाधिपोऽभवत्  
सुदुर्लभतरं लब्ध्वा प्राप्य राज्यं त्रिविष्टपे  
धर्मात्मा सततं भूत्वा कामात्मा समपद्यत  
देवोद्यानेषु सर्वेषु नन्दनोपवनेषु च  
कैलासे हिमवत्पृष्ठे मन्दरे श्वेतपर्वते  
सह्ये महेन्द्रमलये समुद्रेषु सरित्सु च  
अप्सरोभिः परिवृतो देवकन्यासमावृतः  
नहुषो देवराजोऽथ क्रीडन्बहुविधं तदा  
श्रृण्वन्दिव्या बहुविधाः कथाश्श्रुतिमनोहराः  
वादित्राणि च सर्वाणि गीतं च मधुरस्वरम्  
विश्वावसुर्नारदश्च गन्धर्वाप्सरसां गणाः  
ऋतवष्षट्च देवेन्द्रं मूर्तिमन्तमुपासते  
मारुतस्सुरभिर्वाति मनोज्ञस्सुखशीतलः  
एवं हि क्रीडतस्तस्य नहुषस्य दुरात्मनः  
सम्प्राप्ता दर्शनं देवी शक्रस्य महिषी प्रिया  
स तां सन्दृश्य दुष्टात्मा प्राह सर्वान्सभासदः  
नहुषः-  
इन्द्रस्य महिषी देवी कस्मान्मां नोपतिष्ठति  
अहमिन्द्रोऽस्मि देवानां लोकानां च तथेश्वरः  
आगच्छतु शची मह्यं क्षिप्रमद्य निवेशनम्  
शल्यः-  
तच्छ्रुत्वा दुर्मना देवी बृहस्पतिमुवाच ह  
इन्द्राणी-  
रक्ष मां नहुषाद्ब्रह्मंस्त्वामस्मि शरणं गता  
सर्वलक्षणसम्पन्नां ब्रह्मंस्त्वं मां प्रभाषसे  
देवराजस्य दयितामत्यन्तं सुखभागिनीम्  
अवैधव्येन युक्तां वाऽप्येकपत्नीं पतिव्रताम्  
उक्तवानसि मां पूर्वमृतां तां कुरु वै गिरम्  
नोक्तपूर्वं च भगवन्मृषा ते किञ्चिदीश्वर  
तस्मादेतद्भवेत्सत्यं त्वयोक्तं द्विजसत्तम  
शल्यः-  
बृहस्पतिरथोवाच इन्द्राणीं भयमोहिताम्  
बृहस्पतिः-  
यदुक्तासि मया देवि तत्सत्यं भविता ध्रुवम्  
द्रक्ष्यसे देवराजानमिन्द्रं शीघ्रमिहागतम्  
न भेतव्यं च नहुषात्सत्यमेतद्ब्रवीमि ते  
समानयिष्ये शक्रेण नचिराद्भवतीमहम्  
शल्यः-  
अथ शुश्राव नहुष शक्राणीं शरणागताम्  
बृहस्पतिं चाङ्गिरसं चुक्रोध नहुषस्तदा  
