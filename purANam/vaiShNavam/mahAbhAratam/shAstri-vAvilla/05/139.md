जनमेजयः-  
युधिष्ठिरं सहानीकमुपायान्तं युयुत्सया  
सन्निविष्टं कुरुक्षेत्रे वासुदेवेन पालितम्  
विराटद्रुपदाभ्यां च सपुत्राभ्यां समन्वितम्  
केकयैर्वृष्णिभिश्चैव पार्थिवैश्शतशो वृतम्  
महेन्द्रमिव चादित्यैरभिगुप्तं महारथैः  
श्रुत्वा दुर्योधनो राजा किं कार्यं प्रत्यपद्यत  
एतदिच्छाम्यहं श्रोतुं विस्तरेण महामते  
सम्भ्रमे तुमुले तस्मिन्यदासीत्कुरुजाङ्गले  
व्यथयेयुरिमे देवान्सेन्द्रानपि समागमे  
पाण्डवा वासुदेवश्च विराटद्रुपदौ तथा  
धृष्टद्युम्नश्च पाञ्चाल्यश्शिखण्डी च महारथः  
युधामन्युश्च विक्रान्तो देवैरपि दुरासदः  
एतदिच्छाम्यहं श्रोतुं विस्तरेण तपोधन  
कुरूणां पाण्डवानां च यद्यदासीद्विचेष्टितम्  
वैशम्पायनः-  
प्रतियाते तु दाशार्हे राजा दुर्योधनस्तदा  
कर्णं दुश्शासनं चैव शकुनिं चाब्रवीदिदम्  
दुर्योधनः-  
अकृतेनैव कार्येण गतः पार्थानधोक्षजः  
स एनान्मन्युनाऽऽविष्टो ध्रुवं धक्ष्यत्यसंशयम्  
इष्टो हि वासुदेवस्य पाण्डवैर्मम विग्रहः  
भीमसेनार्जुनौ चैव दाशार्हस्य मते स्थितौ  
अजातशत्रुरत्यर्थं भीमार्जुनवशानुगः  
निकृतश्च मया पूर्वं सह सर्वैस्सहोदरैः  
विराटद्रुपदौ चैव कृतवैरौ मया सह  
तौ च सेनाप्रणेतारौ वासुदेववशानुगौ  
भविता विग्रहस्सोऽयं तुमुलो रोमहर्षणः  
तस्मात्साङ्ग्रामिकं सर्वं कारयध्वमतन्द्रिताः  
शिबिराणि कुरुक्षेत्रे क्रियन्तां वसुधाधिपाः  
सुपर्याप्तावकाशानि दुरादेयानि शत्रुभिः  
आसन्नजलकोष्ठानि शतशोऽथ सहस्रशः  
अच्छेद्याहारमार्गाणि रत्नोच्छ्रयचितानि च  
विविधायुधपूर्णानि पताकाध्वजवन्ति च  
समाश्च तेषां पन्थानः क्रियन्तां नगराद्बहिः  
प्रयाणं घुष्यतामद्य श्वोभूत इति मा चिरम्  
वैशम्पायनः-  
ते तथेति प्रतिज्ञाय श्वोभूते चक्रिरे तथा  
हृष्टरूपा महात्मानो निवासाय महीक्षिताम्  
ततस्ते पार्थिवास्सर्वे तच्छ्रुत्वा राजशासनम्  
आसनेभ्यो महार्हेभ्य उदतिष्ठन्नमर्षिताः  
बाहून्परिघसङ्काशान्संस्पृशन्तश्शनैस्ततः  
काञ्चनाङ्गददीप्तांश्च चन्दनागरुभूषितान्  
उष्णीषाणि नियच्छन्तः पुण्डरीकनिभै करैः  
अन्तरीयोत्तरीयाणि भूषणानि च सर्वशः  
ते रथान्रथिनश्श्रेष्ठा हयांश्च हयकोविदाः  
सज्जयन्ति स्म नागांश्च नागशिक्षास्वनुष्ठिताः  
अथ वर्माणि शस्त्राणि कवचानि बहूनि च  
विविधानि च तीक्ष्णानि चक्रुस्सज्जानि सर्वशः  
पदातयश्च पुरुषाश्शस्त्राणि विविधानि च  
उपाजह्रुश्शरीरेषु हेमचित्राण्यनेकशः  
तदुत्सव इवोदग्रं सम्प्रहृष्टनरावृतम्  
नगरं धार्तराष्ट्रस्य भारतासीत्समाकुलम्  
जनौघसलिलावर्तो रथनागाश्वमीनवान्  
शङ्खदुन्दुभिनिर्घोषः कोशसञ्चयरत्नवान्  
चित्राभरणवर्मोर्मिश्शस्त्रनिर्मलफेनवान्  
प्रासादमालाद्रिवृतो रथ्यापणमहाग्रहः  
योगचन्द्रोदयोद्भूतः कुरुराजबकलार्णवः  
व्यदृश्यत तदा राजंश्चन्द्रोदय इवार्णवः  
