शल्यः-  
इन्द्रः-  
एवमुक्तस्स भगवाञ्शच्या तां पुनरब्रवीत्  
विक्रमस्य न कालोऽयं नहुषो बलवत्तरः  
विवर्द्धितश्च ऋषिभिर्हव्यकव्यैश्च भामिनि  
नीतिमत्र विधास्यामि देवि तां कर्तुमर्हसि  
गुह्यमेतत्त्वया कार्यं नाख्यातव्यं शुचिस्मिते  
गत्वा नहुषमेकान्ते ब्रवीहि च सुमध्यमे  
ऋषियानेन दिव्येन मामुपैहि जगत्पते  
एवं तव वशे प्रीता भविष्यामीति तं वद  
शल्यः-  
इत्युक्ता देवराजेन पत्नी सा कमलेक्षणा  
एवमस्त्वित्यथोक्त्वा तु जगाम नहुषं प्रति  
नहुषस्तां ततो दृष्ट्वा सस्मितो वाक्यमब्रवीत्  
नहुषः-  
स्वागतं ते वरारोहे किं करोमि शुचिस्मिते  
भक्तं मां भज कल्याणि किमिच्छसि मनस्विनि  
तव कल्याणि यत्कार्यं तत्करिष्ये सुमध्यमे  
न च व्रीडा त्वया कार्या सुश्रोणि मयि विश्वसेः  
सत्येन वै शपे देवि करिष्ये वचनं तव  
इन्द्राणी-  
यो मे कृतस्त्वया कालस्तमाकाङ्क्षे जगत्पते  
ततस्त्वमेव भर्ता मे भविष्यसि सुराधिप  
कार्यं च हृदि मे यत्तद्देवराजावधारय  
वक्ष्यामि यदि मे राजन्प्रियमेतत्करिष्यसि  
वाक्यं प्रणयसंयुक्तं ततस्त्वं कर्तुमर्हसि  
इन्द्रस्य वाजिनो वाहा हस्तिनोऽथ रथास्तथा  
इच्छाम्यहमथापूर्वं वाहनं ते सुराधिप  
यन्न विष्णोर्न रुद्रस्य नासुराणां न रक्षसाम्  
वहन्तु त्वां महाभागा ऋषयस्सङ्गता विभो  
सर्वे शिबिकया राजन्नेतद्धि मम रोचते  
नासुरेषु न देवेषु तुल्यो भवितुमर्हसि  
सर्वेषां तेज आदत्से स्वेन वीर्येण दर्शनात्  
न ते प्रमुखतस्स्थातुं कश्चिच्छक्नोति वीर्यवान्  
शल्यः-  
एवमुक्तस्तु नहुषः प्राहृष्यत तदा किल  
उवाच वचनं चापि सुरेन्द्रस्तामनिन्दिताम्  
नहुषः-  
अपूर्वं वाहनमिदं त्वयोक्तं वरवर्णिनि  
दृढं मे रुचिरं देवि त्वद्वशोऽस्मि वरानने  
न ह्यल्पवीर्यो भवति यो वाहान्कुरुते मुनीन्  
अहं तपस्वी बलवान्भूतभव्यभवत्प्रभुः  
मयि क्रुद्धे जगन्न स्यान्मयि सर्वं प्रतिष्ठितम्  
देवदानवगन्धर्वाः किन्नरोरगराक्षसाः  
न मे क्रुद्धस्य पर्याप्तास्सर्वलोकाश्शुचिस्मिते  
चक्षुषा यं प्रपश्यामि तस्य तेजो हराम्यहम्  
अहमिन्द्रोऽस्मि देवानां लोकानां च महेश्वरः  
मयि हव्यं च कव्यं च लोकाश्चैव सनातनाः  
तस्मात्ते वचनं देवि करिष्यामि न संशयः  
सप्तर्षयो मां वक्ष्यन्ति सर्वे ब्रह्मर्षयस्तथा  
पश्य माहात्म्यमस्माकमृद्धिं च वरवर्णिनि  
हतौजसो मया सर्वे देवगन्धर्वदानवाः  
यद्यस्य तेजः पश्यामि तस्य तेजो हराम्यहम्  
शल्यः-  
एवमुक्त्वा तु तां देवीं विसृज्य च वराननाम्  
अथ सञ्चिन्त्य नहुषो बलवीर्येण भारत  
विसृज्य सुप्रतीकं च नागमैरावतं तथा  
हंसयुक्तं विमानं च हरियुक्तं तथा रथम्  
स तु दर्पेण महता परिभूय महामुनीन्  
विमाने योजयित्वा स ऋषीन्नियमामास्थितान्  
अब्रह्मण्यो बलोपेतो मत्तो वरमदेन च  
कामवृत्तस्स दुष्टात्मा वाहयामास तानृषीन्  
नहुषेण विसृष्टा च बृहस्पतिमथाब्रवीत्  
इन्द्राणी-  
समयोऽल्पावशेषो मे नहुषेणेह यः कृतः  
शक्रं मृगय शीघ्रं त्वं भक्तायाः कुरु मे दयाम्  
शल्यः-  
बाढमित्येव भगवान्बृहस्पतिरुवाच ताम्  
बृहस्पतिः-  
न भेतव्यं त्वया देवि नहुषाद्दुष्टचेतसः  
न ह्येष स्थास्यति चिरं गत एष नराधमः  
अधर्मज्ञो महर्षीणां वाहनाच्च हतश्शुभे  
इष्टिं चाहं करिष्यामि विनाशायास्य दुर्मतेः  
शक्रं चाधिगमिष्यामि माभैस्त्वं भद्रमस्तु ते  
शल्यः-  
ततः प्रज्वाल्य विधिवज्जुहाव सघृतं हविः  
बृहस्पतिर्महातेजा देवराजोपलब्धये  
तस्मात्स भगवान्देवस्स्वयमेव हुताशनः  
स्त्रीवेषमद्भुतं कृत्वा सहसाऽन्तरधीयत  
स दिशः प्रदिशश्चैव पर्वतांश्च वनानि च  
पृथिवीं चान्तरिक्षं च विचित्याथ मनोगतिः  
निमेषान्तरमात्रेण बृहस्पतिमुपागमत्  
अग्निः-  
बृहस्पते न पश्यामि देवराजमिह क्वचित्  
आपश्शेषास्सदा चापः प्रवेष्टुं नोत्सहाम्यहम्  
न मे तत्र गतिर्ब्रह्मन्किमन्यत्करवाणि ते  
शल्यः-  
तमब्रवीद्देवगुरुरपो विश महाद्युते  
अग्निः-  
नापः प्रवेष्टुं शक्ष्यामि क्षयो मेऽत्र भविष्यति  
शरणं त्वां प्रपन्नोऽस्मि स्वस्ति तेस्तु महाद्युते  
अद्भ्योऽग्निर्ब्रह्मणः क्षत्रमश्मनो लोहमुत्थितम्  
तेषां सर्वत्रगं तेजस्स्वासु योनिषु शाम्यति  
