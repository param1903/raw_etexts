द्रुपदः-  
एवमेतन्महाबाहो भविष्यति न संशयः  
न हि दुर्योधनो राज्यं अयुद्धेन प्रदास्यति  
अनुवत्स्यति तं चापि धृतराष्ट्रस्सुतप्रियः  
भीष्मद्रोणौ च कार्पण्यान्मौर्ख्याद्राधेयसौबलौ  
बलदेवस्य वाक्यं तु मम ज्ञाने न युज्यते  
एतद्धि पुरुषेणाग्रे कार्यं सुनयमिच्छता  
न तु वाच्यो मृदुवचो धार्तराष्ट्रः कथञ्चन  
नहि मार्दवसाध्योऽसौ पापबुद्धिर्मतो मम  
गर्दभे मार्दवं कुर्याद्गोषु तैक्ष्ण्यं समाचरेत्  
मृदु दुर्योधने वाक्यं यो ब्रूयात्पापचेतसि  
मृदुं वै मन्यते पापो भाषमाणमशक्तिकम्  
हितमर्थं न जानीयादबुद्धिर्मार्दवे सति  
एतच्चैव करिष्यामो यत्नश्च क्रियतामिह  
प्रस्थापयामि मित्रेभ्यो बलान्युद्योजयन्तु नः  
शल्यस्य धृष्टकेतोश्च जयत्सेनस्य वा विभो  
केकयानां च सर्वेषां दूता गच्छन्तु शीघ्रगाः  
स च दुर्योधनो नूनं प्रेषयिष्यति सर्वशः  
पूर्वाभिपन्नाः सन्तश्च भजन्ते पूर्वचोदनम्  
तत्त्वरध्वं नरेन्द्राणां पूर्वमेव प्रचोदने  
महद्धि कार्यं वोढव्यमिति मे वर्तते मतिः  
शल्यस्य प्रेष्यतां शीघ्रं ये च तस्यानुगा नृपाः  
भगदत्ताय राज्ञे च पूर्वसागरवासिने  
अमितौजसे तथोग्राय हार्दिक्यायाहुकाय च  
दीर्घप्रज्ञाय शूराय रोचमानाय वा विभो  
आनीयतां बृहन्तश्च सेनाबिन्दुश्च पार्थिवः  
सेनजित्प्रतिविन्ध्यश्च चित्रवर्मा महारथः  
बाह्लीको मुञ्जकेशश्च चैद्याधिपतिरेव च  
सुपार्श्वश्च सुबाहुश्च पौरवश्च महारथः  
शकानां पप्लवानां च दरदानां च ये नृपाः  
सुरारिश्च नदीजश्च कर्णवेष्टश्च पार्थिवः  
समर्थश्च सुवीरश्च मार्जरः कपिशस्तथा  
माहावीर्यस्सुकद्रश्च निश्चक्रश्च तथा क्रथः  
नीलश्च वीरधर्मा च भूमिपालश्च वीर्यवान्  
दुर्जयो दन्तवक्त्रश्च रुक्मी च जनमेजयः  
आषाढो वायुवेगश्च पूर्वपाली च पार्थिवः  
भूरितेजा देवकश्च एकलव्यस्सहात्मजैः  
कारूशकाश्च राजानः क्षेमधूर्तिश्च वीर्यवान्  
काम्भोजा ऋषिका ये च पश्चिमानूपकाश्च ये  
जयत्सेनश्च काश्यश्च तथा पञ्चनदा नृपाः  
क्राथपुत्रश्च दुर्धर्षः पार्वतीयाश्च ये नृपाः  
जानकिश्च सुशर्मा च मणिमान्योतिमत्सकः  
पांशुराष्ट्राधिपश्चैव धृष्टकेतुश्च वीर्यवान्  
औढ्रकः कुणडधारश्च बृहत्सेनश्च वीर्यवान्  
अपराजितो निषादश्च श्रेणिमान्वसुमानपि  
बृहद्बलो महौजाश्च बाहुः परपुरञ्जयः  
समुद्रसेनो राजा च सह पुत्रेण वीर्यवान्  
उद्भवः क्षेमकश्चैव वाटधानश्च वीर्यवान्  
श्रुतायुश्च दृढायुश्च साल्वपुत्रश्च वीर्यवान्  
कुमारश्च कलिङ्गानामीश्वरो युद्धदुर्मदः  
समर्थश्च पराञ्जेतुं काङ्को वीर्यबलोत्कटः  
एतेषां प्रेष्यतां शीघ्रमेतद्धि मम रोचते  
अयं च ब्राह्मणो विद्वान्मम राजन्पुरोहितः  
प्रेष्यतां धृतराष्ट्राय वाक्यमस्मै प्रयुज्यताम्  
यथा दुर्योधनो वाच्यो यथा शान्तनवो नृपः  
धृतराष्ट्रो यथा वाच्यो द्रोणश्च रथिनां वरः  
