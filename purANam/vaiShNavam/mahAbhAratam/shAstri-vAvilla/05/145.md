जनमेजयः-  
तथा व्यूढेष्वनीकेषु युद्धाय भरतर्षभ  
किमर्कुर्वंश्च कौरव्याः कालेनाभिप्रचोदिताः  
वैशम्पायनः-  
तथा व्यूढेष्वनीकेषु यत्तेषु भरतर्षभ  
धृतराष्ट्रो महाराज सञ्जयं वाक्यमब्रवीत्  
धृतराष्ट्रः-  
एहि सञ्जय सर्वं मे आचक्ष्वानवशेषतः  
सेनानिवेशे यद्वृत्तं कुरुपाण्डवसेनयोः  
दिष्टमेव परं मन्ये पौरुषं चाप्यनर्थकम्  
यदहं जानमानोऽपि युद्धदोषान्क्षयोदयान्  
तथाऽपि निकृतिप्रज्ञं पुत्रं दुर्द्यूतदेविनम्  
न शक्नोमि नियन्तुं वा कर्तुं वा हितमात्मनः  
भवत्येव हि मे सूत बुद्धिर्दोषानुदर्शिनी  
दुर्योधनं समासाद्य पुनस्सा परिवर्तते  
एवं गते वै यद्भावि तद्भविष्यति सञ्जय  
क्षत्रधर्मः किल रणे तनुत्यागे हि पूजितः  
सञ्जयः-  
त्वद्युक्तोऽयमनुप्रश्नो महाराज यथेच्छसि  
न तु दुर्योधने दोषमिममासक्तुमर्हसि  
शृणुष्वानवशेषेण वदतः पार्थिवर्षभ  
य आत्मनो दुश्चरितादशुभं प्राप्नुयान्नरः  
एनसा न स दैवं वा कालं वा गन्तुमर्हति  
महाराज मनुष्येषु निन्द्यं यस्सर्वमाचरेत्  
स वध्यस्सर्वलोकस्य निन्दितानि समाचरन्  
निकारा मनुजश्रेष्ठ पाण्डवैस्त्वत्प्रतीक्षया  
अनुभूता महाराज निकृतैस्सहदैवतैः  
हयानां च गजानां च राज्ञां चामिततेजसाम्  
वैशसं समरे वृत्तं यत्तन्मे शृणु सर्वशः  
स्थिरो भूत्वा महाप्राज्ञ सर्वलोकक्षयोदयम्  
यथाभूतं महायुद्धे श्रुत्वा मा विमना भव  
न ह्येव कर्ता पुरुषः कर्मणोश्शुभपापयोः  
अस्वतन्त्रो हि पुरुषः कार्यते दारुयन्त्रवत्  
केचिदीश्वरनिर्दिष्टाः केचिदेव यदृच्छया  
पूर्वकर्मभिरप्यन्ये त्रैधमेतद्धि भाष्यते  
