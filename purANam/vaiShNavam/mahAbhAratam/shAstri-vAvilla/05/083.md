वैशम्पायनः-  
तस्मिन्नभिहिते वाक्ये केशवेन महात्मना  
स्तिमिता हृष्टरोमाण आसन्सर्वे सभासदः  
कश्चिदुत्तरमेतेषां वक्तुं नोत्सहते पुमान्  
इति सर्वे मनोभिस्ते चिन्तयन्ति स्म पार्थिवाः  
तथा तेषु च सर्वेषु तूष्णीम्भूतेषु राजसु  
जामदग्न्य इदं वाक्यमब्रवीत्कुरुसंसदि  
जामदग्न्यः-  
इमां मे सोपमां वाचं शृणु सत्यामशङ्कितः  
तां श्रुत्वा श्रेय आदत्स्व यदि साध्विति मन्यसे  
राजा दम्भोद्भवो नाम सार्वभौमः पुराऽभवत्  
अखिलां बुभुजे सर्वां पृथिवीमिति नश्श्रुतम्  
स स्म नित्यं निशापाये प्रातरुत्थाय वीर्यवान्  
ब्राह्मणान्क्षत्रियान्वैश्यान्पृच्छन्नास्ते महारथः  
दम्भोद्भवः-  
अस्ति कश्चिद्विशिष्टो वा मद्विधो वा भवेद्युधि  
शूद्रो वैश्यः क्षत्रियो वा ब्राह्मणो वाऽपि शस्त्रभृत्  
जामदग्न्यः-  
इति ब्रुवन्नन्वचरत्स राजा पृथिवीमिमाम्  
दर्पेण महता मत्तः कञ्चिदन्यमचिन्तयन्  
तस्मै वैद्या अकृपणा ब्राह्मणास्सर्वतोऽभयाः  
प्रत्यषेधन्त राजानं श्लाघमानं पुनः पुनः  
निषिध्यमानोऽप्यसकृत्पृच्छत्येव स वै द्विजान्  
अभिमानी श्रिया मत्तस्तमूचुर्ब्राह्मणास्तदा  
तपस्विनो महात्मानो वेदव्रतसमन्विताः  
उदीर्यमाणं राजानं क्रोधदीप्ता द्विजातयः  
ब्राह्मणः-  
जामदग्न्यः-  
अनेकजननं सङ्ख्यं ययोः पुरुषसिंहयोः  
तयोस्त्वं न समो युद्धे भवितासि कदाचन  
एवमुक्तस्स राजा तु पुनः पप्रच्छ तान्द्विजान्  
दम्भोद्भवः-  
क्व तौ वीरौ क्वजन्मानौ किङ्कर्माणौ च कौ च तौ  
ब्राह्मणाः-  
नरो नारायणश्चैव तापसाविति नश्श्रुतम्  
आजातौ मानुषे लोके ताभ्यां युद्ध्यस्व पार्थिव  
श्रूयेते तौ महात्मानौ नरनारायणावुभौ  
तपो घोरमनिर्देश्यं तप्येते गन्धमादने  
जामदग्न्यः-  
स राजा महतीं सेनां योजयित्वा षडङ्गिनीम्  
अमृष्यमाणस्सम्प्रायाद्यत्र तावपराजितौ  
स गत्वा विषमं घोरं पर्वतं गन्धमादनम्  
मार्गमाणोऽभ्यगच्छत्तौ तापसावपराजितौ  
तौ दृष्ट्वा क्षुत्पिपासाभ्यां कृशौ धमनिसन्ततौ  
शीतवातातपैरुग्रैः कर्शितौ पुरुषोत्तमौ  
अभिगम्योपसङ्गृह्य पर्यपृच्छदनामयम्  
तमर्चित्वा मूलफलैरासनेनोदकेन च  
अब्रूतां परवीरघ्नं किं कार्यं क्रियतामिति  
ततस्तामानुपूर्वीं स पुनरेवान्वकीर्तयत्  
दम्भोद्भवः-  
बाहुभ्यां मे जिता भूमिर्निहतास्सर्वशत्रवः  
भवद्भ्यां युद्धमाकाङ्क्षन्नुपयातोऽस्मि पर्वतम्  
आतिथ्यं दीयतामेतत्काङ्क्षितं मे चिरं प्रति  
नरनारायणौ-  
अपेतक्रोधलोभोऽयमाश्रमो राजसत्तम  
न ह्यस्मिन्नाश्रमे युद्धं कुतश्शस्त्रं कुतोऽनृजुः  
अन्यत्र युद्धमाकाङ्क्ष बहवः क्षत्रियाः क्षितौ  
जामदग्न्यः-  
उच्यमानस्तथाऽपि स्म भूय एवाभ्यभाषत  
पुनः पुनः क्षाम्यमाणस्सान्त्व्यमानश्च भारत  
दम्भोद्भवो युद्धमिच्छन्नाह्वयत्येव तापसौ  
ततो नरस्त्विषीकाणां मुष्टिमादाय भारत  
अब्रवीदेहि युद्ध्यस्व युद्धकामुक क्षत्रिय  
सर्वशस्त्राणि चादत्स्व योजयस्व च वाहिनीम्  
सन्नह्यस्व च वर्माणि यानि चान्यानि सन्ति ते  
अहं हि ते विनेष्यामि युद्धश्रद्धामितः परम्  
यदाह्वयसि दर्पेण ब्राह्मणप्रमुखाञ्जनान्  
दम्भोद्भवः-  
यद्येतदस्त्रमस्मासु युक्तं तापस मन्यसे  
एतेनापि त्वया योत्स्ये युद्धार्थी ह्यहमागतः  
जामदग्न्यः-  
इत्युक्त्वा शरवर्षेण सर्वतस्समवाकिरत्  
दम्भोद्भवस्तापसौ तौ जिघांसुर्बलदर्पितः  
तस्य तानस्यतः क्षिप्रमिषून्परतनुच्छिदः  
कदर्थीकृत्य स मुनिरिषीकाभिरपानुदत्  
ततोऽस्मै प्रासृजद्घोरमैषीकमपराजितः  
अस्त्रमप्रतिसन्धेयं तदद्भुतमिवाभवत्  
तेषामक्षीणि कर्णांश्च नासिकाश्चैव मायया  
निमित्तवेधी स मुनिरीषीकाभिस्समर्पयत्  
स दृष्ट्वा स्फीतमाकाशमिषीकाभिस्समाचितम्  
पादयोर्न्यपतद्राजा स्वस्ति मेस्त्विति चाब्रवीत्  
नरः-  
तमब्रवीन्नरो राजञ्शरण्यश्शरणैषिणाम्  
ब्रह्मण्यो भव धर्मात्मा मा च स्मैवं पुनः कृथाः  
नैतादृक्पुरुषो राजन्क्षत्रधर्ममनुस्मरन्  
मनसा नृपशार्दूल भवत्यरिपुरञ्जयः  
मा च दर्पसमाविष्टः क्षेप्सीः कांश्चित्कथञ्चन  
सदृशाञ्श्रेयसो वाऽपि तत्ते राजन्समाहितम्  
जितक्रोधः कृतप्रज्ञो निरहङ्कार आत्मवान्  
दान्तश्शान्तो मृदुः क्षेमं प्रजाः पालय सर्वदा  
मा स्म भूयः क्षिपेः कञ्चिदविदित्वा बलाबलम्  
अनुज्ञातस्स्वस्ति गच्छ स्वगृहं राजसत्तम  
कुशलं ब्राह्मणान्पृच्छेरावयोर्वचनाद्भृशम्  
जामदग्न्यः-  
ततो राजा तयोः पादावभिवाद्य महात्मनोः  
प्रत्याजगाम स्वपुरं धर्मं चैवाचरद्भृशम्  
अनेकं चास्य तत्कर्म तन्नरेण कृतं पुरा  
ततो गुणैस्सुबहुभिश्श्रेष्ठो नारायणोऽभवत्  
तस्माद्यावद्धनुश्श्रेष्ठे गाण्डीवेऽस्त्रं न युज्यते  
तावत्त्वं मानमुत्सृज्य गच्छ राजन्धनञ्जयम्  
काकुदीकं शुकं नाकमक्षिसन्तर्जनं तथा  
सन्तानं नर्तकं घोरमास्यमोदकमष्टमम्  
एतैर्विद्धास्सर्व एव मरणं यान्ति मानवाः  
उन्मत्ताश्च विचेष्टन्ते नष्टसञ्ज्ञा विचेतसः  
स्वपन्ति च प्लवन्ते च च्छर्दयन्ति च मानवाः  
मूत्रयन्ते च सततं रुदन्ति च हसन्ति च  
असङ्ख्येया गुणाः पार्थे तद्विशिष्टो जनार्दनः  
त्वमेव भूयो जानासि कुन्तीपुत्रं धनञ्जयम्  
नरनारायणौ यौ तौ तावेवार्जुनकेशवौ  
विजानीहि महाराज प्रवीरौ पुरुषोत्तमौ  
यद्येतदेवं जानासि न च मामभिशङ्कसे  
आर्यां मतिं समास्थाय शाम्य भारत पाण्डवैः  
अथ चेन्मन्यसे श्रेयो न मे भेदो भवेदिति  
प्रशाम्य भरतश्रेष्ठ मा च युद्धे मनः कृथाः  
निर्माता सर्वलोकानामीश्वरस्सर्वलोककृत्  
यस्य नारायणो बन्धुरर्जुनो दुस्सहो युधि  
कस्समुत्सहते जेतुं त्रिषु लोकेषु भारत  
वीरं कपिध्वजं जिष्णुं यस्य नास्ति समो युधि  
भवतां च कुरुश्रेष्ठ कुलं बहुमतं भुवि  
तत्तथैवास्तु भद्रं ते स्वार्थमत्रानुचिन्तय  
