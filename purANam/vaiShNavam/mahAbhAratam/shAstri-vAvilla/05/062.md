वैशम्पायनः-  
दुर्योधने धार्तराष्ट्रे तद्वचो नाभिनन्दति  
तूष्णीम्भूतेषु सर्वेषु समुत्तस्थुर्नरर्षभाः  
उत्थितेषु महाराज पृथिव्यां सर्वराजसु  
रहिते सञ्जयं राजा परिप्रष्टुं प्रचक्रमे  
आशंसमानो विजयं तेषां पुत्रवशानुगः  
आत्मनश्च परेषां च पाण्डवानां च निश्चयम्  
धृतराष्ट्रः-  
गावल्गणे ब्रूहि नस्सारफल्गु स्वसेनायं यावदिहास्ति किञ्चित्  
त्वं पाण्डवानां निपुणं वेत्थ सर्वं किमेषां ज्यायः किमु तेषां कनीयः  
त्वमेतयोस्सारवित्सर्वदर्शी धर्मार्थयोर्निपुणो निश्चयज्ञः  
स मे पृष्टस्सञ्जय ब्रूहि सर्वं नियुध्यमानाः कतरेऽस्मिन्न सन्ति  
सञ्जयः-  
न त्वां ब्रूयां रहिते जातु किञ्चिदसूया हि त्वां प्रसहेत राजन्  
आनयस्व पितरं महाव्रतं गान्धारीं च महिषीमाजमीढ  
तौ तेऽसूयां विनयेतां नरेन्द्र धर्मज्ञौ तौ निपुणौ निश्चयज्ञौ  
तयोस्तु त्वां सन्निधौ तद्वदेयं कृत्स्नं मतं केशवपार्थयोर्यत्  
वैशम्पायनः-  
इत्युक्तेन च गान्धारी व्यासश्चात्राजगाम ह  
आनीतौ विदुरेणेह सभां शीघ्रं प्रवेशितौ  
ततस्तन्मतमाज्ञाय सञ्जयस्यात्मजस्य च  
अभ्युपेत्य महाप्राज्ञः कृष्णद्वैपायनोऽब्रवीत्  
व्यासः-  
सम्पृच्छते धृतराष्ट्राय सञ्जय आचक्ष्व सर्वं यावदेषोऽनुयुङ्क्ते  
सर्वं यावद्वेत्थ तस्मिन्यथावद्याथातथ्यं वासुदेवेऽर्जुने च  
सञ्जयः-  
अर्जुनो वासुदेवश्च धन्विनौ परमार्चितौ  
कामादन्यत्र सम्भूतौ सर्वभावाय सम्मितौ  
द्यामन्तरं समास्थय यथायुक्तं मनस्विनः  
चक्रं तद्वासुदेवस्य मायया वर्तते विभो  
सापह्नवं कौरवेषु पाण्डवानां सुसम्मतम्  
सारासारबलं ज्ञातुं तेजःपुञ्जावभासितम्  
नरकं शम्बरं चैव कंसं चैद्यं च माधवः  
जितवान्घोरसङ्काशान्क्रीडन्निव जनार्दनः  
पृथिवीं चान्तरिक्षं च द्यां चैव पुरुषोत्तमः  
मनसैव विशिष्टात्मा नयत्यात्मवशं वशी  
भूयो भूयो हि यद्राजन्पृच्छसे पाण्डवान्प्रति  
सारासारबलं ज्ञातुं तत्समासेन मे शृणु  
एकतो वा जगत्कृत्स्नमेकतो वा जनार्दनः  
सारतो जगतः कृत्स्नादतिरिक्तो जनार्दनः  
भस्म कुर्याज्जगदिदं मनसैव जनार्दनः  
न तु कृत्स्नं जगच्छक्तं किञ्चित्कर्तुं जनार्दने  
यतस्सत्यं यतो धर्मो यतो ह्रीरार्जवं यतः  
ततो भवति गोविन्दो यतः कृष्णस्ततो जयः  
पृथिवीं चान्तरिक्षं च दिवं च पुरुषोत्तमः  
विचेष्टयति भूतात्मा क्रीडन्निव जनार्दनः  
स कृत्वा पाण्डवान्सत्रं लोकं सम्मोहयन्निव  
अधर्मनिरतान्मूढान्दग्धुमिच्छति ते सुतान्  
कालचक्रं जगच्चक्रं युगचक्रं च केशवः  
आत्मयोगेन भगवान्परिवर्तयतेऽनिशम्  
कालस्य च हि मृत्योश्च जङ्गमस्थावरस्य च  
ईष्टे हि भगवानेकस्सत्यमेतद्ब्रवीमि ते  
ईशन्नपि महायोगी सर्वस्य जगतो हरिः  
कर्माण्यारभते कर्तुं कीनाश इव दुर्बलः  
तेन वञ्चयते लोकान्मायायोगेन केशवः  
ये तमेव प्रपद्यन्ते न ते मुह्यन्ति मानवाः  
