भीष्मः-  
ततोऽहं निशि राजेन्द्र प्रणम्य शिरसा तदा  
ब्राह्मणानां पितॄणां च देवतानां च सर्वशः  
नक्तञ्चराणां भूतानां राजन्याश्च विशाम्पते  
शयनं प्राप्य सहसा मनसा संविचिन्तयम्  
जामदग्न्येन मे युद्धमिदं परमदारुणम्  
अहानि च बहून्यद्य वर्तते सुमहात्ययः  
न च रामं महावीर्यं शक्नोमि रणमूर्धनि  
विजेतुं समरे विप्रं जामदग्न्यं महाबलम्  
यदि शक्यो मया जेतुं जामदग्न्यः प्रतापवान्  
दैवतानि प्रसन्नानि दर्शयन्तु निशां मम  
ततो निशि च राजेन्द्र प्रसुप्तश्शरविक्षतः  
दक्षिणेनेह पार्श्वेन प्रभातसमये तदा  
ततोऽहं विप्रमुख्यैस्तैर्यैरस्मि पतितो रथात्  
उत्थापितो धृतश्चैव मा भैरिति च सान्त्वितः  
त एव मां महाभाग स्वप्ने दर्शनमेत्य वै  
परिवार्याब्रुवन्वाक्यं तन्निबोध कुरूद्वह  
ऋषयः-  
उत्तिष्ठ मा भैर्गाङ्गेय भयं ते नास्ति किञ्चन  
रक्षामहे नरव्याघ्र स्वशरीरं हि नो भवान्  
न त्वां रामो रणे जेता जामदग्न्यः कथञ्चन  
त्वमेव समरे रामं विजेता भरतर्षभ  
इदमस्त्रं सुदयितं प्रत्यभिज्ञास्यते भवान्  
उपस्थास्यति राजेन्द्र स्वयमेव तवानघ  
येन शत्रून्महावीर्यान्प्रशासिष्यसि कौरव  
विदितं हि तवाप्येतत्पूर्वस्मिन्देहधारणे  
प्राजापत्यं विश्वकृतं सुस्वापं नाम भारत  
न हीदं वेद रामोऽपि पृथिव्यां वा पुमान्क्वचित्  
तत्स्मरस्व महाबाहो भृशं संयोजयस्व च  
न च रामः क्षयं गन्ता तेनास्त्रेण नराधिप  
एनसा न तु संयोगं प्राप्स्यसे जातु मानद  
स्वप्स्यते जामदग्न्योऽसौ त्वद्बाणबलपीडितः  
ततो जित्वा त्वमेवैनं पुनरुत्थापयिष्यसि  
अस्त्रेण दयितेनाजौ भीष्म सम्बोधनेन वै  
एवं कुरुष्व कौरव्य प्रभाते रथमास्थितः  
प्रसुप्तं वा मृतं वेति तुल्यं मन्यामहे वयम्  
न च रामेण मर्तव्यं कदाचिदपि पार्थिव  
ततस्समुत्पन्नमिदं प्रस्वापं युज्यतामिति  
भीष्मः-  
इत्युक्त्वाऽन्तर्हिता राजन्सर्व एव द्विजोत्तमाः  
अष्टौ सदृशरूपास्ते सर्वे भासुरमूर्तयः  
