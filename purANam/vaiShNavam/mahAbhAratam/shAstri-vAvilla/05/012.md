शल्यः-  
क्रुद्धं तु नहुषं दृष्ट्वा देवा ऋषिपुरोगमाः  
अब्रुवन्देवराजानं नहुषं घोरदर्शनम्  
देवाः-  
देवराज जहि क्रोधं त्वयि क्रुद्धे जगद्विभो  
त्रस्तं सासुरगन्धर्वं सकिन्नरमहोरगम्  
जहि क्रोधमिमं साधो न कुप्यन्ति भवद्विधाः  
परस्य पत्नी सा देवी प्रसीदस्व सुरेश्वर  
निवर्तय मनः पापात्परदाराभिमर्शनात्  
देवराजोऽसि भद्रं ते प्रजा धर्मेण पालय  
शल्यः-  
एवमुक्तो न जग्राह तद्वचः कालचोदितः  
अथ देवानुवाचेदमिन्द्रं प्रति सुराधिपः  
नहुषः-  
अहल्या धर्षिता पूर्वमृषिपत्नी यशस्विनी  
पत्यौ जीवति सेन्द्रेण स च किं न निवारितः  
बहूनि च नृशंसानि कृतानीन्द्रेण वै पुरा  
वैधर्म्याण्यपथा चैव स वः कस्मान्न वारितः  
उपतिष्ठतु देवी मामेतदस्या हितं परम्  
युष्माकं च सदा देवाश्शिवमेवं भविष्यति  
देवाः-  
इन्द्राणीमानयिष्यामो सुराधिप यदीच्छसि  
जहि क्रोधमिमं वीर प्रीतो भव सुरेश्वर  
शल्यः-  
इत्युक्त्वा तं तदा देवा ऋषिभिस्सह भारत  
जग्मुर्बृहस्पतिं वक्तुमिन्द्राणीं चाशुभं वचः  
देवाः-  
जानीमश्शरणं प्राप्तामिन्द्राणीं तव वेश्मनि  
दत्ताभयां च विप्रेन्द्र त्वया देवर्षिसत्तम  
ते त्वां देवास्सगन्धर्वा ऋषयश्च महाद्युते  
प्रसादयन्ति चेन्द्राणी नहुषाय प्रदीयताम्  
इन्द्राद्विशिष्टो नहुषो देवराजो महाद्युतिः  
वृणोत्वियं वरारोहा भर्तृत्वे वरवर्णिनी  
शल्यः-  
एवमुक्ता तु सा देवी बाष्पमुत्सृज्य सस्वनम्  
उवाच रुदती दीना बृहस्पतिमिदं वचः  
इन्द्राणी-  
नाहमिच्छामि नहुषं पतिं देवर्षिसत्तम  
शरणागतास्मि ते ब्रहंस्त्रायस्व महतो भयात्  
बृहस्पतिः-  
शरणागतं न त्यजेयमिन्द्राणि मम निश्चयः  
धर्मज्ञां सत्यशीलां च न त्यजेयमनिन्दिते  
नाकार्यं कर्तुमिच्छामि ब्राह्मणस्सन्विशेषतः  
श्रुतधर्मा सत्यशीलो जानन्धर्मानुशासनम्  
नाहमेतत्करिष्यामि गच्छध्वं वै सुरोत्तमाः  
अस्मिंश्चार्थे पुरा गीतं ब्रह्मणा श्रूयतामिदम्  
न तस्य बीजं रोहति रोहकाले न चास्य वर्षं वर्षति वर्षकाले  
भीतं प्रपन्नं प्रददाति शत्रवे न स त्रातारं लभते त्राणमिच्छन्  
मोघमन्नं विन्दति चाप्यचेतास्स्वर्गाल्लोकाद्भ्रश्यति भ्रष्टचेष्टः  
भीतं प्रपन्नं प्रददाति यो वै न तस्य हव्यं प्रतिगृह्णन्ति देवाः  
प्रमीयते चास्य प्रजा ह्यकाले सदा विवादं पितरोऽस्य कुर्वते  
भीतं प्रपन्नं प्रददाति शत्रवे सेन्द्रा देवाः प्रहरन्त्यस्य वज्रम्  
एतदेवं विजानन्वै न दास्यामि शचीमिमाम्  
इन्द्राणीं विश्रुतां लोके शक्रस्य महिषीं प्रियाम्  
शल्यः-  
अस्या हितं भवेद्यच्च मम चापि हितं भवेत्  
क्रियतां तत्सुरश्रेष्ठा नहि दास्याम्यहं शचीम्  
अथ देवाः सगन्धर्वा गुरुमाहुरिदं वचः  
देवाः-  
कथं सुनीतं नु भवेन्मन्त्रयस्व बृहस्पते  
बृहस्पतिः-  
नहुषं याचतां देवी किञ्चित्कालान्तरं शुभा  
हितमेतद्धि वै मन्ये तथाऽस्माकं भविष्यति  
बहुविघ्नकरः कालः कालस्तं घातयिष्यति  
गर्वितो बलवांश्चापि नहुषो वरसंश्रयात्  
शल्यः-  
देवाः-  
ततस्तेन तथोक्ते तु प्रीता देवास्तथाब्रुवन्  
ब्रह्मन्साध्विदमुक्तं ते हितं सर्वं दिवौकसाम्  
शल्यः-  
एवमेतद्द्विजश्रेष्ठ देवी चेयं प्रसाद्यताम्  
ततस्समस्ता इन्द्राणीं देवाश्चाग्निपुरोगमाः  
देवाः-  
ऊचुर्वचनमव्यग्रा लोकानां हितकाम्यया  
त्वया जगदिदं सर्वं धृतं स्थावरजङ्गमम्  
एकपत्न्यसि सध्वी च गच्छ त्वं नहुषं प्रति  
क्षिप्रं त्वामभिकामश्च विनशिष्यति पापकृत्  
नहुषो देवि शक्रश्च सुरैश्वर्यमवाप्स्यति  
शल्यः-  
एवं विनिश्चयं कृत्वा इन्द्राणी कार्यसिद्धये  
अभ्यगच्छत सव्रीडा नहुषं घोरदर्शनम्  
दृष्ट्वा तां नहुषश्चापि वयोरूपसमन्विताम्  
समहृष्यत दुष्टात्मा कामोपहतचेतनः  
