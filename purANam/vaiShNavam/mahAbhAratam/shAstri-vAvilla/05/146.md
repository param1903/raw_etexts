सञ्जयः-  
हिरण्वत्यां निविष्टेषु पाण्डवेषु महात्मसु  
दुर्योधनो महाराजा कर्णेन सह भारत  
सम्भाषित्वा च कर्णेन भ्रात्रा दुश्शासनेन च  
सौबलेन च राजेन्द्र मन्त्रयित्वा नरर्षभ  
आहूयोपह्वरे राजन्नुलूकमिदमब्रवीत्  
दुर्योधनः-  
उलूक गच्छ कैतव्य पाण्डवान्सहसोमकान्  
गत्वा मम वचो ब्रूहि वासुदेवस्य श्रृण्वतः  
इदं तत्समनुप्राप्तं वर्षपूगाभिचिन्तितम्  
पाण्डवानां कुरूणां च युद्धं लोकभयङ्करम्  
यदेतत्कथ्यते वाक्यं सञ्जयो मां यदब्रवीत्  
वासुदेवसहायस्य गर्जतस्सानुजस्य च  
मध्ये करूणां कौन्तेय तस्य कालोयमागतः  
यथा वस्सम्प्रतिज्ञातं तत्सर्वं क्रियतामिति  
