वैशम्पायनः-  
गास्ता विजित्य सङ्ग्रामे कुरूणां मिषतां रणे  
ततो युद्धमनाः पार्थः प्रायात्पञ्च रथान्प्रति  
आददानश्च नाराचान्विमृशन्निषुधी अपि  
संस्पृशानश्च गाण्डीवं भूयः कर्णं समभ्यगात्  
अश्वत्थामा-  
कर्ण यत्त्वं सभामध्ये बह्वबद्धं विकत्थसे  
न मे युधि समोऽस्तीति तदिदं प्रत्युपस्थितम्  
एषोऽन्तक इव क्रुद्धस्सर्वभूतावमर्दनः  
अदूरात्प्रत्युपस्थाय दृश्यते केसरी यथा  
कर्णः-  
नाहं बिभेमि बीभत्सोः कृष्णाद्वा देवकीसुतात्  
पाण्डवेभ्योपि सर्वेभ्यः क्षत्रधर्ममनुव्रतः  
सत्वाधिकानां पुंसां तु धनुर्वेदोपजीविनाम्  
दर्शनाज्जायते सत्त्वं स्वरश्च न विषीदति  
पश्यत्वाचार्यपुत्रो मामर्जुनेन रणे सह  
युध्यमानं सुसंयुक्तं दैवं तु दुरतिक्रमम्  
वैशम्पायनः-  
तं समन्ताद्रथाः पञ्च परिवार्य धनञ्जयम्  
त इषून्सम्यगस्यन्तो मुमुर्षन्तोपि जीवितत्  
ते लाभमिव मन्वानाः क्षिप्रमार्च्छन्धनञ्जयम्  
शरौघान्सम्यगस्यन्तो जीमूता इव वार्षिकाः  
बहुभिर्निशितैर्बाणैर्विविधैर्लोमवापिभिः  
अथ ते प्रत्यवस्थाय प्रत्यविध्यन्धनञ्जयम्  
ततः प्रहस्य बीभत्सुस्सर्वशस्त्रभृतांवरः  
दिव्यमस्त्रं विकुर्वाणः प्रत्ययाद्रथसत्तमान्  
यथा रश्मिभिरादित्यः प्रच्छादयति मेदिनीम्  
एवं गाण्डीवनिर्मुक्तैश्शरैः प्राच्छादयद्दिशः  
न रथानां न चाश्वानां न ध्वजानां न दन्तिनाम्  
अविद्धं निशितैर्बाणैरासीद्द्व्यङ्गुलमन्तरम्  
सर्वे शान्तिपरा योधास्स्वचित्तं नाभिजज्ञिरे  
हस्त्यश्वाश्चापि वित्रस्ता व्यवलीयन्त सर्वशः  
यथा नलवनं नागः प्रभिन्नष्षाष्टिहायनः  
एवं सर्वानपामृद्नादर्जुनश्शस्त्रतेजसा  
गाण्डीवस्य च घोषेण पृथिवी समकम्पत  
मनांसि धार्तराष्ट्राणामप्यकृन्तद्धनञ्जयः  
ततो विगाह्य सैन्यानां मध्यं शस्त्रभृतांवरः  
सारथिं समरे शूरमभ्यभाषत वीर्यवान्  
अर्जुनः-  
सन्नियम्य हयानेतान्मन्दं वाहय सारथे  
आचार्यपुत्रं समरे योधयिष्यामि मानिनम्  
पुरा ह्येष मया युक्तस्सार्थीभवति पृष्ठतः  
वैशम्पायनः-  
एवमुक्तोऽर्जुनेनासावश्वत्थामरथं प्रति  
विराटपुत्रो जवनान्भृशमश्वानचोदयत्  
कर्णः-  
एषोऽपयाति बीभत्सुर्व्यथितो गाढवेदनः  
तं तु तत्रैव यास्यामि नायं मुच्येत जीवितात्  
द्रोणः-  
भयान्नैवेष निर्याति महात्मा पाकशासनिः  
नैवं भीता निवर्तेत न पुनर्गाढवेदनः  
यद्येनमभिसङ्क्रुद्धं पुनरेवाभियास्यसि  
बहून्यस्त्राणि जानीते न पुनर्मोक्ष्यते भवान्  
दिष्ट्या दुर्योधनो मुक्तो गावस्सर्वाः पलायिताः  
मुक्तो दिष्ट्या च सङ्ग्रामे किं रणेन करिष्यसि  
क्रोशमात्रमतिक्रम्य बलमन्वानयामहे  
अन्वागतबलाः पार्थं पुनरेवाभियास्यथ  
