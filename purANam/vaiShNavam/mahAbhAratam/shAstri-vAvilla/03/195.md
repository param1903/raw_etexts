वैशम्पायनः-  
धृतराष्ट्रं ततस्सर्वे ददृशुर्जनमेजय  
दृष्ट्वा सुखमथो राज्ञः पृष्टा राज्ञा च भारत  
ततस्तैर्विहितः पूर्वं सङ्गवो नाम वल्लवः  
समीपस्थास्तदा गावो धृतराष्ट्रे न्यवेदयत्  
अनन्तरं च राधेयश्शकुनिश्च महाबलः  
आहतुः पार्थिवश्रेष्ठ धृतराष्ट्रं जनाधिपम्  
शकुनि-कर्णौ-  
रमणीयेषु देशेषु घोषास्सम्प्रति कौरव  
स्मारणे समयः प्राप्तो वत्सानामपि चाङ्कितुम्  
मृगयाऽद्योचिता राजन्नस्मिन्काले सुतस्य ते  
दुर्योधनस्य गमनं त्वमनुज्ञातुमर्हसि  
धृतराष्ट्रः-  
मृगया शोभना तात गवां च समवेक्षणम्  
संविस्रभ्य न गन्तव्यः पाण्डवानामिति स्मह  
ते तु तत्र नरव्याघ्रास्समीप इति नश्श्रुतम्  
ततो न ह्यनुजानामि गमनं तत्र यत्स्वयम्  
छद्मना निर्जितास्ते तु कर्शिताश्च महावने  
तपोनित्याश्च राधेय समर्थाश्च महारथाः  
धर्मराजस्तु सङ्क्रुद्ध्येद्भीमसेनस्त्वमर्षणः  
यज्ञसेनस्य दुहिता तेजसा सा तु केवलम्  
यूयं च पुनरर्देयुर्दर्पमोहसमन्विताः  
अथवा सायुधा वीरा मन्युनाऽभिपरिप्लुताः  
सहिता बद्धनिस्त्रिंशा दहेयुश्शस्त्रतेजसा  
अथ यूयं बहुत्वात्तान्नालभध्वं कथञ्चन  
अन्यायं परमं तत्स्यात्क्षमं शक्यं च मे मतम्  
उषितो हि महाबाहुरिन्द्रलोके धनञ्जयः  
दिव्यान्यस्त्राणि सम्प्राप्य ततः प्रत्यागतो वनम्  
अकृतास्त्रेण भीतास्स्म वयं बीभत्सुना पुरा  
किं पुनस्स कृतास्त्रोऽद्य न हन्याद्वो महारथः  
अथवा मद्वचश्श्रुत्वा तत्र यत्ता भविष्यथ  
अथवा सैनिकाः केचिदपकुर्युर्युधिष्ठिरे  
तदबुद्धिकृतं कर्म दोषमुत्पादयेत्तव  
तस्मादन्यो नरो यातु स्मारणापातकारणम्  
न स्वयं तत्र गमनं रोचये तव भारत  
शकुनिः-  
धर्मज्ञः पाण्डवश्श्रेष्ठः प्रतिज्ञातश्च संसदि  
तेन द्वादशवर्षाणि वस्तव्यानीति भारत  
अनुवृत्ताश्च ते सर्वे पाण्डवा धर्मचारिणः  
युधिष्ठिरस्तु कौन्तेयो न नः कोपं करिष्यति  
मृगयां चैव नो गन्तुमिच्छा संवर्धते भृशम्  
स्मारणाच्च चिकीर्षामो न तु पाण्डवदर्शनम्  
न चानार्यसमाचारः कश्चित्तत्र भविष्यति  
न च तत्र समाचारो यत्र तेषां प्रतिश्रयः  
वैशम्पायनः-  
एवमुक्तश्शकुनिना धृतराष्ट्रो जनाधिप  
दुर्योधनं सहामात्यमनुजज्ञे न कामतः  
अनुज्ञातस्तु गान्धारिः कर्णेन सहितस्तदा  
निर्ययौ भरतश्रेष्ठ सौबलेन समावृतः  
दुश्शासनेन च तथा सौबलेन च देविना  
सर्वैश्च भ्रातृभिस्सार्धं स्त्रीभिश्चैव सहस्रशः  
पौराश्चानुययुस्सर्वे सहदारा वनं च तत्  
अष्टौ रथसहस्राणि त्रीणि नागायुतानि च  
पत्तीश्शतसहस्राणि हयानां तावतीश्शतम्  
शकटापणवेशाश्च वणिजो वन्दिनस्तथा  
नराश्च मृगयाशीलाश्शतशोऽथ सहस्रशः  
ततः प्रयाते नृपतौ सुमहानभवत्स्वनः  
प्रावृषीव महावायोरुत्थितस्य विशां पते  
गव्यूतिमात्रे न्यवसद्राजा दुर्योधनस्तदा  
प्रयातो वाहनैस्सर्वैस्ततो द्वैतवनं सरः  
