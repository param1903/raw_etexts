वैशम्पायनः-  
स गत्वा नलिनीं रम्यां राक्षसैरभिरक्षिताम्  
कैलासशिखरे रम्ये ददर्श शुभकानने  
कुबेरभुवनाभ्याशे जातां पर्वतनिर्झरे  
सुरम्यां विपुलच्छायां नानाद्रुमलतायुताम्  
हरिताम्बुजसञ्छन्नां दिव्यां कनकपुष्कराम्  
पवित्रभूतां लोकस्य शुभामद्भुतदर्शनाम्  
तत्रामृतरसं शीतं लघु कुन्तीसुतश्शुभम्  
ददर्श विमलं तोयं शिवं बहु च पाण्डवः  
तां तु पुष्करिणीं रम्यां दिव्यसौगन्धिकावृताम्  
जातरूपमयैः पद्मैश्छन्नां परमगन्धिभिः  
वैडूर्यवरनालैश्च बहुचित्रैर्मनोरमैः  
हंसकारण्डवोद्धूतैस्सृजद्भिरमलं रजः  
आक्रीडं यक्षराजस्य कुबेरस्य महात्मनः  
गन्धर्वैरप्सरोभिश्च देवैश्च परिवारिताम्  
सेवितामृषिभिर्दिव्यां यक्षैः किम्पुरुषैस्तथा  
राक्षसैः किन्नरैश्चैव गुप्तां वैश्रवणेन च  
तां च दृष्ट्वैव कौन्तेयो भीमसेनो महाबलः  
बभूव परमप्रीतो दिव्यं प्रेक्ष्य सरो महत्  
तच्च क्रोधवशा नाम राक्षसा राजशासनात्  
रक्षन्ति शतसाहस्राश्चित्रायुधपरिच्छदाः  
ते तु दृष्ट्वैव कौन्तेयमजिनैः परिवारितम्  
रुक्माङ्गदधरं वीरं भीमं भीमपराक्रमम्  
सायुधं बद्धनिस्त्रिंशमशङ्कितमरिन्दमम्  
पुष्करेप्सुमथायान्तमन्योन्यमभिचुक्रुशुः  
अयं स पुरुषव्याघ्रस्सायुधोऽजिनसंवृतः  
यच्चिकीर्षुरनुप्राप्तस्तत्कार्यं प्रष्टुमर्हथ  
ततस्सर्वे महाबाहुं समासाद्य वृकोदरम्  
तेजोयुक्तमपृच्छन्त कस्त्वमाख्यातुमर्हसि  
मुनिवेषधरश्चासि चीरवासाश्च लक्ष्यसे  
यदर्थमाभिसम्प्राप्तस्तदाचक्ष्व महाद्युते  
