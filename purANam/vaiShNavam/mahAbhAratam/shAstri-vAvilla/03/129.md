वैशम्पायनः-  
तस्मिन्निवसमानोऽथ धर्मराजो युधिष्ठिरः  
आमन्त्र्य सहितान्भ्रातॄनित्युवाच सह द्विजैः  
युधिष्ठिरः-  
दृष्टानि तीर्थान्यस्माभिः पुण्यानि च शिवानि च  
मनसो ह्लादनीयानि वनानि च पृथक्पृथक्  
देवैस्सर्वाणि तीर्थानि मुनिभिश्च महात्मभिः  
यथाक्रममशेषेण द्विजैस्सम्पूजितानि च  
ऋषीणां धर्मचरितं तपोधर्मविचेष्टितम्  
यथाक्रमं विशेषेण लोमशेन प्रभाषितम्  
तेषु रम्येषु तीर्थेषु सरित्सु च सरस्सु च  
इरा सरस्वती सिन्धुर्यमुना नर्मदा तथा  
तासां ह्रदेषु पुण्येषु उपस्पृश्य द्विजैश्शुभैः  
हिमवान्पर्वतश्चैव नानाद्विजगणायुतः  
विशाला बदरी दृष्टा नरनारायणाश्रमे  
यथाक्रमविशेषेण सर्वाण्यायतनानि च  
दर्शितानि द्विजेन्द्रेण लोमशेन महात्मना  
इमं वैश्रवणावासं दुर्गमं गन्धमादनम्  
कथं भीम गमिष्यामो मतिरत्र विधीयताम्  
वैशम्पायनः-  
एवं ब्रुवति राजेन्द्रे वागुवाचाशरीरिणी  
अशरीरिणी-  
अशक्यो दुर्गमो गन्तुं पर्वतो गन्धमादनः  
अनेनैव पथा राजन्प्रतिगच्छ यथागतम्  
नरनारायणस्थानं बदरीत्यभिविश्रुतम्  
बहुपुष्पफलं रम्यमाश्रमं वृषपर्वणः  
तस्माद्गच्छाद्य कौन्तेय सिद्धचारणसेवितम्  
अतिक्रम्य च तत्पार्थ आर्ष्टिषेणाऽऽश्रमं व्रज  
ततो द्रक्ष्यसि कौन्तेय निवासं धनदस्य च  
वैशम्पायनः-  
एतस्मिन्नन्तरे वायुर्दिव्यगन्धवहश्शुभः  
मनःप्रह्लादनश्शीतः पुष्पवर्षं ववर्ष वै  
तच्छ्रुत्वा दिव्यमाकाशाद्विस्मयस्समपद्यत  
ऋषीणां ब्राह्मणानां च पार्थिवानां विशेषतः  
धौम्यः-  
श्रुत्वा तु महदाश्चर्यं द्विजो धौम्योऽभ्यभाषत  
न शक्यमुत्तरं गन्तुं प्रतिगच्छाम भारत  
वैशम्पायनः-  
ततो युधिष्ठिरो राजा विस्मयोत्फुल्ललोचनः  
भीमसेनादिभिस्सर्वैर्भ्रातृभिः परिवारितः  
पाञ्चाल्या ब्राह्मणैश्चैव न्यवसत्सुसुखं तदा  
