वैशम्पायनः-  
भ्रातॄणां मतमाज्ञाय नारदस्य च धीमतः  
पितामहसमं धौम्यं प्राह राजा युधिष्ठिरः  
युधिष्ठिरः-  
मया स पुरुषव्याघ्रो जिष्णुस्सत्यपराक्रमः  
अस्त्रहेतोर्महाबाहुरमितात्मा प्रवासितः  
स हि वीरोऽनुरक्तश्च समर्थश्च तपोधनः  
कृती च भृशमप्यस्त्रे वासुदेव इव प्रभुः  
अहं ह्येतावुभौ ब्रह्मन्कृष्णावरिनिघातिनौ  
अभिजानामि विक्रान्तौ तथा व्यासः परन्तपौ  
त्रियुगं पुण्डरीकाक्षौ वासुदेवधनञ्जयौ  
नारदोऽपि तथा वेद योप्यशंसत्सदा मम  
तथाऽहमपि जानामि नरनारायणावृषी  
शक्तोऽयमित्यतो मत्वा मया स प्रेषितोऽर्जुनः  
इन्द्रादनवमश्शक्रं सुरसूनुस्सुराधिपम्  
द्रष्टुमस्त्राणि चाऽऽदातुमिन्द्रादिति विवासितः  
भीष्मद्रोणावतिरथौ कृपो द्रौणिश्च दुर्जयः  
धृतराष्ट्रस्य पुत्रेण धृता युधि महाबलाः  
सर्वे वेदविदश्शूरास्सर्वेऽस्त्रकुशलास्तथा  
सर्वे महारथा ख्यातास्सर्वे जितपरिश्रमाः  
योद्धुकामाश्च पार्थेन सततं वै महाबलाः  
स च दिव्यास्त्रवित्कर्णस्सूतपुत्रो महारथः  
योऽस्त्रवेगानिलबलश्शरार्चिस्तलनिःस्वनः  
रजोधूम्रोऽस्त्रसम्पातो धार्तराष्ट्रानिलोद्धतः  
निसृष्ट इव कालेन युगान्तज्वलनो यथा  
मम सैन्यमयं कक्षं प्रधक्ष्यति महाबलः  
तं स कृष्णानिलोद्धूतो दिव्यास्त्रजलदो महान्  
श्वेतवाजिबलाकाभृद्गाण्डीवेन्द्रायुधोज्ज्वलः  
स च तं शरधाराभिः प्रदीप्तं कर्णपावकम्  
उदीर्णोऽर्जुनमेघोऽयं शमयिष्यति संयुगे  
स साक्षादेव सर्वाणि शक्रात्परपुरञ्जयः  
दिव्यान्यस्त्राणि बीभत्सुर्यथावत्प्रतिपत्स्यते  
अलं स तेषां सर्वेषामिति मे धीयते मतिः  
नास्ति त्वतिक्रिया तस्य रणेऽरीणां प्रतिक्रिया  
ते वयं पाण्डवं सर्वे गृहीतास्त्रं धनञ्जयम्  
द्रष्टारो न हि बीभत्सुर्भारमुद्यम्य सीदति  
वयं तु तमृते वीरं वनेऽस्मिन्द्विपदां वर  
अवधानं न गच्छामः काम्यके सह कृष्णया  
भवानन्यद्वनं साधु बह्वन्नं जलवच्छुचि  
आख्यातु रमणीयं च सेवितं पुण्यकर्मभिः  
यत्र कञ्चिद्वयं कालं वसन्तस्सत्यविक्रमम्  
प्रतीक्षामोऽर्जुनं वीरं वर्षकामा इवाम्बुदम्  
विविधानाश्रमान्कांश्चिद्द्विजातिभ्यः प्रतिश्रुतान्  
सरांसि सरितश्चैव रमणीयांश्च पर्वतान्  
आचक्ष्व न हि मे ब्रह्मन्रोचते तमृतेऽर्जुनम्  
वनेऽस्मिन्काम्यके वासो गच्छामोऽन्यां दिशं प्रति  
