मार्कण्डेयः-  
अथ कन्याप्रदानेन तमेवार्थं विचिन्तयन्  
समानिन्ये च तत्सर्वं भाण्डं वैवाहिकं नृपः  
ततो वृद्धान्द्विजान्सर्वानृत्विक्सभ्यपुरोहितान्  
समाहूय तिथौ पुण्ये प्रययौ सह कन्यया  
मेध्यारण्यं स गत्वा च द्युमत्सेनाश्रमं पुनः  
पद्भ्यामेवाथ तैस्सार्धं राजर्षिंस्तमुपागमत्  
तत्रापश्यन्महाभागं सालवृक्षमुपाश्रितम्  
कौश्यां बृस्यां समासीनं चक्षुर्हीनं नृपं तदा  
स राजा तस्य राजर्षेः कृत्वा पूजां यथाऽर्हतः  
वाचा सुनियतो भूत्वा चकारात्मनिवेदनम्  
तस्यार्घ्यमासनं चैव गां चावेद्य स धर्मवित्  
किमागमनमित्येवं राजा राजानमब्रवीत्  
तस्य सर्वमभिप्रायमितिकर्तव्यतां वचः  
सत्यवन्तं समुद्दिश्य सर्वमेव न्यवेदयत्  
सावित्री नाम राजर्षे कन्येयं मम शोभना  
तां स्वधर्मेण धर्मज्ञ स्नुषार्थे सङ्गृहाण मे  
द्युमत्सेनः-  
च्युताश्च राज्याद्वनवासमाश्रिताश्श्चराम धर्मं नियतास्तपस्विनः  
कथं त्वनर्हा वनवासमाश्रमे सहिष्यति क्लेशमिमं सुता तव  
अश्वपतिः-  
सुखं च दुःखं च भवाभवात्मकं यदा विजानाति सुताऽहमेव च  
न मद्विधे युज्यति वाक्यमीदृशं विनिश्चयेनाहमिहागतो नृप  
आशां नार्हसि मे हन्तुं सौहृदात्प्रणयेन च  
अभितश्चागतं प्रेम्णा प्रत्याख्यातुं न माऽर्हसि  
अनुरूपो हि संयुक्तस्त्वं ममाहं तवापि च  
स्नुषां प्रतीच्छ मे कन्यां भार्यां सत्यवतस्सुताम्  
द्युमत्सेनः-  
पूर्वमेवाभिलषितस्सम्बन्धो मे त्वया सह  
भ्रष्टराज्यस्त्वहमिति तत एतद्विचारितम्  
अभिप्रायस्त्वयं वै ते पूर्वमेवाभिकाङ्क्षितः  
सत्यो निर्वर्त्यतां सत्यं काङ्क्षितो ह्यसि मेऽतिथिः  
मार्कण्डेयः-  
ततस्सर्वान्समानीय द्विजानाश्रमवासिनः  
यथाविधि समुद्वाहं कारयामासतुर्नृपौ  
दत्त्वा चाश्वपतिः कन्यां यथार्हं स्वपरिच्छदम्  
ययौ स्वमेव भवनं युक्तः परमया मुदा  
सत्यवानपि भार्यां तां लब्ध्वा सर्वगुणान्विताम्  
मुमुदे सा च तं लब्ध्वा भर्तारं मनसेप्सितम्  
गते पितरि सर्वाणि सन्न्यस्याभरणानि सा  
जगृहे वल्कलान्येव वस्त्रं काषायमेव च  
परिचारैर्गुणैश्चैव प्रश्रयेण दमेन च  
सर्वकामक्रियाभिश्च भर्तारं पर्यतोषयत्  
एवं तत्राश्रमे तेषां तदा निवसतां सताम्  
कालस्तपस्यतां कश्चिदतिचक्राम भारत  
सावित्र्यास्तु शयानायास्तिष्ठन्त्याश्च दिवानिशम्  
नारदेन यदुक्तं तद्वाक्यं मनसि वर्तते  
