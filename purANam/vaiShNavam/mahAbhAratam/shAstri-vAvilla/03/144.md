अर्जुनः-  
अदृश्यमानास्ते दैत्या योधयन्ति स्म मां युधि  
अदृश्येनास्त्रवीर्येण तानप्यहमयोधयम्  
गाण्डीवमुक्तैर्विशिखैस्सम्यगस्त्रैः प्रचोदितैः  
अच्छिन्दन्नुत्तमाङ्गानि यत्रयत्र स्म तेऽभवन्  
ततो निवातकवचा वध्यमाना मया युधि  
संहृत्य मायां तरसा प्राविशन्पुरमात्मनः  
व्यपयातेषु दैत्येषु प्रादुर्भूते च दर्शने  
अपश्यं दानवांस्तत्र हताञ्शतसहस्रशः  
विनिष्पिष्टानि तत्रैषां शस्त्राण्याभरणान्युत  
शतशस्स्म प्रदृश्यन्ते गात्राणि कवचानि च  
हयानां नान्तरं ह्यासीत्पदाद्विचलितुं पदम्  
उत्पत्य सहसा तस्थुरन्तरिक्षगतास्ततः  
ततो निवातकवचा व्योम सञ्छाद्य केवलम्  
अदृश्या ह्यभ्यवर्तन्त विसृजन्तश्शिलोच्चयान्  
अन्तर्भूमिगताश्चान्ये हयानां चरणान्यथा  
न्यगृह्णन्दानवा घोरा रथचक्रेण भारत  
विनिगृह्य हयांश्चान्ये रथं च मम युध्यतः  
सर्वतो मामचिन्वन्त सरथं धरणीधरैः  
पर्वतैरुपचीयद्भिः पतद्भिश्च तथाऽपरैः  
स देशो यत्र वर्तामि गुहेव समपद्यत  
पर्वतैश्छाद्यमानोऽहं निगृहीतैश्च वाजिभिः  
अगच्छं परमामार्तिं मातलिस्तदलक्षयत्  
लक्षयित्वा च मां भीतमिदं वचनमब्रवीत्  
मातलिः-  
अर्जुनार्जुन मा भैस्त्वं वज्रमस्त्रमुदीरय  
अर्जुनः-  
ततोऽहं तस्य तद्वाक्यं श्रुत्वा वज्रमुदीरयम्  
देवराजस्य दयितं वज्रमस्त्रं नराधिप  
अचलं स्थानमासाद्य गाण्डीवमनुमन्त्र्य च  
अमुञ्चं वज्रसंस्पर्शानायतान्निशिताञ्शरान्  
ततो मायाश्च तास्सर्वा निवातकवचांश्च तान्  
ते वज्रचोदिता बाणा वज्रभूतास्समाविशन्  
ते वज्रवेगाभिहता दानवाः पर्वतोपमाः  
इतरेतरमाश्लिष्य न्यपतन्पृथिवीतले  
अन्तर्भूमौ च येऽगृह्णन्दानवा रथवाजिनः  
अनुप्रविश्य तान्बाणाः प्राहिण्वन्यमसादनम्  
हतैर्निवातकवचैर्निरस्तैः पर्वतोपमैः  
समाच्छाद्यत देशस्स विकीर्णैरिव पर्वतैः  
न हयानां क्षतिः काचिन्न रथस्य न मातलेः  
मम चादृश्यत तदा तदद्भुतमिवाभवत्  
मातलिः-  
ततो मां प्रहसन्राजन्मातलिः प्रत्यभाषत  
नैतदर्जुन देवेषु त्वयि वीर्यं यदीक्ष्यते  
हतेष्वसुरसङ्घेषु दारास्तेषां च सर्वशः  
प्राक्रोशन्नगरे तस्मिन्यथा शरदि लक्ष्मणाः  
अर्जुनः-  
ततो मातलिना सार्धमहं तत्पुरमभ्ययाम्  
त्रासयन्रथघोषेण निवातकवचस्त्रियः  
तान्दृष्ट्वा दशसाहस्रान्मयूरसदृशान्हयान्  
रथं च रविसङ्काशं प्राद्रवन्गणशस्स्त्रियः  
ताभिराभरणैश्शब्दस्त्रासिताभिस्समीरितः  
शिलानामिव शैलेषु पतन्तीनामभूत्तदा  
वित्रस्ता दैत्यनार्यस्तास्स्वानि वेश्मान्यथाविशन्  
बहुरत्नविचित्राणि शातकुम्भमयानि च  
तदद्भुताकारमहं दृष्ट्वा नगरमुत्तमम्  
विशिष्टं देवनगरादपृच्छं मातलिं ततः  
इदमेवंविधं कस्माद्देवता न विशन्त्युत  
पुरन्दरपुराद्धीदं विशिष्टमिव लक्षये  
मातलिः-  
आसीदिदं पुरा पार्थ देवराजस्य नः पुरम्  
ततो निवातकवचैरितः प्रच्यावितास्सुराः  
तपस्तप्त्वा महत्तीव्रं प्रसाद्य च पितामहम्  
इदं वृत्तं निवासाय देवेभ्यश्चाभयं युधि  
ततश्शक्रेण भगवान्स्वयम्भूरभिचोदितः  
धत्तवान्भगवानस्त्रमात्मनो हितकाम्यया  
तत उक्तो भगवता दृष्टमात्रेण वासवः  
भवितान्तस्त्वमेवैषां देहेनान्येन वृत्रहन्  
तत एषां वधार्थाय शक्रोऽस्त्राणि ददौ तव  
न हि शक्यास्सुरैर्हन्तुं य एते निहतास्त्वया  
कालस्य परिणामेन ततस्त्वमिह भारत  
एषामन्तकरः पार्थ त्वयाऽपि च कृतं तथा  
दानवानां विनाशार्थं महास्त्राणां महद्बलम्  
ग्राहितस्त्वं महेन्द्रेण पुरुषेन्द्रेदमुत्तमम्  
अर्जुनः-  
ततः प्रशाम्य नगरं दानवांश्च निहत्य तान्  
पुनर्मातलिना सार्धमगमं देवसद्म तत्  
