युधिष्ठिरः-  
किमर्थं सहसा विन्ध्यः प्रवृद्धः क्रोधमूर्च्छितः  
एतदिच्छाम्यहं श्रोतुं विस्तरेण महामुने  
लोमशः-  
अद्रिराजं महाशैलं मेरुं कनकपर्वतम्  
उदयास्तमयो भानुः प्रदक्षिणमवर्तत  
तं तु दृष्ट्वा तथा विन्ध्यश्शैलस्सूर्यमथाब्रवीत्  
विन्ध्यः-  
यथा हि मेरुर्भवता नित्यशः परिगम्यते  
प्रदक्षिणं च क्रियते मामेवं कुरु भास्कर  
लोमशः-  
एवमुक्तस्ततस्सूर्यश्शैलेन्द्रं प्रत्यभाषत  
सूर्यः-  
नाहमात्मेच्छया शैलं करोम्येनं प्रदक्षिणम्  
एष मार्गः प्रदिष्टो मे येनेदं निर्मितं जगत्  
लोमशः-  
एवमुक्तस्ततः क्रोधात्प्रवृद्धस्सहसाऽचलः  
सूर्याचन्द्रमसोर्मार्गं रोद्धुमिच्छन्परन्तप  
ततो देवास्सहितास्सर्व एव सेन्द्रास्समागम्य महाद्रिराजम्  
निवारयामासुरुपायतस्तं न च स्म तेषां वचनं चकार  
अथाभिजग्मुर्मुनिमाश्रमस्थं तपस्विनं धर्मभृतां वरिष्ठम्  
अगस्त्यमत्यद्भुतवीर्यदीप्तं तं चार्थमूचुस्सहितास्सुरास्ते  
देवाः-  
सूर्याचन्दर्मसोर्मार्गं नक्षत्राणां गतिं तथा  
शैलराजो वृणोत्येष विन्ध्यः क्रोधवशानुगः  
तं निवारयितुं शक्तो नान्यः कश्चिद्द्विजोत्तम  
त्वामृते हि महाभाग तस्मादेतान्निवारय  
लोमशः-  
तच्छ्रुत्वा वचनं विप्रस्सुराणां शैलमभ्यगात्  
सोऽभिगम्याब्रवीद्विन्ध्यं सदारस्समुपस्थितः  
अगस्त्यः-  
मार्गमिच्छाम्यहं दत्तं भवता पर्वतोत्तम  
दक्षिणामभिगन्ताऽस्मि दिशं कार्येण केनचित्  
यावदागमनं मह्यं तावत्त्वं प्रतिपालय  
निवृत्ते मयि शैलेन्द्र ततो वर्धस्व कामतः  
लोमशः-  
एवं स समयं कृत्वा विन्ध्येनामित्रकर्शन  
अद्यापि दक्षिणाद्देशाद्वारुणिर्न निवर्तते  
एवं ते सर्वमाख्यातं यथा विन्ध्यो न वर्धते  
अगस्त्यस्य प्रभावेण यन्मां त्वं परिपृच्छसि  
कालेयास्तु यथा राजन्सुरैस्सर्वैर्निवारिताः  
अगस्त्याद्वरमासाद्य तन्मे निगदतश्शृणु  
त्रिदशानां वचश्श्रुत्वा मैत्रावरुणिरब्रवीत्  
अगस्त्यः-  
किमर्थमभियातास्स्थ वरं मत्तः कमिच्छथ  
लोमशः-  
एवमुक्तास्ततस्तेन देवता मुनिमब्रुवन्  
सर्वे प्राञ्जलयो भूत्वा पुरन्दरपुरोगमाः  
देवाः-  
एवं त्वयेच्छाम कृतं हि कार्यं महार्णवं पीयमानं महात्मन्  
ततो वधिष्याम सहानुबन्धान्कालेयदुष्टान्सुरविद्विषस्तान्  
लोमशः-  
त्रिदशानां वचश्श्रुत्वा तथेति मुनिरब्रवीत्  
करिष्ये भवतां कामं लोकानां च महत्सुखम्  
एवमुक्त्वा ततोऽगच्छत्समुद्रं सरितां पतिम्  
ऋषिभिश्च तपस्सिद्धैस्सार्धं देवैश्च सुव्रत  
मनुष्योरगगन्धर्वयक्षकिम्पुरुषास्तथा  
अनुजग्मुर्महात्मानं द्रष्टुकामास्तदद्भुतम्  
ततोऽभ्यगच्छन्सहितास्समुद्रं भीमनिस्स्वनम्  
नृत्यन्तमिव चोर्मीभिर्वल्गन्तमिव वायुना  
हसन्तमिव फेनेन कन्दरेषु च नादितम्  
नानाग्राहसमाकीर्णं नानाद्विजगणायुतम्  
अगस्त्यसहिता देवास्सगन्धर्वमहोरगाः  
ऋषयश्च महाभागास्समासेदुर्महोदधिम्  
