जनमेजयः-  
किं नु गुह्यं न चाख्यातं कर्णायेहोष्णरश्मिना  
कीदृशे कुण्डले ते च कवचं चैव कीदृशम्  
कुतश्च कवचं तस्य कुण्डले चैव सत्तम  
एतदिच्छाम्यहं श्रोतुं तन्मे ब्रूहि तपोधन  
वैशम्पायनः-  
अहं राजन्ब्रवीम्येतत्तस्य गुह्यं विभावसोः  
यादृशे कुण्डले चैव कवचं चैव यादृशम्  
कुन्तिभोजं पुरा राजन्ब्राह्मणस्समुपस्थितः  
तिग्मतेजा महाप्रांशुः श्मश्रुदण्डजटाधरः  
दर्शनीयोऽनवद्याङ्गस्तेजसा प्रज्वलन्निव  
मधुपिङ्गो मधुरवाक्तपःस्वाध्यायभूषणः  
ब्राह्मणः-  
स राजानं कुन्तिभोजमब्रवीत्सुमहातपाः  
भिक्षामिच्छाम्यहं भोक्तुं तव गेहे वत्सरम्  
न मे व्यलीकं कर्तव्यं त्वया वा तव चानुगैः  
एवं वत्स्यामि ते गेहे यदि ते रोचतेऽनघ  
यथाकामं च गच्छेयमागच्छेयं तथैव च  
शय्यासने च मे राजन्नापराध्येत कश्चन  
वैशम्पायनः-  
तमब्रवीत्कुन्तिभोजः प्रीतियुक्तमिदं वचः  
एवमस्तु परं चेति पुनश्चैनमथाब्रवीत्  
कुन्तिभोजः-  
मम कन्या महाब्रह्मन्पृथा नाम यशस्विनी  
शीलवृत्तान्विता साध्वी नियता नवमानिनी  
उपस्थास्यति सा त्वां वै पूजयानावमन्य च  
तस्याश्च शीलवृत्तेन तुष्टिं समुपयास्यसि  
वैशम्पायनः-  
एवमुक्त्वा तु तं विप्रं प्रतिपूज्य यथाविधि  
उवाच कन्यामभ्येत्य पृथां पृथुललोचनाम्  
कुन्तिभोजः-  
अयं वत्से महाभागो ब्राह्मणो वस्तुमिच्छति  
मम गेहे मया चास्य तथेत्येवं प्रतिश्रुतम्  
त्वयि वत्से परायत्तं ब्राह्मणस्याभिराधनम्  
तन्मे वाक्यं न मिथ्या त्वं कर्तुमर्हसि कर्हिचित्  
अयं तपस्वी भगवान्स्वाध्यायनिरतो द्विजः  
यद्यद्ब्रूयान्महातेजास्तत्तद्देयममत्सरात्  
ब्राह्मणा हि परं तेजो ब्राह्मणा हि परं तपः  
ब्राह्मणानां नमस्कारैस्सूर्यो दिवि विराजते  
अमानयंस्तान्दाण्डक्यो वातापिश्च महासुरः  
निहतो ब्रह्मदण्डेन तालजङ्घस्तथैव च  
विन्ध्यश्चैव समुद्रश्च नहुषश्च विहिंसितः  
सोऽयं वत्से महाभार आहितस्त्वयि साम्प्रतम्  
त्वं सदा नियता कुर्या ब्राह्मणस्याभिराधनम्  
जानामि प्रणिधानं ते बाल्यात्प्रभृति भामिनि  
ब्राह्मणेष्विह सर्वेषु गुरुबन्धुषु चैव ह  
तथा प्रेष्येषु सर्वेषु मित्रसम्बन्धिमानधुषु  
मयि चैव यथावत्त्वं सर्वमादृत्य वर्तसे  
न ह्यतुष्टो जनोऽस्तीह पुरे चान्तःपुरे च ते  
सम्यग्वृत्त्यानवद्याङ्गि तव भृत्यजनेष्वपि  
सन्देष्टव्यां तु मन्ये त्वां द्विजातिं कोपनं प्रति  
पृथे बालेति कृत्वा तु सुतेवासि ममैव हि  
वृष्णीनां च कुले जाता कुले मम विवर्धिता  
सुखात्सुखमनुप्राप्ता ह्रदाद्ध्रदमिवापगा  
दौष्कुलेया विशेषेण कथञ्चित्प्रग्रहं गताः  
बालभावाद्विकुर्वन्ति प्रायशः प्रमदाश्शुभे  
पृथे राजकुले जन्म रूपं चाद्भुतदर्शनम्  
तेन तेनासि सम्पन्ना समुपेताप्यनिन्दिते  
सा त्वं दर्पं परित्यज्य दम्भं मानं च भामिनि  
आराध्य वरदं विप्रं श्रेयसा योक्ष्यसे पृथे  
एवं प्राप्स्यसि कल्याणि कल्याणमनघे ध्रुवम्  
कोपिते च द्विजश्रेष्ठे कृत्स्नं दह्येत मे कुलम्  
