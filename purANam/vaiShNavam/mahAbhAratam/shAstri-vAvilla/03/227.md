जनमेजयः-  
एवं हृतायां कृष्णायां प्राप्य क्लेशमनुत्तमम्  
अत ऊर्ध्वं नरव्याघ्राः किमकुर्वत पाण्डवाः  
वैशम्पायनः-  
एवं कृष्णां मोक्षयित्वा विसृज्य स जयद्रथम्  
आसाञ्चक्रे मुनिगणैर्धर्मराजो युधिष्ठिरः  
तेषां मध्ये महर्षीणां शृण्वतामनुशोचताम्  
मार्कण्डेयमिदं वाक्यमब्रवीत्पाण्डुनन्दनः  
युधिष्ठिरः-  
मन्ये कालश्च बलवान्दैवं च दुरतिक्रमम्  
भवितव्यं च भूतानां यस्य नास्ति व्यतिक्रमः  
कथं हि पत्नीमस्माकं धर्मज्ञां धर्मचारिणीम्  
संस्पृशेदीदृशो भावश्शुचिं स्तैन्यमिवानृतम्  
न हि पापं कृतं किञ्चित्कर्म वा निन्दितं क्वचित्  
द्रौपद्या ब्राह्मणेष्वेव धर्मस्सुचरितो महान्  
तां जहार बलाद्राजा मूढबुद्धिर्जयद्रथः  
तस्यास्संहरणात्प्राप्तश्शिरसः केशवापनम्  
पराजयं च सङ्ग्रामे सहसा यैस्समाप्तवान्  
प्रत्याहृता तथास्माभिर्हत्वा तत्सैन्धवं बलम्  
तद्दारहरणं प्राप्तमस्माभिरवितर्कितम्  
दुःखश्चायं वने वासो मृगयायां च जीविका  
हिंसा च मृगजातीनां वनौकोभिर्वनौकसाम्  
ज्ञातिभिर्विप्रवासश्च मिथ्याव्यवसितैरयम्  
अस्ति लोके मया कश्चिदल्पभाग्यतरो नरः  
भवता दृष्टपूर्वो वा श्रुतपूर्वोऽपि वा क्वचित्  
