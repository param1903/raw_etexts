मार्कण्डेयः-  
एवमेतन्महाबाहो रामेणामिततेजसा  
प्राप्तं व्यसनमत्युग्रं वनवासकृतं पुरा  
मा शुचः पुरुषव्याघ्र क्षत्रियोऽसि परन्तप  
बाहुवीर्याश्रये मार्गे वर्तसे दीप्तनिर्णये  
न हि ते वृजिनं किञ्चिद्दृश्यते परमण्वपि  
अस्मिन्मार्गे विषीदेयुस्सेन्द्रा अपि सुरासुराः  
संहत्य निहतो वृत्रो मरुद्भिर्वज्रपाणिना  
नमुचिश्चैव दुर्धर्षो दीर्घजिह्वा च राक्षसी  
सहायवति सर्वार्थास्सन्तिष्ठन्तीह नित्यशः  
किं नु तस्याजितं सङ्ख्ये भ्राता यस्य धनञ्जयः  
अयं च बलिनां श्रेष्ठो भीमो भीमपराक्रमः  
युवानौ च महेष्वासौ यमौ माद्रवतीसुतौ  
एभिस्सहायैः कस्मात्त्वं विषीदसि परन्तप  
य इमे वज्रिणस्सेनां जयेयुस्समरुद्गणाम्  
त्वमप्येभिर्महेष्वासैस्सहायैर्देवरूपिभिः  
विजेष्यसि रणे सर्वानमित्रान्भरतर्षभ  
इतश्च त्वमिमां पश्य सैन्धवेन दुरात्मना  
बलिना वीर्यमत्तेन हृतामेभिर्महात्मभिः  
आनीतां द्रौपदीं कृष्णां कृत्वा कर्म सुदुष्करम्  
जयद्रथं च राजानं विजितं समागतम्  
असहायेन रामेण वैदेही पुनराहृता  
हत्वा सङ्ख्ये दशग्रीवं राक्षसं भीमविक्रमम्  
यस्य शाखामृगा मित्रा ऋक्षाः कालमुखास्तथा  
जात्यन्तरगता राजन्नेतद्बुद्ध्या विचारय  
तस्मात्त्वं कुरुशार्दूल मा शुचो भरतर्षभ  
त्वद्विधा हि महात्मानो न शोचन्ति परन्तप  
वैशम्पायनः-  
एवमाश्वासितो राजा मार्कण्डेयेन धीमता  
त्यक्त्वा दुःखमदीनात्मा पुनरेवेदमब्रवीत्  
