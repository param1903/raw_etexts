अष्टावक्रः-  
अन्धस्य पन्था बधिरस्य पन्थास्स्त्रियः पन्था वैवधिकस्य पन्थाः  
राज्ञः पन्था ब्राह्मणेनासमेत्य समेत्य तु ब्राह्मणस्यैव पन्थाः  
राजा-  
पन्था अयं ते हि मया विसृष्टो येनेच्छसे तेन कामं व्रजस्व  
न पावको विद्यते वै लघीयानिन्द्रोऽपि नित्यं नमते ब्राह्मणानाम्  
लोमशः-  
स एवमुक्तो मातुलेनैव सार्धं यथेष्टमार्गो यज्ञनिवेशनं तत्  
सम्प्राप्य धर्मेण निवारितस्सन्द्वारि द्वाःस्थं वाक्यमिदं बभाषे  
अष्टावक्रः-  
यज्ञं द्रष्टुं प्राप्तवन्तौ स्म तात कौतूहलं बलवद्वै विवृद्धम्  
आवां प्राप्तावतिथी सम्प्रवेशं काङ्क्षावहे द्वारपते तवाऽऽज्ञाम्  
ऐन्द्रद्युम्नेर्यज्ञदृशाविहाऽऽवां विवक्षू वै जनकेन्द्रं दिदृक्षू  
न वै क्रुध्यो वन्दिना चोत्तमेन संयोजय द्वारपाल क्षणेन  
द्वारपालः-  
वन्देस्समादेशकरा वयं स्म निबोध मद्वाक्यमतोऽधिगम्य  
न वै बालाः प्रविशन्त्यत्र वृद्धा विप्रा ह्यत्र प्रविशन्ति द्विजाग्र्याः  
अष्टावक्रः-  
यद्यत्र वृद्धेषु कृतः प्रवेशो युक्तं मया द्वारपाल प्रवेष्टुम्  
वयं हि वृद्धाश्चरितव्रताश्च तपः प्रभावेन निवेशनार्हाः  
शुश्रूषवश्चैव जितेन्द्रियाश्च ज्ञानागमे चैव परं निविष्ठाः  
न बाल इत्येवमन्तव्यमाहुर्बालोऽप्यग्निर्दहते स्पृश्यमानः  
द्वारपालः-  
सरस्वतीमीरय वेदजुष्टामेकाक्षरां बहुरूपां विराजाम्  
अङ्गात्मानं समवेक्षस्व बालं किं श्लाघसे दुर्लभा वादसिद्धिः  
अष्टावक्रः-  
न ज्ञायते कायवृद्ध्या विवृद्धिर्यथाऽष्ठीला शाल्मलेस्सम्प्रवृद्धाः  
ह्रस्वोऽल्पकायः ज्वलितो प्रवृद्धो यश्चाफलस्तस्य न वृद्धभावः  
द्वारपालः-  
वृद्धेभ्य एवेह मतिं स्म बाला गृह्णन्ति कालेन भवन्ति वृद्धाः  
न हि ज्ञातुमल्पकालेन शक्यं कस्माद्बालः प्राज्ञ इवावभाषे  
अष्टावक्रः-  
न तेन स्थविरो भवति येनास्य पलितं शिरः  
बालोऽपि यः प्रजानाति तं देवास्स्थविरं विदुः  
न हायनैर्न पलितैर्न वित्तैर्न च बन्धुभिः  
ऋषयश्चक्रिरे धर्मं योऽनूचानस्स नो महान्  
दिदृक्षुरस्मि सम्प्राप्तो वन्दिनं राजसंसदि  
निवेदयस्व मां राज्ञे द्वास्स्थ पुष्करमालिने  
श्वेतकेतुः-  
द्रष्टासि ते द्वारपाल प्रवेश्य मनीषिभिस्सह वादे प्रवृद्धे  
उताहो वाऽप्युच्चतां नीचतां वा तूष्णीम्भूतेष्वेषु सर्वेष्वथाद्य  
द्वारपालः-  
कथं यज्ञं दशवर्षो विशेस्त्वं विनीतानां विदुषां सम्प्रवेशम्  
उपायतः प्रयतिष्ये तवाहं प्रवेशने कुरु यत्नं यथावत्  
एष राजा संश्रवणे स्थितस्स्याच्श्रोष्यत्येवं वचसा संस्कृतेन  
स चानुज्ञां दास्यति प्रीतियुक्तः प्रवेशने यच्च किञ्चित्तवेष्टम्  
अष्टावक्रः-  
भो भो राजञ्जनकानां वरिष्ठ त्वं वै सम्राट् त्वयि सर्वं समृद्धम्  
त्वं वा कर्ता कर्मणां यज्ञियानां ययातिरेको नृपतिर्वा पुरस्तात्  
विद्वान्वन्दी वादविदो निगृह्य वादे भग्नानप्रतिशङ्कमानः  
त्वया निसृष्टैः पुरुषैराप्तकृद्भिर्जले सर्वान्मज्जयतीति नश्श्रुतम्  
स तच्छ्रुत्वा ब्राह्मणानां समीपाद्ब्रह्माद्य वै कथयितुमागतोऽस्मि  
क्वासौ वन्दी यावदेनं समेत्य नक्षत्राणीव सविता नाशयामि  
राजा-  
आशंससे वन्दिनं त्वं विजेतुं न च ज्ञात्वा वाक्यबलं त्वमस्य  
विज्ञातवीर्यैश्शक्यमेवं प्रवक्तुं दृष्टश्चासौ ब्राह्मणैर्वादशीलैः  
आशंसमाना वन्दिनं वै कुमारा अविज्ञानात्ते ह्यशक्ता विजेतुम्  
समागता ब्राह्मणास्तेन पूर्वं न शोभन्ते भास्करेणेव ताराः  
आशानुबन्धो हि तवात्र यत्तत् स वन्दिमासाद्य तथा विनश्यति  
विज्ञानवन्तो निकृतास्तु तात कथं सदस्तर्तुमिदं समर्थः  
अष्टावक्रः-  
विवादितोऽसौ न हि मादृशैर्हि सिंहीकृतस्तेन वदत्यभीतः  
समेत्य मां निहतश्शेष्यतेऽद्य मार्गे भग्नं शकटमिवाबलाक्षम्  
राजा-  
षण्णाभेर्द्वादशाक्षस्य चतुर्विंशतिपर्वणः  
कस्त्रिषष्टिशतारस्य वेदार्थं स परः कविः  
अष्टावक्रः-  
चतुर्विंशतिपर्व त्वां षण्णाभि द्वादशप्रधि  
तत्त्रिषष्टिशतारं वै चक्रं पातु सदागति  
राजा-  
बडबे इव संयुक्ते श्येनपाते दिवौकसाम्  
कस्तयोर्गर्भमाधत्ते गर्भं सुषुवतुश्च कम्  
अष्टावक्रः-  
मा स्म भूस्स्वगृहे राजञ्शात्रवाणामपि ध्रुवम्  
वातसारथिराधत्ते गर्भं सुषुवतुश्च तम्  
राजा-  
किं स्वित्सुप्तं न निमिषेत् किं स्विज्जातं न चेङ्गते  
कस्य स्विद्धृदयं नास्ति किं स्विद्वेगेन वर्धते  
अष्टावक्रः-  
मत्स्यस्सुप्तो न निमिषत्यण्डं जातं न चेङ्गते  
अश्मनो हृदयं नास्ति नदी वेगेन वर्धते  
राजा-  
न त्वां मन्ये मानुषं देवसत्त्व न त्वं बालस्स्थविरस्त्वं मतो मे  
न ते तुल्यो विद्यते वाक्प्रलापे तस्माद्द्वारं वितराम्येष विद्वन्  
