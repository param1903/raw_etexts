जनमेजयः-  
कथं नागायुतप्राणो भीमो भीमपराक्रमः  
भयमाहारयत्तीव्रं तस्मादजगरान्मुने  
पौलस्त्यं योऽह्वयेद्युद्धे य धनदं बलदर्पितः  
नलिन्यां कदनं कृत्वा वराणां यक्षरक्षसाम्  
तं शंससि भयाविष्टमापन्नमरिसूदनम्  
एतदिच्छाम्यहं श्रोतुं परं कौतूहलं हि मे  
वैशम्पायनः-  
बह्वाश्चर्ये वने तेषां वसतामुग्रधन्विनाम्  
प्राप्तानामाश्रमं राजन्राजर्षेर्वृषपर्वणः  
यदृच्छया धनुष्पाणिर्बद्धखड्गो वृकोदरः  
ददर्श तद्वनं रम्यं देवगन्धर्वपूजितम्  
स ददर्श शुभान्देशान्गिरेर्हिमवतस्तदा  
देवर्षिसिद्धचरितानप्सरोगणसेविताम्  
चकोरैरुपचक्रैश्च पक्षिभिर्जीवजीवकैः  
कोकिलैर्भृङ्गराजैश्च तत्रतत्र विनादितान्  
नित्यपुष्पफलैर्वृक्षैर्हिमसंस्पर्शकोमलैः  
उपेतान्बहुलच्छायैर्मनोनयननन्दनैः  
स सम्पश्यन्गिरिनदीर्वैडूर्यमणिसन्निभैः  
सलिलैर्हिमसङ्काशैर्हंसकारण्डवायुतैः  
वनानि देवदारूणां मेघानामिव वागुराः  
हरिचन्दनमिश्राणि तुङ्गकालीयकान्यपि  
मृगयां परिधावन्स समेषु मरुधन्वसु  
विध्यन्मृगाञ्शरैश्शुभ्रैश्चचार सुमहाबलः  
स ददर्श महाकायं भुजङ्गं रोमहर्षणम्  
गिरिदुर्गे समापन्नं कायेनाऽऽवृत्य कन्दरम्  
पर्वताभोगवर्ष्माणं भोगैश्चन्द्रार्कमण्डलैः  
चित्राङ्गमङ्गजैश्चित्रैर्हरिद्रासदृशच्छविम्  
गुहाकारेण वक्त्रेण चतुर्दंष्ट्रेण राजता  
दीप्ताक्षेणातिताम्रेण लिहानं सृक्विणी मुहुः  
त्रासनं सर्वभूतानां कालान्तकयमोपमम्  
निःश्वासक्ष्वेडनादेन भर्त्सयन्तमिवोच्छ्रितम्  
स भीमं सहसाऽभ्येत्य पाण्डवं क्षुधितो भृशम्  
जग्राहाजगरो ग्राहो भुजयोरुभयोर्बलात्  
तेन संस्पृश्यमानस्य भीमसेनस्य वै तदा  
सञ्ज्ञा मुमोह सहसा वरदानेन तस्य हि  
दशनागसहस्राणि धारयन्ति हि यद्बलम्  
तद्बलं भीमसेनस्य भूजयोर्न समं परम्  
स तेजस्वी तथा तेन भुजगेन वशीकृतः  
विम्फुरद्दशनो भीमो न शशाक विचेष्टितुम्  
नागायुतसमप्राणस्सिंहस्कन्धो महाभुजः  
गृहीतो व्यजहात्सत्त्वं वरदानेन मोहितः  
स हि प्रयत्नमकरोत्तीव्रमात्मविमोक्षणे  
न चैनमशकद्वीरः कथञ्चित्प्रतिबाधितुम्  
