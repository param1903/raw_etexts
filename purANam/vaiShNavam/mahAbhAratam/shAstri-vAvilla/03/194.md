वैशम्पायनः-  
दुर्योधनः-  
कर्णस्य वचनं श्रुत्वा राजा दुर्योधनस्तदा  
हृष्टो भूत्वा पुनर्दीनो राधेयमिदमब्रवीत्  
ब्रवीषि यदिदं कर्ण सर्वं मे मनसि स्थितम्  
न त्वभ्यनुज्ञां लप्स्येऽहं गमने यत्र पाण्डवाः  
परिदेवति तान्वीरान्धृतराष्ट्रोऽम्बिकासुतः  
मन्यतेऽभ्यधिकांश्चापि तपोयोगेन पाण्डवान्  
अथवाऽप्यनुबुध्येत नृपोऽस्माकं चिकीर्षितम्  
एतामप्यायतिं रक्षन्नाभ्यनुज्ञातुमर्हति  
न हि द्वैतवने किञ्चिद्विद्यतेऽन्यत्प्रयोजनम्  
उन्मादनं मदं तेषां वनस्थानां मम द्विषाम्  
जानाति हि यथा क्षत्ता द्यूतकाल उपस्थिते  
अब्रवीत्त्वां च मां चैव सौबलं च वचस्तदा  
तानि सर्वाणि वाक्यानि यच्चान्यत्परिदेवितम्  
विचिन्त्य निश्चयं राजन् गमनायेतराय वा  
ममापि सुमहान्हर्षो यदहं भीमफल्गुनौ  
क्लिष्टावरण्ये पश्येयं कृष्णया सहिताविति  
न तथा प्राप्नुयां भूतिमवाप्य वसुधामपि  
यदि मां धर्मराजश्च भीमसेनश्च पाण्डवः  
युक्तं परमया लक्ष्म्या पश्येतां जीवितं भवेत्  
उपायान्नानुपश्यामि येन गच्छेम तद्वनम्  
यथा चाभ्यनुजानीयाद्व्रजन्तं मां महीपतिः  
स सौबलेन सर्वैश्च तथा दुश्शासनेन च  
उपायं पश्य निपुणं येन गच्छेम तद्वनम्  
अहमप्यत्र निश्चित्य गमनायेतराय च  
कल्यमेव गमिष्यामि समीपं पार्थिवस्य ह  
मयि तत्रोपविष्टे च भीष्मे च कुरुसत्तमे  
उपायो यो भवेद्दृष्टस्तं ब्रूयास्सहसौबलः  
ततो भीष्मस्य राज्ञश्च निशम्य गमनं प्रति  
व्यवसायं करिष्येऽहमनुनीय पितामहम्  
वैशम्पायनः-  
तथेत्युक्त्वा तु ते सर्वे जग्मुरावसथान्प्रति  
व्युषितायां रजन्यां तु कर्णो राजानमभ्ययात्  
कर्णः-  
ततो दुर्योधनं कर्णः प्रहसन्निदमब्रवीत्  
उपायः परिदृष्टोऽयं तं निबोध जनेश्वर  
घोषा द्वैतवनं सर्वे त्वत्प्रतीक्षा नराधिप  
घोषयात्रापदेशेन गमिष्यामो न संशयः  
उचितं हि सदा गन्तुं घोषयात्रां विशां पते  
एवं च स्थापितो राजंस्त्वमनुज्ञातुमर्हति  
वैशम्पायनः-  
तथा कथयमानौ तु घोषयात्राविनिश्चयम्  
गान्धारराजश्शकुनिरित्युवाच हसन्निव  
शकुनिः-  
उपायोऽयं मया दृष्टो गमनाय निरामयः  
अनुज्ञास्यति वै राजा चोदयिष्यति चाप्युत  
घोषा द्वैतवनं सर्वे त्वत्प्रतीक्षा जनाधिप  
घोषयात्रापदेशेन गमिष्यामस्सरः प्रति  
वैशम्पायनः-  
ततः प्रहसितास्सर्वे तेऽन्योन्यस्य तलं ददुः  
तदेव च विनिश्चित्य ददृशुः कुरुसत्तमम्  
