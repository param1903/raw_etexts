मार्कण्डेयः-  
वसतस्तस्य रामस्य ततश्शूर्पणखाकृतम्  
खरेणासीन्महद्वैरं जनस्थाननिवासिना  
रक्षार्थं तापसानां च राघवो धर्मवत्सलः  
चतुर्दशसहस्राणि जघान सह रक्षसाम्  
दूषणं च खरं चैव निहत्य सुमहाबलौ  
चक्रे क्षेमं पुनर्धीमान्धर्मारण्यं स राघवः  
हतेषु तेषु रक्षस्सु ततश्शूर्पणखी पुनः  
ययौ निकृत्तनासोष्ठी लङ्कां भ्रातुर्निवेशनम्  
ततो रावणमभ्येत्य राक्षसी दुःखमूर्छिता  
पपात पादयोर्मूले संशुष्करुधिरा तदा  
तां तदा विकृतां दृष्ट्वा रावणः क्रोधमूर्छितः  
उत्पपातासनात्क्रुद्धो दन्तैर्दन्तानुपस्पृशन्  
स्वानमात्यान्विसृज्याथ विविक्ते तामुवाच ह  
रावणः-  
केनास्येवं कृता भद्रे मामचिन्त्यावमन्य च  
कश्शूलं तीक्ष्णमासाद्य सर्वगात्रेषु सेवते  
कश्शिरस्यग्निमादाय विस्रब्धस्स्वपते सुखम्  
आशीविषं घोरतरं पादेन स्पृशतीह कः  
सिंहं केसरिणं कश्च स्पृष्ट्वा दंष्ट्रासु तिष्ठति  
मार्कण्डेयः-  
इत्येवं ब्रुवतस्तस्य नेत्रेभ्यस्तेजसोऽर्चिषः  
निश्चेरुर्दह्यतो रात्रौ वृक्षस्येव स्वरन्ध्रतः  
तस्य तत्सर्वमाचख्यौ भगिनी रामविक्रमम्  
खरदूषणसंयुक्तं राक्षसानां भयावहम्  
स निश्चित्य ततः कृत्यं स्वसारमुपसान्त्व्य च  
ऊर्ध्वमाचक्रमे राजा विधाय नगरे विधिम्  
त्रिकूटं समतिक्रम्य कालपर्वतमेव च  
ददर्श मकरावासं गम्भीरोदं महोदधिम्  
तमतीत्याथ गोकर्णमभ्यगच्छद्दशाननः  
दयितं स्थानमव्यग्रं शूलपाणेर्महात्मनः  
तत्राभ्यगच्छन्मारीचं पूर्वामात्यं दशाननः  
पुरा रामभयादेव तापसं प्रियजीवितम्  
