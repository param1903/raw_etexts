वैशम्पायनः-  
एतच्छ्रुत्वा वचस्तस्य वानरेन्द्रस्य धीमतः  
भीमसेनस्तदा वीरः प्रोवाचामितविक्रमः  
भीमसेनः-  
को भवान्किं निमित्तं वा वानरं वपुराश्रितः  
ब्राह्मणानन्तरो वर्णः क्षत्रियस्त्वाऽनुपृच्छति  
कौरवस्सोमवंशीयः कुन्त्या गर्भेण धारितः  
पाण्डवो वायुतनयो भीमसेन इति श्रुतः  
वैशम्पायनः-  
स वाक्यं भीमसेनस्य स्मितेन प्रतिगृह्य तत्  
हनूमान्वायुतनयो वायुपुत्रमभाषत  
हनूमान्-  
वानरोऽहं न ते मार्गं प्रदास्यामि यथेप्सितम्  
साधु गच्छ निवर्तस्व मा त्वं प्राप्स्यसि वैशसम्  
भीमसेनः-  
वैशसं वाऽस्तु यद्वान्यन्न त्वां पृच्छामि वानर  
प्रयच्छ मार्गमुत्तिष्ठ मा मत्तः प्राप्स्यसे व्यथाम्  
हनूमान्-  
नास्ति शक्तिर्ममोत्थातुं जरया कर्शितस्य वै  
यद्यवश्यं प्रयातव्यं लङ्घयित्वा प्रयाहि माम्  
भीमसेनः-  
निर्गुणः परमात्मा च देहं ते व्याप्य तिष्ठते  
तमहं ज्ञानविज्ञेयं नावमन्ये न लङ्घये  
यद्यागमैर्न विन्देयं तमहं भूतभावनम्  
क्रमेयं ज्ञानविज्ञेयं हनूमानिव सागरम्  
हनूमान्-  
क एष हनुमान्नाम सागरो येन लङ्घितः  
पृच्छामि त्वां नरश्रेष्ठ कथ्यतां यदि शक्यते  
भीमसेनः-  
भ्राता मम गुणैश्श्लाघ्यो बुद्धिसत्त्वबलान्वितः  
रामायणेऽतिविख्यातश्शूरो वानरपुङ्गवः  
रामपत्नीकृते येन शतयोजनमायतः  
सागरः प्लवगेन्द्रेण क्रमेणैकेन लङ्घितः  
स मे भ्राता महावीर्यस्तुल्योऽहं तस्य तेजसा  
बले पराक्रमे युद्धे शक्तोऽहं तव निग्रहे  
इमं देशमनुप्राप्तः कारणेनास्मि केनचित्  
उत्तिष्ठ देहि मे मार्गं पश्य वा मेऽद्य पौरुषम्  
मच्छासनमकुर्वाणमहं नेष्ये यमक्षयम्  
वैशम्पायनः-  
विज्ञाय तं बलोन्मत्तं बाहुवीर्येण पाण्डवम्  
हृदयेनापहस्यैनं हनूमानिदमब्रवीत्  
हनूमान्-  
प्रसीद नास्ति मे शक्तिरुत्थातुं जरयाऽनघ  
ममानुकम्पया ह्येतत्पुच्छमुत्सार्य गम्यताम्  
वैशम्पायनः-  
एवमुक्तस्स बलवान्भीमो भीमपराक्रमः  
सावज्ञमथ वामेन स्मयञ्जग्राह पाणिना  
न चाशकच्चालयितुं भीमः पुच्छं महाकपेः  
उच्चिक्षेप पुनर्दोर्भ्यामिन्द्रायुधमिवोद्यतम्  
नोद्धर्तुमशकद्भीमो दोर्भ्यामपि महाबलः  
उच्चिक्षिप्सुर्विवृत्तास्यस्संहतभ्रुकुटीमुखः  
स्विन्नगात्रोऽभवद्भीमो न चोद्धर्तुं शशाक ह  
यत्नवानपि च क्षिप्रं लाङ्गूलोद्धरणोद्यतः  
कपेः पार्श्वगतो भीमस्तस्थौ व्रीडादधोमुखः  
प्रणिपत्य च कौन्तेयः प्राञ्जलिर्वाक्यमब्रवीत्  
भीमसेनः-  
प्रसीद कपिशार्दूल दुरुक्तं क्षम्यतां मम  
सिद्धो वा यदि वा देवो यक्षो गन्धर्व एव वा  
पृष्टस्सन् को मया ब्रूहि कस्त्वं वानररूपधृत्  
हनूमान्-  
यत्ते मम परिज्ञाने कौतूहलमरिन्दम  
तत्सर्वमखिलेन त्वं शृणु पाण्डवनन्दन  
अहं केसरिणः क्षेत्रे वायुना जगदायुषा  
जातः कमलपत्राक्ष हनूमान्नाम वानरः  
सूर्यपुत्रं च सुग्रीवं शक्रपुत्रं च वालिनम्  
सर्ववानरराजानौ सर्ववानरयूथपाः  
उपतस्थुर्महावीर्या मम चामित्रकर्शन  
सुग्रीवेणाभवत्प्रीतिरनिलस्याग्निना यथा  
निकृतस्स ततो भ्रात्रा कस्मिंश्चित्कारणान्तरे  
ऋश्यमूके मया सार्धं सुग्रीवो न्यवसच्चिरम्  
अथ दाशरथिर्वीरो रामो नाम महाबलः  
विष्णुर्मानुषरूपेण चचार वसुधामिमाम्  
स पितुः प्रियमन्विच्छन्सहभार्यस्सहानुजः  
सधनुर्धन्विनां श्रेष्ठो दण्डकारण्यमाश्रितः  
तस्य भार्या जनस्थानाच्छलेनापहृता बलात्  
राक्षसेन्द्रेण बलिना रावणेन दुरात्मना  
सुवर्णरत्नचित्रेण मृगरूपेण रक्षसा  
वञ्चयित्वा नरश्रेष्ठं मारीचेन तदाऽनघ  
