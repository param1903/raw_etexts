अर्जुनः-  
ततो मामतिविश्वस्तं संरूढशरविक्षतम्  
देवराजोऽनुगृह्येदं काले वचनमब्रवीत्  
इन्द्रः-  
दिव्यास्त्राणि च सर्वाणि त्वयि तिष्ठन्ति भारत  
न त्वाऽभिभवितुं शक्तो मानुषो भुवि कश्चन  
भीष्मो द्रोणः कृपः कर्णश्शकुनिस्ससुयोधनः  
सङ्ग्रामस्थस्य ते पुत्र कलां नार्हन्ति षोडशीम्  
अर्जुनः-  
इदं च मे तनुत्राणं प्रायच्छन्मघवान्प्रभुः  
अभेद्यं कवचं दिव्यं स्रजं चैव हिरण्मयीम्  
देवदत्तं च मे शङ्खं देवः प्रादान्महारवम्  
दिव्यं चेदं किरीटं मे स्वयमिन्द्रो युयोज ह  
ततो दिव्यानि वस्त्राणि दिव्यान्याभरणानि च  
प्रादाच्छक्रो ममैतानि रुचिराणि बृहन्ति च  
एवं सम्पूजितस्तत्र सुखमस्म्युषितो नृप  
इन्द्रस्य भवने पुण्ये गन्धर्वशिशुभिस्सह  
ततो मामब्रवीच्छक्रः प्रीतिमानमरैस्सह  
इन्द्रः-  
समयोऽर्जुन गन्तुं ते भ्रातरो हि स्मरन्ति ते  
अर्जुनः-  
एवमिन्द्रस्य भवने पञ्चवर्षाणि भारत  
उषितानि मया राजन्स्मरता द्यूतजं कलिम्  
ततो भवन्तमद्राक्षं भ्रातृभिः परिवारितम्  
गन्धमादनमासाद्य पर्वतस्यास्य मूर्धनि  
युधिष्ठिरः-  
दिष्ट्या धनञ्जयास्त्राणि त्वया प्राप्तानि भारत  
दिष्ट्या चाराधितो राजा देवानामीश्वरः प्रभुः  
दिष्ट्या च भगवान्स्थाणुर्देव्या सह परन्तप  
साक्षाद्दृष्टस्स्वयुद्धेन तोषितश्च त्वयाऽनघ  
दिष्ट्या च लोकपालैस्त्वं समेतो भरतर्षभ  
दिष्ट्या वर्धामहे पार्थ दिष्ट्याऽसि पुनरागतः  
अद्य कृत्स्नामिमां देवीं विजितां पुरमालिनीम्  
पश्यामि भूमिं कौन्तेय त्वया मे प्रतिपादिताम्  
मन्ये च धृतराष्ट्रस्य पुत्रानपि वशीकृतान्  
तानि त्विच्छामि ते द्रष्टुं दिव्यान्यस्त्राणि भारत  
यैस्तथा वीर्यवन्तस्ते निवातकवचा हताः  
अर्जुनः-  
श्वः प्रभाते भवान्द्रष्टा दिव्यान्यस्त्राणि सर्वशः  
निवातकवचा घोरा यैर्मया विनिपातिताः  
वैशम्पायनः-  
एवमागमनं तत्र कथयित्वा धनञ्जयः  
भ्रातृभिस्सहितस्सर्वै रजनीं तामुवास ह  
