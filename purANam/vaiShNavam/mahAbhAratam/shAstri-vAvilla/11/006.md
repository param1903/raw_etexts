धृतराष्ट्रः  
अहो खलु महद्दुःखं कृच्छ्रं वासं वसत्यसौ  
कथं तत्र रतिस्तस्य तुष्टिर्वा वदतां वर  
स देशः क्व नु यत्रासौ वसते धर्मसङ्कटे  
कथं वा स विमुच्येत नरस्तस्मान्महाभयात्  
एतद्वै सर्वमाचक्ष्व साधु चेष्टामहे तथा  
तथा कृपा मे महती जाता ह्युद्धरणेन च  
विदुरः  
उपाख्यानमिदं राजन्मोक्षविद्भिरुदाहृतम्  
सुगतिं विन्दते येन परलोकेषु मानवः  
 यत्तदुच्येत कान्तारं महत् संसार एव सः  
वनं दुर्गं हि यत्वेतत्संसारगहनं हि तत् |  
ये च ते कथिता व्याला व्याधयस्ते प्रकीर्तिताः  
या सा नारी बृहत्काया अध्यतिष्ठति तत्र वै  
तामाहुस्तु जरां प्राज्ञा रूपवर्णविनाशिनीम्  
स यस्तु कूपो नृपते स तु देहश्शरीरिणाम् ||  
यस्तत्र वसतेऽधस्तान्महाहिः काल एव सः  
अन्तकस्सर्वभूतानां देहिनां प्राणहार्यसौ  
कूपमध्ये च या जाता वल्ली यत्र स मानवः  
प्रोतो ययाऽभवल्लग्नो जीविताशा शरीरिणाम्  
स यस्तु कूपपीनाहे वृक्षं विपरिसर्पति  
षड्वक्त्रः कुञ्जरो राजन्स तु संवत्सरस्स्मृतः |  
षण्मुखा ऋतवो मासाः पादा द्वादश कीर्तिताः ||  
ये तु वृक्षं निकृन्तन्ति मूषिकाः पन्नगास्तथा |  
रात्र्यहानि तु तान्प्राहुर्भूतानां परिचिन्तकाः ||  
ये ते मधुकरास्तत्र कामास्ते परिकीर्तिताः  
यास्तु वा बहुशो धारास् स्रवन्ति बहुविस्तरम्  
तांस्तु कामरसान्विन्द्याद्यत्र सज्जन्ति मानवाः  
एवं संसारचक्रस्य परिवृत्तिं विदुर्बुधाः  
येन संसारचक्रस्य पाशं छिन्दन्ति वै बुधाः  
