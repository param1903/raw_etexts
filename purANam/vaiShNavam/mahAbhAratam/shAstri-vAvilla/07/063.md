नारदः-  
गयं चाधूर्तरजसं मृतं सृञ्जय शुश्रुम  
यो वै वर्षशतं राजा हुतशिष्टाशनोऽभवत्  
गयः-  
तस्मै ह्यग्निर्वरं प्रादात्ततो वव्रे वरं गयः  
तपसा ब्रह्मचर्येण व्रतेन च दमेन च  
गुरूणां च प्रसादेन वेदानिच्छामि वेदितुम्  
स्वधर्ममविहिंसां च धर्ममिच्छामि चाक्षयम्  
पात्रेषु ददतस्सा मे श्रद्धा भवतु नित्यशः  
अनन्यासु सवर्णासु सुप्रजस्त्वं च मे भवेत्  
नारदः-  
अन्नं स्वादु दुहेन्मह्यं धर्मे मे रमतां मनः  
अविघ्नं चास्तु मे नित्यं धर्मकार्येषु पावक  
तथा भविष्यतीत्युक्त्वा तत्रैवान्तरधीयत  
गयो ह्यवाप्य तत्सर्वं धर्मेणाराधयञ्जगत्  
स दर्शपूर्णमासाभ्यां कालेष्वाग्रयणेन च  
चातुर्मास्यैश्च विधिवदिष्टिभिश्चाप्तदक्षिणैः  
अयजच्छ्रद्धया राजा परिसंवत्सराञ्शतम्  
दशनागसहस्राणि शतमश्वशतानि च  
शतं निष्कसहस्राणि गवां चाप्ययुतानि षट्  
उत्थायोत्थाय सम्प्रादात्परिसंवत्सराञ्शतम्  
नक्षत्रेषु च सर्वेषु ददन्नक्षत्रदक्षिणाः  
ईजे च विविधैर्यज्ञैर्यथा शर्वोऽङ्गिरा यथा  
सौवर्णां पृथिवीं कृत्वा य इमां मणिशर्कराम्  
ब्राह्मणेभ्योऽददाद्राजा सोऽश्वमेधे महामखे  
जाम्बूनदमया यूपास्सर्वे चान्ये परिच्छदाः  
गयस्यासन्वरप्राप्त्या सर्वभूतमनोहराः  
सर्वकामसमृद्धं च प्रादादन्नं गयस्तदा  
ब्राह्मणेभ्यः पितृभ्यश्च सर्वभूतेभ्य एव च  
समुद्रद्वीपशैलेषु नदीनदवनेषु च  
नगरेषु च राष्ट्रेषु दिवि व्योमनि योऽवसन्  
भूतग्रामा बहुविधा विस्मिता यज्ञसम्पदा  
गयस्य सदृशो यज्वा नास्त्यन्य इति तेऽब्रुवन्  
षट्त्रिंशद्योजनायामा त्रिंशद्योजनमायता  
पश्चात्पुरश्चतुर्विंशा वेदिरासीद्धिरण्मयी  
गयस्य यजमानस्य मुक्तावज्रमणिस्तृता  
तां प्रादाद्ब्राह्मणेभ्यो वै वासांस्याभरणानि च  
यथोक्ता दक्षिणाश्चान्या विप्रेभ्यो भूरिदक्षिणाः  
यत्र भोजनशिष्टस्य पर्वताः पञ्चविंशतिः  
कुल्याश्च क्षीरवाहिन्यो रसानां चाभवंस्तदा  
वस्त्राभरणगन्धानां राशयश्च पृथग्विधाः  
यस्य प्रभावाच्च गयस्त्रिषु लोकेषु विश्रुतः  
वटश्चाक्षय्यकरणः पुण्यं ब्रह्मसरश्च तत्  
स चेन्ममार सृञ्जय चतुर्भद्रतरस्त्वया  
पुत्रात्पुण्यतरस्तुभ्यं मा पुत्रमनुतप्यथाः  
अयज्वानमदक्षिण्यमधिश्वैत्येत्युदाहरत्   
