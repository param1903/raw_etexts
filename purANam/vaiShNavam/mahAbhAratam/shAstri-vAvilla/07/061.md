नारदः-   
नाभागमम्बरीषं च मृतं सृञ्जय शुश्रुम  
यः सहस्रं सहस्राणां राज्ञामयुतयोधिनाम्  
जिगीषमाणास्सङ्ग्रामे समन्ताद्वैरिणोऽभ्ययुः  
शस्त्रमुच्चावचं घोरं सृजन्तश्चाशिवा गिरः  
बललाघवशिक्षाभिस्तेषां शस्त्रबलेन च  
छित्त्वाऽयुतगजाञ्जित्वा नाभागास्तु गतव्यथः  
त एनं मुक्तसन्नाहा नाथन्ते जीवितैषिणः  
शरण्यमीयुश्शरणं तव स्म इति वादिनः  
स तु तान्वशगान्कृत्वा जित्वा चेमां वसुन्धराम्  
ईजे यज्ञशतैरिष्टैर्यथा शक्रस्तथाऽनघः  
तस्य यज्ञेषु विप्रेन्द्राः प्रहृष्टाः परमार्चिताः  
बुभुजुस्सर्वसम्पन्नमन्नमन्ये जनास्सथा  
मोदकान्कारिकापूपान्धाना वटकशष्कुलीः  
करम्भान्पृथुकामन्धानन्नानि सुकृतानि च  
सूपाढ्योरण्ढ्रकान्यूपान्रागषाडवपानकान्  
निभृतानि सुयुक्तानि स्वादूनि सुरभीणि च  
घृतं मधु पयस्तोयं दधीनि रसवन्ति च  
फलं मूलं च सुस्वादु द्विजास्तत्रोपभुञ्जते  
मदनीयानि पापानि विदंशानात्मनः प्रियान्  
पपुस्तत्र यथाकामं पानकाश्शीतकाः परम्  
तत्र स्म गाथा गायन्ति क्षीबा हृष्टाः पठन्ति च  
नाभागस्तवसंयुक्ता ननृतुश्च सहस्रशः  
तेषु यज्ञेषु नाभागो दक्षिणा अत्यकालयत्  
राज्ञां शतसहस्राणि प्रयुतायुतवाजिनाम्  
हिरण्यकवचान्सर्वान्सर्वांश्चोत्तमधन्विनः  
हिरण्यस्यन्दनारूढान्सानुयात्रपरिच्छादान्  
ईजानो वितते यज्ञे दक्षिणामत्यकालयत्  
मूर्धाभिषिक्तांश्च नृपान्राजपुत्रशतानि च  
सदण्डकोशविषयान्ब्राह्मणेभ्यो ह्यमंसत  
नैवं पूर्वे जनाश्चक्रुर्न करिष्यन्ति चापरे  
यदम्बरीषो नृपतिः करोत्यमितदक्षिणः  
इत्येवमनुमोदन्त प्रीतास्सुरमहर्षयः  
स चेन्ममार सृञ्जय चतुर्भद्रतरस्त्वया  
पुत्रात्पुण्यतरस्तुभ्यं मा पुत्रमनुतप्यथाः  
अयज्वानमदक्षिण्यमधिश्वैत्येत्युदाहरत्  
