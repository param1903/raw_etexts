सञ्जयः-   
महद्भैरवमासीन्नस्सन्निवृत्तेषु पाण्डुषु  
दृष्ट्वा द्रोणं छादितं तैस्तं भास्करमिवाम्बुदैः  
तैश्चोत्थितं रजस्तीव्रमवचक्रे चमूं तव  
ततो हतममंस्याम द्रोणं दृष्टिपथे हते  
तांस्तु शूरान्महेष्वासान्क्रूरं कर्म चिकीर्षतः  
दृष्ट्वा दुर्योधनस्तूर्णं स्वसैन्यं समचूचुदत्  
दुर्योधनः-  
यथाशक्ति यथोत्साहं यथासत्वं नराधिपाः  
वारयध्वं यथायोगं पाण्डवानामनीकिनीम्  
