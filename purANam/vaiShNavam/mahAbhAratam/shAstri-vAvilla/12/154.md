भीष्मः-  
स वनानि विचित्राणि तीर्थानि च सरांसि च  
अभिगच्छन्क्रमेणाथ कञ्चिन्मुनिमुपस्थितः  
तं स तेन यथोद्दिष्टं नागं विप्रेण वै द्विजः  
पर्यपृच्छद्यथान्यायं श्रुत्वैव च जगाम सः  
सोऽभिगम्य यथाख्यातं नागायतनमर्थवित्  
प्रोक्तवानहमस्मीति भोश्शब्दालङ्कृतं वचः  
ततस्तस्य वचश्श्रुत्वा रूपिणी धर्मवत्सला  
दर्शयामास तं विप्रं नागपत्नी पतिव्रता  
सा तस्मै विधिवत्पूजां चक्रे धर्मपरायणा  
स्वागतेनासनं दत्त्वा किं करोमीति चाब्रवीत्  
ब्राह्मणः-  
विश्रान्तोऽभ्यर्चितश्चास्मि भवत्या श्लक्ष्णया गिरा  
द्रष्टुमिच्छामि भवति तदेवं नागसत्तमम्  
एतद्धि परमं कार्यमेतन्मे फलमीप्सितम्  
एनेनार्थेन चास्म्यद्य सम्प्राप्तः पन्नगालयम्  
नागभार्या-  
आर्य सूर्यरथं वोढुं गतोऽर्यो मे सदारकः  
सप्ताष्टभिर्दिनैर्विप्र दर्शयिष्यत्यसंशयम्  
एतद्विदितमार्यस्य विवासे कारणं मम   
भर्तुर्भवति किञ्चान्यत्क्रियतां तद्वदस्व मे  
ब्राह्मणः-   
अनेन निश्चयेनाहं साध्वि सम्प्राप्तवानिह  
प्रतीक्षन्नागमं देवि वत्स्याम्यस्मिन्महावने  
सम्प्राप्तस्यैव चाव्यग्रमावेद्योऽहमिहाग्रतः  
ममाभिगमनं प्राप्तो वाच्यश्च वचनं त्वया  
अहमप्यत्र वत्स्यामि गोमत्याः पुलिने शुभे  
कालं परिमिताहारो यथोक्तं परिपालयन्  
भीष्मः-  
ततस्स विप्रस्तां नागीं समाधाय पुनः पुनः  
तदेव पुलिनं नद्याः प्रययौ ब्राह्मणर्षभः  
