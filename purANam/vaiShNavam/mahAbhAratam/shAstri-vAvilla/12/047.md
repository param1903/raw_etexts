वैशम्पायनः-   
ततः कृष्णस्य तद्वाक्यं धर्मार्थसहितं हितम्  
श्रुत्वा शान्तनवः कृष्णं प्रत्युवाच कृताञ्जलिः  
भीष्मः-  
लोकनाथ महाबाहो शिव नारायणाच्युत  
तव वाक्यमुपश्रुत्य हर्षेणास्मि परिप्लुतः  
किञ्चाहमभिधास्यामि वाक्पते तव सन्निधौ  
यदा वाचोगतं सर्वं तव वाचि समाहितम्  
यच्च किञ्चित्कृतं लोके कर्तव्यं क्रियते च यत्  
त्वत्तस्तन्निस्सृतं देव लोके बुद्धिमयो हि ते  
कथयेद्देवलोकं यो देवराजसमीपतः  
धर्मकामार्थमोक्षाणां कोऽर्थं ब्रूयात्तवाग्रतः  
शराभिघातव्यथितं मनो मे मधुसूदन  
गात्राणि चावसीदन्ति न च बुद्धिः प्रसीदति  
न च मे प्रतिभा काचिदस्ति किञ्चित्प्रभाषितुम्  
पीड्यमानस्य गोविन्द विषानलसमैश्शरैः  
प्रजहाति बलं वै मा प्राणास्सत्वरयन्ति च  
मर्माणि परितप्यन्ते भ्रान्तं चेतस्तथैव च  
दौर्बल्यात्सज्जते वाङ्मे स कथं वक्तुमुत्सहे  
साधु मे त्वं प्रसीदस्व दाशार्हकुलवर्धन  
तत्क्षमस्व महाबाहो न ब्रूयां किञ्चिदच्युत  
त्वत्सन्निधौ च सीदेद्धि वाचस्पतिरपि ब्रुवन्  
न दिशस्सम्प्रजानामि नाकाशं न च मेदिनीम्  
केवलं तव वीर्येण तिष्ठामि मधुसूदन  
स्वयमेव भवांस्तस्माद्धर्मराजस्य यद्धितम्  
तद्ब्रवीत्वाशु सर्वेषामागमानां समागमम्  
कथं त्वयि स्थिते कृष्णे शाश्वते लोककर्तरि  
प्रब्रूयान्मद्विधः कश्चिद्गुरौ शिष्य इव स्थिते  
श्रीभगवान्-  
उपपन्नमिदं वाक्यं कौरवाणां धुरन्धरे  
महावीर्ये महासत्त्वे स्थिरे सर्वार्थदर्शिनि  
यच्च मामात्थ गाङ्गेय बाणघातरुजं प्रति  
गृहाणात्र वरं भीष्म मत्प्रसादकृतं प्रभो  
न ते ग्लानिर्न ते मूर्च्छा न तापो न च ते रुजा  
प्रभविष्यन्ति गाङ्गेय क्षुत्पिपासे न चाप्युत  
ज्ञानानि च समग्राणि प्रतिभास्यन्ति तेऽनघ  
न च ते क्वचिदासक्तिर्बुद्धेः प्रादुर्भविष्यति  
सत्त्वस्थं च मनो नित्यं तव भीष्म भविष्यति  
रजस्तमोभ्यां निर्मुक्तं घनैर्मुक्त इवोडुराट्  
यद्यच्च धर्मसंयुक्तमर्थयुक्तमथापि च  
चिन्तयिष्यसि तत्राग्र्या बुद्धिस्तव भविष्यति  
इमं च राजशार्दूल भूतग्रामं चतुर्विधम्  
चक्षुर्दिव्यं समाश्रित्य द्रक्ष्यस्यमितविक्रम  
चतुर्विधं प्रजाजालं संयुक्तो ज्ञानचक्षुषा  
भीष्म द्रक्ष्यसि तत्त्वेन जले मीन इवामले  
वैशम्पायनः-  
ततस्ते व्याससहितास्सर्व एव महर्षयः  
ऋग्यजुस्सामसहितैर्वचोभिः कृष्णमार्चयन्  
ततस्सर्वार्तवं दिव्यं पुष्पवर्षं नभस्तलात्  
पपात यत्र वार्ष्णेयस्सगाङ्गेयस्सपाण्डवः  
वादित्राणि च दिव्यानि जगुश्चाप्सरसां गणाः  
न चाहितमनिष्टं च किञ्चित्तत्र व्यदृश्यत  
ववौ शिवस्सुखो वायुस्सर्वगन्धवहश्शुचिः  
शान्तायां दिशि शन्ताश्च प्रावदन्मृगपक्षिणः  
ततो मुहूर्ताद्भगवान्सहस्रांशुर्दिवाकरः  
दहन्वनमिवैकान्ते प्रतीच्यां प्रत्यदृश्यत  
ततो महर्षयस्सर्वे समुत्थाय जनार्दनम्  
भीष्मं चन्मन्त्रयाञ्चक्रू राजानं च युधिष्ठिरम्  
ततः प्रणाममकरोत्केशवः पाण्डवस्तथा  
सात्यकिस्सञ्जयश्चैव स च शारद्वतः कृपः  
ततस्ते धर्मनिरतास्सम्यक् तैरपि पूजिताः  
श्वस्समेष्याम इत्युक्त्वा यथेष्टं त्वरिता ययुः  
तथैवामन्त्र्य गाङ्गेयं केशवस्ते च पाण्डवाः  
प्रदक्षिणमुपावृत्य रथानारुरुहुश्शुभान्  
ततो रथैः काञ्चनदन्तकूबरैर्महीधराभैस्समदैश्च दन्तिभिः  
हयैस्सुपर्णैरिव चाशुगामिभिः पदातिभिश्चात्तशरासनादिभिः  
ययौ रथानां पुरतो हि सा चमूस्तथैव पश्चादतिमात्रसारिणी  
पुरश्च पश्चाच्च यथा महानदी पुरर्क्षवन्तं गिरिमेत्य नर्मदा  
ततः पुरस्ताद्भगवान्निशाकरस्समुत्थितस्तामभिहर्षयंश्चमूम्  
दिवाकरापीतरसास्तथौषधीः पुनस्स्वकेनैव गुणेन योजयन्  
ततः पुरं सुरपुरसम्मितद्युति प्रविश्य ते यदुवृषपाण्डवास्तदा  
यथोचितान्भवनवरान्समाविशन्क्लमान्विता मृगपतयो गुहा इव   
