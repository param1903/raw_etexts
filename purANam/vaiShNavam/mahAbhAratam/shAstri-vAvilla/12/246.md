भीष्मः-   
अत्राप्युदाहरन्तीममितिहासं पुरातनम्  
तुलाधारस्य वाक्यानि धर्मे जाजलिना सह  
वने वनचरः कश्चिज्जाजलिर्नाम वै द्विजः  
सागरोद्देशमागम्य तपस्तेपे महातपाः  
नियतो नियताहारश्चीराजिनजटाधरः  
मलपङ्कधरो धीमान्बहून्वर्षगणान्मुनिः  
स कदाचिन्महातेजा जलवासो महीपते  
चचार लोकान्विप्रर्षिः प्रेक्षमाणो महाजवः  
स चिन्तयामास मुनिर्जलमध्ये कदाचन  
विप्रेक्ष्य सागरान्तां वै महीं सवनकाननाम्  
न मया सदृशोऽस्तीह लोके स्थावरजङ्गमे  
अप्सु वैहायसान्गच्छन्महायोग्यस्मि हीति वै  
स दृश्यमानो रक्षोभिर्जलमध्ये च भारत  
आस्फोटयत्तदाऽऽकाशे धर्मः प्राप्तो मयेति वै  
अब्रुवंश्च पिशाचास्तु नैवं त्वं वक्तुमर्हसि  
तुलाधारो वणिग्धर्मा वाराणस्यां महायशाः  
सोऽप्येवं नार्हते वक्तुं यथा त्वं द्विजसत्तम  
जाजलिः-  
इत्युक्तो जाजलिर्भूतैः प्रत्युवाच महातपाः  
पश्येयं तं महाप्राज्ञं तुलाधारं यशस्विनम्  
भीष्मः-  
इति ब्रुवाणं तमृषिं रक्षांस्युत्थाय सागरात्  
अब्रुवन्गच्छ पन्थानमास्थायेमं द्विजोत्तम  
इत्युक्तो जाजलिर्भूतैर्जगाम विमनास्तदा  
वाराणस्यां तुलाधारं समासाद्याब्रवीद्द्विजः  
युधिष्ठिरः-   
किं कृतं सुकृतं तात कर्म जाजलिना पुरा  
येन सिद्धिं परां प्राप्तस्तन्मे व्याख्यातुमर्हसि  
भीष्मः-   
अतीव तपसा युक्तो घोरेण स बभूव ह  
नद्युपस्पर्शनपरस्सायम्प्रातर्महातपाः  
अग्निं परिचरन्सम्यक्स्वाध्यायपरमो द्विजः  
वानप्रस्थविधानज्ञो जाजलिर्ज्वलनप्रियः  
सत्ये तपसि तिष्ठन्सन्न चाधर्ममवैक्षत  
वर्षास्वाकाशशायी च हेमन्ते जलसंश्रयः  
वातातपसहो ग्रीष्मे न चाधर्ममविन्दत  
दुःखशय्यां च विविधां भूमौ च परिवर्तनम्  
ततः कदाचित्स मुनिर्वर्षास्वाकाशमास्थितः  
अन्तरिक्षाज्जलं मूर्ध्ना प्रत्यगृह्णान्मुहुर्मुहुः  
क्लिन्ना बभूवुर्ग्रथिता आप्लुतस्य जटाः प्रभो  
अरण्यगमनान्नित्यं मलिनो मलसंयुतः  
स कदाचिन्निराहारो वायुभक्षो महातपाः  
तस्थौ काष्ठवदव्यग्रो न चचाल च कर्हिचित्  
तस्य स्म स्थाणुभूतस्य निर्विचेष्टस्य भारत  
कुलिङ्गशकुनी राजन्नीडं शिरसि चक्रतुः  
स तौ दयावान्स मुनिरुपप्रैक्षत दम्पती  
कुर्वाणौ नीडकं तत्र जटासु तृणतन्तुभिः  
यदा न स चलत्येव स्थाणुभूतो महातपाः  
ततस्तौ परिविश्वस्तौ सुखं तत्रोषतुस्तदा  
अतीतास्वथ वर्षासु शरत्काल उपस्थिते  
प्राजापत्येन विधिना विश्वासात्काममोहितौ  
तत्रोत्पादयतां राजञ्शिरस्यण्डानि खेचरौ  
तान्यबुध्यत तेजस्वी स विप्रस्संशितव्रतः  
बुद्ध्वा च स महातेजा न चचाल च जाजलिः  
धर्मे कृतमना नित्यं नाधर्मं स त्वरोचयत्  
अहन्यहनि चागत्य ततस्तावस्य मूर्धनि  
आश्वासितौ च सततं सम्प्रहृष्टौ तदा विभो  
अण्डेभ्यस्त्वथ पुष्टेभ्यः प्राजायन्त शकुन्तकाः  
व्यवर्धन्त च तत्रैव न चाकम्पत जाजलिः  
स रक्षमाणस्त्वण्डानि कुलिङ्गानां धृतव्रतः  
तथैव तस्थौ धर्मात्मा निर्विचेष्टस्समाहितः  
ततस्तु काले राजेन्द्र बभूवुस्त्वथ पक्षिणः  
बुबुधे तांश्च स मुनिर्जातपक्षाञ्छकुन्तकान्  
ततः कदाचित्तांस्तत्र पश्यन्पक्षीन्यतव्रतः  
तथैव तस्थौ धर्मात्मा निर्विचेष्टस्समाहितः  
बभूव परमप्रीतस्तदा मतिमतां वरः  
ततस्तानिह संवृद्धान्दृष्ट्वा चैवाप्तवान्मुदम्  
शकुनी निर्भयौ तत्र ऊषतुश्चाणडजैस्सह  
जातपक्षांश्च तान्पश्यन्नुड्डीनान्पुनरागतान्  
सायं सायं द्विजान्विप्रो न चाकम्पत जाजलिः  
कदाचित्पुनरभ्येत्य पुनर्गच्छन्ति सन्ततम्  
त्यक्ता मातापितृभ्यां ते न चाकम्पत जाजलिः  
अथ ते दिवसे चारं गत्वा सायं पुनर्नृप  
उपावर्तन्त तत्रैव निवासार्थं शकुन्तकाः  
कदाचिद्दिवसान्पञ्च समुत्पत्य विहङ्गमाः  
षष्ठेऽहनि समाजग्मुर्न चाकम्पत जाजलिः  
क्रमेण च पुनस्सर्वे दिवसानि बहून्यपि  
नोपावर्तन्त शकुना जातपक्षाश्च ते तदा  
कदाचिन्मासमात्रेण समुत्पत्य विहङ्गमाः  
नैवागच्छंस्ततो राजन्प्रातिष्ठत स जाजलिः  
ततस्तेषु प्रलीनेषु जाजलिर्जातविस्मयः  
सिद्धोऽस्मीति मतिं चक्रे ततस्तं मान आविशत्  
स तु तान्निर्गतान्दृष्ट्वा शकुन्तान्नियतव्रतः  
सम्भावितात्मा सम्भाव्य भृशं प्रीतस्तदाऽभवत्  
स नद्यां समुपस्पृश्य तर्पयित्वा हुताशनम्  
उदयन्तमथादित्यमभ्यागच्छन्महातपाः  
सम्भाव्य चटकान्मूर्ध्नि जाजलिर्जपतां वरः  
आस्फोटयत्तथाऽऽकाशे धर्मः प्राप्तो मयेति च  
अथान्तरिक्षे वागासीत्तां च शुश्राव जाजलिः  
धर्मेण न समस्त्वं वै तुलाधारस्य जाजले  
वाराणस्यां महाप्राज्ञस्तुलाधारः प्रतिष्ठितः  
सोऽप्येवं नार्हते वक्तुं यथा त्वं भाषसे द्विज  
सोऽमर्षवशमापन्नस्तुलाधारदिदृक्षया  
पृथिवीमचरद्राजन्यत्रसायङ्गृहो मुनिः  
कालेन महता गच्छन्स तु वाराणसीं पुरीम्  
विक्रीणन्तं च पण्यानि तुलाधारं ददर्श सः  
सोऽपि दृष्ट्वैव तं विप्रमायान्तं भाण्डजीवनः  
समुत्थाय सुसंहृष्टस्स्वागतेनाभ्यपूजयत्  
तुलाधारः-   
आयान्नेवासि विदितो मम ब्रह्मन्न संशयः  
ब्रवीमि यत्तु वचनं तच्छृणुष्व द्विजोत्तम  
सागरानूपमाश्रित्य तपस्तप्तं त्वया महत्  
न च धर्मस्य संस्थानं त्वं पुरा वेत्थ किञ्चन  
ततस्सिद्धस्य तपसा तव विप्र शकुन्तकाः  
क्षिप्रं शिरस्यजायन्त ते च सम्भावितास्त्वया  
जातपक्षा यदा ते च गताश्च चरितुं ततः  
मन्यमानस्ततो धर्मं चटकप्रभवं द्विज  
खे वाचं त्वं तदाऽश्रौषीर्मां प्रति द्विजसत्तम  
अमर्षवशमापन्नस्ततः प्राप्तो भवानिह  
करवाणि प्रियं किं ते तत्प्रब्रूहि द्विजोत्तम   
