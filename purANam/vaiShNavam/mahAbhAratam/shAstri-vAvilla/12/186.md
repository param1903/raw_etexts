युधिष्ठिरः-   
कीदृशं जापको याति नरकं  वर्णयस्व मे  
कौतूहलं हि मे जातं तद्भवान्वक्तुमर्हति  
भीष्मः-   
धर्मस्यांशप्रसूतोऽसि धर्मज्ञोऽसि स्वभावतः  
धर्ममूलाश्रयं वाक्यं शृणुष्वावहितोऽनघ  
अमूनि यानि स्थानानि देवानाममरात्मनाम्  
नानासंस्थानवर्णानि नानारूपफलानि च  
दिव्यानि कामचारीणि विमानानि सभास्तथा  
आक्रीडा विविधा राजन्पद्मिन्यश्चामलोदकाः  
चतुर्णां लोकपालानां शुक्रस्याथ बृहस्पतेः  
मरुतां विश्वदेवानां साध्यानामश्विनोरपि  
रुद्रादित्यवसूनां च तथाऽन्येषां दिवौकसाम्  
एते वै निरयास्तात स्थानस्य परमात्मनः  
अभयं चानिमित्तं च न च क्लेशभयावृतम्  
द्वाभ्यां मुक्तं त्रिभिर्मुक्तमष्टाभिस्त्रिभिरेव च  
चतुर्लक्षणवर्जं तच्चतुष्कारणवर्जितम्  
अप्रहर्षमनाद्यन्तमशोकं विगतक्लमम्  
कालं स पचते तत्र कालस्तत्र वै प्रभुः  
स कालस्य प्रभू राजन्सर्वस्यापि तथेश्वरः  
आत्मा केवलतां प्राप्तस्तत्र गत्वा न शोचति  
ईदृशं परमं स्थानं निरयास्ते च तादृशाः  
एते ते निरयाः प्रोक्तास्सर्व एव यथातथम्  
तस्य स्थानवरस्येह सर्वे निरयसञ्ज्ञिताः   
