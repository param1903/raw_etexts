युधिष्ठिरः-  
अनर्थानामधिष्ठानमुक्तो लोभः पितामह  
अज्ञानमपि कौरव्य श्रोतुमिच्छामि तत्त्वतः  
भीष्मः-  
करोति पापमज्ञानान्नात्मनो वेत्ति च क्षमम्  
द्विषते साधुवृत्तांश्च स लोकस्यैति वाच्यताम्  
अज्ञानान्निरयं याति तथाऽज्ञानेन दुर्गतिम्  
अज्ञानात्क्लेशमाप्नोति तथाऽऽपत्सु निमज्जति  
युधिष्ठिरः-  
प्रजानामप्रवृत्तिं च ज्ञानवृद्धिक्षयोदयान्  
मूलं स्थानं गतिं कालं कारणं हेतुमेव च  
श्रोतुमिच्छामि तत्त्वेन यथावदिह पार्थिव  
भीष्मः-  
अज्ञानप्रसवं हीदं यद्दुःखमुपलभ्यते  
रागो द्वेषस्तथा मोहो हर्षश्शोकोऽतिमानिता  
कामः क्रोधश्च दर्पश्च तन्द्री ह्यालस्यमेव च  
इच्छा द्वेषस्तथा तापः परवृद्ध्युपतापिता  
अज्ञानमेतन्निर्दिष्टं पापानां चैव या क्रियाः  
एतस्य यः प्रवृत्तिं च वृद्ध्यादीन्यांश्च पश्यति  
विस्तरेण महाराज शृणु तच्च विशां पते  
उभावेतौ समफलौ समदोषौ च भारत  
अज्ञानं चापि लोभश्चाप्येवं जानीष्व पार्थिव  
लोभप्रभवमज्ञानं वृद्धेर्भूयः प्रवर्तते  
स्थाने स्थानं क्षये क्षीणमुपैति विविधां गतिम्  
मूलं लोभोऽस्य हेतुश्च कारणं लोभ एव च  
तस्याज्ञानाद्धि लोभो हि कामात्मा गतिरेव च  
सर्वे दोषास्तथा लोभात्तस्माल्लोभं विवर्जयेत्  
जनको युवनाश्वश्च पृषदश्वः प्रसेनजित्  
लोभक्षयाद्दिवं प्राप्तास्तथैवान्ये जनाधिपाः  
छिन्ने छिन्ने तथा लोभे दिवं प्राप्ता जनाधिपाः  
प्रत्यक्षं तु नरश्रेष्ठ त्यजल्लोभमिहात्मनः  
त्यक्त्वा लोभं सुखी लोके प्रेत्य चेह च मोदते   
