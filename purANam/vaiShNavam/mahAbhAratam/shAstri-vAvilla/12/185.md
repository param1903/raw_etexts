युधिष्ठिरः-   
गतीनामुत्तमा प्राप्तिः कथिता जापकेष्विह  
एकैवैषा गतिस्तेषामुत यान्त्यपरा अपि  
भीष्मः-  
शृणुष्वावहितो राजञ्जापकानां गतिं विभो  
यथा गच्छन्ति निरयमनेकं पुरुषर्षभ  
यथोक्तमेतत्पूर्वं यो नानुतिष्ठति जापकः  
एकदेशक्रियश्चात्र निरयं स निगच्छति  
अवमानेन कुरुते न तुष्यति न शोचति  
ईदृशो जापको याति निरयं नात्र संशयः  
अहङ्कारकृतश्चैव सर्वे निरयगामिनः  
परावमानी पुरुषो भविता निरयोपगः  
अभिध्यापूर्वकं जप्यं कुरुते यश्च मोहितः  
यत्राभिद्ध्यां कुरुते तं निरयमृच्छति  
अथैश्वर्यप्रवृत्तस्सञ्जापको यत्र रज्यते  
स एव निरयस्तस्य नासौ तस्मात्प्रमुच्यते  
रागेण जापको जप्यं कुरुते यश्च मोहितः  
यत्रास्य रागः पतति तत्र तत्रोपजायते  
दुर्बुद्धिरकृतप्रज्ञश्चले मनसि तिष्ठति  
चलामेव गतिं याति निरयं वा निगच्छति  
अकृतप्रज्ञको बालो मोहं गच्छति जापकः  
स मोहान्निरयं याति यत्र गत्वाऽनुशोचति  
दृढग्राही करोमीति जप्याञ्जपति जापकः  
न सम्पूर्णो न वा युक्तो निरयं सोऽधिगच्छति  
युधिष्ठिरः-  
अनिमित्तं परं यत्तदव्यक्तं ब्रह्मणि स्थितम्  
सम्भूतो जापकः कस्मात्सशरीरमिहाविशेत्  
भीष्मः-  
दुष्प्रज्ञानेन निरया बहवस्समुदाहृताः  
प्रशस्तं जापकत्वं च दोषाश्चैते तदात्मकाः   
