वैशम्पायनः-  
एतावदुक्त्वा देवर्षिर्विरराम स नारदः  
युधिष्ठिरस्तु राजर्षिर्दध्यौ शोकपरिप्लुतः  
तं दीनमनसं वीरमधोवदनमातुरम्  
निश्श्वसन्तं यथा नागं पर्यश्रुनयनं तथा  
कुन्ती शोकपरीताङ्गी दुःखोपहतचेतना  
अब्रवीन्मधुराभाषा काले वचनमर्थवत्  
कुन्ती-  
युधिष्ठिर महाबाहो नैनं शोचितुमर्हसि  
जहि शोकं महाप्राज्ञ शृणु चेदं वचो मम  
याचितस्स मया पूर्वं भ्राता ज्ञापयितुं तव  
भास्करेण च देवेन पित्रा धर्मभृतां वरः  
यद्वाच्यं हितकामेन सुहृदां भूतिमिच्छता  
तथा दिवाकरेणोक्तस्स्वप्नान्ते ममाग्रतः  
न चैनमशकद्भानुरहं वा तोककारणैः  
पुरा प्रत्यनुनेतुं वा नेतुं वाऽप्येकतां त्वया  
ततः कालपरीतश्च वैरस्योद्धरणे रतः  
प्रतीपकारी युष्माकमिति चोपेक्षितो मया  
वैशम्पायनः-  
युधिष्ठिरः-  
इत्युक्तो धर्मराजस्तु मात्रा बाष्पाकुलेक्षणः  
उवाच वाक्यं धर्मात्मा शोकव्याकुललोचनः  
भवत्या गूढमन्त्रत्वाद्वञ्चितास्स्म तदा भृशम्  
वैशम्पायनः-  
शशाप च महातेजास्सर्वलोकेषु योषितः  
न गुह्यं धारयिष्यन्तीत्यतिदुःखसमन्वितः  
स राजा पुत्रपौत्राणां सम्बन्धिसुहृदां तथा  
स्मरन्नुद्विग्नहृदयो बभूवाथ विचेतनः  
ततश्शोकपरीतात्मा विधूम इव पावकः  
निर्वेदमगमद्धीमान्राज्ये सन्तापपीडितः   
