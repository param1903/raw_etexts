भीष्मः-  
अत्राप्युदाहन्तीममितिहासं पुरातनम्  
यथा दस्युस्समर्यादो दस्युत्वात्सिद्धिमाप्तवान्  
अरण्ये सायं पूर्वाह्णे मृगयूथप्रकोपिता  
विधिज्ञो मृगजातीनां निपातानां च कोविदः  
सर्वकाननदेशज्ञः पारियात्रचरस्सदा  
धर्मज्ञस्सर्ववर्णानाममोघेषुर्दृढायुधः  
अप्यनेकशतां सेनामेक एव जिगाय सः  
स वृद्धावम्बपितरौ महारण्येऽभ्यपूजयत्  
मधुमांसैर्मूलफलैरन्नैरुच्चावचैरपि  
सत्कृत्य भोजयामास सम्यक्परिचचार ह  
आरण्यकान्प्रव्रजितान्ब्राह्मणान्परिपालयन्  
अपि तेभ्यो मृगान्हत्वा निनाय सततं वने  
येऽस्मान्न प्रतिगृह्णन्ति दस्युभोजनशङ्कया  
तेषामासद्य गेहेषु एक एव स गच्छति  
तं बहूनि सहस्राणि ग्रामणीत्वेऽभिवव्रिरे  
निर्मर्यादानि दस्यूनां निरनुक्रोशवर्तिनाम्  
दस्यवः-  
मुहूर्तदेशकालज्ञः प्राज्ञश्शूरो दृढव्रतः  
ग्रामणीर्भव नो मुख्यस्सर्वेषामेव सर्वतः  
यथा यथा वक्ष्यसि नः करिष्यामस्तथा तथा  
पालयास्मान्यथान्यायं यथा माता यथा पिता  
दस्युः-  
मा वधिष्ट स्त्रियं भीरुं मा शिशुं मा तपस्विनम्  
नायुध्यमानो हन्तव्यो न च ग्राह्या बलात्स्त्रियः  
सर्वथा स्त्री न हन्तव्या सर्वसत्त्वेषु बुध्यत  
नित्यं गोब्राह्मणे स्वस्ति योद्धव्यं च तदर्थतः  
सत्यं च नोपिहन्तव्यं सारविघ्नं च मा कृथाः  
पूज्यन्ते यत्र देवाश्च पितरोऽतिथयश्च ह  
सर्वभूतेष्वपि वरो ब्राह्मणो मोक्षमर्हति  
कार्या चापचितिस्तेषां सर्वस्वेनापि भावयेत्  
यस्य त्वेते सम्प्रदुष्टास्तस्य विद्यात्पराभवम्  
न तस्य त्रिषु लोकेषु त्राता भवति कश्चन  
यो ब्राह्मणान्परिभवेद्विनाशं वाऽपि रोचयेत्  
सूर्योदय इवावश्यं ध्वान्ते ध्रुवं तस्य पराभवः  
इहैव फलमासीनः प्रत्याकाङ्क्षेत सर्वशः  
ये ये नो न प्रदास्यन्ति तांस्तांसेनाऽभियास्यसि  
शिक्षार्थं विहितो दण्डो न वधार्थं विधीयते  
ये च शिष्टान्प्रबाधन्ते धर्मस्तेषां वधस्स्मृतः  
ये हि राष्ट्रोपरोधेन वृत्तिं कुर्वन्ति केचन  
तानेवानुम्रियेरंस्ते कुणपं कृमयो यथा  
ये पुनर्धर्मशास्त्रेण वर्तेरन्निह दस्यवः  
अपि ते दस्यवो भूत्वा क्षिप्रं सिद्धिमवाप्नुयुः  
भीष्मः-  
तत्सर्वमनुचक्रुस्ते कापच्यस्यानुशासनम्  
वृद्धिं च लेभिरे सर्वे पापेभ्यश्चाप्युपारमन्  
कापच्यः कर्मणा तेन महतीं सिद्धिमाप्तवान्  
साधूनामाचरन्क्षेमं दस्यून्पापान्निवर्तयन्  
इदं कापच्यचरितं यो नित्यमनुचिन्तयेत्  
नारण्येभ्यस्स भूतेभ्यो भयमृच्छेत्कथञ्चन  
न भयं तस्य मर्त्येभ्यो नामर्त्येभ्यः कथञ्चन  
न सतो नासतो राजन्स ह्यरण्येषु गोपतिः   
