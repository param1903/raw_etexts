युधिष्ठिरः-   
किं कारणं महाप्राज्ञ दह्यमानश्च मैथिलः  
मिथिलां नेह धर्मात्मा प्राह वीक्ष्य विदाहिताम्  
भीष्मः-   
श्रूयतां नृपशार्दूल यदर्थं दीपिता पुरा  
वह्निना दीपिता सा तु तन्मे शृणु महामते  
जनको जनदेवस्तु कर्माण्याध्याय चात्मनि  
सर्वभावमनुप्राप्य भावेन विचचार सः  
यजन्ददंस्तथा जुह्वन्पालयन्पृथिवीमिमाम्  
अध्यात्मविन्महाप्राज्ञस्तन्मयत्वेन निष्ठितः  
स तस्य हृदि सङ्कल्पं ज्ञातुमैच्छत्स्वयं प्रभुः  
सर्वलोकाधिपस्तत्र द्विजरूपेण संयुतः  
मिथिलायां महाबुद्धिर्व्यलीकं किञ्चिदाचरन्  
स गृहीत्वा द्विजश्रेष्ठैर्नृपाय प्रतिवेदितः  
अपराधं समुद्दिश्य तं राजा प्रत्यभाषत  
जनकः-  
न त्वां ब्राह्मण दण्डेन नियोक्ष्यामि कथञ्चन  
मम राज्याद्विनिर्गच्छ यावत्सीमा भुवो मम  
भीष्मः-  
तच्छ्रुत्वा ब्राह्मणो गत्वा राजानं प्रत्युवाच ह  
ब्राह्मणः-  
करिष्ये वचनं राजन्ब्रवीहि मम जानतः  
का सीमा तव भूमेस्तु ब्रूहि धर्मं ममाद्य वै  
भीष्मः-  
तच्छ्रुत्वा मैथिलो राजा लज्जयाऽवनताननः  
नोवाच वचनं विप्रं तत्वबुद्ध्या समीक्ष्य तत्  
पुनः पुनश्च तं विप्रश्चोदयामास सत्वरम्  
ब्राह्मणः-  
भीष्मः-  
ब्रूहि राजेन्द्र गच्छामि तव राज्याद्विवासितः  
ततो नृपो विचार्यैवमाह ब्राह्मणपुङ्गवम्  
जनकः-  
आवासो वा न मेऽस्त्यत्र सर्वा वा पृथिवी मम  
गच्छ वा तिष्ठ वा ब्रह्मन्निति मे निश्चिता मतिः  
भीष्मः-  
इत्युक्तस्स तथा तेन मैथिलेन द्विजोत्तमः  
अब्रवीत्तं महात्मानं राजानं मन्त्रिभिर्वृतम्  
ब्राह्मणः-  
त्वमेवं पद्मनाभस्य नित्यं पक्षपदाहितः  
अहो सिद्धार्थरूपोऽसि गमिष्ये स्वस्ति तेऽस्तु वै  
भीष्मः-  
इत्युक्त्वा प्रययौ विप्रस्तज्जिज्ञासुर्द्विजोत्तमान्  
अदहच्चाग्निना तस्य मिथिलां भगवान्स्वयम्  
प्रदीप्यमानां मिथिलां दृष्ट्वा राजा न कम्पितः  
जनैस्स परिपृष्टस्तु वाक्यमेतदुवाच ह  
जनकः-  
अनन्तं बत मे वित्तं भाव्यं मे नास्ति किञ्चन  
मिथिलायां प्रदीप्तायां न मे किञ्चन दह्यते  
भीष्मः-  
तदस्य भाषमाणस्य श्रुत्वा श्रुत्वा हृदि स्थितम्  
पुनस्सञ्जीवयामास मिथिलां तां द्विजोत्तमः  
आत्मानं दर्शयामास वरं चास्मै ददौ पुनः  
ब्राह्मणः-  
धर्मे तिष्ठतु सद्भावो बुद्धिस्तेऽर्थे नराधिप  
सत्ये तिष्ठस्व निर्विण्णस्स्वस्ति तेऽस्तु व्रजाम्यहम्  
भीष्मः-  
इत्युक्त्वा भगवांश्चैनं तत्रैवान्तरधीयत  
एतत्ते कथितं राजन्किं भूयश्श्रोतुमिच्छसि  
