युधिष्ठिरः-  
नामृतस्येव पर्याप्तिर्यथाऽस्ति ब्रुवति त्वयि  
तस्मात्कथय भूयोऽपि त्वं ममेह पितामह  
भीष्मः-  
अत्राप्युदाहरन्तीममितिहासं पुरातनम्  
गौतमस्य च संवादं यमस्य च महात्मनः  
पारियात्रं गिरिं प्राप्य गौतमस्याश्रमो महान्  
वसते गौतमो यत्र तपसा दग्धकिल्बिषः  
षष्टिं वर्षसहस्राणि सोऽतप्यद्गौतमस्तपः  
तमुग्रतपसा युक्तं भावितं तपसा मुनिम्  
उपयातो नरव्याघ्र लोकपालो यमस्तदा  
तमपश्यत्सुतपसं स मुनिर्गौतमस्तदा  
स तं विदित्वा ब्रह्मर्षिर्यममागतमोजसा  
प्राञ्जलिः प्रणतो भूत्वा उपसृप्तस्तपोधनः  
तं धर्मराजो दृष्ट्वैव नमस्कृत्य द्विजोत्तमम्  
न्यमन्त्रयत धर्मेण क्रियतां किमिति ब्रुवन्  
गौतमः-   
मातापितृभ्यामानृण्यं गत्वा सुखमवाप्नुयात्  
कथं च लोकानाप्नोति पुरुषो दुर्लभाञ्शुभान्  
यमः-  
तपश्शौचवता नित्यं सत्यधर्मरतेन च  
मातापित्रोरहरहः पूजनं कार्यमञ्जसा  
अश्वमेधैश्च यष्टव्यो बहुभिस्स्वाप्तदक्षिणैः  
तेन लोकानवाप्नोति पुरुषोऽद्भुतदर्शनान्   
