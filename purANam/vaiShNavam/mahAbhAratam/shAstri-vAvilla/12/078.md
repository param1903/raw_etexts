भीष्मः-  
अत्राप्युदाहरन्तीममितिहासं पुरातनम्  
बृहस्पतेश्च संवादमिन्द्रस्य च युधिष्ठिर  
इन्द्रः-  
किंस्विदेकपदं ब्रह्मन्पुरुषस्सम्यगाचरन्  
प्रमाणं सर्वभूतानां यशश्चैवाप्नुयान्महत्  
बृहस्पतिः-  
सान्त्वमेकपदं शक्र पुरुषस्सम्यगाचरन्  
प्रमाणं सर्वभूतानां यशश्चैवाप्नुयान्महत्  
एतदेकपदं शक्र सर्वलोकसुखावहम्  
आचरन्सर्वभूतेषु प्रियो भवति सर्वदा  
यो हि नाभाषते किञ्चित्सततं भ्रुकुटीमुखः  
द्वेष्यो भवति भूतानां स सान्त्वमिह नाचरन्  
यस्तु सर्वमभिप्रेक्ष्य पूर्वमेवाभिभाषते  
स्मितपूर्वाभिभाषी च तस्य लोकः प्रसीदति  
दानमेव हि सर्वत्र सान्त्वेनानभिकल्पितम्  
न प्रीणयति भूतानि निर्व्यञ्जनमिवाशनम्  
आददन्नपि भूतानां मधुरामीरयन्गिरम्  
सर्वलोकमिमं शक्र सान्त्वेन कुरुते वशे  
तस्मात्सान्त्वं प्रयोक्तव्यं दण्डमाधित्सतामपि हि  
प्रीतिं च जनयत्येवं न चास्योद्विजते जनः  
सुकृतस्य हि सान्त्वस्य श्लक्ष्णस्य मधुरस्य च  
सम्यगासेव्यमानस्य तुल्यं जातु न विद्यते  
भीष्मः-  
इत्युक्तः कृतवान्सर्वं यथा शक्रः पुरोधसा  
तथा त्वमपि कौन्तेय सम्यगेतत्समाचर   
