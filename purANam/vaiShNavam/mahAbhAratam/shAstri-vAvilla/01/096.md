वैशम्पायनः-  
हते चित्राङ्गदे भीष्मो बाले भ्रातरि चानघे ।  
पालयामास तद्राज्यं सत्यवत्या मते स्थितः ॥  
तथा विचित्रवीर्यं तु वर्तमानं सुखेऽतुले ।  
सम्प्राप्तयौवनं पश्यन् भ्रातरं धीमतां वरम् ।  
भीष्मो विचित्रवीर्यस्य विवाहायोपचक्रमे ॥  
ततः काशीपतेर्भीष्मः कन्यास्तिस्रोऽप्सरस्समाः ।  
शुश्राव सहिता राजंस् तिष्ठन्तीर्वै स्वयंवरे ॥  
ततस्स रथिनां श्रेष्ठो रथेनैकेन धर्मतः।  
जगामानुमते मातुः पुरीं वाराणसीं प्रति ॥  
तत्र राज्ञस्समुदितान् सर्वतस्समुपागतान् ।  
ददर्श कन्यास्ताश्वैव भीष्मश्शन्तनुनन्दनः ॥  
तासां कामेन सम्मत्तास् सहिताः काशिकोसलाः ।  
वङ्गाः पुण्ड्राः कलिङ्गाश्च ते जग्मुस्तां पुरीं प्रति ॥  
कीर्त्यमानेषु राज्ञां तु नामधेयेषु भारत ।  
एकाकिनं तदा भीष्मं वृद्धं शन्तनुनन्दनम् ॥  
सोद्वेगा इव तं दृष्ट्वा कन्याः परमशोभनाः ।  
अपाक्रामन्त तास्सर्वा वृद्ध इत्येव चिन्तया ॥  
वृद्धः परमधर्मात्मा वलीपलितधारितः ।  
किं कारणमिहायातो निर्लज्जो भरतर्षभः ॥  
मिथ्याप्रतिज्ञो लोकेषु किं वदिष्यति भारतम् ।  
ब्रह्मचारीति भीष्मो हि वृथैव प्रथितो भुवि ॥  
इत्येवं प्रब्रुवन्तस्ते हसन्ति स्म नृपाधमाः ।  
क्षत्रियाणां वचश्श्रुत्वा भीष्मश्चुक्रोध भारत ॥  
भीष्मस्तदा स्वयं राजा वरयामास ताः प्रभुः ॥  
उवाच च महीपालान् राजञ्जलदनिस्वनः ।  
रथमारोप्य तत्कन्या भीष्मो भीमपराक्रमः ॥  
भीष्मः-  
आहूय दानं कन्यानां गुणवद्भ्यस्स्मृतं बुधैः ।  
अलङ्कृत्य यथाशक्ति प्रदाय च धनान्युत ॥  
प्रयच्छन्त्यपरे कन्यां मिथुनेन गवामपि ।  
वित्तेन कथितेनान्ये बलेनान्येऽनुमान्य च ॥  
प्रमत्तामुपयन्त्यन्ये स्वयं गृह्णन्ति चापरे ।  
अष्टमं तु मिथोवृत्त विवाहं कविभिस्स्मृतम् ॥  
स्वयंवरं तु राजन्याः प्रशंसन्त्युपयान्ति च ।  
सम्प्रमथ्य हृतामाहुर् ज्यायसीं धर्मचारिणिः ॥  
ता इमाः पृथिवीपाला जिहीर्षामि प्रसह्य वः ।  
ते यतध्वं यथाकामं विजयायेतराय वा ।  
स्थितोऽहं पृथिवीपाला युद्धाय कृतनिश्चयः ॥  
वैशम्पायनः-  
एवमुक्त्वा नरश्रेष्ठान् काशिराजं च वीर्यवान् ।  
सर्वाः कन्यास्स कौरव्यो रथमारोपयत् स्वकम् ॥  
आमन्त्र्य प्रययौ क्षिप्रं भीष्मो वै जनमेजय ॥  
ततस्ते पार्थिवास्सर्वे समुत्पेतुरमर्षिताः ।  
संस्पृशन्तश्शनैर्बाहून् सन्दश्य दशनच्छदान् ॥  
तेषामाभरणान्याशु कवचानि महान्ति च ।  
आमुञ्चतां च वर्माणि सम्भ्रमस्समपद्यत ॥  
ताराणामिव सम्पातो बभूव जनमेजय ।  
भूषणानां च हैमानां कवचानां च सर्वशः ॥  
वर्मभिर्भूषणैर्मुख्यैः प्रचार्यभिसमन्ततः ।  
सक्रोधामर्षजिह्वास्याः कर्षन्तो दशनांस्तदा ॥  
सूतोपक्लृप्तान् सुदृढान् सदश्वैरभिचोदितान् ।  
रथानास्थाय ते वीरास् सर्वोपकरणान्विताः ।  
प्रयान्तमेकं कौरव्यम् अनुसस्रुरुदायुधाः ॥  
ततस्समभवद्युद्धं तेषां तस्य च भारत ।  
एकस्य च बहूनां च तुमुलं रोमहर्षणम् ॥  
ते त्विषून् दशसाहस्रांस् तस्मै युगपदक्षिपन् ।  
अप्राप्तान् सोऽच्छिनत् सर्वांस् तदद्भुतमिवाभवत् ॥  
ततस्ते पार्थिवास्सर्वे सर्वतः परिवारयन् ।  
महता शरवर्षेण वर्षेणेवाम्बुदा गिरिम् ॥  
तत्तु बाणमयं वर्षं स तेषामावृणोच्छरैः ।  
तांश्च सर्वान् महीपालान् पर्यविध्यत् त्रिभिस्त्रिभिः ॥  
तस्यातिपुरुषं कर्म लाघवं रथचारिणम् ।  
रक्षणं चात्मनस्सङ्ख्ये शत्रवोह्यभ्यपूजयन् ॥  
अक्षतः क्षपयित्वाऽन्यान् असङ्ख्येयपराक्रमः ।  
आनिनाय स काश्यस्य सुतास्सागरगासुतः ॥  
तान्निहत्य रणे सर्वान् सर्वशस्त्रविदां वरः ।  
कन्याभिस्सहितो यातो भारतो भारतान् प्रति ॥  
ततस्तं पृष्ठतो राजा साल्वानामीश्वरः प्रभुः ।  
अभ्याहनदमेयात्मा भीष्मं शान्तनवं रणे ॥  
कुञ्जरं जघने निघ्नन् दन्ताभ्यामपरो यथा ॥  
वाशिता समये मत्तो यूथपो बलिनां वरः ।  
स्त्रीकाम तिष्ठ तिष्ठेति साल्वश्चाह स पार्थिवः ।  
साल्वेनैव अमहाबाहुर् भीष्मः परमकोपनः ॥  
ततस्स पुरुषव्याघ्रो भीष्मः परबलार्दनः ।  
साल्वराजं सुसंक्रुद्धो न्यवर्तत परन्तपः ॥  
क्रोधेन चापि ज्वलितो विधूम इव पावकः ।  
दहन् यथा कृष्णगतिः कक्षं वातेरितः प्रभुः ॥  
क्षत्रधर्मं समास्थाय अभीतो राजसत्तमः ।  
निवर्तयामास रथं भीष्मः प्रहरतां वरः ॥  
निवर्तमानं तं दृष्ट्वा राजानः सर्व एव ते ।  
प्रेक्षकास्समपद्यन्त भीष्मसाल्वसमागमे ॥  
तौ गजाविव निष्टन्तौ बलिनौ वाशितान्तरे ।  
अन्योन्यमभ्यवर्तेतां गोष्ठेष्विव महर्षभौ ॥  
ततः क्रुद्धं शान्तनवो शरैः शतसहस्रशः ।  
साल्वेशावरं स राजानं हतः क्रुद्धोऽभ्यचोदयत् ॥  
संस्पृशंश्च धनुश्श्रेष्ठं सज्यं कृत्वा नरर्षभः ।  
समवस्थाय दुर्धर्षस् सशरस्सशरासनः ॥  
अभ्यद्रवत् साल्वपतिं युद्धाय कुरुपुङ्गवः ॥  
कवची बद्धनिस्त्रिंशस् तलबन्धः प्रतापवान् ।  
तिष्ठ तिष्ठेति राजानं साल्वं शान्तनवोदब्रवीत् ।  
कन्यार्थं वै ततस्साल्वं प्रावर्तत महाबलः ॥  
ततस्तु युद्धमभवत् तदा राजन् स्वयंवरे ।  
भीष्मस्य चैव राजर्षेस् साल्वस्य च तथैव च ॥  
ततो भीष्मं शान्तनवं शरैश्चावारयत् प्रभुः ।  
साल्वराजो नरश्रेष्ट बह्वशोभत भारत ॥  
विव्याथ च तथा भीष्मं वामपार्श्वे स्तनान्तरे ।  
त्वरमाणस्तदा काले क्षत्रियर्षभसत्तमः ॥  
दृष्ट्वा तु भीष्मं व्रणिनं राज्ञा साल्वेन ते नृपाः ।  
विस्मितास्समपद्यन्त साधु साध्विति चाब्रुवन् ॥  
लाघवं तस्य ते दृष्ट्वा पृथिव्यां सर्वपार्थिवाः ।  
साल्वं सम्पूजयामासुर् वाग्मिर्नृपतिसत्तमाः ॥  
क्षत्रियाणां तु ताश्श्रुत्वा वाचः परपुरञ्जयः ।  
क्रुद्धश्शान्तनवस्साल्वं तिष्ठ तिष्ठेति चाब्रवीत् ॥  
सारथिं चाब्रवीद्भिष्मो याहि यत्रैष पार्थिवः ।  
यावदेनं निहन्म्यद्य भुजङ्गमिव पक्षिराट् ॥  
तदस्त्रं वारुणं सम्यग् योजयामास पार्थिवः ।  
तेनाश्वांश्चतुरोऽमृद्गात् साल्वराजस्य पार्थिवः ॥  
अस्त्रैरस्त्राणि संवार्य भीष्मस्तस्य परन्तपः ।  
ततो नृपतिशार्दूलो न्यहनत्तस्य सारथिम् ॥  
अस्त्रेण चास्य साल्वस्य न्यहनत्तुरगोत्तमान् ॥  
साल्वस्तु विरथो राजन् हताश्वो हतसारथिः ।  
निक्षिप्य च धनुश्श्रीमान् भूमौ तिष्ठदवाङ्मुखः ॥  
कन्याहेतोर्नरश्रेष्ठो भीष्मश्शान्तनवस्तदा ।  
विसर्जयामास नृपं जीवन्तं तं नराधिपः ॥  
ततो विजित्य ताः कन्यास् तिस्रो रूपगुणान्विताः ।  
प्रययौ हस्तिनपुरं भीष्मश्शान्तनवस्तदा ।  
कुरुक्षेत्रं पुण्यतमं यत्र राजा स कौरवः ॥  
साल्वोऽपि राजा स्वं राष्ट्रं सम्प्राप्तो न चिरादिव ॥  
राजनस्तत्र ये चासन् स्यंवरदिदृक्षवः ।  
तेऽपि स्वान्येव राष्ट्राणि हतशेषाः प्रचक्रमुः ॥  
ते वनानि च रम्याणि शैलांश्च सरितस्तथा ।  
अतिक्रम्य च राजानस् स्वं स्वं राज्यं प्रचक्रमुः ॥  
भीष्मस्स्वयंवरे कन्या विजित्य कुरुसत्तमः ।  
वनानि सरितश्चैव शैलांश्च विनिधद्गुमान् ॥  
अक्षतः क्षपयित्वाऽरींस् तानसङ्ख्येयविक्रमः ।  
सोऽचिरेणैव कालेन अतिक्रम्य नराधिपः ।  
आनयामास काश्यस्य सुतास्सागरगासुतः ॥  
तास्नुषा इव धर्मात्मा भगिनीरनुजा इव ।  
यथावहुहितॄश्चैव प्रगृह्य प्रययौ कुरून् ॥  
स तु धर्मेण धर्मज्ञः कर्म कृत्वाऽतिमानुषम् ।  
तास्सर्वा गुणसम्पन्ना भ्राता भ्रात्रे यवीयसे ॥  
भीष्मो विचित्रवीर्याय विक्रम्य मुदितो ददौ ॥  
स तु धर्मेण धर्मज्ञो विधिदृष्टेन कर्मणा ।  
भ्रातुर्विचित्रवीर्यस्य विवाहमुपचक्रमे ॥  
सत्यवत्यास्समीपेऽथ कृत्वा नियममात्मवान् ।  
विवाहं कारयिष्यन्तं भीष्मं काशिपतेस्सुता ।  
ज्येष्ठा तासामिदं वाक्यम् अब्रवीज्जनसंसदि ॥  
अम्बा-  
मया साल्वपतिः पूर्वं मनसा हि वृतः पतिः ।  
तेन चास्मि वृता राजंस् तथाकामश्च मे पतिः ॥  
मया वरयितव्योऽभूत् साल्वस्तस्मिन् स्वयंवरे ।  
एतद्विज्ञाय धर्मज्ञ धर्मतस्त्वं समाचर ॥  
वैशम्पायनः-  
एवमुक्तस्ततो भीष्मः कन्यया विप्रसंसदि ।  
चिन्तामभ्यगमद्वीरो युक्तां तस्यैव कर्मणः ॥  
अन्यसक्ता त्वियं कन्या ज्येष्ठा क्षत्रे मया जिता ॥  
वाचा दत्ता मनोदत्ता कृतमङ्गलवाचना ।  
निर्दिष्टा तु परस्यैव सा वर्ज्या परचिन्तिनी ॥  
इत्युक्त्वा चानुमान्यैव भ्रातरं स्ववशानुगम् ॥  
स विनिश्चित्य तैस्सार्धं ब्राह्मणैर्धर्मकोवोदैः ।  
अनुजज्ञे ततो ज्येष्ठाम् अम्बां काशीपतेस्सुताम् ॥  
अम्बिकाम्बालिके भार्ये प्रादाद्भ्रात्रे यवीयसे ।  
भीष्मो विचित्रवीर्याय विधिदृष्टेन कर्मणा ॥  
तयोः पाणी गृहीत्वा तु रूपयौवनदर्पितः ।  
विचित्रवीर्यो धर्मात्मा नैनामैच्छत् कथञ्चन ॥  
विचित्रवीर्यः-  
अम्बामन्यस्य कीर्त्यन्तीं अब्रवीच्चारुदर्शनाम् ।  
प्रत्यक्षफल एवैष कामोऽसाधु र्निरर्थकः ॥  
परतन्त्रोपभोगो माम् आर्य नायोक्तुमर्हसि ॥  
भीष्मः-  
प्रातिष्ठितश्शन्तनोर्वै तात! यस्य त्वमन्वयः ।  
अकामवृत्तो धर्मात्मा साधु मन्ये मतं तव ।  
इत्युक्त्वाऽम्बां समालोक्य विधिवद्वाक्यमब्रवीत् ॥  
विसृष्टा ह्यसि गच्छ त्वं यथाकाममनिन्दिते ॥  
नानियोज्ये समर्थोऽहं नियोक्तुं भ्रातरं प्रियम् ।  
अन्यभावगतां चापि को नारीं वासयेद्गृहे ।  
अतस्त्वां न नियोक्ष्यामि अन्यकामासि गम्यताम् ॥  
अहमप्यूर्ध्वरेता वै निवृत्तो दारकर्मणि ।  
न सम्बन्धस्तदावाभ्यां भविता वै कथञ्चन ॥  
वैशम्पायनः-  
इत्युक्ता सा तदा तत्र सखीभिः परिपालिता ।  
निर्दिष्टा हि शनै राजन् साल्वराजपुरं प्रति ॥  
अथाम्बा साल्वमासाद्य साऽब्रवीन्मनसा वृता ॥  
अम्बा-  
पुरा निर्दिष्टभावा त्वाम् आगतास्मि वरानन ।  
देवव्रतं समुत्सृज्य सानुजं पुरुषर्षभम् ।  
प्रतिगृह्णीष्व भद्रं ते विधिवन्मां समुद्यताम् ॥  
वैशम्पायनः-  
एवमुक्तस्तु साल्वोऽपि प्रहसन्निदमब्रवीत् ॥  
साल्वः-  
निर्जितासीह भीष्मेण मां विनिर्जित्य राजसु ।  
अन्येन निर्जितां भद्रे विसृष्टां तेन चालयात् ।  
न गृह्णामि वरारोहे तत्र चैव तु गम्यताम् ॥  
वैशम्पायनः-  
इत्युक्ता सा समागम्य भीष्मं पुनरथाब्रवीत् ।  
अम्बा तत्राब्रवीद्भीष्मं त्वयाऽहं सहसा हृता ॥  
क्षत्रधर्ममवेक्षस्व भर्ता त्वं मम धर्मतः ॥  
ऊर्ध्वरेतास्त्वहं भद्रे विवाहविमुखोऽभवम् ।  
तत्त्वेन साल्वं गच्छ त्वं यः पुरा मनसा वृतः ॥  
अन्यसक्तां किमर्थं त्वम् आत्मानमवदः पुरा ।  
अन्यसक्तां वधूं कन्यां वासयेत् स्वगृहे न हि ॥  
नाहमुद्वाहयिष्ये त्वा मम भ्रात्रे यवीयसे ।  
विचित्रवीर्याय शुभे यथेष्टं गम्यतामिति ।  
भूयस्साल्वं समभ्येत्य राजन् गृह्णीष्व मामिति ॥  
नाहं गृह्णाम्यन्यजिताम् इति साल्वनिराकृताम् ।  
ऊर्ध्वरेतास्त्वहमिति प्रत्युवाच पुनः पुनः ॥  
पुनस्सा चाब्रवीद्भीष्मं यथाऽजैषस्तिथा कुरु ॥  
अम्बा भीष्मं पुनस्साल्वं भीष्मं साल्वं पुनः पुनः ।  
एवमन्वगमद्भीष्मं षट् समाः पुष्करेक्षणा ।  
अश्रुभिर् भूमिमुक्षन्ती शोचन्ती तं मनस्विनी ॥  
ततोऽन्या द्वादश समा बाहुदामभितो नदीम् ।  
पार्श्वे हिमवतो रम्ये तपो घोरं समाददे ॥  
सङ्क्षिप्तकरणा तत्र तप आस्थाय सुव्रता ।  
पादाङ्गुष्ठेन साऽतिष्ठद् अकम्पन्त ततस्सुराः ॥  
तस्यास्तीव्रं तपो दृष्ट्वा सुराणां क्षोभकारकम् ।  
विस्मितश्चैव हृष्टश्च तस्यानुग्रहबुद्धिना ॥  
अनन्तसेनो भगवान् कुमारस्सर्वतः प्रभुः ।  
मानयन् राजपुत्रीं तां ददौ तस्यै शुभां स्रजम् ॥  
एषा पुष्करिणी दिव्या यथावत् समुपस्थिता ।  
अम्बे त्वच्छोकशमनी माला भुवि भविष्यति ॥  
एतां चैव मया दत्तां यो मालां धारयिष्यति ।  
सोऽस्य भीष्मस्य निधने कारणं वै भविष्यति ॥ ॥  
