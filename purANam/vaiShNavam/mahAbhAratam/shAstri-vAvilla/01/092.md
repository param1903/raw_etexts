शन्तनुः-  
आपवो नाम कोन्वेष किमृषेस्तस्य दूषितम् ।  
शशाप यस्मात् कल्याणि! स वसूंश्चारुदर्शने ।  
यस्याभिशापात्ते सर्वे मानुषीं योनिमागताः ॥  
अनेन च विशेषेण गङ्गादत्तेन किं कृतम् ।  
कस्य चैष कृतेनैष चिरमेष वसिष्यति ॥   
ईशानास्सर्बलोकानां वसवः केन हेतुना ।  
मनुष्येषूदपद्यन्त तत्समाचक्ष्व जाह्नवि! ॥  
वैशम्पायनः-  
एवमुक्ता वरारोहा राजानमिदमब्रवीत् ।  
भर्तारं जाह्नवी देवी शान्तनुं पुरुषर्षभ ॥  
गङ्गा-  
लेभे यं यमुना पुत्रं वरुणाद्राजसत्तम ।  
वसिष्ठनामा स मुनिः ख्यात आपग इत्युत ॥  
तस्याश्रमपदं पुण्यं मृगपक्षिगणान्वितम् ।  
मेरोः पार्श्वे नगेन्द्रस्य सर्वर्तुकवनावृतम् ॥  
स वारुणिस्तपस्तेपे तस्मिन् भरतसत्तम ।  
वने पुण्यकृतां श्रेष्ठस् स्वादुमूलफलोदके ॥  
दक्षस्य दुहिता या तु सुरभीत्यभि विश्रुता ।  
गां प्रजाता तु सा देवी कश्यपाद्भरतर्षभ ॥  
अनुग्रहार्थं जगतस् सर्वकामदुहां वराम् ।  
लेभे तां गां तु धर्मात्मा होमधेनुं स वारुणिः ॥  
सा तस्मिंस्तपसाऽरण्ये वसन्ती ऋषिसेविते ।  
चचार रम्ये हर्म्ये च गौरपेतभया तदा ॥  
ततस्तद्वनमाजग्मुः कदाचिद्भरतर्षभ ।  
अष्टौ च वसवस्सर्वे देवा देवर्षिसेवितम् ॥  
सभार्यास्तद्वनं सर्वं विचरन्तस्ततस्तत ।  
रेमिरे रमणीयेषु पर्वतेषु वनेषु च ॥  
एकस्य भार्या राजेन्द्र! वसोर्वासवविक्रम! ।  
तां च दोग्ध्रीं वने तस्मिन् गां ददर्श सुदर्शनाम् ॥  
स्निग्धां वसिष्ठस्य मुनेस् सर्वकामधुगुत्तमाम् ॥  
सा विस्मयसमाविष्टा रूपयुक्ता सुनन्दिनी ।  
दर्शयामास कल्याणी यातां गां गोवृषविक्रम ॥  
सा पीनां च सुदोग्ध्रीं च सुवालधिमुखुरोदराम् ।  
उपपन्नां गुणैस्सर्वैश् शीलेनानुत्तमेन च ॥  
एवङ्गुणसमायुक्तां वसवे वसुनन्दिनी ।  
दर्शयामास कल्याणी पुरा पौरवनन्दन ॥  
द्यौस्तदा तां तु दृष्ट्वैव गां गजेश्वरविक्रम ।  
उवाच सा सतां देवि! तस्या रूपगुणान्वयम् ॥  
द्यौः-  
एषा गौरुत्तमा देवी वारुणेरसितेक्षणा ।  
मुनेस्तस्य वरारोहे! यस्येदं वनमुत्तमम् ॥  
अस्याः क्षीरं पिबेन्मर्त्यस् स्वादु यो वै सुमध्यमे ।  
दशवर्षसहस्राणि स जीवेत् स्थिरयौवनः ॥  
वैशम्पायनः-  
एतच्छ्रुत्वा तु सा देवी नृपोत्तम! सुमध्यमा ।  
तमुवाचानवद्याङ्गी भर्तारं दीप्ततेजसम् ॥  
गङ्गा-  
अस्ति मे मानुषे लोके नरदेवात्मजा सखी ।  
नाम्ना जितवती नाम रूपयौवनशालिनी ॥  
उशीनरस्य राजर्षेस् सत्यसन्धस्य धीमतः ।  
दुहिता प्रथिता लोके मानुषे रूपसम्पदा ॥  
तस्या हेतोर्महाभाग! सवत्सां गां ममेप्सिताम् ।  
आनयस्व नरश्रेष्ठ त्वरितं पुण्यवर्धनाम् ॥  
यावदस्याः पयः पीत्वा सा सखी मम मानद ।  
मानुषेषु भवच्चैका जरारोगविवर्जिता ॥  
एतन्मम महाभाग कर्तुमर्हसि केर्म वै ।  
प्रियात् प्रियतरं ह्यस्मान्नास्ति मेऽन्यत् कथञ्चन ॥  
एतच्छ्रुत्वा वचस्तस्या देव्याः प्रियचिकीर्षया ।  
धराद्यैर्भ्रातृभिस्सार्धं द्यौस्तदा तां जहार गाम् ॥  
तया कमलपत्राक्ष्या नियुक्तो द्यौस्तदा नृप ।  
ऋषेस्तस्य तपस्वीव्रं न शशाक परीक्षितुम् ॥  
हृता गौस्सा तदा तेन प्रयाताऽद्भुतदर्शन ।  
अथाश्रमपदं प्राप्तः फलान्यादाय वारुणिः ॥  
नापश्यद्गां सवत्सां तां सा हि तस्मिन् वनोत्तमे ।  
स तस्मिन् मृगयामास वने तामृषिसत्तमः ।  
नाध्यागच्छच्च मृगयन् स्वां गां मुनिरुदारधीः ॥  
ज्ञात्वा तथाऽपनीतां तां वसुभिर्दिव्यदर्शनः ।  
स तु कोपवशं प्राप्तश् शशाप च वसूंस्तदा ॥  
यस्मान्मे वसवो जह्रुर् गां वै दोग्ध्रीं सुवालधिम् ।  
तस्मात् सर्वे जनिष्यन्ति वसवो मानुषेष्विति ॥  
एवं शशाप भगवान् वसूंस्तान् मुनिसत्तमः ।  
वशं क्रोधस्य सम्प्राप्त आपगो भरतर्षभ ॥  
शप्त्वा च तान् महाभागस् तपस्येव मनो दधे ।  
एवं स शप्तवान् राजन् वसूनष्टौ तपोधनः ॥  
हरप्रभावो ब्रह्मर्षिर् देवान् रोषसमन्वितः ॥  
एवं शप्तास्ततस्तेन मुनिना यामुनेन वै ।  
अष्टौ समस्ता वसवो निजदोषेण सत्तम ॥  
अथाश्रमपदं प्राप्य पुनस्तस्य महात्मनः ।  
शप्तास्स्म इति जानन्तस् तमृषिं चाभिचक्रमुः ॥  
प्रसादयन्तस्तमृषिं वसवः पार्थिवर्षभ ।  
न लेभिरे कृते तस्मात् प्रसादमृषिसत्तमात् ॥  
चकार च न तेषां वै प्रसादं भगवानृषिः ।  
आपगः पुरुषव्याघ्र! सर्वधर्मविशारदः ॥  
उवाच च स धर्मात्मा सप्त राजन् धरादिकान् ।  
अनुसंवत्सराच्छापान्मोक्षध्वमिति भारत ॥  
अयं तु यत्कृते शप्ता मया यूयं स वत्स्यति ।  
द्यौस्तु वै मानुषे लोके दीर्घकालं स्वकर्मणा ।   
नानृतं तच्चिकीर्षामि क्रुद्धो यदब्रुवम् ॥  
प्रजां ह्यनृतवाक्येन हिंस्यामप्यात्मनस्तदा ।  
न प्रजास्यति चाप्येष मानुषेषु महामनाः ॥  
भविष्यति च धर्मात्मा सर्वशास्त्रार्थविद्बली ।  
पितुश्चायं प्रियं कुर्वन् स्त्रीभोगान् वर्जयिष्यति ॥  
एवमुक्त्वा वसून् सर्वान् जगाम भगवानृषिः ।  
ततो मामुपजग्मुस्ते समस्ता वसवस्तदा ॥  
अयाचन्त च मां राजन् वरं तेभ्यो ददाम्यहम् ।  
जातं जातं क्षिपेत्यूचुस् स्वयं गङ्गे! त्वदम्भसि ॥  
एवं तेषां वरं सम्यक् शप्तानां राजसत्तम! ।  
मोक्षार्थं मानुषाल्लोकाद् यथावत्कृतवत्यहम् ॥  
अयं शापादृषेस्तस्य एक एव नृपोत्तम! ।  
द्यौ राजन् मानुषे लोके चिरं वत्स्यति भारत! ॥  
अयं देवव्रतश्चैव गङ्गादत्तश्च मे सुतः ।  
द्विनामा शन्तनोः पुत्रश् शन्तनोरधिको गुणैः ॥  
अयं कुमारः पुत्रस्ते विवृद्धः पुनरेष्यति ।  
इयं च ते भविष्यामि आह्वानोपगता नृप! ॥  
वैशम्पायनः-  
एतदाख्याय सा देवी तत्रैवान्तरधीयत ।  
आदाय च कुमारं तं जगाम च यथेप्सितम् ॥  
तस्माद्देवव्रतश्चैव गाङ्गादत्तश्च सोऽभवत् ।  
शान्तनुश्चापि शोकार्तो जगाम स्वपुरं ततः ॥  
तस्य कीर्तिं च वृत्तिं च महतो नृप सद्गुणान् ।  
शन्तनोः कीर्तयिष्यामि सर्वानेव यथातथम् ॥  
महाभाग्यस्य नृपतेर् भारतस्य यशस्विनः ।  
यस्येतिहास आख्यातो महाभारत इत्युत ॥ ॥  
