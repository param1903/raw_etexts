वैशम्पायनः-  
भीष्मः-  
तां तु लालपतीं दृष्ट्वा कृपणां पुत्रगर्धिनीम् ।  
धर्मादपेतं ब्रुवतीं भीष्मो वचनमब्रवीत् ॥  
क्षत्रधर्ममवेक्षस्व मा नस्सर्वान् व्यनीनशः ॥  
धारणेन व्रतस्याहुः क्षत्रियाः परमां धृतिम् ॥  
शन्तनोरपि सन्तानो यथा स्यात् पुनरेव हि ।  
क्षत्रधर्मं प्रवक्ष्यामि क्षत्रियाणां पुरातनम् ॥  
श्रुत्वा तं प्रतिपद्येथाः प्राज्ञैस्सह पुरोहितैः ।  
आपद्धर्मार्थकुशलैर् लोकधर्ममवेक्ष्य च ॥  
जामचग्न्येन रामेण निशाम्य वचनं पितुः ।  
पुरा परशुहस्तेन हेहयाधिपतिर्हतः ॥  
क्रुद्धेन च महाप्राज्ञे हेहयस्य महात्मनः ।   
शतानि दश बाहूनां निकृत्तान्यर्जुनस्य वै ॥  
पुनश्च धनुरादाय महास्त्राणि विमुञ्चता ।  
निर्दग्धं क्षत्रमेकेन रामेण  जयता महीम् ॥  
एवमुच्चावचैरस्त्रैर् भार्गवेण महात्मना ।  
त्रिस्सप्तकृत्वो रोषेण कृता निःक्षत्रिया मही ॥  
ततस्सम्भूय सम्भूय क्षत्रियाभिस्समन्ततः ।   
उत्पादितान्यपत्यानि ब्राह्मणेभ्य इति श्रुतम् ॥  
पाणिग्राहस्य तनय इति वेदेषु निश्चितम् ।  
धर्मं मनसि संस्थाप्य ब्राह्मणांस्तास्समभ्ययुः ।  
लोकेऽप्याचरितो दृष्टः क्षत्रियाणां पुनर्भवः ॥  
अथोचथ्य इति ख्यात आसीद्धीमान्महानृषिः ।  
भार्या च ममता नाम बभूवास्य महात्मनः ॥  
उचथ्यस्य यवीयांस्तु पुरोधा यो दिवौकसाम् ।  
बृहस्पतिर्बृहत्तेजा ममतां सोऽभ्यमन्यत ॥  
उवाच ममता तं तु देवरं वदतां वरम् ॥  
ममता-  
अन्तर्वत्न्यस्मि ते भ्रात्रा ज्येष्ठेनारम्यतामिति ।  
अयं च मे महाभाग कुक्षावेव बृहस्पते ॥  
औचथ्यो गर्भ आदत्ते षडङ्गं वेदमुत्तमम् ।  
अमोयरेतास्त्वं चापि नूनं भवितुमर्हसि ।  
तस्मादेवं गते कार्ये यथा युक्तं तथा कुरु ॥  
वैशम्पायनः-  
एवमुक्तस्तदा सम्यग् बृहत्तेजा बृहस्पतिः ।  
कामात्मानं महाऽत्मपि नात्मानं न सोऽभ्यधारयत् ॥  
स बभूव ततः कामी तया सार्धमकामया ।  
उत्सृजन्तं तु तत्तेजो गर्भस्थो ह्यभ्यभाषत ॥  
कनीयांस्तात नैवेह सम्भवो विद्यते त्वया ।  
अमोघशुक्लस्त्वं चापि पूर्वं चाहमिहागतः ॥  
शशाप च ततः क्रुद्ध एवमुक्तो बृहस्पतिः ।  
उचथ्यपुत्रं गर्भस्थं निर्भर्त्स्य भगवानृषिः ॥  
बृहस्पतिः-  
यस्मात् त्वमीदृशे काले सर्वभूतेप्सिते सति ।  
एवमात्थ यदा तस्मात् तमो दीर्घं प्रवेक्ष्यसि ॥  
ततो दीर्घतमा नाम शापादृषिरजायत ।  
बृहस्पतेर्बृहत्कीर्तेर् बृहस्पतिरिवौजसा ॥  
जात्यन्धो वेदवित् प्राज्ञः पत्नीं लेभे सविद्यया ।  
तरुणीं रुपसम्पन्नां प्रद्वेषीं नाम ब्राह्मणीम् ॥  
ऋषेरुचथ्यस्य महान् सन्तानकुलवृद्धये ।  
स पुत्रञ्जनयामास गौतमादीन् महायशाः ॥  
पुत्रलाभाच्च सा पत्नी न तुतोष पतिं तदा ॥  
प्रद्विषन्तीं पतिर्भार्यां किं मां द्वेष्टीति चाब्रवीत् ।  
प्रद्विषन्ती-  
प्रतिभार्यानुभरणाद् भर्ता चेति प्रकीर्त्यते ॥  
अहं त्वा भरणं कृत्वा जात्यन्धं ससुता सदा ।  
नित्यकालं श्रमेणार्ता न भरेयं महातपः ॥  
भीष्मः-  
दीर्घतमाः-  
तस्मास्तद्वचनं श्रुत्वा ऋषिः कोपसमन्वितः ।  
प्रत्युवाच ततः पत्नीं प्रद्वेषीं ससुतां तदा ।  
नीयतां क्षत्रियकुले धनार्थीभ त्वं भविष्यति ॥  
पत्नी-  
त्वया दत्तं धनं विप्र नेच्छेयं दुःखकारणम् ।  
यथेष्टं कुरु विप्रेन्द्र न भेरयं पुरा यथा ॥  
दीर्घतमाः-  
अद्यप्रभृति मर्यादा मया लोके प्रतिष्ठिता ।  
एक एव पतिः पत्न्या यावज्जीवं परायणम् ॥  
मृते जीवति वा तस्मिन् न परं प्राप्नुयान्नरम् ।  
अभिगम्य परं नारी पतिष्यति न संशयः ॥  
अपतीनां तु नारीणाम् अद्यप्रभृति पातकम् ।  
यद्यस्ति चेद्धनं सर्वं वृथाभोगा भवन्तु ताः ॥  
अकीर्तिः परिवादाश्च नित्यकालं भवन्तु वै ॥  
भीष्मः-  
तस्य तद्वचनं श्रुत्वा ब्राह्मणी भृशकोपिता ।  
गङ्गायां नीयतामेष पुत्रा इत्येवमब्रवीत् ॥  
लोभमोहाभिभूतास्ते पुत्रास्तं गौतमादयः ।  
काष्टे समृद्धे प्रक्षिप्य गङ्गायां समवासृजन् ।  
न स्यादन्धश्च वृद्धश्च भर्तव्योऽयमिति स्म वै ॥  
कर्मण्यथ ततः क्रूरे तेषां बुद्धिरजायत ।  
चिन्तयित्वा ततः क्रूराः प्रतिजग्मुर्यथा गृहान् ॥  
सोऽनुस्रोतस्तदा राजन् प्लवमानो मुनिस्तदा ।  
जगाम सुबहून् देशान् अन्धस्तेनोडुपेन ह ॥  
तं तु राजा बलि नाम सर्वधर्मविशारदः ।  
अपश्यन्मज्जनगतं स्रोतसाऽभ्याशमागतम् ॥  
जग्राह चैनं धर्मात्मा बली सत्यपराक्रमः ।  
ज्ञात्वा चैनं वरं वव्रे पुत्रार्थं मनुजर्षभ ॥  
तं पूजयित्वा राजर्षिर् विश्रान्तं मुनिमब्रवीत् ॥  
राजा-  
भीष्मः-  
सन्तानार्थं महाभाग भार्यायां मम मानद ।  
एवमुक्तस्स तेजस्वी तं तथेत्युक्तवानृषिः ॥  
पुत्रान् धर्मार्थकुशलान् उत्पादयितुमर्हसि ।  
तस्मै स राजा स्वां भार्यां सुदेष्णां प्राहिणोत्तदा ॥  
अन्धं वृद्धं च तं मत्वा न सा देवी जगाम ह ।  
स्वां तु धात्रेयिकां तस्मै वृद्धाय प्राहिणोत्तदा ॥  
तस्यां काक्षीवदादीन् स शूद्रयोनावृषिर्वशी ।  
जनयामास धर्मात्मा पुत्रानेकादशैव तु ॥  
काक्षीवदादीन् सर्वांस्तान् साङ्गान् वेदानघीयतः ।  
उवाच तमृषिं राजा ममैत इति वीर्यवान् ।  
नेत्युवाच महर्षिस्तं ममैत इति चाब्रवीत् ॥  
शूद्रयोनौ मया हीमे जाताः काक्षीवदादयः ॥  
अन्धं वृद्धं च मां दृष्ट्वा सुदेष्णा महिषी तव ।  
अवमत्य ददौ मूढा शूद्रां धात्रेयिकां हि मे ॥  
ततः प्रसादयामास पुनस्तमृषिसत्तमम् ।  
बलिः सुदेष्णां भार्यां च तस्मै तां प्राहिणोत् पुनः ॥  
दीर्घतमाः-  
तां स दीर्घतमाङ्गेषु स्पृष्ट्वा देवीमथाब्रवीत् ।  
भविष्यति कुमारास्ते तेजस्वी सत्यवागिति ।  
तत्राङ्गो नाम राजर्षिस् सुदेष्णायामजायत ॥  
एवमन्ये महेष्वासा ब्राह्मणैः क्षत्रिया भुवि ।  
जाताः परमधर्मज्ञा वीर्यवन्तो महाबलाः ॥  
एतछ्रुत्वा त्वमप्यत्र मातः कुरु यथेप्सितम् ॥ ॥  
