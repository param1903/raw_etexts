वैशम्पायनः  
एवं ते समयं कृत्वा न्यवसंस्तत्र पाण्डवाः ।  
वशे शस्त्रप्रतापेन कुर्वन्तोऽन्यान् महीक्षितः ॥  
तेषां मनुजसिंहानां पञ्चानाममितौजसाम् ।  
बभूव कृष्णा सर्वेषां पार्थानां वशवर्तिनी ॥  
ते तया तैश्च सा वीरैः पतिभिस्सह पञ्चभिः ।  
बभूव परमप्रीता नागैरिव सरस्वती ॥  
वर्तमानेषु धर्मेण पाण्डवेषु महात्मसु ।  
व्यवर्धन् कुरवस्सर्वे हीनदोषास्सुखान्विताः ॥  
अथ दीर्घेण कालेन ब्राह्मणस्य विशाम्पते ।  
कस्यचित्तस्कराः केचिज्जह्रुर्गा नृपसत्तम ॥  
ह्रियमाणे धने तस्मिन् ब्राह्मणः क्रोधमूर्छितः ।  
आगम्य खाण्डवप्रस्थमुदक्रोशत पाण्डवान् ॥  
ब्राह्मणः  
ह्रियते गोधनं क्षुद्रैर्नृशंसैरकृतात्मभिः ।  
प्रगृह्य चास्मद्विषयादभिधावन्ति पाण्डवाः ।  
ब्राह्मणस्याप्रमत्तस्य हविर्ध्वाङ्क्षैर्विलुप्यते ॥  
शार्दूलस्य गुहां शून्यां नीचः क्रोष्टाऽभिमन्यते ॥  
ब्राह्मणस्वे हृते चोरैर्धर्मार्थौ च विलोपितौ ।  
रोरूयमाणे च मयि क्रियतामस्त्रधारणम् ॥  
वैशम्पायनः  
रोरूयमाणस्याभ्याशे भृशं विप्रस्य पाण्डवः ।  
तानि वाक्यानि शुश्राव कुन्तीपुत्रो धनञ्जयः ।  
श्रुत्वैव च महाबाहुर्मा भैरित्याह तं द्विजम् ॥  
आयुधानि च यत्राऽऽसन्पाण्डवानां महात्मनाम् ।  
कृष्णया सह तत्राऽऽसीद्धर्मराजो युधिष्ठिरः ॥  
स प्रवेशाय चाशक्तो गन्तुमिच्छंश्च पाण्डवः ।  
तस्य चार्तस्य तैर्वाक्यैश्चोद्यमानः पुनः पुनः ॥  
आक्रन्देन च कौन्तेयश्चिन्तयामास दुःखितः ॥  
ह्रियमाणे धने तस्मिन् ब्राह्मणस्य तपस्विनः ।  
उपप्रेक्षणजोऽधर्मस्सुमहान् स्यान्महीपतेः ।  
आस्रप्रमार्जनं तस्य कर्तव्यमिति निश्चयः ॥  
यद्यस्य रुदतो द्वारि न करोम्यद्य रक्षणम् ।  
नास्तिक्यं चापि सर्वेषामस्माकं स्यादधर्मजम् ॥  
प्रतितिष्ठेत लोकेऽस्मिनधर्मश्चैव नो भवेत् ॥  
अनापृच्छ्यैव राजानं गते मयि न संशयः ।  
अजातशत्रोर्नृपतेर्मम चैवाप्रियं भवेत् ॥  
अनुप्रवेशे राज्ञस्तु वनवासो भवेन्मम ।  
अधर्मो वै महानस्तु वने वा मरणं मम ।  
शरीरस्यापि नाशात्तु धर्म एव विशिष्यते ॥  
एवं विनिश्चित्य ततः कुन्तीपुत्रो धनञ्जयः ।  
अनुप्रविश्य राजानमभिवाद्य विनिस्सृतः ॥  
धनुरादाय संहृष्टो ब्राह्मणं प्रत्यभाषत ॥  
अर्जुनः  
ब्राह्मणाऽऽगम्यतां शीघ्रं यावत्परधनैषिणः ।  
अदूराध्वगताः क्षुद्रास्तावद्गच्छावहे सह ।  
यावदावर्तयाम्यद्य चोरहस्ताद्धनं तव ॥  
वैशम्पायनः  
सोऽनुसृत्य महाबाहुर्धन्वी वर्मी रथी ध्वजी ।  
शरैर्विध्वस्य तांश्चोरानवजित्य च तद्धनम् ॥  
ब्राह्मणस्योपाकृत्य यशः पीत्वा च पाण्डवः ।  
आजगाम पुरं वीरस्सव्यसाची धनञ्जयः ॥  
सोऽभिवाद्य गुरून्सर्वास्तैश्चापि प्रतिनन्दितः ।  
धर्मराजमुवाचेदं व्रतमादिश्यतां मम ॥  
समयस्समतिक्रान्तो भवतो दर्शनान्मम ।  
वनवासं गमिष्यामि समयो ह्येष नः कृतः ॥  
इत्युक्तो धर्मरास्तु सहसा वाक्यमब्रवीत् ॥  
युधिष्ठिरः  
कथमित्यब्रवीद्वाचा शोकार्तः सज्जमानया ।  
युधिष्ठिरो गुडाकेशं भ्राता भ्रातरमब्रवीत् ।  
प्रमाणमस्मि यदि ते मत्तश्शृणु वचो मम ॥  
अनुप्रवेशं यद्वीर कृतवांस्त्वं ममाप्रियम् ।  
सर्वं तदनुजानामि व्यलीकं न च मे हृदि ॥  
गुरोरनुप्रवेशेन नोपघातो यवीयसः ।  
यवीयसोऽनुप्रवेशो ज्येष्ठस्य विधिलोपकृत् ॥  
निवर्तस्व महाबाहो कुरुष्व वचनं मम ।  
न हि ते धर्मलोपोऽस्ति न च मे धर्षणा कृता ॥  
अर्जुनः  
न व्याजेन चरेद्धर्ममिति मे भवतश्श्रुतम् ।  
न तस्माद्विचलिष्यामि सत्येनाऽऽयुधमालभे ॥  
आज्ञा तु मम दातव्या भवता कीर्तिवर्धन ।  
भवदाज्ञामृते किञ्चिन्न कार्यमिति निश्चितम् ॥  
वैशम्पायनः  
सोऽभ्यनुज्ञाय राजानं ब्रह्मचर्यादिदीक्षितः ।  
वने द्वादश मासानां वासायोपजगाम ह ॥  
