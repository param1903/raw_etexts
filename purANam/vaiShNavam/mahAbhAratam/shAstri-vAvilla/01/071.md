वैशम्पायनः-  
स्वर्गतस्स तु राजेन्द्रो निवसन् देववेश्मनि ।  
पूजितस्त्रिदशैस्साध्यैर् मरुद्भिर्वसुभिस्तथा ॥  
देवलोकाद्ब्रह्मलोकं सञ्चरन् पुण्यकृद्वशी ।  
पूजितस्त्रिदशैस्साध्यैर् ययातिरतिधार्मिकः ।  
अवसत्पृथिवीपालो दीर्घकालमिति श्रुतः ॥  
स कदाचिन्नृपश्रेष्ठो ययातिश्शक्रमागमत् ।  
कथान्ते तत्र शक्रेण स पृष्टः पृथिवीपतिः ॥  
इन्द्रः-  
यदा पूरुस्तव रूपेण राजञ्जरां गृहीत्वा विचचार भूमौ ।  
तदा राज्यं सम्प्रदायैव तस्मै त्वया किमुक्तः कथयेह सत्यम् ॥  
ययातिः-  
गङ्गायमुनयोर्मध्ये कृत्स्नोऽयं विषयस्तव ।  
मध्ये पृथिव्यास्त्वं राजा भ्रातरोऽन्ताधिपास्तव ॥  
न च कुर्यान्नरो दैन्यं शाठ्यं क्रोधं तथैव च ।  
जैह्यं च मत्सरं वैरं सर्वत्रेव न कारयेत् ॥  
मातरं पितरं चैव विद्वांसं च तपोधनम् ।  
क्षमावन्तं च देवेन्द्र नावमन्येत बुद्धिमान् ॥  
शक्तस्तु क्षमते नित्यम् अशक्तः क्रुध्यते नरः ।  
दुर्जनस्सुजनं द्वेष्टि दुर्बलो बलवत्तरम् ॥  
रूपवन्तमरूपी च धनवन्तं च निर्धनः ।  
अकर्मी कर्मिणं द्वेष्टि धार्मिकं च न धार्मिकः ॥  
निर्गुणो गुणवन्तं च शक्रैतत्कलिलक्षणम् ।  
विपरीतं च राजेन्द्र एतेषु कृतलक्षणम् ॥  
ब्राह्मणो वाऽथ राजा वा वैश्यो वा शूद्र एव वा ।  
प्रशस्तेषु प्रसक्ताश्चेत् प्रशस्यन्ते यशस्विनः ॥  
तस्मात्प्रशस्ते देवेन्द्र नरस्सक्तमना भवेत् ।  
अलोकज्ञा ह्यप्रशस्ता भ्रातरस्ते ह्यबुद्धयः ॥  
अन्ताधिपतयस्सर्वे ह्यभवन् गुरुशासनात् ॥  
इन्द्रः-  
त्वं हि वै धर्मदो राजन् कथ्यसे धर्ममुत्तमम् ।  
कथयस्व पुनर्मेऽद्य लोकवृत्तान्तमुत्तमम् ॥  
ययातिः-  
अक्रोधनः क्रोधनेभ्यो विशिष्टस् तथा तितिक्षुरतितिक्षोर्विशिष्टः ।  
अमानुषेभ्यो मानुषाश्च प्रधाना विद्वांस्तथैवाविदुषः प्रधानः ॥  
आक्रुश्यमानो नाक्रोशेन्मन्युरेवातितिक्षतः ।  
आक्रोष्टारं निर्दहति सुकृतं चास्य विन्दति ॥  
नारुन्तुदस्स्यान्न नृशंसवादी न हीनतः परमभ्याददीत ।  
ययाऽस्य वाचा पर उद्विजेत न तां वदेद्रुशतीं पापलोक्याम् ॥  
अरुन्तुदं पुरुषं रूक्षवाचं वाक्कण्टकैर्वितुदन्तं मनुष्यम् ।  
क्षिप्रंह्यलक्षीर्भजते नरं तं मुखे निबद्धां निकृतिं वहन्तम् ॥  
सद्भिः पुरस्तादथ पूजितस्स्यात् सद्भिस्सदा पृष्ठतो रक्षितस्स्यात् ।  
सदाऽसतामतिवादांस्तितिक्षेत् सतां वृत्तं चाददीतार्यवृत्तिः ॥  
वाक्सायका वदनान्निष्पतन्ति यैराहतश्शोचति रात्र्यहानि ।  
परस्य वा मर्मसु ये पतन्ति तान् पण्डितो नावसृजेत्परेषु ॥  
नैतादृशं संवननं त्रिषु लोकेषु विद्यते ।  
दया मैत्री च भूतेषु दानं च मधुरा च वाक् ॥  
तस्मात्सान्त्वं सदा वाच्यं न वाच्यं परुषं क्वचित् ।  
पूज्यान् सम्पूजयेन्नित्यं न याचेच्च कदा चन ॥ ॥  
