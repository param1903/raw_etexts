वैशम्पायनः-  
ततस्स्वयंवरे वृत्ते राजानस्सर्व एव ते ।  
यथागतं विप्रजग्मुर् विदित्वा पाण्डवान् वृतान् ॥  
अथ दुर्योधनो राजा विमना भ्रातृभिस्सह ।  
अश्वत्थाम्ना मातुलेन कर्णेन च कृपेण च ।  
विनिवृत्तो वृतं दृष्ट्वा द्रौपद्या श्वेतवाहनम् ॥  
अथ दुश्शासनं राजा मन्दं मन्दमिवाब्रवीत् ॥  
यद्यसौ ब्राह्मणो न स्यान्न च विन्देत द्रौपदीम् ।  
न हि तं तत्त्वतो राज वेद कश्चिद्धनञ्जयम् ॥  
धिगस्मत्पौरुषं पञ्च यद्धरन्तीह पाण्डवाः ।  
दैवमेव परं मन्ये पौरुषं तु निरर्थकम् ॥  
एवं सम्भाषमाणास्ते निन्दन्तश्च पुरोचनम् ।  
विविशुर्हास्तिनपुरं दीना विगतचेतसः ॥  
त्रस्ता विगतसङ्कल्पा दृष्ट्वा पार्थान् महौजसः ।  
विमुक्तान् हव्यवाहाच्च संयुक्तान् द्रुपदेन च ॥  
धृष्टद्युम्नं च सञ्चिन्त्य तथैव च शिखण्डिनम् ।  
द्रुपदस्यात्मजांश्चान्यान् सर्वयुद्धविशारदान् ॥  
विदुरस्त्वथ ताञ्श्रुत्वा द्रौपद्या पाण्डवान् वृतान् ।  
व्रीडितान् धार्तराष्ट्रांश्च भग्नदर्पानुपागतान् ॥  
ततः प्रीतमनाः क्षत्ता धृतराष्ट्रं विशाम्पते ।  
उवाच कुरवो दिष्ट्या वर्धन्त इति विस्मितः ॥  
वैचित्रवीर्यस्तु नृपो निशम्य विदुरस्य तत् ।  
अब्रवीत् परमप्रीतो दिष्ट्या दिष्ट्येति कौरवः ॥  
मन्यते स वृतं पुत्रं ज्येष्ठं द्रुपदकन्यया ।  
दुर्योधनमविज्ञानात् प्रज्ञाचक्षुर्नरेश्वरः ॥  
अथ त्वाज्ञापयामास द्रौपद्या भूषणं बहु ।  
आनीयतां वै कृष्णेति पुत्रं दुर्योधनं तदा ॥  
अथास्म पश्चाद्विदुर आचख्यौ पाण्डवान् वृतान् ।  
सर्वान् कुशलिनो राजन् पूजितान् द्रुपदेन च ॥  
एतच्छ्रुत्वा तु वचनं विदुरस्य नराधिपः ।  
आकारच्छादनार्थं तु दिष्ट्या दिष्ट्येति चाब्रवीत् ॥  
एवं विदुर भद्रं ते यदि जीवन्ति पाण्डवाः ।  
साध्वाचारा तथा कुन्ती सम्बन्धो द्रुपदेन च ।  
बभूव परमश्लाघ्यो दिष्ट्या दिष्ट्येति चाब्रवीत् ॥  
धृतराष्ट्रः-  
अन्ववाये वसोर्जातः प्रकृष्टे मान्यके कुले ।  
वृत्तविद्यातपोवृद्धः पार्थिवानां धुरन्धरः ॥  
पुत्राश्चास्य तथा पौत्रास् सर्वे सुचरितव्रताः ।  
तेषां सम्बन्धिनश्चान्ये बहवस्सुमहाबलाः ॥  
यथैव पाण्डोः पुत्रास्ते ततोऽप्यभ्यधिका मम ।  
सेयमभ्यधिकान्येभ्यो वृत्तिर्विदुर मे मता ॥  
यत्ते कुशलिनो वीरा मित्रवन्तश्च महारथाः ।  
मित्रवन्तोऽभवन्पुत्रा दुर्योधनमुखास्तथा ॥  
का हि द्रुपदमासाद्य मित्रं क्षत्तस्सबान्धवम् ।  
न बुभूषेद्भवेनार्थं गतश्रीरपि पार्थिवः ॥  
वैशम्पायनः-  
वैशम्पायनः-  
विदुरः-  
तं तथा भाषमाणं तु विदुरः प्रत्यभाषत ।  
नित्या भवतु ते बुद्धिर् एषा राजञ्छतं समाः ।  
इत्युक्त्वा प्रययौ राजन् विदुरस्स्वं निवेशनम् ॥  
ततो दुर्योधनश्चैव राधेयश्च विशाम्पते ।  
धृतराष्ट्रस्य तच्छ्रुत्वा वचोऽब्रूतामिदं ततः ॥  
दुर्योधनः-  
सन्निधौ विदुरस्य त्वां वक्तुं न नृप शक्नुमः ।  
विविक्तमिति वक्ष्यावः किं तवेदं चिकीर्षितम् ॥  
सपत्नवृद्धिं यत्तात मन्यसे वृद्धिमात्मनः ।  
अभिष्टौषि च यत् क्षत्तुस् समीपे द्विपदांवर ॥  
अन्यस्मिन्नृप कर्तव्ये त्वमन्यत् कुरुषेऽनघ ।  
तेषां बलविघातो हि कर्तव्यस्तात नित्यशः ॥  
ते वयं प्राप्तकालस्य चिकित्सां मन्त्रयामहे ।  
यथा नो न ग्रसेयुस्ते सपुत्रगणबान्धवान् ॥   
वैशम्पायनः-  
दुर्योधनेनैवमुक्तः कर्णेन च विशाम्पते ।  
पुत्रं च सूतपुत्रं च धृतराष्ट्रोऽब्रवीदिदम् ॥   
धृतराष्ट्ः-  
अहमप्येवमेवैतच् चिन्तयामि यथा युवाम् ।  
विवेतं नाहमिच्छामि त्वाकारं विदुरं प्रति ॥  
अतस्तेषां गुणानेव कीर्तयामि विशेषतः ।  
न च बुध्येत विदुरो ममाभिप्रायमिङ्गितैः ॥  
यच्च वै मन्यसे प्राप्तं तद्ब्रूहि सुयोधन ।  
राधेय मन्यसे त्वं च यत् प्राप्तं तद्ब्रवीहि मे ॥  
दुर्योधन उवाच ।  
प्रच्छन्नैः कुशलैर्विप्रैस् सुतुष्टैराप्तकारिभिः ।  
कुन्तीपुत्रान् भेदयामो माद्रीपुत्रौ च पाण्डवौ ॥  
अथवा द्रुपदो राजा महद्भिर्धनसञ्चयैः ।  
पुत्राश्चास्य प्रलोभ्यन्ताम् अमात्याश्चैव सर्वशः ॥  
परित्यजेद्यथा राजा कुन्तीपुत्रं युधिष्ठिरम् ।  
अथ तत्रैव वा तेषां निवासं रोचयन्तु ते ॥  
इहैषां दोषवद्वासं वर्णयन्तु पृथक्पृथक् ।  
ते भिद्यमानास्तत्रैव मनः कुर्वन्तु पाण्डवाः ॥  
अथवा कुशलाः केचिद् उपायकुशलैर्नरैः ।  
इतरेतरतः पार्थान् भेदयन्त्वनुरागतः ॥  
व्युत्थापयन्तु वा कृष्णां बहुत्वात् सुकरं हि तत् ।  
अथवा पाण्डवांस्तस्यां भेदयन्तु ततश्च ताम् ॥  
भीमसेनस्य वा राजन्नुपायकुशलैर्नरैः ।  
मृत्युर्विधीयतां छन्नैस् स हि तेषां बलाधिकः ॥  
तस्मिंस्तु निहते राजन् हतोत्साहा हतौजसः ।  
यतिष्यन्ते न राज्याय स हि तेषां व्यपाश्रयः ॥  
अजेयो ह्यर्जुनस्सङ्ख्ये पृष्ठगोपे वृकोदरे ।  
तमृते फाल्गुनो युद्धे राधेयस्य न पादभाक् ॥  
ते जानन्तो हि दौर्बल्यं भीमसेने हते सति ।  
अस्मान् बलवतो मत्वा न शिष्यन्त्यबलीयसः ॥  
इहागतेषु पार्थेषु निदेशवशवर्तिषु ।  
प्रवर्तिष्यामहे राजन् यथाश्रद्धं यथासुखम् ॥  
दर्पं विदधतां तेषां केचिदत्र मनस्विनः ।  
द्रुपदस्यात्मजा राजंस् ते भिद्यन्तां ततः परैः ॥  
अथवा दर्शनीयाभिः प्रमदाभिर्विलोभ्यताम् ।  
एकैकः पाण्डुपुत्राणां ततः कृष्णा विरज्यताम् ॥  
प्रेष्यतां वाऽपि राजेन्द्र तेषामागमनाय हि ।  
तेऽल्पोपहारैस्सन्धाय पध्यन्तामाप्तकारिभिः ॥  
एतेषामप्युपायानां निर्दोषो यो मतस्तव ।  
तस्य प्रयोगमातिष्ठ पुरा कालोऽतिवर्तते ॥  
यावद्ध्यकृतविश्वासा द्रुपदे पार्थिवर्षभे ।  
तावदेव हि ते शक्यास्ते न शक्यास्तु ततः परम् ॥  
सैषा मम मती राजन् पाण्डवान् प्रति दृश्यते ।  
साध्वी वा यदि वाऽसाध्वी किं वा राधेय मन्यसे ॥  
कर्णः-  
दुर्योधन तव प्रज्ञा न सम्यगिति मे मतिः ।  
न ह्युपायेन शक्यास्ते पाण्डवाः कुरुनन्दन ॥  
पूर्वमेव हि ते सर्वैर् उपायैर्यतितास्त्वया ।  
निग्रहीतुं त्वया वीराश् शकिता न तु भारत ॥  
इहैव वर्तमानास्ते समीपे तव पार्थिव ।  
अजातपक्षाश्शिशवो न शक्यास्तव बाधितुम् ॥  
जातपक्षा विदेशस्था विवृद्धास्सर्व एव ते ।  
नोपायसाध्याः कौन्तेया ममैषा मतिरच्युता ॥  
न च ते व्यसनैश्शक्या योक्तुं दृष्टगुणा हि ते ।  
शक्ताः खल्वीप्सवश्चैव पितृपैतामहं पदम् ॥  
परस्परेण भेदश्च नाधातुं तेषु शक्यते ।  
एकस्यां हि यथा पत्न्यां न भिद्यन्ते कथञ्चन ॥  
न चापि कृष्णा शक्येत तेभ्यो भेदयितुं परैः ।  
परिद्यूनान् वृतवती किमुताद्य प्रतापिनः ॥  
ईप्सितश्च गुणस्स्त्रीणाम् एकस्या बहुभर्तृता ।  
तं च प्राप्तवती कृष्णा सा न भेदयितुं क्षमा ॥  
आर्यवृत्तश्च पाञ्चालस् स च राजा धृतव्रतः ।  
न सन्त्यक्ष्यति कौन्तेयान् राज्यदानैरपि ध्रुवम् ॥  
तथाऽस्म पुत्रो गुणवान् अनुरक्तश्च पाण्डवान् ।  
तस्मान्नोपायसाध्यांस्तान् अहं मन्ये कथञ्चन ॥  
इदमद्यं क्षमं कर्तुम् अस्माकं भरतर्षभ ।  
यावन्न कृतमूलाश्च पाण्डवेया विशाम्पते ।  
तावत् प्रहरणीयास्ते रोचतां तत्र विक्रमः॥  
अस्मत्पक्षो महानद्य यावत् पाञ्चालको लघुः ।  
तावत् प्रहरणं तेषां क्रियतामिति रोचये ॥  
वाहनानि प्रभूतानि मित्राणि बहुलानि च ।  
यावन्न तेषां गान्धारे तावदेवाशु विक्रम ॥  
यावच्च राजा पाञ्चाल्यो नोद्यमे कुरुते मनः ।  
कुन्तीपुत्रैर्महावीर्यैस् तावदेवाशु विक्रम ॥  
सदा च वैरी द्रुपदस् सततं निकतस्त्वया ।  
यावन्न वर्धते मित्रै रोचतां तत्र विक्रमः ॥  
यावन्नायाति वार्ष्णेयः कर्षन् यादववाहिनीम् ।  
राज्यार्थे पाण्डवेयानां तावदेवाशु विक्रम ॥  
वसूनि विविधान् भोगान् राज्यमेव च केवलम् ।  
नासाध्यमस्ति कृष्णस्य पाण्डवार्थे विशाम्पते ॥  
विक्रमेण मही प्राप्ता भरतेन महात्मना ।  
विक्रमेण लोकांस्त्रीञ् जितवान् पाकशासनः ॥  
विक्रमं च प्रशंसन्ति क्षत्रियस्य विशाम्पते ।  
स्वको हि धर्मश्शूराणां विक्रमः पार्थिवर्षभ ॥  
ते बलेन वयं राजन् महता चतुरङ्गिणा ।  
प्रमथ्य द्रुपदं शीघ्रम् आनयामेह पाण्डवान् ॥  
न हि साम्ना न भेदेन नच दानेन पाण्डवाः ।  
शक्यास्साधयितुं तस्माद् विक्रमेणैव ताञ्जहि ॥  
विक्रमेणैव जित्वेमाम् अखिलां भुङ्क्ष्व मेदिनीम् ।  
नान्यमत्र प्रपश्यामि कार्योपायं जनाधिप ॥  
वैशम्पायनः-  
श्रुत्वा स राधेयवचो धृतराष्ट्रः प्रतापवान् ।  
अभिपूज्य ततः पश्चाद् इदं वचनमब्रवीत् ॥  
धृतराष्ट्रः-  
उपपन्नं महाप्राज्ञे कृतास्त्रे सूतनन्दने ।  
त्वयि विक्रमसम्पन्नम् इदं वचनमीदृशम् ॥  
भूय एव तु भीष्मश्च द्रोणो विदुर एव च ।  
युवां च कुरुतं बुद्धिं भवेद्यावत् सुखोदयः ॥  
वैशम्पायनः-  
तत आनाय्य तान् सर्वान् मन्त्रिणस्सुमहायशाः ।  
धृतराष्ट्रो महाराज मन्त्रयामास वै तदा ॥   
भीष्मः-  
न रोचते विक्रमस्तु पाण्डुपुत्रैः कथञ्चन ।  
यथैव धृतराष्ट्रो मे तथा पाण्डुरसंशयम् ॥  
गान्धार्याश्च यथा पुत्रास्तथा कुन्तीसुता मताः ।  
यथा च मम ते रक्ष्या धृतराष्ट्र तथा तव ॥  
यथा च मम राज्ञश्च तथा दुर्योधनस्य ते ।  
तथा कुरूणां सर्वेषाम् अन्येषामपि पार्थिव ॥  
एवं गते विग्रहं तैर्न रोचे सन्धाय वीरैर्दीयतामर् भूमिः ।  
तेषामपीदं प्रपितामहानां राज्यं पितुश्चैव कुरूत्तमानाम् ॥  
दुर्योधन यथा राज्यं त्वमिदं तात पश्यसि ।  
मम पैतृकमेवेति तथा तेषामपि प्रभो ॥  
यदि राज्यं न ते प्राप्ताः पाण्डवेयास्तरस्विनः ।  
कुत एतत्तवापीदं भारतस्यापि कस्य चित् ॥  
अथ धर्मेण राज्यं त्वं प्राप्तवान् भरतर्षभ ।  
तेऽपि राज्यमनुप्राप्ताः पूर्वमेव न संशयः ॥  
मधुरेणैवमुक्त्वा तान् राज्यस्यार्धं प्रदीयताम् ।  
एतद्धि पुरुषव्याघ्र हितं सर्वजनस्य नः ॥  
अतोऽन्यथा चेत् क्रियते अहितं नो भविष्यति ।  
तवाप्यधर्मस्सकलो भविष्यति न संशयः ॥  
त्वय्यप्यकीर्तिविपुला भविष्यति न संशयः ।  
कीर्तिरक्षणमातिष्ठेत् कीर्तिर्हि विमलं फलम् ।  
नष्टकीर्तेर्मनुष्यस्य जीवितं ह्यफलं स्मृतम् ॥  
यावत्कीर्तिर्मनुष्यस्य लोके भवति भारत ।  
तावज्जीवति गान्धरे नष्टकीर्तिस्तु नश्यति ॥  
तदिदं समुपातिष्ठ धर्मं कुरुकुलोचितम् ।  
अनुरूपं महाबाहो पूर्वेषामात्मनः कुरु ॥  
दिष्ट्या चिरन्ति ते वीरा दिष्ट्या जीवति सा पृथा ।  
दिष्ट्या पुरोचनः पापो न सकामोऽत्ययं गतः ॥  
तदाप्रभृति गान्धारे न शक्नोम्यभिवीक्षितुम्  ।  
अदाहयो यदा प्रार्थास् त्वमग्नौ जतुवेशमनि ॥  
लोके प्राणभृतां किञ्चिच् छ्रुत्वा कुन्तीं तथागताम् ।  
दुःखं तु जायते राजन् भवान् सर्वस्य कारणम् ॥  
न चापि दोषेण तथा लोको वोत्ति पुरोचनम् ।  
यथा त्वां पुरुषव्याघ्र लोको दोषेण गच्छति ॥  
तदिदं जीवितं तेषां तव किल्बिषनाशनम् ।  
सम्मन्तव्यं महाराज पाण्डवानां च दर्शनम् ॥  
न चापि तेषां वीराणां जयतां कुरुनन्दन ।  
पित्र्योंशश्शक्य आदातुम् अपि वज्रभृता स्वयम् ॥  
ते हि धर्मे स्थितास्सर्वे सर्वे चैवैकचेतसः ।  
अधर्मेण निरस्ताश्च तुल्ये राज्ये च धर्मतः ॥  
यदि धर्मस्त्वया कार्यो यदि कार्यं प्रियं च मे ।  
क्षेमं च यदि कर्तव्यं राज्यं तेभ्यः प्रयच्छताम् ॥ ॥  
