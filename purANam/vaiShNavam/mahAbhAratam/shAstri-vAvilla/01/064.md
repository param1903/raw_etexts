वैशम्पायनः-  
ततः काव्यो गुरुश्रेष्ठस् समन्युरुपगम्य च ।  
प्रविश्यन्तः पुरं शुक्रो वन्दितो वृषपर्वणा ।  
वृषपर्वाणमासीनम् इत्युवाचाविचारयन् ॥  
अधर्मश्चरितो राजन् सद्यः फलति गौरिव ।  
पुत्रेषु वा नप्तृषु वा न चेदात्मनि पश्यति ॥  
फलतीवेत्येब्रवं पापं गुरुभुक्तमिवोदरे ।  
अधीयानं हितं राजन् क्षमावन्तं जितेन्द्रियम् ॥  
यदघातयथा विप्रं कचमाङ्गिरसं तदा ।  
अपापशीलं धर्मज्ञं शुश्रूषुं मद्गृहोषितम् ॥  
शर्मिष्ठया देवयानी क्रूरमुक्ता बहु प्रभो ।  
विप्रकृत्य च संरम्भात् कूपे क्षिप्ता मनस्विनी ॥  
सा न कल्पेत वासाय तया वा रहितः कथम् ।  
वसेयमिह तस्मात्ते त्यजामि विषयं नृप ॥  
वृषपर्वन्निबोधेदं त्यक्ष्यामि त्वां सबान्धवम्  ।  
मा शोचीर्वृषपर्वंस्त्वं मा रुधस्त्वं विशांपते ॥  
स्थातुं ते विषये राजन् न शक्ष्यामि तया विना ।  
तस्या गतिर्गतिर्मह्यं प्रियमस्याः प्रियं मम ॥  
वृषपर्वा-  
यदि ब्रह्मन् घातयामि यदि वा क्रोशयाम्यहम् ।  
शर्मिष्ठया देवयानीं तेन गच्छाम्यसद्गतिम् ॥  
शुक्रः-  
अहो मामभिजानासि दैत्य मिथ्याप्रलापिनम् ।  
तथेममात्मनो दोषं मयि कर्तुं चिकीर्षसि ॥  
वृषपर्वा-  
नाधर्मं न मृषोक्तं वा त्वयि जानामि भार्गव ।  
त्वयि धर्मं च सत्यं च विजानामि प्रसीद मे ॥  
यद्यस्मानपहाय त्वम् इतो गच्छसि भार्गव ।  
समुद्रं सम्प्रवेक्ष्यामि पूर्वं मद्बान्धवैस्सह ॥  
पातालमथवा चाग्निं नान्यदस्ति परायणम् ।  
यद्येव देवान् गच्छेस्त्वं मां च त्यक्त्वा ग्रहाधिप ॥  
सर्वत्यागं ततः कृत्वा प्रविशामि हुताशनम् ॥  
शुक्रः-  
समुद्रं प्रविश त्वं वा अग्निं प्रज्वलितं तथा ।  
दुहितुर्नाप्रियं सोढुं शक्तोऽहं दयिता हि मे ॥  
प्रसाद्यतां देवयानी जीवितं यत्र मे स्थितम् ।  
प्रसन्ना देवयानी चेत् प्रियं नान्यतरं मम ।  
योगक्षेमकरस्तेऽहम् इन्द्रस्येव बृहस्पतिः ॥  
वृषपर्वा-  
यत्किञ्चिदसुरेन्द्राणां वसु विद्यति भार्गव ।  
मम हस्तिगवाश्वं च तस्य त्वं मम चेश्वरः ॥  
शुक्रः-  
यत्किञ्चिदस्ति द्रविणं दैत्येन्द्राणामिहासुर ।  
तस्येश्वरोऽहं यदि चेद् देवयानी प्रसाद्यताम् ॥  
वैशम्पायनः-  
शुक्रस्य वचनं श्रुत्वा वृषपर्वा सबान्धवः ।  
देवयानीं प्रसीदेति पपात भुवि पादयोः ॥  
देवयानी-  
यदि त्वमीश्वरस्तात राज्ञो वित्तस्य भार्गव ।  
नाभिजानामि तत्तेऽहं राजा तु वदतु स्वयम् ॥  
वृषपर्वा-  
स्तुत्यो वन्द्यश्च सततं मया तातश्च ते शुभे ॥  
यत्काममभिकामाऽसि देवयानि शुचिस्मिते ।  
तत्तेऽहं सम्प्रदास्यामि यदि चेदपि दुस्त्यजम् ॥  
देवयानी-  
दासीं कन्यासहस्रेण शर्मिष्ठामभिकामये ।  
अनुगच्छेत्तु सा मां हि यत्र दास्यति मे पिता ॥  
वृषपर्वा-  
उत्तिष्ठ हंसगतिके शर्मिष्ठां शीघ्रमानय ।  
यच्च कामयते कर्तुं देवयानी करोतु तत् ॥  
त्यजेदेकं कुलस्यार्थे ग्रामस्यार्थे कुलं त्यजेत् ।  
ग्रामं जनपदस्यार्थे आत्मार्थे पृथिवीं त्यजेत् ॥  
वैशम्पायनः-  
ततो धात्री गृहं गत्वा शर्मिष्ठां वाक्यमब्रवीत् ।  
उत्तिष्ठ भद्रे शर्मिष्ठे ज्ञातीनां सुखमावह ॥  
त्यजति ब्राह्मणश्शिष्यान् देवयान्या प्रचोदितः ।  
सा यं कामयते कामं देवयानी कुरुष्व तत् ॥  
शर्मिष्ठा-  
यं सा कामयते कामं करवाण्यहमद्य तम् ।  
मा क्वेवोपगमेच्छुक्रो देवयान्या प्रचोदितः ॥  
वैशम्पायनः-  
ततः कन्यासहस्रेण वृता शिबिकया तदा ।  
पितुर्नियोगात्त्वरिता निश्चक्राम पुरोत्तमात् ॥  
शर्मिष्ठा-  
अहं दासीसहस्रेण दासी ते परिचारिका ।  
अनु त्वां तत्र यास्यामि यत्र दास्यति ते पिता ॥  
देवयानी-  
स्तुवतो दुहिता चाहं वन्दिनः प्रतिगृह्णतः ।  
स्तूयमानस्य दुहिता कथं दासी भविष्यसि ॥  
शर्मिष्ठा-  
येन केन चिदार्तानां ज्ञातीनां यत्सुखावहम् ।  
सर्वमादृत्य कर्तव्यम् एष धर्मस्सनातनः ॥  
एवं कृत्वा करिष्यामि यन्मां वक्ष्यसि शोभने ।  
अतस्त्वामनुयास्यामि यत्र दास्यति ते पिता ॥  
वैशम्पायनः-  
प्रतिश्रुते दासभावे दुहित्रा वृषपर्वणः ।  
देवयानी नृपश्रेष्ठ पितरं तमथाब्रवीत् ॥  
देवयानी-  
प्रविशाम पुरं तात तुष्टाऽस्मि द्विजसत्तम ।  
अमोघं तव विज्ञानम् अस्ति विद्याबलं च ते ॥  
वैशम्पायनः-  
एवमुक्तो दुहित्रा स भृगुश्रेष्ठो महातपाः ।  
प्रविवेश पुरं हृष्टः पूजितस्सर्वदानवैः ॥ ॥  
