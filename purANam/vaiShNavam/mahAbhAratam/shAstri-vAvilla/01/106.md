वैशम्पायनः-  
रूपशीलगुणोपेता धर्मकामा नरर्षभ ।  
दुहिता कुन्तिभोजस्य कुन्ती राष्ट्रे पतिंवरा ॥  
सिंहदंष्ट्रं महास्कन्धमृषभाक्षं महास्वनम् ।  
पतिं वव्रे महेष्वासं पाण्डुं कुन्ती यशस्विनी ॥  
भूमिपालसहस्राणामग्रतस्स तया वृतः ।  
युयुजे भरतश्रेष्ठः पौलोम्या मघवानिव ॥  
यात्वा देवव्रतेनापि मद्राणां पुटभेदनम् ।  
विश्रुता त्रिषु लोकेषु माद्री मद्रपतेस्सुता ॥  
सर्वराजसु विख्याता रूपेणासदृशी भुवि ।  
पाण्डोरर्थे धनुष्क्रीता मद्रराजेश्वरात्मजा ।  
विवाहं कारायामास भीष्मः पाण्डोर्महात्मनः ॥  
सिंहोरस्कं महेष्वासं वृषभाक्षं महास्वनम् ।  
दृष्ट्वा पाण्डुं नरव्याघ्रं व्यस्मयन्त नरा भुवि ॥  
कृतोद्वाहस्ततः पाण्डुर्बलोत्साहसमन्वितः ।  
गोप्ता भरतवंशस्य पाणडुस्सर्वास्त्रकोविदः ॥  
जिहीर्षमाणो वसुधां ययौ शत्रूननेकशः ॥  
पूर्वमागस्कृतो गत्वा दशार्णास्समरे हताः ।  
पाण्डुना नरसिंहेन कौरवाणां यशोभृता ॥  
ततस्सेनामुपादाय पाण्डुर्नानाविधध्वजाम् ।  
समृद्धहयपादातामप्रमेयहयद्विपाम् ॥  
हत्वा काशीषु वङ्गेषु सुह्मेषु च नराधिपान् ।  
स्वबाहुबलवीर्येण कुरूणामकरोद्यशः ॥  
आगस्कृत्सर्ववीराणां वैरी सर्वकुरुक्षिताम् ।  
बहूनामागसां कर्ता वैरी सर्वमहीक्षिताम् ।  
गोप्ता मगधवंशस्य दार्वो राजगृहे हतः ॥  
ततः कोशं समादाय वाहनानि बलानि च ।  
पाण्डुना मिथिलां गत्वा मैथिलास्समरे जिताः ॥  
तं शरौघं महावेगमस्त्रज्वलितपावकम् ।  
पाण्डुमासाद्य राजानो न शेकुरतिवर्तितुम् ॥  
ते ससेनास्स्म यानेन विध्वंसितमहाबलाः ।  
पाण्डुना पृथिवीपालः कुरुकर्मसु योजिताः ॥  
तेन ते निर्जितास्सर्वे पृथिव्यां सर्वपार्थिवाः ॥  
तमेकं मेनिरे शूरं देवेष्विव पुरन्दरम् ।  
तं कृताञ्जलयश्शूरमासाद्य वसुधाधिपाः ॥  
आजह्नुर्धनधान्यानि रत्नानि विविधानि च ।  
मणिप्रवालमुक्तानि सुवर्णरजतं तथा ॥  
गोरत्नानि च मुख्यानि रथरत्नानि कुञ्जरान् ।  
खरोष्ट्रमहिषान्गाश्च यच्च किञ्चिदजाविकम् ।  
तत्सर्वं प्रतिजग्राह राजा नागपुराधिपः ॥  
तदादाय ययौ पाण्डुर्भृशं मुदितवाहनः ।  
हर्षयन्सर्वराष्ट्राणि पुरं च गजसाह्वयम् ॥  
शन्तनो राजसिंहस्य भरतस्य च धीमतः ।  
नष्टा कीर्तिस्स्ववंशस्य पाण्डुना पुनराहृता ॥  
ये पूर्वं परराष्ट्राणि जह्रुः परधनानि च ।  
ते नागपुरसिंहेन पाण्डुना वशगाः कृताः ॥  
इत्यभाषन्त राष्ट्राणि भूमिपालाश्च सङ्गताः ।  
अभ्यनन्दंश्च वै पाण्डुमाशीर्वादैः पृथग्विधैः ॥  
प्रसन्नमनसो भूत्वा बान्धवाः कुरुभिस्सह ।  
प्रत्युद्ययुस्तं सम्प्राप्तं सर्वे भीष्मपुरस्सराः ॥  
ते तु दीर्घमिवायान्तं गत्वा नागपुरालयाः ।  
आवृतं ददृशुर्लोकं हृष्टा बहुविधैर्धनैः ॥  
नानायानसमानीतै रत्नैरुच्चावचैस्तथा ॥  
अजाविकाश्वसङ्घानामुष्ट्रगोमहिषस्य च ।  
नान्तं ददृशुरासाद्य भीष्मेण सह कौरवाः ॥  
सोऽभिवाद्य पितुः पादौ कौसल्यानन्दवर्धनः ।  
यथाऽर्हं मानयामास पौरजानपदानपि ॥  
प्रमथ्य परराष्ट्राणि कृतार्थं पुनरागतम् ।  
पुत्रमासाद्य भीष्मस्तु हर्षादश्रूण्यवर्तयत् ॥  
स तूर्यशतशङ्खैश्च भेरीणां च महास्वनैः ।  
हर्षयन्सर्वभूतानि विवेश गजसाह्वयम् ॥  
धृतराष्ट्राभ्यनुज्ञातस्स्वबाहुविजितं धनम् ।  
भीष्माय सत्यवत्यै च मात्रेवोपजहार तत् ॥  
विदुराय च वै पाण्डुः प्रेषयामास तद्धनम् ।  
सुहृदश्चापि धर्मात्मा धनेन समतर्पयत् ॥  
ततस्सत्यवती भीष्मः कौसल्या च यशस्विनी ।  
शुभैः पाण्डुर्जितै रत्नैर्भृशं तुतुषुराहृतैः ॥  
ननन्द मनसा कौसल्या तमप्रतिमतेजसम् ।  
जयन्तमिव पौलोमी परिष्वज्य नर्षभम् ॥  
तस्य वीरस्य विक्रान्तैस्सहस्रशतदक्षिणैः ।  
अश्वमेधशतैरीजे धृतराष्ट्रो महामखैः ॥  
सम्प्रयुक्तश्च कुन्त्या च माद्र्या सन्तत नृपः ।  
जितेन्द्रियस्तदा पाण्डुर्बभूव वनगोचरः ॥  
हित्वा प्रासादपङ्क्तीश्च शुभानि शयनानि च ।  
चापपाणिर्मृगान्निघ्नन्बभूव मृगयापरः ॥  
स चरन्दक्षिणं पार्श्वं रम्यं हिमवतो गिरेः ।  
उवास गिरिशृङ्गेषु महासाल्ववनेषु च ॥  
बभूव कुन्त्या माद्र्या च पाण्डुस्सह वनेचरः ।  
द्विपराजः करेणुभ्यां यथा मध्यगतस्तथा ॥  
चरन्तं सह भार्याभ्यां बाणखङ्गधनुर्धरम् ।  
विचित्रकवचं वीरं परमास्त्रविदं नृपम् ।  
देवोऽयमित्यमन्यन्त चरन्तो वनवासिनः ॥  
तस्य कामांश्च भोगांश्च नरा नित्यमतन्द्रिताः ।  
अनुजह्रुर्वनान्तेषु धृतराष्ट्रप्रचोदिताः ॥  
तदासाद्य महारण्यं मृगव्यालनिषेवितम् ।  
तत्र मैथुनकालस्थं ददर्श मृगयूथपम् ॥  
स च तं च मृगीं चैव रुक्मपुङ्खैस्सवाजिभिः ।  
निर्बिभेद शरैस्तूर्णं पाण्डुः पञ्चभिरायसैः ॥  
स च राजन्महातेजा ऋषिपुत्रस्तपोयुतः ।  
भार्यया सह तेजस्वी मृगरूपेण सङ्गतः ॥  
स संयुक्तस्तथा मृग्या मानुषीं वाचमीरयन् ।  
क्षणेन पतितो भूमौ विललापातुरो मृगः ॥  
मृगः-  
काममन्युवशं प्राप्ता बुद्ध्यन्तरगता अपि ।  
वर्जयन्ति नृशंसानि पापेष्वभिरता नराः ॥  
न विधिं ग्रसते प्रज्ञा प्रज्ञां तु ग्रसते विधिः ।  
विधिपर्यागतानर्थान्प्रज्ञया परिपश्यति ॥  
तस्माद्धर्मात्मनो मुख्ये कुले जातस्य भारत ।  
कामलोभाभिभूतस्य कस्मात्ते छलिता मतिः ॥  
पाण्डुः-  
या वै शत्रुवधे वृत्तिस्सा मृगाणां वधे ध्रुवा ।  
राज्ञां मृगवनानीह किं त्वं मोहाद्विगर्हसे ॥  
अमायया ह्यच्छलेन मृगाणामिषुधारिभिः ।  
वध एव भवेद्धर्मस्तद्विद्वान्किं विगर्हसे ॥  
अगस्त्यस्सत्रमासीनश्चकार मृगयामृषिः ।  
आरण्यान्सर्वदेवत्यान्पशून्प्रोक्ष्य महावने ॥  
प्रमाणदृष्टं धर्मस्य शास्त्रं किं त्वं विगर्हसे ।  
अगस्त्यस्याभिचारेण युष्माकं हि वपा हृता ॥  
मृगानेव समुद्दिश्य विमुञ्चन्ति पुनश्शरान् ।  
न रिपूणां समाधानं परीक्षन्ते पुरातनाः ॥  
रन्ध्र एषां विशेषेण वधकालः प्रशस्यते ॥  
प्रमत्तमप्रमत्तं वा विवृतं घ्नन्ति चौजसा ।  
उपायैर्विविधैस्तीक्ष्णैः कस्मान्मृग विगर्हसे ॥  
मृगः-  
नाहं घ्नन्तं मृगन्राजन्विगर्हे चात्मकारणात् ।  
मैथुनं तु प्रतीक्ष्यं मे त्वयेहाद्यानृशंस्यतः ॥  
सर्वभूतहितः कालस्सर्वभूतहितश्च सः ।  
नृशंसं कर्म सुमहत्सर्वलोकविगर्हितम् ।  
पुरुषार्थफलं कालं यत्त्वया वितथः कृतः ॥  
नीतिमार्गप्रतिष्ठस्य भरतस्य महात्मनः ।  
वंशे जातस्य राजेन्द्र नानुरूपमिदं तव ॥  
अस्वर्ग्यमयशस्यं च अधर्मिष्ठं च भारत ।  
को हि विद्वान्मृगं हन्याच्चरन्तं मैथुनं वने ॥  
स्त्रीभोगानां विशेषज्ञश्शास्त्रधर्मार्थतत्त्ववित् ।  
नार्हस्यमरसङ्काश कर्तुमाचरमीदृशम् ॥  
त्वया नृशंसं कर्तारः पापाचाराश्च ये नराः ।  
निग्राह्याः पार्थिवश्रेष्ठ त्रिवर्गपरिवर्जिताः ॥  
किं कृतं ते नरश्रेष्ठ निघ्नतो मामनागसम् ।  
मुनिं मूलफलाहारं मृगवेषधरं नृप ॥  
वसमानमरण्येषु नित्यं शमपरायणम् ॥  
त्वयाऽहं निहतो यस्मात्तस्मात्त्वामप्यनागसम् ।  
द्वयोर्नृशंसकर्तारमवशं काममोहितम् ।  
जीवितान्तकरो भावो मैथुने समुपेष्यति ॥  
अहं हि किन्दमो नाम तपसाऽप्रतिमो मुनिः ॥  
अपत्रपाभिभूतानां नराणां मैथुनं प्रियम् ।  
मृगो भत्वा मृगीष्वेव मैथुने विचराम्यहम् ॥  
न हि ते ब्रह्महत्येयं भविष्यति न जानतः ।  
मृगरूपधरं हत्वा मामेवं काममोहितम् ॥  
अस्य तु त्वं फलं मूढ प्राप्स्यसीदृशमेव हि ।  
प्रियया सह संवासं प्राप्य कामविमोहितः ।  
त्वमप्यस्यामवस्थायां प्रेतलोकं गमिष्यसि ॥  
अन्तकाले च संवासं यया गन्तासि कान्तया ॥  
प्रेतराजवशं प्राप्तं सर्वभूतदुरत्ययम् ।  
भक्त्या मतिमतां श्रेष्ठा सा वै त्वामनुयास्यति ॥  
वर्तमानस्सुखे दुःखं यथाऽहं प्रापितस्त्वया ।  
तथा सुखं त्वं सम्प्राप्य दुःखमभ्यागमिष्यसि ॥  
एवमुक्त्वा सुदुःखार्तो जीवितात्स व्यमुच्यत ।  
मृगः पाण्डुश्च दुःखार्तः क्षणेन समपद्यत ॥ ॥  
