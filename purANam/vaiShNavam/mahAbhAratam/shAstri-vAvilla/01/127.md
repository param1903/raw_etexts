वैशम्पायनः-  
कृतास्त्रान्धार्तराष्ट्रांश्च पाण्डुपुत्रांश्च भारत ।  
दृष्ट्वा द्रोणोऽब्रवीद्वाक्यं धृतराष्ट्रं जनेश्वरम् ॥  
कृपस्य सोमदत्तस्य वाह्लीकस्य च धीमतः ।  
गाङ्गेयस्य च सान्निध्ये व्यासस्य विदुरस्य च ॥  
राजन्सम्प्राप्तविद्यास्ते कुमाराः कुरुसत्तम ।  
ते दर्शयेयुस्स्वां शिक्षां राजन्ननुमते तव ॥  
धृतराष्ट्रः-  
ततोऽब्रवीन्महाराजः प्रहृष्टेनान्तरात्मना ।  
भारद्वाज महत्कर्म कृतं द्विजवर त्वया ॥  
यदानुमन्यसे कालं यस्मिन्देशे यथायथा ।  
तथातथा विधानाय स्वयमाज्ञापयस्व माम् ॥  
स्पृहयाम्यद्य निर्वेदात्पुरुषाणां सचक्षुषाम् ।  
अस्त्रहेतोः समायुक्तान्ये मे द्रक्ष्यन्ति पुत्रकान् ॥  
सत्कार्यः क्षत्त आचार्यो ब्रवीति कुरु तत्तथा ।  
न हीदृशं प्रियं मेऽद्य भविता धर्मवत्सल ॥  
वैशम्पायनः-  
ततो राजानमामन्त्र्य विदुरानुगतो बहिः ।  
भारद्वाजो महाप्राज्ञो ज्ञापयामास मेदिनीम् ॥  
समामवृक्षां निर्गुल्मामुदक्प्रवणसंस्थिताम् ॥  
तस्यां भूमौ बलिं चक्रे तिथिनक्षत्रपूजिते ॥  
अवघुष्टं पुरं चापि तदर्थं भरतर्षभ ।  
रङ्गभूमिं सुविहितां शास्त्रदृष्टामकारयत् ॥  
प्रेक्षागारं सुविहितं चक्रुस्तत्र च शिल्पिनः ।  
रक्षां सर्वायुधोपेतां स्त्रीणां चैव नरर्षभ ॥  
मञ्चान्स्म कारयामासुर्यत्र जानपदा जनाः ।  
सचिवाश्च पुनर्मञ्चान्कारयामासुरुच्छ्रितान् ॥  
तस्मिंस्ततोऽहनि प्राप्ते राजा ससचिवस्तदा ।  
सान्तःपुरस्सहामात्यो व्यासस्यानुमते तदा ॥  
भीष्मं प्रमुखतः कृत्वा कृपं चाचार्यसत्तमम् ।  
बाह्लीकं सोमदत्तं च भूरिश्रवसमेव च ॥  
कुरूनन्यांश्च सचिवानादाय नगराद्बहिः ।  
रङ्गभूमिं समासाद्य ब्राह्मणैस्सहितो नृपः ॥  
मुक्ताजालपरिक्षिप्तं वैदूर्यमणिभूषितम् ।  
शातकुम्भमयं दिव्यं प्रेक्षागारमुपागमत् ॥  
गान्धारी च महाभागा कुन्ती च जयतां वर ।  
स्त्रियश्च सर्वा या राज्ञस्तासां परिचारकाः ॥  
हर्षादारुरुहुः कान्तं मेरुं देवस्त्रियो यथा ।  
ब्राह्मणक्षत्रविट्च्छूद्रं सर्वं तत्र समागतम् ॥  
दर्शनेप्सुः समभ्यागात्कुमाराणां कृतास्त्रताम् ॥  
प्रवादितैश्च वादित्रैर्युतः कोलाहलेन च ।  
महार्णव इव क्षुब्धः समाजस्सोऽभवत्तदा ॥  
ततश्शुक्लाम्बरधरश्शुक्लयज्ञोपवीतवान् ।  
शुक्लकेशस्सितश्मश्रुश्शुक्लाल्यानुलेपनः ॥  
रङ्गमध्यं तदाचार्यः सपुत्रस्स विवेश ह ॥  
नभो जलधरैर्वीतं साङ्गारक इवांशुमान् ।  
व्यासस्यानुमते चक्रे बलिं बलवतां वरः ॥  
ब्राह्मणांश्चापि शास्त्रज्ञान्वाचयामास मङ्गलैः ॥  
सुवर्णमणिरत्नानि वस्त्राणि विविधानि च ।  
प्रददौ दक्षिणां राजा द्रोणस्य च कृपस्य च ॥  
अथ पुण्याहघोषस्य महतस्समनन्तरम् ।  
विविशुर्विविधं गृह्य शस्त्रोपकरणं नृपाः ॥  
ततो बद्धतनुत्राणा बद्धकक्ष्या महाबलाः ।  
बद्धतूणास्सधनुषो विविशुर्भरतर्षभाः ॥  
अनुज्येष्ठं च ते तत्र युधिष्ठिरपुरोगमाः ।  
रङ्गमध्ये स्थितं द्रोणमभिवाद्य नरर्षभाः ॥  
पूजां चक्रुर्यथान्यायं द्रोणस्य च कृपस्य च ॥  
आशीर्भिश्च प्रयुक्ताभिस्सर्वे संहृष्टमानसाः ।  
अभिवाद्य पुनश्शस्त्रान्बलिपुष्पैस्समर्चितान् ॥  
रक्तचन्दनसम्मिश्रैस्स्वयमर्चन्त कौरवाः ॥  
रक्तचन्दनदिग्धाश्च रक्तमाल्यानुधारिणः ।  
सर्वे रक्तपताकाश्च सर्वे रक्तान्तलोचनाः ॥  
द्रोणेन समनुज्ञाता गृह्य शस्त्रं परन्तपाः ।  
धनूंषि पूर्वं सङ्गृह्य तप्तकाञ्चनभूषिताः ॥  
सज्यानि विविधाकारैश्शरैस्सन्धाय कौरवाः ।  
ज्याघोषं तलघोषं च कृत्वा भूतान्यपूजयन् ॥  
चक्रुरस्त्रं महावीर्याः कुमाराः परमाद्भुतम् ॥  
केषाञ्चित्तरुमाल्येषु शरा निपतिता नृप ।  
केषाञ्चित्पुष्पमुकुटे निपतन्ति स्म सायकाः ॥  
केचिल्लक्ष्याणि विविधैर्बाणैराहितलक्षणैः ।  
बिभिदुर्लाघवोत्सृष्टैर्गुरूणि च लघूनि च ॥  
केचिच्छराक्षेपभयाच्छिरांस्यवननामिरे ।  
मनुजा धृष्टमपरे वीक्षाञ्चक्रुस्सविस्मयाः ॥  
ते स्म लक्ष्याणि बिभिदुर्बाणैर्नामाङ्कशोभितैः ।  
विविधैर्लाघवोत्सृष्टैरुह्यन्तो वाजिभिर्द्रुतम् ॥  
तत्कुमारबलं तत्र गृहीतशरकार्मुकम् ।  
गन्धर्वनगराकारं प्रेक्षका विस्मिताभवन् ॥  
सहसा चुक्रुशुस्तत्र शतशोऽथ सहस्रशः ।  
विस्मयोत्फुल्लनयनाः प्रेक्षकास्साधु साध्विति ॥  
कृत्वा धनुषि ते मार्गान्रथचर्यासु चासकृत् ।  
गजपृष्ठेऽश्वपृष्ठे च नियुद्धे च महाबलाः ॥  
गृहीतखड्गचर्माणस्ततो भूयः प्रहारिणः ।  
शस्त्रमार्गान्यथोद्दिष्टांश्चेरुस्सर्वासु भूमिषु ॥  
लाघवं सौष्ठवं शोभां स्थिरत्वं दृढमुष्टिताम् ।  
ददृशुस्तत्र सर्वेषां प्रयोगं खड्गचर्मणाम् ॥  
अथ तौ नित्यसङ्कृद्धौ सुयोधनवृकोदरौ ।  
अवतीर्णौ गदाहस्तौ सद्विशृङ्गाविवाचलौ ॥  
क्रूरप्रेक्षौ महाबाहू पौरुषे पर्यवस्थितौ ।  
बृंहन्तौ वाशिताहेतोः समदाविव कुञ्जरौ ॥  
तौ प्रदक्षिणसव्यानि मण्डलानि महाबलौ ।  
चेरतुश्चञ्चलगतौ समदाविव कुञ्जरौ ॥  
धृतराष्ट्राय विदुरो गान्धार्यै च महामतिः ।  
न्यवेदयत तत्सर्वं कुमाराणां च चेष्टितम् ॥ ॥  
