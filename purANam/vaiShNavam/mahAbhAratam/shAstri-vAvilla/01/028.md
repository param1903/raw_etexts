शौनकः-  
एते वै भुजगास्तात वीर्यवन्तो दुरासदाः ।  
शापतत्त्वमविज्ञाय कृतवन्तो नु किं परम् ॥  
सूतः-  
तेषां तु भगवाञ्छेषः त्यक्त्वा कद्रूसुतानपि ।  
तपो विपुलमास्थाय वायुभक्षो जितेन्द्रियः ॥  
गन्धमादनमासाद्य बदर्यां च तपोधनः ।  
गोकर्णे पुष्करारण्ये तथा हिमवतस्तटे ॥  
तेषु तेषु च पुण्येषु तीर्थेष्वायतनेषु च ।  
एकान्तशीलो नियतः सततं विजितेन्द्रियः ।  
तप्यमानं तपो घोरं तं ददर्श च पितामहः ॥  
ब्रह्मा-  
किमिदं कुरुषे शेष प्रजानां स्वस्ति वै कुरु ॥  
त्वं हि तीव्रेण तपसा प्रजास्तापयसेऽनघ ।  
ब्रूहि कामं च मे शेष यत्ते हृदि चकीर्षितम् ॥  
शेषः-  
सोदर्या मम सर्वे हि भ्रातरो मन्दचेतसः ।  
सह तैर्नोत्सहे वस्तुं तद्भवाननुमन्यताम् ॥  
अभ्यसूयन्ति सततं परस्परममित्रवत् ।  
ततोऽहं तप आतिष्ठे नैतान्पश्येयमित्युत ॥  
न मर्षयन्ति सततं ससुतां विनतां च ते ।  
अस्माकं चापरो भ्राता वैनतेयः पितामह ॥  
तं च द्विषन्ति तेऽत्यर्थं स चापि सुमहाबलः ।  
वरप्रदानात्स्वपितुः कश्यपस्य महात्मनः ॥  
ब्रह्मा-  
सोऽहं तपः समास्थाय मोक्ष्यामीदं कलेबरम् ।  
कथं मे प्रेत्यभावेऽपि तैर्न स्यात्सह सङ्गमः ।  
जानामि शेष सर्वेषां भ्रातॄणां ते विचेष्टितम् ॥  
मातुश्चाप्यपराधाद्वै भ्रातॄणां ते महद्भयम् ।  
कृतोऽत्र परिहारश्च पूर्वमेव भुजङ्गम ॥  
भ्रातॄणां तव सर्वेषां न शोकं कर्तुमर्हसि ॥  
शापादस्मान्महाघौराद् उत्कान्मात्रा महाबल ।  
वृणीष्व च वरं मत्तः शेष यत्तेऽभिकाङ्क्षितम् ॥  
दित्सामीह वरं तेऽद्य प्रीतिर्मे परमा त्वयि ।  
दिष्ट्या बुद्धिर्धर्मे ते निविष्टा पन्नगोत्तम ।   
अतो भूयश्च ते बुद्धिर् धर्मे भवतु सुस्थिरा ॥   
शेषः-   
एष एव वरो मेऽद्य काङ्क्षितः प्रपितामह ।  
धर्मे मे रमतां बुद्धिः शमे तपसि चेश्वर ॥  
ब्रह्मा-  
प्रीतोऽस्म्यनेन ते शेष दमेन प्रशमेन च ।  
त्वया त्विदं वचः कार्यं मन्नियोगात्प्रजाहितम् ॥  
इमां महीं शैलवनोपपन्नां ससागरां सनगरपत्तनां च ।  
त्वं शेष सम्यक् चलितां यथावत् सङ्गृह्य तिष्ठस्व यथाऽचला स्यात् ॥   
शेषः-  
यथाऽऽह देवो वरदः प्रजापतिर् महीपतिर्भूतपतिर्जगत्पतिः ।   
तथा महीं धारयिताऽस्मि निश्चलां प्रयच्छतां मे शिरसि प्रजापते ॥   
ब्रह्मा-   
अथो महीं गच्छ भुजङ्गमोत्तम स्वयं तवैषा विवरं प्रदास्यति ।   
इमां मही धारयता त्वया हि मे महत्प्रियं शेष कृतं भविष्यति ॥  
शेषोऽसि नागोत्तम धर्मदेवो महीमिमां धारयिता त्वमेकः ।   
अनेकभोगान् परिगृह्य सर्वान् यथाहमेवं बलभिद्यथा वा ॥    
सूतः-   
तथेति कृत्वा विवरं प्रविश्य प्रभुर्भुवो भुजगवराग्रजः स्थितः ।   
बिभर्ति देवीं शिरसा महीमिमां समुद्रनेमिं परिगृह्य सर्वशः ॥   
अधो भूमेर्वसत्येव नागोऽनन्तः प्रतापवान् ।  
धारयन्वसुधामेकः शासनाद्ब्रह्मणः विभोः ॥  
सुपर्णं च सहायं वै भगवानमरोत्तमः ।  
प्रादादेनमनन्ताय वैनतेयं पितामहः ॥  
अनन्ते च प्रयाते तु वासुकिः सुमहाबलः ।  
अभ्यषिच्यत नागैस्तु दैवतैरिव वासवः ॥ ॥   
