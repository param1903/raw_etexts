वैशम्पायनः-  
एवं विवाहं कृत्वा ते वीरा द्रुपदवेश्मनि ।  
ऊषुस्सर्वे यथा पुण्यं कृतवन्तोऽन्तरिक्षगाः ॥  
पाण्डवैस्सह संयोगं गतस्य द्रुपदस्य तु ।  
न बभूव भयं किञ्चिद्देवेभ्योऽपि कथञ्चन ॥  
कुन्तीमासाद्य ता नार्यो द्रुपदस्य महात्मनः ।  
पादौ ववन्दिरे हृष्टाश्शिरोभिर्नाम कीर्तयन् ॥  
द्रौपदी क्षौमसंवीता कृतकौतुकमङ्गला ।  
अभिवाद्य तदा श्वश्रूं तस्थौ प्रह्वा कृताञ्जलिः ॥  
रूपयौवणसम्पन्नां शीलाचारसमन्विताम् ।  
द्रौपदीमवदत्प्रेम्णा पृथाऽऽशीर्वचनं स्नुषाम् ॥  
कुन्ती-  
यथेन्द्राणी हरिहये स्वाहा चैव विभावसौ ।  
रोहिणी च यथा सोमे दमयन्ती यथा नले ॥  
यथा वैश्रवणे भद्रा वसिष्ठे चाप्यरुन्धती ।  
यथा नारायणे लक्ष्मीस्तथा त्वं भव भर्तृषु ॥  
जीवसूर्वीरसूर्भद्रे बहुपुत्रसमन्विता ।  
सुभगा भोगसम्पन्ना यज्ञपत्नी भवानघे ॥  
अतिथीनागतान्साधून्वृद्धान्बालांस्तथा गुरून् ।  
पूजयन्त्या यथान्यायं शश्वद्गच्छन्तु ते समाः ॥  
कुरुजाङ्गलमुख्येषु राष्ट्रेषु नगरेषु च ।  
अनु त्वमभिषिच्यस्व नृपतीन्धर्मवत्सलान् ॥  
पतिभिर्निर्जितामुर्वीं विक्रमेण महाबलैः ।  
कुरु ब्राह्मणसात्सर्वामश्वमेधे महाक्रतौ ॥  
पृथिव्यां यानि रत्नानि गुणवन्ति गुणान्विते ।  
तान्याप्नुहि त्वं कल्याणि सुखिनी शरदां शतं ॥  
यथा च त्वाऽभिनन्दामि वध्वद्य क्षौमसंवृताम् ।  
तथा भूयोऽपि नन्दिष्ये सूतान्पुत्रान्गुणान्वितान् ॥  
वैशम्पायनः-  
प्राहिणोद्वासुदेवश्च पाण्डवेभ्यो रिपुञ्जयः ।  
मुक्तावैडूर्यचित्राणि हैमान्याभरणानि च ॥  
वासांसि च महार्हाणि नानादेश्यानि माधवः ।  
कम्बलाजिनरत्नानि स्पर्शवन्ति शुभानि च ॥  
शयनासनयानानि विविधानि महान्ति च ।  
वैडूर्यरत्नचित्राणि शतशो भाजनानि च ॥  
रूपयौवनदाक्षिण्यैरुपेताश्च स्वलङ्कृताः ।  
प्रेष्यास्सम्प्रददौ कृष्णो नानादेश्यास्सहस्रशः ॥  
गजान्विनीतान्भद्रांश्च सदश्वांश्च स्वलङ्कृतान् ।  
रथांश्च दान्तान्सौवर्णान्शुभ्रैः पत्रैरलङ्कृतान् ॥  
कोटिशश्च सुवर्णानां तथैव कृतकं बहु ।  
कृताकृतममेयात्मा प्राहिणोन्मधुसूदनः ॥  
तत्सर्वं प्रतिजग्राह धर्मराजो युधिष्ठिरः ।  
अर्चयिष्यन्हृषीकेशं गोविन्दप्रियकाम्यया ॥ ॥  
