गन्धर्वः  
आश्रमस्था ततः पुत्रम् अदृश्यन्ती व्यजायत ।  
शक्तेः कुलकरं राजन् द्वितीयमिव शक्तिनम् ॥  
जातकर्मादिकास्तस्य क्रियास्स मुनिपुङ्गवः ।  
पौत्रस्य भरतश्रेष्ठ चकार भगवान् स्वयम् ॥  
पराशीर्णो यतस्तेन वसिष्ठस्स्थापितस्तदा ।  
गर्भस्थेन ततो लोके पराशर इति स्मृतः ॥  
अमन्यत स धर्मात्मा वसिष्ठं पितरं तदा ।  
जन्मप्रभृति तस्मिंस्तु पितरीव व्यवर्तत ॥  
स तात इति विप्रर्षिं वसिष्ठं प्रत्यभाषत ।  
मातुस्समीपे कौन्तेय अदृश्यन्त्या नराधिप ॥  
तातेति परिपूर्णार्थं तस्येदं मधुरं वचः ।  
अदृश्यन्त्यश्रुपूर्णाक्षी शृण्वती तमुवाच ह ॥  
अदृश्यन्ती  
मा तात ताततातेति न ते तातो महामुनिः ।  
रक्षसा भक्षितस्तात तव तातो महामुनिः ॥  
मन्यसे यं तु तातं त्वं नैव तातस्तवानघ ।  
आर्य एष पिता तस्य पितुस्तव मनस्विनः ॥  
  
स एवमुक्तो दुःखार्तस् सत्यवागृषिसत्तमः ।  
सर्वलोकविनाशाय मतिं चक्रे महातपाः ॥  
वसिष्ठो वारयामास हेतुना येन तच्छृणु ।  
कृतवीर्य इति ख्यातो बभूव नृपतिः क्षितौ ॥  
याज्यो वेदविदां लोके भृगूणां पार्थिवर्षभ ।  
स तानन्वग्रहीत्तात धान्येन च धनेन च |  
सोमेन तर्पयामास विपुलेन विशाम्पतिः ||  
तस्मिंस्तु नृपशार्दूले स्वर्यातेऽथ कदाचन |  
बभूव तत्कुले राज्ञां द्रव्यकार्यमुपस्थितम् ||  
ते भृगूणां धनं ज्ञात्वा राजानस्सर्व एव हि |  
याचिष्णवोऽभिजग्मुस्तांस् तात भार्गवसत्तमान् ||  
भूमौ तु निदधुः केचिद् भृगवो धनमक्षयम् |  
ददुः केचिद्द्विजातिभ्यो ज्ञात्वा क्षत्रियतो भयम् ||  
भृगवस्तु ददुः केचित् तेषां वित्तं यथेप्सितम् |  
क्षत्रियाणां तदा तात कारणान्तरदर्शनात् ||  
ततो महीतलं तात क्षत्रियेण यदृच्छया |  
खनताऽधिगतं वित्तं कस्मंश्चिद्भृगुवेश्मनि ||  
तद्वित्तं ददृशुस्सर्वे समेताः क्षत्रियर्षभाः ॥  
अवमत्य ततः क्रोधाद् भृगूंस्ते शरणागतान् ।  
निजघ्नुस्ते महेष्वासा बहून् वै निशितैश्शरैः |  
आगर्भादनुकृन्तन्तश् चेरुश्चैव वसुन्धराम् ||  
तत उत्साद्यमानेषु भृगुष्वेवं भयात्तदा |  
भृगुपत्न्यो गिरिं तात हिमवन्तं प्रपेदिरे ||  
तासामन्यतमा गर्भं धारयामास तेजसा |  
ऊरुणैकेन वामोरूर् भर्तुः कुलविवृद्धये ||  
तं गर्भमुपलभ्याथ ब्राह्मण्योऽन्या भयार्दिताः |  
गत्वा वै कथयामासुः क्षत्रियाणामुपान्तिके ||  
ततस्ते क्षत्रिया जग्मुस् तं गर्भं हन्तुमुद्यताः |  
ददृशुर्ब्राह्मणीं तां ते दीप्यमानां स्वतेजसा ||  
अथ गर्भस्स भित्त्वोरुं ब्राह्मण्या निर्जगाम ह |  
मुष्णन् दृष्टीः क्षत्रियाणां मध्याह्न इव भास्करः ||  
ततश्चक्षुर्विहीनास्ते गिरिदुर्गेषु बभ्रमुः ॥  
ततस्ते मोघसङ्कल्पा भयार्ताः क्षत्रियाः पुनः ।  
ब्राह्मणीं शरणं जग्मुर् दृष्ट्यर्थं तामनिन्दिताम् ॥  
ऊचुश्चैनां महाभागां क्षत्रियास्ते विचेतसः ।  
ज्योतिःप्रहीणा दुःखार्ताश् शान्तार्चिष इवाग्नयः ॥  
भगवत्याः प्रसादेन गच्छेत् क्षत्रं निरामयम् ।  
पापादस्मादुपारम्य पश्येम च तथा पुनः ||  
सपुत्रा त्वं प्रसादं नस् सर्वेषां कर्तुमर्हसि ।  
पुनर्दृष्टिप्रदानेन राज्ञः क्षत्रियांस्त्रातुमर्हसि ॥   
