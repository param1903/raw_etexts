अर्जुनः  
ऋष्योस्तु यत्कृते वैरं विश्वामित्रवसिष्ठयोः ।  
बभूव गन्धर्वपते ब्रूहि तत्सर्वमेव च ॥  
माहात्म्यं च वसिष्ठस्य ब्राह्मण्यं ब्रह्मतेजसः ।  
विश्वामित्रस्य च तथा क्षत्रस्य च महात्मनः ॥  
न शृण्वानस्त्वहं तृप्तिम् उपगच्छामि खेचर ।  
आख्याहि गन्धर्वपते शंस तत्कथासारमेव च |  
माहात्म्यं च वसिष्ठस्य विचित्राणि च भाषसे ॥  
गन्धर्वः  
इदं वासिष्ठमाख्यानं पुराणं पुण्यमुत्तमम् ।  
पार्थ सर्वेषु लोकेषु विश्रुतं तन्निबोध मे ॥  
कल्माषपाद इत्यस्मिन् लोके राजा बभूव ह ||  
इक्ष्वाकूणां कुले जातः तेजसा सदृशो भुवि |  
नास्ति तस्य महाराज वैश्वानरसमद्युतेः ||  
स कदाचिद्वने रम्ये मृगयामचरद्बली ।  
मृगान्निघ्नन् वराहांश्च चचार रिपुसूदनः ॥  
स तु राजा महात्मानं वासिष्ठमृषिसत्तमम् |  
स तृष्णार्तः क्षुधार्तश्च एकायनगतः पथि ।  
अपश्यदजितस्सङ्ख्ये मुनिं प्रतिमुखागतम् ॥  
शक्तिं नाम महाभागं वसिष्ठकुलनन्दनम् ।  
ज्येष्ठं पुत्रशतात् पुत्रं वसिष्ठस्य महात्मनः ॥  
अपगच्छ पथोऽस्माकम् इत्येवं पार्थिवोऽब्रवीत् ।  
सचाप्यृषिरुवाचैनं सान्त्वयञ्श्लक्ष्णया गिरा ॥  
शक्तिः  
मम पन्था महाराज धर्म एष सनातनः ।  
राज्ञा धर्मेण सन्दिष्टो देयः पन्था द्विजातये ॥  
गन्धर्वः  
ऋषिस्तु नापचक्राम तस्मिन् धर्मपथे स्थितः ।  
अपि राजा मुनेर्मार्गात् क्रोधान्नापजगाम ह ॥  
अमुञ्चन्तं तु पन्थानं तमृषिं नृपसत्तमः ।  
जघान कशया मोहान्नृपो राक्षसवन्मुनिम् ॥  
कशाप्रहाराभिहतो राजानमृषिसत्तमः ।  
तं शशाप नृपश्रेष्ठं वासिष्ठः क्रोधमूर्च्छितः ॥  
शक्तिः  
हंसि राक्षसवद्यन्मां राजापशद तापसम् ।  
तस्मात् त्वमद्यप्रभृति पुरुषादो भविष्यसि ॥  
मनुष्यपिशिते सक्तश् चरिष्यसि महीमिमाम् ।  
गच्छ राजाधमेत्युक्तश् शक्तिना वीर्यशक्तिना ॥  
तत्र राज्यनिमित्तं तु विश्वामित्रवसिष्ठयोः ।  
वैरमासीद्यदा तं तु विश्वामित्रोऽन्वविन्दत ॥  
तयोर्विवदतोरेवं समीपमुपचक्रमे ।  
ऋषिरुग्रतपाः पार्थ विश्वामित्रः प्रतापवान् ॥  
ततस्स बुबुधे पश्चात् तमृषिं नृपसत्तम ।  
ऋषेः पुत्रं वसिष्ठस्य वसिष्ठमिव तेजसा ॥  
अन्तर्धाय तदाऽऽत्मानं विश्वामित्रस्तु भारत ।  
तावुभावतिचक्राम चिकीर्षन्नात्मनः प्रियम् ॥  
स तु शप्तस्तदा तेन शक्तिना वै नृपोत्तमः ।  
जगाम शरणं राजा प्रसादयितुमर्हयन् ॥  
तस्य भावं विदित्वा तु नृपतेः कुरुनन्दन ।  
विश्वामित्रस्ततो रक्ष आदिदेश नृपं प्रति ॥  
शापात्तस्य तु विप्रर्षेर् विश्वामित्रस्य चाज्ञया ।  
राक्षसः किङ्करो नाम विवेश नृपतिं तदा ॥  
रक्षसा तं गृहीतं तु विदित्वा स मुनिस्तदा ।  
विश्वामित्रोऽप्यपाक्रामत् तस्माद्देशादरिन्दम ॥  
ततस्स नृपतिर्विद्वान् रक्षन्नात्मानमात्मना ।  
बलवत्पीड्यमानोऽपि रक्षसाऽन्तर्गतेन ह ॥  
ददर्श तं द्विजः कश्चिद् राजानं प्रस्थितं पुनः ।  
ययाचे क्षुधितश्चैनं समांसं भोजनं तथा ॥  
तमुवाच स राजर्षिर् द्विजं मित्रसहं तदा ||  
आस्स्व ब्रह्मंस्त्वमत्रैव मुहूर्तमिव सान्त्वयन् |  
विनिवृत्तः प्रदास्यामि भोजनं ते यथेप्सितम् ।  
इत्युक्त्वा प्रययौ राजा तस्थौ च द्विजसत्तमः ॥  
अन्तःपुरं गतो राजा श्रुत्वा ब्राह्मणभाषितम् |  
सोऽन्तःपुरं प्रविश्याथ न सस्मार नराधिपः ॥  
ततोऽर्धरात्र उत्थाय सूदमानाय्य सत्तमः ।  
उवाच वचनं स्मृत्य ब्राह्मणस्य प्रतिश्रुतम् ॥  
राजा  
गच्छामुष्मिन्नसौ देशे ब्राह्मणो मां प्रतीक्षते ।  
अन्नार्थिनं त्वमन्नेन समांसेनोपपादय ॥  
गन्धर्वः  
एवमुक्तस्तदा सूदस् सोऽनासाद्यामिषं क्वचित् ।  
निवेदयामास पुनस् तस्मै राज्ञे व्यथाऽन्वितः ॥  
राजा तु रक्षसाऽऽविष्टस् सूदमाह गतव्यथः ।  
अप्येनं नरमांसेन भोजयेति पुनः पुनः ॥  
तथेत्युक्त्वा ततस्सूदस् संस्थानं वध्यघातिनाम् ।  
गत्वाऽऽजहार त्वरितो नरमांसमपेतभीः ॥  
एतत् संस्कृत्य विधिवद् अन्नं सामिषामाशु वै ।  
तस्मै प्रादाद्ब्राह्मणाय क्षुधिताय तपस्विने ॥  
स दिव्यचक्षुर्दृष्ट्वा तु तदन्नं द्विजसत्तमः ।  
अभोज्यमिति मत्वाऽऽह क्रोधपर्याकुलेक्षणः ॥  
ब्राह्मणः  
यस्मादभोज्यमन्नं मे ददाति स नृपाधमः |  
तस्मात्तस्यैव मुग्धस्य भविष्यत्यत्र लोलुपः ||   
सक्तो मानुषमांसेषु यथोक्तं शक्तिना पुरा ।  
उद्वेजनीयो भूतानां चरिष्यति महीमिमाम् ॥  
गन्धर्वः  
द्विरनुव्याहृते वाक्ये शापो हि बलवानभूत् ।  
रक्षोबलसमाविष्टो विसञ्ज्ञश्चाभवनत्तदा ॥  
ततस्स नृपतिः पार्थ रक्षसाऽपहृतेन्द्रियः ।  
उवाच शक्तिं दृष्ट्वा तु चिरादिव भारत ॥  
यस्मादसदृशश्शापः प्रयुक्तोऽयं मयि त्वया ।  
तस्मात्त्वत्तः प्रवर्तिष्ये खादितुं पुरुषानहम् ॥  
एवमुक्त्वा ततस्सद्यस् तं प्राणैर्विप्रयोज्य सः ।  
शक्तिनं भक्षयामास व्याघ्रः पशुमिवेप्सितम् ॥  
शक्तिनं तु मृतं दृष्ट्वा विश्वामित्स्ततः पुनः ।  
वसिष्ठस्यैव पुत्रेषु तद्रक्षस्सन्दिदेश ह ॥  
स ताञ्शतावरान् पुत्रान् वसिष्ठस्य महात्मनः ।  
भक्षयामास सङ्क्रुद्धस् सिंहः क्षुद्रमृगानिव ॥  
वसिष्ठो घातिताञ्श्रुत्वा विश्वामित्रेण स्वान् सुतान् ।  
धारयामास संशोकं महाद्रिरिव मेदिनीम् ॥  
चक्रे चात्मविनाशाय बुद्धिं स मुनिपुङ्गवः ।  
न त्वेव कौशिकोच्छेदं मेने मतिमतां वरः ॥  
स मेरुकूटादात्मानं मुमोच भगवानृषिः ।  
शिरस्तस्य शिलायां च तूलराशाविवापतत् ॥  
न ममार च पातेन तदा स मुनिसत्तमः ||  
तदाऽग्निमिध्वा भगवान् संविवेश महावने |  
तं तदा सुसमिद्धोऽपि न ददाह हुताशनः ।  
दीप्यमानोऽप्यमित्रघ्न शीतोऽग्निरभवत्तदा ॥  
स समुद्रमभिप्रेक्ष्य शोकाविष्टो महामुनिः ।  
बद्ध्वा कण्ठे शिलां गुर्वीं निपपात तदाम्भसि ॥  
स समुद्रोर्मिवेगेन स्थले न्यस्तो महामुनिः ।  
जगाम सततं खिन्नः पुनरेवाश्रमं प्रति ॥   
