वैशम्पायनः  
उक्तवन्तो यदा वाक्यमसकृत् सर्ववृष्णयः ।  
ततोऽब्रवीद्वासुदेवो वाक्यं धर्मार्थसंहितम् ॥  
वासुदेवः  
मयोक्तं न श्रुतं पूर्वं सहितैस्सर्वयादवैः ।  
अतिक्रान्तमतिक्रान्तं न निवर्तति कर्हि चित् ।  
शृणुध्वं सहितास्सर्वे मम वाक्यं सहेतुकम् ॥  
नावमानं कुलस्यास्य गुडाकेशः प्रयुक्तवान् ।  
सम्मानोऽभ्यधिकस्तेन प्रयुक्तोऽयं न संशयः ॥  
अर्थान् धर्मांश्च वः पार्थो मन्यते सात्वतां सदा ।  
स्वयंवरमनाधृष्यं मन्यते चापि पाण्डवः ॥  
प्रदानमपि कन्यायाः पशुवत्को नु मंस्यति ।  
विक्रयं चाप्यपत्यस्य कः कुर्यात्पुरुषो भुवि ॥  
एतान्दोषांस्तु कौन्तेयो दृष्टवानिति मे मतिः ।  
क्षत्रियाणां तु वीर्येण प्रशस्तं हरणं बलात् ।  
अतः प्रसह्य हृतवान्कन्यां धर्मेण पाण्डवः ॥  
उचितश्चैव सम्बन्धस्सुभद्रा च शयस्विनी ।  
एतस्यास्सदृशः पार्थः प्रसह्य हृतवानतः ॥  
भरतस्यान्वये जातं शत्रुशातनमद्य वै ।  
कुन्तिभोजात्माजापुत्रं का बुभूषेत नार्जुनम् ॥  
न च पश्यामि यः पार्थं विक्रमेण पराजयेत् ।  
अपि सर्वेषु लोकेषु सदेवमनुजेष्वपि ।  
स च नाम रथस्तादृङ्मदीयास्ते च वाजिनः ॥  
मम शस्त्राण्यशेषेण तूणी चाक्षयसायकौ ।  
योद्धा पार्थश्च शीघ्रास्त्रः को नु तेन समो भवेत् ॥  
तमभिद्रुत्य सान्त्वेन परमेण धनञ्जयम् ।  
हृष्टास्सर्वे निवर्तव्यं ममैषा परमा मतिः ॥  
यदि निर्जित्य वः पार्थो बलाद्गच्छेत्स्वकं पुरम् ।  
विनश्येद्वो यशस्सद्यो न तु सान्त्वे पराजयः ॥  
पितृष्वसायाः पुत्रो मे सम्बन्धं नार्हति द्विषाम् ॥  
वैशम्पायनः  
तच्छ्रुत्वा वासुदेवस्य तथा कर्तुं जनाधिप ।  
उद्योगं कृतवन्तस्ते भेरीं सन्नाद्य यादवाः ॥  
अर्जुनस्तु तदा श्रुत्वा भेरीसन्नादनं महत् ।  
अर्जुनस्त्वरमाणस्तु सुभद्रामभ्यभाषत ॥  
अर्जुनः  
आयान्ति वृष्णयस्सर्वे ससुहृज्जनबान्धवाः ।  
त्वदर्थं योद्धुकामास्ते मदरक्तान्तलोचनाः ॥  
प्रमत्तानशुचीन्मूढान्सुरामत्तान्नराधमान् ।  
वमनं पानशीलांस्तान्करिष्यामि शरोत्तमैः ।  
उताहो वा मदोन्मत्तान्नयिष्यामि यमक्षयम् ॥  
वैशम्पायनः  
एवमुक्त्वा प्रियां पार्थो न्यवर्तत महाबलः ॥  
निवर्तमानं दृष्ट्वैव सुभद्रा त्रस्ततां गता ।  
एवं मा वद पार्थेति पादयोः पतिता तदा ॥  
सुभद्रा  
सुभद्रा तु कलिर्जाता वृष्णीनां निधनाय च ।  
एवं ब्रुवन्ति पौरास्ते जनवादं जनाः प्रभो ॥  
मम शोकं वर्धयन्ति तस्मात्पापं न चिन्तय ।  
परिवादभयान्मुक्ता त्वत्प्रसादाद्भवाम्यहम् ॥  
वैशम्पायन  
एवमुक्तस्ततः पार्थः प्रियया भद्रया तदा ।  
गमनाय मतिं चक्रे पार्थस्सत्यपराक्रमः ॥  
स्मितपूर्वं तदाऽऽभाष्य परिष्वज्य प्रियां तदा ।  
उत्थाप्य च पुनः पार्थो याहि याहीति चाब्रवीत् ॥  
ततस्सुभद्रा त्वरिता रश्मींत्सङ्गृह्य पाणिना ।  
चोदयामास जवनाञ्छीघ्रमश्वान्कृतत्वरा ॥  
ततस्तु कृतसन्नाहा वृष्णिवीरास्समाहिताः ।  
प्रत्यानयार्थं पार्थस्य जवनैस्तुरगोत्तमैः ।  
राजमार्गमनुप्राप्ता दृष्ट्वा पार्थस्य विक्रमम् ॥  
प्रासादपङ्क्तिस्तम्भेषु वेदिकासु ध्वजेषु च ।  
अर्जुनस्य शरान्दृष्ट्वा विस्मयं परमं गताः ॥  
केशवस्य वचस्तथ्यं मन्यमानास्तु यादवाः ।  
अतीत्य तं रैवतकं श्रुत्वा तु विपृथोर्वचः ॥  
अर्जुनेन कृतं श्रुत्वा गन्तुकामास्तु वृष्णयः ।  
श्रुत्वा दीर्घं गतं पार्थं न्यवर्तन्त नराधिपाः ॥  
पुरोद्यानमतिक्रम्य विशालं च गिरिव्रजम् ।  
सानुमुञ्जावतं चैव वनान्युपवनानि च ॥  
पुण्येष्वानर्तराष्ट्रेषु वापीपद्मसरांसि च ।  
प्राप्य धेनुमतीतीर्थमश्वरोधसरः प्रति ॥  
प्रेक्षावर्तं ततश्शैलमम्बुदं च नगोत्तमम् ।  
आराच्छृङ्गमथाऽऽसाद्य तीर्त्वा कारवतीं नदीम् ॥  
प्राप्य साल्वेयराष्ट्राणि निषादानप्यतीत्य च ।  
देवापृथुपुरं पश्यन् सर्वतस्सुसमाहितः ॥  
तमतीत्य महाबाहुर्देवारण्यमपश्यत ।  
पूजयामासुरायान्तं देवारण्ये महर्षयः ॥  
स वनानि नदीः शैलान् गिरिप्रस्रवणानि च ।  
अतीत्य च तदा पार्थः सुभद्रासारथिस्तदा ॥  
कौरवं विषयं प्राप्य विशोकः समपद्यत ॥  
सोदर्याणां महाबाहुस्सिंहाशयमिवाशयम् ।  
आरादुपवनोपेतां दाशार्हप्रतिमां पुरीम् ॥  
क्रोशमात्रे पुरस्यासीद्गोष्ठं पार्थस्य शोभनम् ।  
तत्राभीयात् स बीभत्सुर्निविष्टो यदुकन्यया ॥  
अर्जुनः  
ततस्सुभद्रां सत्कृत्य पार्थो वचनमब्रवीत् ।  
गोपालिकानां वेषेण गच्छ त्वं वृजिनं पुरम् ।  
कामव्याहारिणी कृष्णा रोचतां ते वचो मम ॥  
दृष्ट्वा तु परुषं ब्रूयात्सह तत्र मया गताम् ।  
अन्यवेषेण तु गतां दृष्ट्वा सा त्वां प्रियं वदेत् ॥  
यत्तु सा प्रथमं ब्रूयान्न तस्यास्ति निवर्तनम् ।  
तस्मान्मानं च दर्पं च व्यपनीय स्वयं व्रज ॥  
वैशम्पायनः  
सुभद्रा  
तस्य तद्वचनं श्रुत्वा सुभद्रा प्रत्यभाषत ।  
एवमेतत्करिष्यामि यथा त्वं पार्थ भाषसे ॥  
वैशम्पायनः  
सुभद्रावचनं श्रुत्वा सुप्रीतः पाकशासनिः ।  
गोपालान्स समानीय त्वरितो वाक्यमब्रवीत् ॥  
अर्जुनः  
तरुण्यस्सन्ति यावन्त्यस्ताः सर्वा व्रजयोषितः ।  
आगच्छन्तु गमिष्यन्त्या भद्रया सह सङ्गताः ॥  
वैशम्पायनः  
इन्द्रप्रस्थं पुरवरं कृष्णां द्रष्टुं यशस्विनीम् ।  
एतच्छ्रुत्वा तु गोपालैरानीता व्रजयोषितः ॥  
ततस्ताभिः परिवृतां व्रजस्त्रीभिरनिन्दिताम् ।  
सुभद्रां त्वरमाणश्च रक्तकौशेयवासिनीम् ॥  
पार्थः प्रस्थापयामास कृत्वा गोपालिकावपुः ॥  
साऽधिकं तेन रूपेण शोभमाना यशस्विनी ।  
गोपालिकामध्यगता प्रययौ वृजिनं पुरम् ॥  
ततः पुरवरश्रेष्ठमिन्द्रप्रस्थं यशस्विनी ।  
त्वरिता खाण्डवप्रस्थमाससाद विवेश च ॥  
सा गृहश्रेष्ठमासाद्य वीरपत्नी यशस्विनी ।  
ववन्दे पृथुताम्राक्षी पृथां भद्रा पितृष्वसाम् ॥  
ततोऽभिगम्य त्वरिता पूर्णेन्दुसदृशानना ।  
ववन्दे द्रौपदीं भद्रा प्रेष्याऽहमिति चाब्रवीत् ॥  
प्रत्युत्थाय तु तां देवीं कृष्णा कृष्णसहोदरीम् ।  
सस्वजे चाभवत्प्रीता निस्सपत्नोऽस्तु ते पतिः ।  
वीरसूर्भव भद्रे त्वं भव भर्तृप्रिया तथा ॥  
ओजसा निर्मिता बह्वीरुवाच परमाशिषः ।  
तथैव मुदिता भद्रा तामुवाच तथास्त्विति ॥  
ततस्सुभद्रां वार्ष्णेयी परिष्वज्य शुभाननाम् ।  
अङ्के निवेश्य मुदिता वासुदेवं प्रशस्य च ॥  
ततः किलकिलाशब्दः क्षणेन समपद्यत ।  
हर्षादानर्तयोधानामासाद्य वृजिनं पुरम् ॥  
देवपुत्रप्रकाशास्ते जाम्बूनदमयध्वजाः ।  
पृष्ठतोऽनुययुः पार्थं पुरुहूतमिवामराः ॥  
गोभिरुष्ट्रैः सदश्वैश्च युक्तानि बहुला जनाः ।  
ददृशुर्यानमुख्यानि दाशार्हपुरवासिनाम् ॥  
ततः पुरवरे यूनां प्रहर्षस्समजायत ।  
प्रवासादागतं पार्थं दृष्ट्वा स्वमिव बान्धवम् ।  
सोऽभिगम्य नरश्रेष्ठो दाशार्हगणसंवृतः ।  
पौरैः पुरवरैः प्रीत्या परया चाभिनन्दितः ॥  
प्राप्य चान्तःपुरद्वारमवरुह्य रथोत्तमात् ।  
ववन्दे धौम्यमासाद्य मातरं च धनञ्जयः ॥  
स्पृष्ट्वा च चरणौ राज्ञो भीमस्य च धनञ्जयः ।  
यमाभ्यां वन्दितो हृष्टस्सस्वजे तौ ननन्द च ॥  
ब्राह्मणप्रमुखांत्सर्वान्भ्रातृभिस्सह सङ्गतः ।  
यथार्हं मानयामास पौरजानपदानपि ॥  
तत्रस्थान्यनुयातानि प्रदाय गुरवे वधूम् ।  
पूजयाञ्चक्रुरासाद्य कुन्तीपुत्रं युधिष्ठिरम् ॥  
पुरस्तादेव तेषां तु स महात्मा महायशाः ।  
पूजनार्होऽभवद्राजा यथा वै गदपूर्वजः ॥  
पाण्डवेन यथार्हं ते पूजार्हेण सुपूजितः ।  
न्यविशन्ताभ्यनुज्ञाता राज्ञा तुष्टा यशस्विना ॥  
तामदीनामदीनार्हां सुभद्रां प्रीतिवर्धिनीम् ।  
साक्षाच्छ्रियममन्यन्त पार्थाः कृष्णसहोदराम् ॥  
गुरूणां श्वशुराणां च देवराणां तथैव च ।  
सुभद्रा स्वेन वृत्तेन बभूव परमप्रिया ॥  
ततस्ते हृष्टमनसः पाण्डवेया महारथाः ।  
युधिष्ठिरमुखाः प्रीता बभूवुर्जनमेजय ॥  
कुन्ती च परमप्रीता कृष्णा च सततं तथा ॥  
