अर्जुनः  
अस्माकमनुरूपं वै यस्स्याद्गन्धर्वसत्तम ।  
पुरोहितं ममाचक्ष्व सर्वं हि विदितं तव ॥  
गन्धर्वः   
यवीयान् देवलस्यैष वने भ्राता तपस्यति ।  
धौम्य उत्कचके तीर्थे तं वृणीष्व यदीच्छसि ॥  
वैशम्पायनः  
ततोऽर्जुनोऽस्त्रमाग्नेयं प्रददौ तद्यथाविधि ।  
गन्धर्वाय ददौ प्रीतो वचनं चेदमब्रवीत् ॥  
त्वय्येव तावत्तिष्ठन्तु हया गन्धर्वसत्तम ।  
कार्यकाले ग्रहीष्यामि स्वस्ति तेऽस्त्विति चाब्रवीत् ॥  
तेऽन्योन्यमभिसम्पूज्य गन्धर्वः पाण्डवाश्च ह ।  
रम्याद्भागीरथीतीराद् यथाकामं प्रतस्थिरे ॥  
तत उत्कचकं तीर्थं गत्वा धौम्याश्रमान्तिके ।  
तं वव्रुः पाण्डवा धौम्यं पौरोहित्याय भारत ॥  
तांश्चापि प्रतिजग्राह सर्ववेदविदां वरः ।  
पाद्येन फलमूलेन पौरोहित्येन चैव ह ॥  
तेन चाशंसिरे लब्धां श्रियं राज्यं च पाण्डवाः ।  
ब्राह्मणं तं पुरस्कृत्य पाञ्चाल्याश्च स्वयंवरे ॥  
मातृषष्ठास्ततस्तेन गुरुणा सह सङ्गताः ।  
नाथवन्तमिवात्मानं मेनिरे भरतर्षभाः ॥  
स हि वेदार्थतत्त्वज्ञस् तेषां गुरुरुदारधीः ।  
वेदविच्चैकवाग्मी च धौम्यश्श्रीमान् द्विजोत्तमः ॥  
तेजसा चैव बुद्ध्या च रूपेण यशसा श्रिया ।  
मन्त्रैश्च विविधैर्धौम्यस् तुल्य आसीद्बृहस्पतेः |  
स चापि विप्रस्तान् मेने स्वभावाभ्यधिकान् भुवि ||  
तेन धर्मविदा पार्था याज्यास्सर्वविदा पुरा |  
मेनिरे सहिता वीराः प्राप्तं राज्यं स्वधर्मतः ||  
बुद्धिवीर्यबलोत्साहैर् युक्ता देवा इवापरे |  
कृतस्वस्त्ययनास्तेन ततस्ते मनुजाधिपाः ||  
मेनिरे सहिता गन्तुं पाञ्चाल्यास्तं स्वयंवरम् ॥  
