गन्धर्वः-  
अथ तस्यामदृश्यायां नृपतिर्भावमोहितः ।  
पातनश्शत्रुसङ्घानां पपात धरणीतले ॥  
तस्मिन्निपतिते भूमावथ सा चारुवर्णिनी ।  
पुनः पीनायतश्रोणी दर्शयामास तं नृपम् ॥  
अाबभाषेऽथ कल्याणी वाचा मधुरया नृपम् ।  
तं कुरूणां कुलकरं कामाभिहतचेतसम् ॥  
तपती-  
उत्तिष्ठोत्तिष्ठ भद्रं ते न त्वमर्हस्यरिन्दम ॥  
मोहं नृपतिशार्दूल गन्तुमाविष्कृतं कृतम् ।  
गन्धर्वः-  
एवमुक्तस्स नृपतिर्वाचा मधुरया तदा ।  
ददर्श विपुलश्रोणीं तामेवाभिमुखे स्थिताम् ॥  
अथ तामसितापाङ्गीमाबभाषे नराधिपः ।  
मन्मथाभिपरीतात्मा सन्दिग्धाक्षरया गिरा ॥  
संवरणः-  
साधु मामसितापाङ्गि कामार्तं मत्तकाशिनि ।  
भजस्वेह यथा नाहं प्राणाञ्जह्यां शुचिस्मिते ॥  
त्वदर्थं हि विशालाक्षि मामयं निशितैश्शरैः ।  
कामः कमलगर्भाभे प्रतिविध्यन्न शाम्यति ॥  
दष्टं स्रस्तमनाक्रन्दं भद्रे काममहाहिना ।  
मां च पीनघनश्रोणि सञ्जीवयितुमर्हसि ॥  
त्वदधीनाश्च मे प्राणाः किन्नरोद्गीतभाषिणि ।  
चारुसर्वानवद्याङ्गि पद्मेन्दुसदृशानने ॥  
न ह्यहं त्वदृते भीरु शक्ष्ये जीवितुमात्मना ।  
तस्मात्कुरु विशालाक्षि मय्यनुक्रोशमङ्गने ॥  
भक्तं मामसितापाङ्गि न परित्यक्तुमर्हसि ।  
त्वं हि मां प्रीतियोगेन त्रातुमर्हसि भामिनि ॥  
गान्धर्वेण च मां भीरु विवाहेनैहि सुन्दरी ॥  
विवाहानां हि रम्भोरु गान्धर्वश्श्रेष्ठ उच्यते ॥  
कन्या-  
नाहमीशाऽऽत्मनो राजन्कन्या पितृमती ह्यहम् ।  
मयि चेदस्ति ते प्रीतिर्याचस्व पितरं मम ॥  
यथा हि ते मया प्राणाः संवृताश्च नरेश्वर ।  
दर्शनादेव भूयस्त्वं तथा प्राणान्ममाहरः ॥  
न चाहमीशा देहस्य तस्मान्नृपतिसत्तम ।  
समीपं नोपगच्छामि न स्वतन्त्रा हि योषितः ॥  
का हि सर्वेषु लोकेषु विश्रुताभिजनं नृपम् ।  
कन्या नाभिलषेन्नाथं भर्तारं भक्तवत्सलम् ॥  
तस्मादेवं गते काले याचस्व पितरं मम ।  
आदित्यं प्रणिपातेन तपसा नियमेन च ॥  
स चेत्कामयते दातुं तव मामरिवर्दन ।  
भविष्याम्यथ ते राजन्सततं वशवर्तिनी ॥  
अहं हि तपती नाम सावित्र्यवरजा सुता ।  
अस्य लोकप्रदीपस्य सवितुः क्षत्रियर्षभ ॥ ॥  
