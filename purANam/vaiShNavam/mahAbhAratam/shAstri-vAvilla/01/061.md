वैशम्पायनः-  
समावृत्तव्रतं तं तु विसृष्टं गुरुणा कचम् ।  
प्रस्थितं त्रिदशावासं देवयान्यब्रवीदिदम् ॥  
ऋषेरङ्गिरसः पौत्र वृत्तेनाभिजनेन च ।  
भ्राजसे विद्यया चैव तपसा च दमेन च ॥  
ऋषिर्यथाङ्गिरा मान्यः पितुस्तव महातपाः ।  
तथा मान्यश्च पूज्यश्च तव भूयो बृहस्पतिः ॥  
एवं ज्ञात्वा विजानीहि यद्ब्रवीमि तपोधन ।  
व्रतस्थे नियमोपेते यथा वर्ताम्यहं त्वयि ॥  
स समावृत्तविद्यो मां भक्तां भजितुमर्हसि ।  
गृहाण पाणिं विधिवन्मम मन्त्रपुरस्कृतम् ॥  
कचः-  
पूज्यो मान्यश्च भगवान् यथा तव पिता मम ।  
तथा त्वमनवद्याङ्गि पूजनीयतमा मम ॥  
आत्मप्राणैः प्रियतमा भार्गवस्य शुचिस्मिते ।  
त्वं भत्रे धर्मतः पूज्या गुरुपुत्री मता मम ॥  
गुरोर्गरीयसी विद्या तस्माद्गुरुतरा मम ।   
न मामर्हसी कल्याणि वक्तुमेवं शुचिस्मिते ॥  
यथा मम गुरुर्नित्यं मान्यश्शुक्रः पिता तव ।  
देवयानि तथा त्वं हि नैवं वक्तुमिहार्हसि ॥  
देवयानी-  
गुरुपुत्रस्य पुत्रो हि ननु त्वमसि मे पितुः ।  
तस्मान्मान्यश्च पूज्यश्च ममापि त्वं द्विजोत्तम ॥  
असुरैर्हन्यमाने च कच त्वयि पुनःपुनः ।  
तदाप्रभृति या प्रीतिस् तां त्वं मा विस्मरस्व मे ॥  
सौहृदेनानुरक्तां च भक्तां भजितुमर्हसि ।  
न मामर्हसि धर्मज्ञ त्यक्तुं भक्तामनाथवत् ॥  
कचः-  
अनियोज्ये नियोक्तुं मां देवयानि न चार्हसि ।  
प्रसीद मह्यं सुभ्रु त्वं गुरोर्गुरुतरा शुभे ॥  
यत्रोषितं विशालाक्षि त्वया चन्द्रनिभानने ।  
तत्राहमुषितो भद्रे कुक्षौ काव्यस्य भामिनि ॥  
मम त्वं भगिनी भद्रे भैवं वोचश्शुभानने ।  
सुखमस्म्युषितो भद्रे न मन्युर्विद्यते मम ॥  
आपृच्छे त्वां गमिष्यामि शिवमाशंस मे पथि ।  
अविरोधेन धर्मस्य स्मर्तव्योऽहं कथान्तरे ।  
अप्रमत्तोत्थिता नित्यम् आराधय गुरुं मम ॥  
देवयानी-  
धर्मकार्ये तु युज्जाना कन्या सम्प्राप्तयौवना ।  
धर्ममेव प्रयुञ्जाना प्रत्याख्याता त्वयानघ ॥  
तस्मात् कच न ते विद्या सिद्धिमेषा गमिष्यति ॥  
कचः-  
गुरुपुत्रीति कृत्वाऽहं प्रत्याचक्षे न दोषतः ।  
गुरुणा चाननुज्ञातो धर्मतः प्रब्रवीम्यहम् ॥  
आर्षं धर्मं ब्रुवाणोऽहं देवयानि यथा त्वया ।  
शप्तोऽस्म्यनर्हश्शापस्य कामतोऽस्मि न धर्मतः ॥  
तस्माद्भवत्या यः कामो न तथा स भविष्यति ।  
ऋषिपुत्रो न ते कश्चिद् द्विजः पाणिं ग्रहीष्यति ॥  
फलिष्यति च वै विद्या नेति यच्चात्थ मामिह ।  
अध्यापयिष्यामि तु यं तस्य विद्या फलिष्यति ॥  
वैशम्पायनः-  
एवमुक्त्वा द्विजश्रेष्ठो देवयानीं कचस्तदा ।  
त्रिदशेशालयं शीघ्रं जगाम द्विजसत्तमः ॥  
तमागतमभिप्रेत्य देवा इन्द्रपुरोगमाः ।  
बार्हस्पत्यं सभाज्येदं कचमाहुर्मुदान्विताः ॥  
देवाः-  
यत्त्वमस्मद्धितं कर्म कृतवान् परमाद्भुतम् ।  
न ते यशो जरां गन्ता भागभाक्त्वं भविष्यसि ॥ ॥  
