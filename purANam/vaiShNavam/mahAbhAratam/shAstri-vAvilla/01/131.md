वैशम्पायनः-  
पाण्डवान्धार्तराष्ट्रांश्च कृतास्त्रान्प्रसमीक्ष्य तु ।  
गुर्वर्थं दक्षिणां काले प्राप्तेऽमन्यत वै गुरुः ॥  
कृतास्त्रांश्च ततश्शिष्यांश्चोदयामास वै गुरुः ।  
अस्त्रशिक्षामनुज्ञातान्गङ्गाद्वारमुपागतान् ॥  
भारद्वाजस्ततस्तांस्तु सर्वानेवाभ्यभाषत ॥  
इच्छामि दत्तां सहितैर्मह्यं परमदक्षिणाम् ॥  
एवमुक्तास्ततस्ते वै शिष्या द्रोणमुपागमन् ।  
भगवन्किं प्रयच्छाम आज्ञापयतु नो गुरुः ॥  
ततश्शिष्यान्समाहूय आचार्यस्समचोदयत् ।  
द्रोणस्सर्वानशेषेण दक्षिणार्थं महीपते ॥  
द्रोणः-  
पञ्चालराजं द्रुपदं गृहित्वा रणमूर्धनि ।  
पर्यानयत भद्रं वः सा स्यात्परमदक्षिणा ॥  
वैशम्पायनः-  
तथेत्युक्त्वा तु ते सर्वे रथैस्तूर्णं प्रहारिणः ।  
आचार्यधनदानार्थं द्रोणेन सहिता ययुः ॥  
ततोऽभिजग्मुः पञ्चालं क्रोशन्त कौरवर्षभाः ।  
दुर्योधनश्च कर्णश्च युयुत्सुश्च महाबलः ॥  
दुःशासनो विकर्णश्च जलसन्धस्सुलोचनः ॥  
एते चान्ये च बहवः कुमारा बहुविक्रमाः ।  
अहंपूर्वमहंपूर्वमित्येवं क्षत्रियर्षभाः ॥  
ततो वरराथारूढाः कुमारास्सादिभिस्सह ।  
प्रविश्य नगरं सर्वे राजमार्गमुपाययुः ॥  
तस्मिन्काले तु पाञ्चालः श्रुत्वा दृष्ट्वा महद्बलम् ।  
भ्रातृभिस्सहितो राजंस्त्वरया निर्ययौ गृहात् ॥  
ततस्तु कृतसन्नाहा यज्ञसेनसहोदराः ।  
शरवर्षाणि मुञ्चन्तः प्रणेदुस्सर्वतोदिशम् ॥  
ततो रथेन शुभ्रेण समासाद्य तु कौरवान् ।  
यज्ञसेनश्शरान्घोरान्ववर्ष युधि दुर्जयः ॥  
पूर्वमेव तु सम्मन्त्र्य पार्थो द्रोणमथाऽब्रवीत् ॥  
दर्पोसेकात्कुमाराणामाचार्य द्विजसत्तम ।  
एषां पराक्रमस्यान्ते वयं कुर्याम साहसम् ॥  
एतैरशक्यः पाञ्चालो ग्रहीतुं रणमूर्धनि ॥  
एवमुक्त्वा तु कौन्तेयो भ्रातृभिस्सहितोऽनघः ।  
अर्धक्रोशे तु नगरादतिष्ठद्बहिरेव सः ॥  
द्रुपदः कौरवान्दृष्ट्वा प्राधावत समन्ततः ।  
शरजालेन महता मोहयन्कौरवीं चमूम् ॥  
तमुद्यन्तं रथेनैकमाशुकारिणमाहवे ।  
अनेकमिव सन्त्रासान्मेनिरे सर्वकौरवाः ॥  
द्रुपदस्य शरा घोरा विचेरुस्सर्वतोदिशम् ॥  
ततश्शङ्खाश्च भेर्यश्च मृदङ्गाश्च सहस्रशः ।  
प्रावाद्यन्त महाराज पञ्चालानां निवेशने ॥  
सिंहनादश्च सञ्जज्ञे पञ्चालानां महात्मनाम् ।  
धनुर्ज्यातलशब्दश्च संस्पृशद्गगनं महत् ॥  
दुश्शाशनो विकर्णश्च सुबाहुर्दीर्घलोचनः ।  
दुर्योधनश्च सङ्क्रुद्धश्शरवर्षैरवाकिरन् ॥  
सोऽतिविद्धो महेष्वासः पार्षतो युधि दुर्जयः ।  
व्यधमत्तान्यनीकानि तत्क्षणादेव भारत ॥  
दुर्योधनं विकर्णं च कर्णं चापि महाबलम् ।  
नानानृपसुतान्वीरान्सैन्यानि विविधानि च ॥  
अलातचक्रवत्सर्वाश्चरन्बाणैरतर्पयत् ॥  
दुश्शासनं च दशभिर्विकर्णं विंशकैश्शरैः ।  
शकुनिं वंशकैस्तीक्ष्णैर्दशभिर्मर्मभेदिभिः ॥  
कर्णदुर्योधनौ चोभौ शरैस्सर्वाङ्गसन्धिषु ।  
अष्टाविंशतिभिस्सर्वैः पृथक्पृथगरिन्दमः ॥  
सुबाहुं पञ्चभिर्विद्ध्वा तथाऽन्यान्विविधैश्शरैः ।  
विव्याथ सहसा भूयो ननाद बलवत्तरम् ॥  
विनद्य कोपात् पाञ्चालस्सर्वशस्त्रभृतां वरः ।  
धनूंषि रथयन्त्रं च हयाञ्छत्रध्वजानपि ॥  
चकर्त सर्वपाञ्चालाः प्रणेदुस्सिंहसर्पवत् ॥  
ततस्तु नागरास्सर्वे मुसलैर्यष्टिभिस्तदा ।  
अभ्यवर्षन्त कौरव्यान्वर्षमाणा घना इव ॥  
सबालवृद्धाः काम्पिल्याः कौरवानभ्ययुस्तदा ॥  
श्रुत्वा तु तुमुलं शब्दं नागराणां महारथाः ।  
द्रवन्तिस्म नदन्तिस्म क्रोशतः पाण्डवान्प्रति ॥  
पाञ्चालशरभिन्नाङ्गो भयमासाद्य वै वृष ।  
कर्णो रथादवप्लृत्य पलायनपरोऽभवत् ॥  
पाडवास्तु स्वनं श्रुत्वा आर्तानां रोमहर्षणम् ।  
अभिवाद्य ततो द्रोणं रथानारुह्य पाण्डवाः ॥  
युधिष्ठिरं निवार्याशु मा युद्धमिति पाण्डव ।  
माद्रेयौ चक्ररक्षौ तु फाल्गुनस्तु तदाऽकरोत् ॥  
सेनाग्रगो भीमसेनस्तदाभूद्गदया सह ।  
तदा शङ्खध्वनिं कृत्वा भ्रातृभिस्सहितोऽनघः ॥  
आयाज्जवेन कौन्तेयो रथघोषेण नादयन् ॥  
पञ्चालानां ततः सेनामुद्धूतार्णवनिःस्वनाम् ।  
भीमसेनो महाबाहुर्दण्डपाणिरिवान्तकः ॥  
प्रविवेश महासेनां मकरस्सागरं यथा ॥  
स्वयमभ्यद्रवद्भीमो नागानीकं गदाधरः ॥  
सुयुद्धकुशलः पार्थो बाहुवीर्येण चातुलः ।  
अहनत्कुञ्जरानीकं गदया कालरूपधृक् ॥  
ते गजा गिरिसङ्काशाः क्षरन्तो रुधिरं बहु ।  
भीमसेनस्य गदया भिन्नमस्तकपिण्डकाः ॥  
पतन्ति द्विरदा भूमौ वज्रघातादिवाचलाः ।  
गजानश्वान्रथांश्चैव पातयामास पाण्डवः ॥  
पदातीन्नागरांश्चैव नावधीदर्जुनाग्रजः ।  
गोपाल इव दण्डेन यथा पशुगणान्वने ॥  
चालयन्रथनागाश्वान्सञ्चचाल वृकोदरः ॥  
भरद्वाजप्रियं कर्तुमुद्यतः फाल्गुनस्तदा ।  
पार्षतं शरजालेन क्षिप्रं प्रच्छाद्य पाण्डवः ॥  
हयौघांश्च गजौघांश्च रथौघांश्च समन्ततः ।  
पातयन्समरे राजन्युगान्ताग्निरिव ज्वलन् ॥  
ततस्ते हन्यमाना वै पञ्चालाः सृञ्जयास्तथा ।  
शरैर्नानाविधैस्तूर्णं पार्थं प्रच्छाद्य सर्वशः ॥  
सिंहनादरवान्कृत्वा समयुध्यन्त पाण्डवम् ॥  
तद्युद्धमभवद्धोरं सुमहाद्भुतदर्शनम् ।  
सिंहनादस्वनं श्रुत्वा नामृष्यत धनञ्जयः ॥  
ततः किरीटी सहसा पञ्चालं समभिद्रवत् ।  
छादयन्निषुजालेन महता मोहयन्निव ॥  
शीघ्रमभ्यस्यतो बाणान्सन्दधानस्य चानिशम् ।  
नान्तरं ददृशे किञ्चित्कौन्तेयस्य तरस्विनः ॥  
न दिशो नान्तरिक्षं च तदा नैव च मेदिनी ।  
अदृश्यत महाराज तत्र किञ्च न संयुगे ॥  
बाणान्धकारे बलिना कृते गाण्डीवधन्वना ।  
पाञ्चालानां कुरूणां च साधु साध्विति निस्वनः ॥  
तत्र तूर्यनिनादश्च शङ्खानां च महास्वनः ।  
सिंहनादश्च सञ्जज्ञे साट्टहासेन मिश्रितः ॥  
ततः पाञ्चालराजस्तु तथा सत्यजिता सह ।  
त्वरमाणोऽभिदुद्राव महेन्द्रं शम्बरो यथा ॥  
महता शरवर्षेण पार्थः पाञ्चालमावृणोत् ॥  
ततो हलहलाशब्द आसीत्पाञ्चालके बले ।  
जिघृक्षति महासिंहे गजानामिव यूथपम् ॥  
दृष्ट्वा पार्थं तदायान्तं सत्यजित्सत्यविक्रमः ।  
पाञ्चालं वै परिप्रेप्सुर्धनञ्जयमभिद्रवत् ॥  
ततस्त्वर्जुनपाञ्चालौ युद्धाय समुपागतौ ।  
व्यक्षोभयेतां तौ सैन्यमिन्द्रवैरोचनाविव ॥  
ततस्सत्यजितं पार्थो दशभिर्मर्मभेदिभिः ।  
विव्याथ बलवद्राजंस्तदद्भुतमिवाभवत् ॥  
ततश्शरशतैः पार्थं पाञ्चालश्शीघ्रमार्दयत् ॥  
पार्थस्तु शरवर्षेण च्छाद्यमानो महारथः ।  
वेगं चक्रे महावेगो धनुर्ज्यामवमृज्य च ॥  
ततस्सत्यजितश्चापं छित्वा राजानमभ्ययात् ॥  
अथान्यद्धनुरादाय सत्यजिद्वेगवत्तरम् ।  
साश्वं ससूतं सरथं पार्थं विव्याथ सत्वरम् ॥  
स तं न ममृषे पार्थः पाञ्चालेनार्दितो मृधे ॥  
ततस्तस्य विनाशार्थं सत्वरं व्यसृजच्छरान् ।  
हयान्ध्वजं धनुर्मुष्टिमुभौ तौ पार्ष्णिसारथी ॥  
स तथा भिद्यमानेषु कार्मुकेषु पुनः पुनः ।  
हयेषु विनिकृत्तेषु विमुखोऽभवदाहवे ॥  
स सत्यजितमालेक्य तथा विमुखमाहवे ।  
वेगेन महता राजन्नभ्यधावत पार्षतम् ॥  
तदा चक्रे महद्युद्धमर्जुनो जयतां वरः ।  
तस्य पार्थो ध्वजं चित्रं धनुश्चोर्व्यामपातयत् ॥  
पञ्चभिस्तस्य विव्याथ हयान्सूतं च सायकैः ॥  
तत उत्सृज्य तच्चापमाददानः शरावरम् ।  
खड्गमुद्यम्य कौन्तेयस्सिंहनादमथाकरोत् ॥  
पाञ्चालस्य रथस्यैषामाप्लुत्य सहसा बली ।  
पाञ्चालरथमास्थाय अवित्रस्तो धनञ्जयः ॥  
विक्षोभ्याम्भोनिधिं तार्क्ष्यस्तं नागमिव सोऽग्रहीत् ।  
ततस्तु सर्वपाञ्चाला विद्रवन्ति दिशो दश ॥  
दर्शयन्सर्वसैन्यानां बाह्वोर्बलमाथात्मनः ।  
सिंहनादस्वनं कृत्वा निर्जगाम धनञ्जयः ॥  
आयान्तमर्जुनं दृष्ट्वा कुमारास्सहितास्तदा ।  
ममृदुस्तस्य नगरं द्रुपदस्य महात्मनः ॥  
अर्जुनः-  
सम्बन्धी कुरुवीराणां द्रुपदो राजसत्तमः ।  
मा वधीस्तद्बलं भीम गुरुदानं प्रदीयताम् ॥  
वैशम्पायनः-  
भीमसेनस्तदा राजन्नर्जुनेन निवारितः ।  
अतृप्तो युद्धधर्मेषु न्यवर्तत महारथः ॥  
ते यज्ञसेनं द्रुपदं गृहीत्वा रणमूर्धनि ।  
उपाजह्रुस्सहामात्यं द्रोणाय भरतर्षभ ॥  
भग्नदर्पं हृतधनं तथा वशमुपागतम् ।  
स वैरं मनसा ध्यात्वा द्रोणो द्रुपदमब्रवीत् ॥  
द्रोणः-  
प्रमृज्य तरसा राष्ट्रं पुरं ते मृदितं मया ।  
प्राप्य जीवन्रिपुवशं सखिपूर्वं किमिष्यते ॥  
द्रोणः-  
वैशम्पायनः-  
एवमुक्त्वा प्रहस्यैनं निश्चित्य पुनरब्रवीत् ।  
मा भैः प्राणभयाद्राजन्क्षमिणो ब्राह्मणा वयम् ॥  
आश्रमे क्रीडितं यत्तु त्वया बाल्ये मया सह ।  
तेन संवर्धितो हर्षस्त्वया मे क्षत्रियर्षभ ॥  
प्रार्थयेऽहं त्वया सख्यं पुनरेव नरेश्वर ।  
वरं ददामि ते राजन्राज्यस्यार्धमवाप्नुहि ॥  
अराजा किल नो राज्ञस्सखा भवितुमर्हति ।  
अतः प्रयतितं राज्ये यज्ञसेन मया तव ॥  
राजासि दक्षिणे कूले भागीरथ्याहमुत्तरे ।  
सखायं मां विजानीहि पाञ्चाल यदि मन्यसे ॥  
द्रुपदः-  
अनाश्चर्यमिदं ब्रह्मन्विक्रान्तेषु महात्मसु ।  
प्रीये त्वयाऽहं त्वत्तश्च प्रीतिमिच्छामि शाश्वतीम् ॥  
वैशम्पायनः-  
एवमुक्तस्तु तं द्रोणो मोक्षयामास भारत ।  
सत्कृत्य चैनं प्रीतात्मा राज्यार्धं प्रत्यपादयत् ॥  
आसन्दीमथ गङ्गायास्तीरे जनपदायुताम् ।  
सोऽध्यावसद्दीनमनाः काम्पिल्यं च पुरोत्तमम् ॥  
दक्षिणांश्चैव पञ्चालान्यावच्चर्मण्वतीं नदीम् ।  
अहिच्छत्रं च विषयं भारद्वाजोऽभ्यपद्यत ॥  
एवं राजन्नहिच्छत्रं पुरा बहुधनान्वितम् ।  
युधि निर्जित्य पार्थेन द्रोणाय प्रतिपादिता ॥ ॥  
