वैशम्पायनः   
तेन शब्देन वित्रस्तो जनस्सर्वोऽथ रक्षसः ।  
निष्पपात गृहाद्राजन् सहैव परिचारिभिः ॥  
ततस्तु निहतं दृष्ट्वा राक्षसेन्द्रं महाबलम् ।  
बकाः परमसन्त्रस्ताः भीमं शरणमाययुः ॥  
तान् भीतान् विगतज्ञानान् भीमः प्हरतां वरः ।  
सान्त्वयामास बलवान् समये च न्यवेशयत् ॥  
न हिंस्या मानुषा भूयो युष्माभिरिह कर्हिचित् ।  
हिंसतां च वधश्शीघ्रम् एवमेव भविष्यति ॥  
तस्य तद्वचनं श्रुत्वा तानि रक्षांसि भारत ।  
एवमस्त्विति तं प्राहुर्जगृहुस्समयं च तम् ।  
सगणस्तु बकभ्राता प्राणमत्पाण्डवं तदा ॥  
ततः प्रभृति रक्षांसि तत्र सौम्यानि भारत ।  
नगरे प्रत्यदृश्यन्त नरैर्नगरवासिभिः ॥  
ततो भीमस्तमादाय गतासुं पुरुषादकम् ।  
निष्कर्णनेत्रं निर्जिह्वं निस्सञ्ज्ञं कण्ठपीडनात् ॥  
कुर्वन्तं बहुधा चेष्टां सनादं समकर्षत ॥  
स एव राक्षसो नूनं पुनरायाति नः पुरीम् ।  
सबालवृद्धाः पुरुषा इति भीताः प्रदुद्रुवुः ।  
द्वारदेशे विनिक्षिप्य नगरस्य जगाम तम् ॥  
ततस्स भीमस्तं हत्वा गत्वा ब्राह्मणवेश्म तत् ।  
बलीवर्दौ च शकटं ब्राह्मणाय न्यवेदयत् ॥  
आचचक्षेऽथ तत्सर्वं रात्रौ युद्दमभूद्यथा ॥  
ततो नरा विनिष्क्रम्य नागराः काल्यमेव तु ।  
ददृशुर्निहतं भूमौ राक्षसं रुधिरोक्षितम् ।  
तमद्रिकूटप्रतिमं विनिकीर्णं भयावहम् ॥  
एकचक्रां पुनर्गत्वा प्रवृत्तिं प्रददुः पुरे ॥  
ततस्सहस्रशो राजन् नरा नगरवासिनः ।  
तत्राऽऽजग्मुर्बकं द्रष्टुं सस्त्रीका वृद्धबालकाः ॥  
ततस्ते विस्मितास्सर्वे कर्म दृष्ट्वाऽतिमानुषम् ।  
दैवतान्यर्चयामासुस्सर्वाण्येव विशाम्पते ॥  
ततः परीक्षयामासुः कस्य वारोऽद्य भोजने ।  
ज्ञात्वा चागम्य तं विप्रं पप्रच्छुः सर्वमेव तत् ॥  
पृच्छमानो बहुविधं रक्षमाणश्च पाण्डवान् ।  
उवाच नागरान् सर्वान् काश्यपो नामतस्तदा ॥  
ब्राह्मणः  
आज्ञापितं मामनिशं रुदन्तं सह बन्धुभिः ।  
ददर्श ब्राह्मणः कश्चिन्मन्त्रसिद्धो महाबलः ॥  
परिपृच्छ्य स मां पूर्वं परिक्लेशं पुरस्य च ।  
अब्रवीद्ब्राह्मणश्रेष्ठ आश्वास्य प्रहसन्निव ॥  
प्रापयिष्याम्यहं तस्मा इदमन्नं दुरात्मने ।  
मन्निमित्तं भयं चापि न कार्यमिति वीर्यवान् ॥  
स तदन्नमुपादाय गतो बकवनं प्रति ।  
तेन नूनं भवेदेतत् कर्म लोकहितं कृतम् ॥  
ततस्ते ब्राह्मणास्सर्वे क्षत्रियाश्च सुविस्मिताः ।  
वैश्याश्शूद्राश्च मुदिताश्चक्रुर्ब्रह्ममहं तदा ॥  
ततो जानपदास्सर्व आजग्मुर्नगरं प्रति ।  
तमद्भुततमं द्रष्टुं पार्थास्तत्रैव चाभवन् ॥  
वेत्रकीयगृहे सर्वे परिवार्य वृकोदरम् ।  
विस्मयादभ्यगच्छंस्तं भीमं भीमपराक्रमम् ॥  
न वै न सम्भवेत्सर्वं ब्राह्मणेषु महात्मसु ।  
इति सत्कृत्य तं पौराः परिवव्रुस्समन्ततः ॥  
अयं त्राताऽर्थिनस्सर्वान् पितेव परमार्थवित् ।  
अस्य शुश्रूषया पादौ प्रतिवारमुपास्महे ।  
पशुमद्दधिमच्चास्य वारं भक्तमुपाहरन् ॥  
तस्मिन् हते ते पुरुषा भीतास्ते तमवबोधयन् ॥  
ततस्सम्प्राद्रवन् पार्थास्सह मात्रा परन्तपाः ।  
आगच्छन्नेकचक्रां ते पाण्डवास्संशितव्रताः ॥  
वैदिकाध्ययने युक्ता जटिला ब्रह्मचारिणः ।  
अवसंस्ते च तत्रापि ब्राह्मणस्य निवेशने ।  
मात्रा सहैकचक्रायां दीर्घकालं सुखोषिताः ॥  
