वैशम्पायनः-  
सौमदत्तेर्वचश्श्रुत्वा कर्णो वैकर्तनो वृषा ।  
उवाच वचनं काले कालज्ञस्सर्वकर्मणाम् ॥  
कर्णः-  
नीतिपूर्वमिदं सर्वमुक्तं वचनमर्थवत् ।  
वचनं नाभ्यसूयामि श्रूयतां यद्वचस्स्थितिः ॥  
द्वैधीभावो न गन्तव्यस्सर्वकर्मसु मानवैः ।  
द्विधाभूतेन मनसा ह्यन्यत्कर्म न सिध्यति ॥  
सम्प्रयाणासनाभ्यां तु कर्शनेन तथैव च ।  
नैतच्छक्यं पुरं हन्तुमाक्रन्दोऽस्यामशोभनः ॥  
अवमर्दनकालोऽत्र मतश्चिन्तयतो मम ।  
यावन्नो वृष्णयः पार्ष्णिं न गृह्णन्ति रणप्रियाः ॥  
प्रभवन्तो हृष्टतुष्टास्स्वबाहुबलशालिनः ।  
प्राकारमवमृद्नन्तु परिघाः पूरयन्त्वपि ॥  
प्रस्रावयन्तु सलिलं क्रियतां विषमं समम् ।  
तृणकाष्ठेन महता खातमस्य प्रपूर्यताम् ॥  
घुष्यतां राजसैन्येषु परेषां यो हनिष्यति ।  
नागमश्वं पदातिं वा दानमानं स लप्स्यति ॥  
रथे वै द्विगुणं नागाद्वसु दास्यन्ति पार्थिवाः ॥  
यश्च कामसुखे सक्तो बालश्च स्थविरश्च यः ।  
अयुद्धमनसो ये च ते तु तिष्ठन्तु भीरवः ॥  
प्रदरश्च न दातव्यो न गन्तव्यमचोदितैः ।  
यशो रक्षत भद्रं वो जेष्यामो वै वयं पुरम् ॥  
अनुलोमाश्च नो वातास्सर्वतो मृगपक्षिणः ।  
अग्नयश्च विराजन्ते शस्त्राणि कवचानि च ॥  
वैशम्पायनः-  
ततः कर्णवचश्श्रुत्वा धार्तराष्ट्रप्रियैषिणः ।  
निर्ययुः पृथिवीपालाश्चालयन्तः परान्रणे ॥  
न हि तेषां मनस्सक्तिरिन्द्रियार्थेषु सर्वशः ।  
यथा पुनररिघ्नानां प्रसहो युद्ध एव च ॥  
वैकर्तनपुरोवातस्सैन्धवोर्मिमहास्वनः ।  
दुश्शासनमहामत्स्यो दुर्योधनमहाग्रहः ॥  
स राजसागरो भीमो भीमघोषप्रदर्शनः ।  
अभिदुद्राव वेगेन पुरं तदपसव्यतः ॥  
तदनीकमनाधृष्यं शस्त्राग्निव्यालदीपितम् ।  
समुत्कुपितमाज्ञाय चुक्रुधुर्द्रुपदात्मजाः ॥  
ते मेघसमनिर्घोषैर्बलिनस्स्यन्दनोत्तमैः ।  
निर्ययुर्नगरद्वारात्त्रासयन्तः परान्रणे ||  
धृष्टद्युम्नश्शिखण्डी च सुमित्रः प्रियदर्शनः ।  
चित्रकेतुस्सुकेतुश्च ध्वजसेनश्च वीर्यवान् ॥  
पुत्रा द्रुपदराजस्य बलवन्तो जयैषिणः ।  
द्रुपदस्य महावीर्यः पाण्डरोष्णीषकेतनः ॥  
पाण्डरव्यजनच्छत्रः पाण्डरध्वजवाहनः ।  
स पुत्रगणमध्यस्थश्शुशुभे राजसत्तमः ।  
चन्द्रमा ज्योतिषां मध्ये पौर्णमास्यामिवोदितः ॥  
अथोद्धूतपताकाग्रमजिह्मगतिमव्ययम् ।  
द्रुपदानीकमायान्तं कुरुसैन्यमभिद्रवत् ॥  
तयोरुभयतो जज्ञे भैरवस्तुमुलस्स्वनः ।  
बलयोस्सम्प्रहरतोस्स्रवन्त्योस्सरितोरिव ॥  
प्रकीर्णरथनागाश्वैस्तान्यनीकानि सर्वशः ।  
ज्योतींषि  विप्रकीर्णानि सर्वतः प्रचकाशिरे ॥  
उत्कृष्टभेरीनिनदे सम्प्रवृत्ते महाहवे ।  
अमर्षिता महात्मानः पाण्डवा निर्ययुस्ततः ॥  
रथांश्च मेघनिर्घोषान्युक्तान्परमवाजिभिः ।  
धन्विनो ध्वजिनश्शुभ्रानास्थाय भरतर्षभाः ॥  
ततः पाण्डुसुतान्दृष्ट्वा रथस्थानात्तकार्मुकान् ।  
नृपाणामभवत्कम्पो वेपथुर्हृदयेषु च ॥  
निर्यातेष्वथ पार्थेषु द्रौपदं तद्बलं रणे ।  
आविशत्परमो हर्षः प्रमोदश्च जयं प्रति ॥  
स मुहूर्तं व्यतिकरस्सैन्यानामभवद्भृशम् ।  
ततो द्वन्द्वमयुध्यन्त मृत्युं कृत्वा निवर्तनम् ॥  
जघ्नतुस्समरे तस्मिन्सुमित्रप्रियदर्शनौ ।  
जयद्रथश्च कर्णश्च पश्यतस्सव्यसाचिनः ॥  
अर्जुनः प्रेक्ष्य निहतौ सुमित्रप्रियदर्शनौ ।  
जयद्रथसुतं तत्र जघान पितुरन्तिके ॥  
वृषसेनादवरजं सुबाहुं वै धनञ्जयः ।  
कर्णपुत्रं महावीर्यं रथनीडादपाहरत् ॥  
तौ सुतौ निहतौ दृष्ट्वा राजसिंहौ तरस्विनौ ।  
नामृष्येतां महावीर्यौ प्रहारमिव सद्गजौ ॥  
तौ जग्मतुरसम्भ्रान्तौ फल्गुनस्य रथं प्रति ।  
प्रतिमुक्ततलत्राणौ त्रायमाणौ परस्परम् ॥  
सन्निपातस्तयोरासीत्फल्गुनेन महामृधे ।  
वृत्रशम्बरयोस्सङ्ख्ये वज्रिणेव महारणे ॥  
त्रीनश्वाञ्जघ्नतुस्तत्र फल्गुनस्य नर्षभौ ।  
ततः किलिकिलाशब्दः कुरूणामभवत्तदा ॥  
तान्हयान्निहतान्दृष्ट्वा भीमसेनः प्रतापवान् ।  
निमेषान्तरमात्रेण रथमश्वैरयोजयत् ॥  
उपयातं रथं दृष्ट्वा दुर्योधनपुरस्सरौ ।  
सौबलस्सौमदत्तिश्च समेयातां परन्तपौ ॥  
तैः पञ्चभिरदीनात्मा भीमसेनो महाबलः ।  
अयुध्यत बलैर्वीरैरिन्द्रियार्थैरिवेश्वरः ॥  
तैर्निरुद्धो न सन्त्रासं जगाम समितिञ्जयः ।  
पञ्चभिर्द्विरदैर्मत्तैर्निरुद्ध इव केसरी ॥  
तस्य ते युगपत्पञ्च पञ्चभिर्निशितैश्शरैः ।  
सारथिं वाजिनश्चैव निन्युर्वैवस्वतक्षयम् ॥  
हताश्वात्स्यन्दनश्रेष्ठादवरुह्य महारथः ।  
चचार विविधान्मार्गानसिमुद्यम्य पाण्डवः ॥  
अश्वस्कन्धेषु चक्रेषु युगेष्वीषासु चैव ह ।  
व्यचरत्पातयञ्शत्रून्सुपर्ण इव भोगिनः ॥  
विधनुष्कं विकवचं विरथं च समीक्ष्य तम् ।  
अभिपेतुर्नव्याघ्रमर्जुनप्रमुखा रथाः ॥  
धृष्टद्युम्नश्शिखण्डी च यमौ च युधि दुर्जयौ ॥  
तस्मिन्दाशरथे युद्धे प्रवृद्धे शरवृष्टिभिः ।  
रथा ध्वजाः पताकाश्च सवर्मन्तरधीयत ।  
तत्प्रवृत्तं चिरं कालं युद्धं सममिवाभवत् ॥  
रथेन तान्महाबाहुरर्जुनोऽभ्यपतत्पुनः ॥  
तमापतन्तं दृष्ट्वैव महाबाहुर्धनुर्धरः ।  
कर्णोऽस्त्रविदुषां श्रेष्ठो वारयामास सायकैः ॥  
स तेनाभिहतः पार्थो वासविर्वज्रसन्निभान् ।  
त्रीञ्शरान्सन्दधे क्रुद्धो व्यधात्कर्णस्य पाण्डवः ॥  
तैश्शरैराहतं कर्णं ध्वजयष्टिमुपाश्रितम् ।  
अपोवाह रथाच्चाशु सूतः परपुरञ्जयम् ॥  
ततः पराजिते कर्णे धार्तराष्ट्रं महद्भयम् ।  
विवेश समुदग्रांश्च पाण्डवान्प्रसमीक्ष्य च ॥  
तत्प्रकम्पितमत्यर्थं दृष्ट्वा वै सौबलो बलम् ।  
गिरा गम्भीरया वीरस्समाश्वासयतासकृत् ॥  
धार्तराष्ट्रैस्ततस्सर्वैर्दुर्योधनपुरस्सरैः ।  
धृतं तत्पुनरेवासीद्बलं पार्थप्रकम्पितम् ॥  
ततो दुर्योधनं दृष्ट्वा भीमो भीमपराक्रमः ।  
अक्रुध्यत्स महाबाहुरगारं जातुषं स्मरन् ॥  
ततस्सङ्ग्रामशिरसि ददर्श विपुलद्रुमम् ।  
आयामभूतं तिष्ठन्तं स्कन्धपञ्चाशदुन्नतम् ॥  
महास्कन्धं महोत्सेधं शक्रध्वजमिवोच्छ्रितम् ।  
चित्रमाल्याम्बरधरं पताकाशतशोभितम् ॥  
सालमुत्पाठ्य पाणिभ्यामुद्यम्य च रणे बली ।  
अभिपेदे परान्सङ्ख्ये वज्रपाणिरिवासुरान् ॥  
भीमसेनभयार्तानि फल्गुनाभिहतानि च ।  
न शेकुस्तान्यनीकानि धार्तराष्ट्रान्निरीक्षितुम् ॥  
तानि सम्भ्रान्तयोधानि श्रान्तवाजिगजानि च ।  
दिशः प्राकालयद्भीमो दिवीवाभ्राणि मारुतः ॥  
तान्निवृत्तान्निरानन्दान्हरवारणवाजिनः ।  
नानुसस्रुर्न चाजघ्नुर्नोचुः किञ्चिच्च दारुणम् ।  
स्वमेव शिबिरं जग्मुः क्षत्रियाश्शरविक्षताः ॥  
परेऽप्यभिययुर्हृष्टाः पुरं पौरसुखावहाः ।  
मुहूर्तमभवद्वैरं तेषां वै पाण्डवैस्सह ॥  
यावत्तद्युद्धमभवन्महद्देवासुरोपमम् ।  
तावदेवाभवच्छान्तं निवृत्ता वै महारथाः ॥  
सुव्रतं चक्रिरे सर्वे सुप्राप्तामब्रुवन्वधूम् ।  
कृतार्थं द्रुपदं चोचुर्धृष्टद्युम्नं च पार्षतम् ॥  
शकुनिस्सिन्धुराजश्च कर्णदुर्योधनावपि ।  
तेषां तदभवद्दुःखं हृदि वाचा तु नाब्रुवन् ॥  
ततः प्रयाता राजानस्सर्व एव यथागतम् ।  
धार्तराष्ट्रा हि ते सर्वे गता नागपुरं तदा ॥  
प्रागेव पूररोधात्तु पाण्डवैरश्वसादिनः ।  
प्रेषिता गच्छतारिष्टानस्मानाख्यात शौरये ॥  
ते त्वदीर्घेण कालेन गत्वा द्वारवतीं पुरीम् ।  
ऊचुस्सङ्कर्षणोपेन्द्रौ वचनं वचनक्षमौ ॥  
कुशलं पाण्डवास्सर्वानाहुस्स्मान्धकवृष्णयः ।  
आत्मनश्चाहतानाहुर्विमुक्ताञ्जातुषाद्गृहात् ॥  
समाजे द्रौपदीं स्माहुर्लब्धां राजीवलोचनाम् ।  
आत्मनः सदृशीं सर्वैः शीलवृत्तसमाधिभिः ॥  
तच्छ्रुत्वा वचनं कृष्णस्तानुवाचोत्तरं वचः ।  
सर्वमेतदहं जाने वधात्तस्य तु रक्षसः ॥  
तत उद्योजयामास माधवश्चतुरङ्गिणीम् ।  
सेना समुपयात्तूर्णं पाञ्चालनगरीं प्रति ॥  
ततस्सङ्कर्षणश्चैव केशवश्च महाबलः ।  
यादवैस्सह सर्वैश्च पाण्डवानभिजग्मतुः ॥  
पितृष्वसारं सम्पूज्य द्रुपदं च यथाविधि ।  
द्रौपदीं भूषणैश्शुभ्रैर्भूषयित्वा महाधनैः ॥  
न्यायतः पूजिता राज्ञा द्रुपदेन महात्मना ।  
रेमिरे पाण्डवैस्सार्धं ते पाञ्चालपुरे तदा ॥ ॥  
