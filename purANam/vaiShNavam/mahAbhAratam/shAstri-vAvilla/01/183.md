वैशम्पायनः-  
ततोऽवतीर्णं रङ्गस्य मध्यं पाण्डवमध्यमम् ।  
उदक्रोशन्विप्रमुख्या विधुन्वन्तोऽजिनानि च ।  
दृष्ट्वा सम्प्रस्थितं पार्थमिन्द्रकेतुसमप्रभम् ।  
केचिदासन्विमनसः केचिदासन्मुदाऽन्विताः ।  
आहुः परस्परं केचिन्निपुणा बुद्धिजीविनः ॥  
यत्कर्णशल्यप्रमुखैः पार्थिवैर्लोकविश्रुतैः ।  
नानतं बलवद्भिर्हि धनुर्वेदपरायणैः ॥  
तत्कथं त्वकृतास्त्रेण प्राणतो दुर्बलीयसा ।  
द्विजमात्रेण शक्यं हि सज्यं कर्तुं धनुर्द्विजाः ॥  
सज्यं चेत्कृतवानेषु विद्धं लक्षं कथं भवेत् ॥  
अपहास्या भविष्यन्ति ब्राह्मणास्सर्वराजसु ।  
कर्मण्यस्मिन्नसंसिद्धे चापलादपरीक्षिते ॥  
यद्येष हर्षाद्दर्पाद्वा यदि वा ब्रह्मचापलात् ।  
प्रस्थितो धनुरायन्तुं वार्यतां साधु मा गमत् ॥  
नापहास्या भविष्यामो न च लाघवमास्थिताः ।  
न च विद्वेष्यतां लोके गमिष्यामो महीक्षिताम् ॥  
केचिदाहुर्युवा श्रीमान्नागराजवरोपमः ।  
पीनस्कन्धोरुबाहुश्च धैर्येण हिमवानिव ।  
सम्भाव्यं तस्य कर्मेदमुत्साहाच्चानुमीयते ॥  
शक्तिरस्य महोत्साहा न ह्यशक्तस्स्वयं व्रजेत् ॥  
न च तद्विद्यते किञ्चित्कर्म लोकेषु यद्भवेत् ।  
ब्राह्मणानामसाध्यं वा धृष्णुस्स्थास्नुश्चरिष्णु वा ॥  
अब्भक्षा वायुभक्षाश्च फलाहारा दृढव्रताः ।  
दुर्बला हि बलीयांसः विप्रा हि ब्रह्मतेजसा ॥  
ब्राह्मणो नावमन्तव्यस्सदसद्वा समाचरन् ।  
सुखं दुःखं महद्ध्रस्वं कर्म यत्समुपागतम् ॥  
धनुर्वेदे च वेदे च योगेषु विविधेषु च ।  
न तं पश्यामि मेदिन्यां ब्राह्मणोऽभ्यधिको भवेत् ॥  
मन्त्रयोगबलेनापि महताऽऽत्मबलेन वा ।  
जृम्भयेयुरमुं लोकमथवा द्विजसत्तमाः ॥  
एवं तेषां विलपतां विप्राणां विविधा गिरः ।  
अर्जुनो धनुषोऽभ्याशे तस्थौ गिरिरिवाचलः ।  
अर्जुनः पाण्डवश्रेष्ठो धृष्टद्युम्नमथाब्रवीत् ॥  
एतद्धनुर्ब्राह्मणानां सज्यं कर्तुमलं नु किम् ।  
तस्य तद्वचनं श्रुत्वा धृष्टद्युम्नोऽब्रवीद्वचः ॥  
ब्राह्मणो वाऽथ राजन्यो वैश्यो वा शूद्र एव वा ।  
एतेषां यो धनुश्श्रेष्ठं सज्यं कुर्याद्द्विजोत्तम ॥  
तस्मै प्रदेया भगिनी सत्यमुक्तं मया वचः ॥  
तस्य तद्वचनं श्रुत्वा प्रययौ ब्राह्मणैर्वृतः ।  
ततः पश्चान्महातेजाः पाण्डवो रणदुर्जयः ॥  
स तद्धनुः परिक्रम्य प्रदक्षिणमथाकरोत् ।  
प्रणम्य शिरसा हृष्टो जगृहे च परन्तपः ॥  
सज्यं च चक्रे निमिषान्तरेण शरांश्च जग्राह दशार्धसङ्ख्यान् ।  
विव्याध लक्ष्यं निपपात तच्च छिद्रेण भूमौ सहसाऽतिविद्धम् ॥  
ततोऽन्तरिक्षे च बभूव नादस्समाजमध्ये च महान्निनादः ।  
पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः ॥  
चेलानि विव्यधुश्चात्र ब्राह्मणाश्च सहस्रशः ।  
ननन्दुर्ननृतुश्चात्र धून्वन्तो व्यजनानि च ॥  
न्यपतंश्चात्र नभसस्समन्तात्पुष्पवृष्टयः ।  
शङ्खानि चैव तूर्याणि वादकाश्चाभ्यवादयन् ।  
सूतमागधसङ्घाश्चाप्यस्तुवंस्तत्र सुस्वराः ॥  
तस्मिंस्तु शब्दे महति प्रवृद्धे युधिष्ठिरो धर्मभृतां वरिष्ठः ।  
आवासमेवाभिजगाम शीघ्रं सार्धं यमाभ्यां पुरुषोत्तमाभ्याम् ॥  
विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य ।  
स्वभ्यस्तरूपापि नवेव नित्यं विनाऽपि हासं हसतीव कन्या ॥  
मदादृतेऽपि स्खलतीव भावैर्वाचा विना व्याहरतीव दृष्ट्या ।  
आदाय शुक्लं वरमाल्यदाम जगाम कुन्तीसुतमुत्स्मयन्ती ॥  
समेत्य तस्योपरि सोत्ससर्ज समागतानां पुरतो नृपाणाम् ।  
विन्यस्य मालां विनयेन तस्थौ विहाय राज्ञस्सहसा नृपात्मजा ॥  
शचीव देवेन्द्रमथाग्निदेवं स्वाहेव लक्ष्मीश्च यथा मुकुन्दम् ।  
उषेव सूर्यं मदनं रतीव महेश्वरं पर्वतराजपुत्री ॥  
रामं यथा मैथिलराजपुत्री भैमी यथा राजवरं नलं हि ॥  
तं दृष्ट्वा नृपतिः प्रीतो बभूवारिनिषूदनम् ।  
सह सैन्येन पार्थस्य साहाय्यार्थमियेष सः ॥  
वैशम्पायनः-  
तस्मै दित्सति कन्यां तु ब्राह्मणाय महात्मने ।  
कोप आसीन्महीपानामालोक्यान्योन्यमन्तिकात् ॥  
अस्मानयमतिक्रम्य तृणीकृत्य च सङ्गतान् ।  
दातुमिच्छति विप्राय द्रौपदीं योषितां वराम् ।  
अवज्ञायेह पार्षतः कार्यं केन महात्मनाम् ॥  
ते हन्मैनं दुरात्मानं योऽयमस्मान्न मन्यते ।  
न चार्हत्येष सत्कारं न हि वृद्धो मतो गुणैः ॥  
हन्मैनं सह पुत्रेण दुराचारं नृपद्विषम् ॥  
अयं हि सर्वानाहूय सत्कृत्य च नराधिपान् ।  
गुणवद्भोजयित्वा तु ततः पश्चाद्विनिन्दति ॥  
अस्मिन्राजसमावाये देवानामिव सन्नये ।  
किमयं सदृशं कञ्चिन्नृपतिं नैव दृष्टवान् ॥  
न च विप्रेष्वधीकारो विद्यते वरणं प्रति ।  
स्वयंवरः क्षत्रियाणामितीयं प्रथिता श्रुतिः ॥  
अथवा यदि कन्येयं न च किञ्चिद्बुभूषति ।  
तिलशः प्रविभज्यैनां याम राष्ट्राणि पार्थिवाः ॥  
ब्राह्मणो यदि वा बाल्याल्लोभाद्वा कृतवानिदम् ।  
विप्रियं पार्थिवेन्द्राणां नैष वध्यः कथञ्चन ॥  
ब्राह्मणार्थं हि नो राज्यं जीवितं हि वसूनि च ।  
पुत्रपौत्रं च यच्चान्यदस्माकं विद्यते धनम् ॥  
अवमानवशाद्रोषात्स्वधर्मस्य च रक्षणात् ।  
स्वयंवराणां चान्योन्यं मा भूदेवंविधा गतिः ॥  
इत्युक्त्वा राजशार्दूला रुष्टाः परिघबाहवः ।  
द्रुपदं सञ्जिघृक्षन्तस्सायुधास्समुपाद्रवन् ॥  
तान्गृहीतशरान्पापान्क्रुद्धानापततो भृशम् ।  
द्रुपदो वीक्ष्य सन्त्रासाद्ब्राह्मणाञ्छरणं गतः ॥  
न भयान्नापि कार्पण्यान्न प्राणपरिरक्षणात् ।  
जगाम द्रुपदो विप्रान्क्षेमार्थी सम्प्रपद्यते ॥  
वेगेनापततस्तांस्तु प्रभिन्नानिव वारणान् ।  
पाण्डुपुत्रौ महावीर्यौ प्रतियतुररिन्दमौ ॥  
ततस्समानेदुरुदायुधास्ते महीक्षितो बद्धतलाङ्गुलित्राः ।  
जिघांसमानाः कुरुराजपुत्रावमर्षयन्तोऽर्जुनभीमसेनौ ॥  
ततस्तु भीमोऽद्भुतवीर्यकर्मा महाबलो वज्रसमानवेगः ।  
उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः ॥  
तं वृक्षमादाय रिपुप्रमाथी दण्डीव दण्डं पितृराज उग्रम् ।  
तस्थौ समीपे पुरुषर्षभस्य पार्थस्य पार्थः पृथुदीर्घबाहुः ॥  
तदन्तरे धर्मरतोऽपि गत्वा विज्ञाय कुन्तीं कुशलीं क्षणेन ।  
आगम्य तस्थौ सह सोदराभ्यां पुरुषर्षभाभ्यां पुरुषप्रवीरः ॥  
तदाऽब्रवीज्जिष्णुरुदारकर्मा मा सिंहनादं कुरु पूर्वजेह ।  
मा घोरतां दर्शय शत्रुमध्ये साधारणं योधय तावदार्य ॥  
तत्प्रेक्ष्य कर्मातिमनुष्यबुद्धिर्जिष्णोस्स हि भ्रातुरचिन्त्यकर्मा ।  
दामोदरो भ्रातरमुग्रवीर्यं हलायुधं वाक्यमिदं बभाषे ॥  
वासुदेवः-  
य एष सिंहर्षभदृप्तगामी महद्धनुः कर्षति तालमात्रम् ।  
एषोऽर्जुनो नात्र विचार्यमस्ति यद्यस्मि सङ्कर्षण वासुदेवः ॥  
य एष वृक्षं तरसाऽवरुध्य राज्ञां निकारे सहसा निरुद्धः ।  
वृकोदरो नान्य इहैतदद्य कर्तुं समर्थो भुवि मर्त्यधर्मः ॥  
योऽसौ पुरस्तात्कमलायताक्षः कुकर्महा सिंहगतिर्नृवीरः ।  
धीरप्रचण्डोज्ज्वलचारुघोणो विनिस्सृतस्सोऽच्युत धर्मराजः ॥  
यौ तौ कुमाराविव कार्तिकेयौ द्वावाश्विनेयाविति मे वितर्कः ।  
मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च ॥  
वैशम्पायनः-  
यथा नृपाः पाण्डवमाजिमध्ये तं प्राब्रवीच्चक्रधरो हलायुधम् ।  
बलं विजानन्पुरुषोत्तमस्तदा न कार्यमार्येण च सम्भ्रमस्त्वया ।  
भीमानुजो योधयितुं समर्थ एको हि पार्थस्ससुरासुरान्बहून् ॥  
अलं विजेतुं किमु मानुषान्नृपान्साहाय्यमस्मान्यदि सव्यसाची ।  
स वाञ्छति स्म प्रयताम वीर पराभवः पाण्डुसुते न चास्ति ॥ ॥  
