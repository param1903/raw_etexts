ययातिः-  
अहं ययातिर्नहुषस्य पुत्रः पूरोः पिता सर्वभूतावमानात् ।  
प्रभ्रंशितस्सुरर्षिसिद्धलोकाद् इतश्च्युतः प्रपताम्यल्पपुण्यः ॥  
अहं हि पूर्वो वयसा भवद्भ्यस् तेनाभिवादं भवतां न प्रयुञ्जे ।  
यो विद्यया तपसा जन्मना वा वृद्धस्स पूज्यो भवति द्विजानाम् ॥  
अष्टकः-  
अविद्वांश्चेद्वयसा यस्सवृद्धः  इतीह राजन्नाभिवाद्यः कथञ्चित् ।  
यो वै विद्वान् वयसा न स्म वृद्धः स वै पूज्यो भवति द्विजानाम् ॥  
ययातिः-  
प्रतिकूलं कर्मणां पापमाहुस् तद्वर्तने प्रापणे पापलोक्यम् ।  
तस्मात् सन्तो नातिवर्तन्ति चैतद् यदात्मैषामप्यनुकूलवादी ॥  
अष्टकः-  
अभूद्धनं मे विपुलं महद्वै विवेष्टमानो नाधिगन्ता तदस्मि ।  
एवं प्रधार्यात्महिते निविष्टो यो वर्तते नावजानाति जीवन् ॥  
महाधनो यो यजते स्म यज्ञैर् यस्सर्वविद्यासु विनीतबुद्धिः ।  
वेदानधीत्य तपसा योज्य देहं दिवं स यायात् पुरुषो वीतमोहः ।   
न जातु हृष्येन्महता धनेन वेदानधीयीत नाहङ्कृतस्स्यात्॥  
नानाभावा बहवो जीवलोके दैवाधीना नष्टचेष्टाधिकाराः ।  
तत्प्राप्येत न विहन्येत धीरो दिष्टं बलीय इति मत्वाऽऽत्मबुद्ध्या ॥  
सुखं हि जन्तुर्यदि वाऽपि दुःखं दैवाधीनं विन्दति नात्मशक्त्या ।  
तस्माद्दिष्टं बलवन्मन्यमानो न सञ्ज्वरेन्नातिहृष्येत्कदाचित् ॥  
दुःखे न तप्येत सुखे न हृष्येत् समेन वर्तेत स दैव धीरः ॥  
भये न मुह्याम्यष्टकाहं कदाचित् सन्तापो मे मानसो नास्ति कश्चित् ।  
धाता यथा मां विदधाति लोके ध्रुवं तथाऽहं भवितेति मत्वा ॥  
संस्वेदजादुद्भिजादण्डजाद्वा सरीसृपाः कृमयोऽथाप्सु मत्स्याः ।  
तथाश्मानस्तृणकाष्ठं च सर्वे दिष्टक्षये स्वां प्रकृतिं भजन्ति ॥  
अनित्यतां सुखदुःस्वस्य मत्वा बुद्ध्या कस्मादष्टकं सम्पतेयम् ।  
किं कुर्यां वै किं च कृत्वा न तप्ये तस्मात्सन्तापं वर्जयाम्यप्रमत्तः ॥  
दुःखे न खिद्येन्न सुखेन माद्येत् समेन वर्तेत स धीरधर्मा ।  
दिष्टं बलीयस्समवेक्ष्य बुद्ध्या न सज्जते चात्र भृशं मनुष्य ।  
दृष्टो हि मे परमश्चापि लोकः प्राप्ता लोकास्सर्वतो नास्ति निष्ठा ॥  
अष्टकः-  
ये ये लोकाः पार्थिवेन्द्र प्रधाना स्वयं भुक्ता यं च कालं यथावत् ।  
तं मे राजन् ब्रूहि सर्वं यथावत् क्षेत्रज्ञवद्भाषसे त्वं हि धर्मम्॥  
ययातिः-  
राजाऽहमासमिह सार्वभौमस्ततो लोकान् महतोऽहं जयेयम् ।  
तत्रावसं वर्षसहस्रमात्रं ततो लोकमपरमभ्युपेतः ॥  
ततः पुरीं पुरुहूतस्य रम्यां सहस्रद्वारां शतयोजनान्ताम् ।  
अध्यवसं वर्षसहस्रमात्रं ततो लोकमपरमभ्युपेतः ॥  
ततो दिव्यमजरं प्राप्य लोकं प्रजापतेर्लोकमन्यैर्दुरापम् ।  
तत्रावसं वर्षसहस्रमात्रं ततो लोकमपरमभ्युपेतः ॥  
देवस्य देवस्य निवेशने च विजित्य लोकानवसं यथेष्टम् ।  
सम्पूज्यमानस्त्रिदशैस्समेतैस्तुल्यप्रभावद्युतिरीश्वराणाम् ॥  
तथाऽवसं नन्दने कामरूपी संवत्सराणामयुतं शतानाम् ।  
सहाप्सरोभिर्विहरन् पुण्यगन्धान् पश्यन्नगान् पुष्पिताग्रान् सुरूपान् ॥  
तत्रस्थं मां देव सुखेषु सक्तं कालेऽतीते महति ततोऽतिमात्रम् ।  
दूतो देवानामब्रवीदुग्ररूपो ध्वंसेत्युच्चैस्त्रिः प्लुतेन स्वरेण ॥  
एतावन्मे विदितं राजसिंह ततो भ्रष्टोऽहं नन्दनात् क्षीणपुण्यः ।  
वाचोऽश्रौषं चान्तरिक्षे सुराणाम् अनुक्रोशाच्छोचतां मानवेन्द्र ॥  
अहो कष्टं क्षीणपुण्यो ययातिः पतत्यसौ पुण्यकृत्पुण्यकीर्तिः ।  
तानब्रुवं पतमानस्तथाऽहं सतां मध्ये निपतेयं कथं नु ॥  
तैराख्याता भवतां यज्ञभूमिः समीक्ष्यैनां त्वरितमुपागतोऽस्मि ।  
हविर्गन्धं देशिकं यज्ञभूमेर् धूमापाङ्गं प्रतिगृह्णन् प्रतीतः ॥   
