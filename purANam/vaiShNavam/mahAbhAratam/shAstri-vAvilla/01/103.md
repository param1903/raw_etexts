जनमेजयः-  
किं कृतं कर्म धर्मेण येन शापमुपेयिवान् ।  
कस्य शापाच्च धर्मज्ञ शूद्रयोनावजायत ॥  
वैशम्पायनः-  
बभूव ब्राह्मणः कश्चिन्माण्डव्यो नाम विश्रुतः ।  
एकान्तचारी वश्यश्च सत्ये तपसि च ध्रुवः ॥  
स तीर्थयात्रां विचरन्नाजगाम यदृच्छया ।  
सन्निकृष्टानि तीर्थानि ग्रामाणां यानि कानिचित् ।  
तत्राश्रमपदं कृत्वा वसति स्म महामुनिः ॥  
स त्वाश्रमपदद्वारि वृक्षमूले महायशाः ।  
ऊर्ध्वबाहुर्स्थितो योगी मौनी व्रतसमन्वितः ॥  
केनचित्त्वथ कालेन तथा तपसि तिष्ठतः ।  
तस्याश्रमपदं प्राप्ता दस्यवो लोप्त्रहारिणः ॥  
अनुसाधयमानस्ते रक्षिभिर्भरतर्षभ ।  
तामेव वसतिं जग्मुस्तद्ग्रामे लोप्त्रहारिणः ॥  
तस्मिन्निवसथे लोप्त्रं निदधुर्भयमोहिताः ।  
अभितस्तत्र संलीना बलमन्वगमच्च तान् ॥  
ततश्शीघ्रतरं राजंस्तथा गजबलं महत् ॥  
यस्मिन्नावसथे शेते स मुनिस्संशितव्रतः ।  
तत्राजग्मुस्तपोवश्यं तं मुनिं रक्षिणस्तु ते ।  
तमपृच्छंस्ततो राजंस्तथायुक्तं तपोधनम् ॥  
कतरेण पथा याता दस्यवो मुनिसत्तम ।  
तेन गच्छाम वै ब्रह्मन्पथा शीघ्रतरं वयम् ॥  
तथा तु रक्षिणां तेषां ब्रुवतां स तपोधनः ।  
न किञ्चिद्वचनं राजन्मुनिस्तान्प्रत्यभाषत ॥  
ततस्ते राजपुरुषा विचिन्वानास्तमाश्रमम् ।  
ददृशुस्तत्र वै लीनांश्चोरांस्तद्द्रव्यमेव च ॥  
ततश्शङ्का समभवद्रक्षिणां तं मुनिं प्रति ।  
संयम्यैनं ततो राज्ञे चोरांश्चैवान्ववेदयन् ॥  
तं राजा सह चोरैस्तैरवदच्छिद्यतामिति ।  
स वध्यघातैरज्ञातश्शूले प्रोतो महातपाः ॥  
ततस्ते शूलमारोप्य तं मुनिं रक्षिणस्तदा ।  
प्रतिजग्मुर्महीपाला धनान्यादाय तान्यथ ॥  
शूलस्थस्स तु धर्मात्मा कालेन महता अपि ।  
निराहारस्तदा राजन्मरणं नाभ्युपागमत् ॥  
शूलाग्रे तप्यमानेन तदानेन महात्मना ॥  
सन्तापं परमं जग्मुर्ऋषयो भरतर्षभ ।  
ते रात्रौ शकुना भूत्वा तमार्तिं परमां गतम् ।  
दर्शयन्तो यथाशक्ति तमापृच्छन्द्विजोत्तमम् ॥  
ऋषयः-  
भगवान्केन दोषेण गन्तासि द्विजसत्तम ।  
श्रोतुमिच्छामहे ब्रह्मनपापो ह्यसि धर्मतः ॥  
तत्ते द्विजवरश्रेष्ठ संशयस्तु महान्हि नः ।  
ईदृशस्य नरश्रेष्ठ उग्रे तपसि वर्ततः ॥  
वैशम्पायनः-  
तदोवाच महाप्राज्ञस्तानृषीन्संशितव्रतान् ।  
दोषतः कं गमिष्यामि न हि मेऽन्योऽपराध्यति ॥  
तच्छ्रुत्वा रक्षिणस्तत्र तथा बहुतिथेऽहनि ।  
न्यवेदयंस्तथा राज्ञे तथावृत्तं नराधिप ॥  
राजा च हि तथा श्रुत्वा निश्चित्य सह मन्त्रिभिः ।  
प्रसादयामास तदा शूलस्थमृषिसत्तमम् ॥  
राजा-  
यन्मयाऽपकृतं मोहादज्ञानादृषिसत्तम ।  
प्रसादये त्वां विप्रेन्द्र न मे त्वं क्रोद्धुमर्हसि ॥  
वैशम्पायनः-  
एवमुक्तस्तदा राज्ञा प्रसादमकरोत्तदा ।  
कृतप्रसादं राजा तं ततस्समवतारयत् ॥  
अवतीर्य तु शूलाग्रात्तच्छूलं विनिकृत्य च ।  
अशक्नुवंश्च निष्क्रष्टुं शूलं मूलेऽथ चिच्छिदुः ॥  
स तदान्तर्गतेनैव शूलेन व्यचरन्मुनिः ।  
कण्ठपार्श्वान्तरस्थेन शङ्कुना मुनिराचरन् ॥  
पुष्पभाजनधारी स्यादिति चिन्तापरोऽभवत् ॥  
स तेन तपसा लोकान्विजिग्ये दुर्लभान्परैः ।  
तमाहुरणीमाण्डव्यमिति धर्मे रतं मुनिम् ॥  
अणिमाण्डव्यः-  
गत्वा संयमनीं विप्रो धर्मस्य परमार्थवित् ।  
धर्मं धर्मवतां श्रेष्ठं पर्युपालभतानघ ॥  
किं मया तत्कृतं कर्म धर्मपापफलोदयम् ।  
येनेदं प्राप्तवानस्मि दुःखमप्रतिमं भुवि ।  
तन्ममाचक्ष्व तत्त्वेन पश्य मे तपसो बलम् ॥  
धर्मराजः-  
पतङ्गकानां पुच्छेषु इषीकास्त्वं समादधाः ।  
अहिंसकानां धर्मज्ञ तेनैतत्प्राप्तवानसि ॥  
अणीमाण्डव्यः-  
बालो हि द्वादशाद्वर्षाज्जन्मनो यत्करिष्यति ।  
न भविष्यत्यधर्मोऽद्य न प्रज्ञास्यति वै दिशः ॥  
अल्पेऽपराधे विपुले मम दण्डस्त्वया धृतः ।  
शूद्रयोनावतो धर्म मानुषष्सम्भविष्यसि ॥  
मर्यादां स्थापयाम्यद्य लोके कर्मफलोदयाम् ॥  
आ चतुर्दशमाद्वर्षान्न भविष्यति पातकम् ।  
परेणकुर्वतामेव दोष एव भविष्यति ॥  
वैशम्पायनः-  
एतेन त्वपराधेन शापात्तस्य महात्मनः ।  
धर्मो विदुररूपेण शूद्रयोनावजायत ॥  
धर्मे चार्थे च कुशलो लोभक्रोधविवर्जितः ।  
दीर्घदर्शी महाप्राज्ञः कुरूणां च हितेरतः ॥ ॥  
