वैशम्पायनः  
ततस्सुभद्रा सौभद्रं केशवस्य प्रिया स्वसा ।  
जयन्तमिव पौलोमी द्युतिमन्तमजीजनत् ॥  
दीर्घबाहुं महोरस्कं वृषभाक्षमरिन्दमम् ।  
सुभद्रा सुषुवे वीरमभिमन्युं नरर्षभम् ॥  
अभीश्च मन्युमांश्चैव ततस्तमरिमर्दनम् ।  
अभिमन्युरिति प्राहुरार्जुनिं ब्राह्मणर्षभाः ॥  
स सात्वत्यामतिरथस्सम्बभूव घनञ्जयात् ।  
मखे निर्मथ्यमानात्तु शमीगर्भाद्धुताशनः ॥  
यस्मिञ्जाते महाबाहुः कुन्तीपुत्रो युधिष्ठिरः ।  
अयुतं गा द्विजातिभ्यः प्रादान्निष्कांश्च तावतः ॥  
लालितो वासुदेवस्य बाल्यात्प्रभृति चाभवत् ।  
पितॄणां चैव सर्वेषां प्रजानामिव चन्द्रमाः ॥  
जन्मप्रभृति कृष्णश्च चक्रे तस्य क्रियाश्शुभाः ।  
स चापि ववृधे बालश्शुक्लपक्षे यथा शशी ॥  
चतुष्पादं दशविधं धनुर्वेदमरिन्दमः ।  
अर्जुनाद्वेद वेदज्ञात् सकलं दिव्यमानुषम् ॥  
विज्ञानेष्वपि चास्त्राणां सौष्ठवे च महाबलः ।  
क्रियास्वपि च सर्वासु विशेषानभ्यशिक्षयत् ॥  
आगमे च प्रयोगे च चक्रे तुल्यमिवात्मना ।  
तुतोष पुत्रं सौभद्रं प्रेक्षमाणो धनञ्जयः ॥  
सर्वसंहननोपेतं सर्वलक्षणलक्षितम् ।  
दुर्धर्षमृषभस्कन्धं व्यात्ताननमिवान्तकम् ॥  
सिंहदर्पं महेष्वासं मत्तमातङ्गविक्रमम् ।  
मेघदुन्दुभिनिर्घोषं पूर्णचन्द्रनिभाननम् ॥  
कृष्णस्य सदृशं शौर्ये वीर्ये रूपे तथाऽऽकृतौ ।  
ददर्श पुत्रं बीभत्सुर्जयन्तं मघवानिव ॥  
पूर्वमेव तु पाञ्चाली पञ्चभिः पतिभिश्शुभा ।  
लेभे पञ्च सुतान्वीराञ्छ्रेष्ठान्पञ्चानलानिव ॥  
युधिष्ठिरात्प्रतिविन्ध्यं सुतसोमं वृकोदरात् ।  
अर्जुनाच्छ्रुतकर्माणं शतानीकं च नाकुलिम् ॥  
सहदेवाच्छ्रुतसेनमेतान्पञ्च महारथान् ।  
पाञ्चाली सुषुवे वीरानादित्यानदितिर्यथा ॥  
शास्त्रतः प्रतिविन्ध्यं तमूचुर्विप्रा युधिष्ठिरम् ।  
परप्रहरणज्ञाने प्रतिविन्ध्यो भवत्वयम् ॥  
सुते सोमसहस्रे तु सोमार्कसमतेजसम् ।  
सुतसोमं महाप्राज्ञं सुषुवे भीमसेनतः ॥  
श्रुतं कर्म महत्कृत्वा निवृत्तेन किरीटिना ।  
जातः पुत्रस्तथेत्येवं श्रुतकर्मा ततोऽभवत् ॥  
शतानीकस्य राजर्षेः कौरव्यः कुरुनन्दनः ।  
चक्रे पुत्रं सनामानं नकुलः कीर्तिवर्धनः ॥  
ततस्त्वजीजनत्कृष्णा नक्षत्रे वह्निदैवते ।  
सहदेवात्सुतं तस्माच्छ्रुतसेनेति तं विदुः ॥  
एकवर्षान्तरास्त्वेते द्रौपदेया यशस्विनः ।  
अन्वजायन्त राजेन्द्र परस्परहितैषिणः ॥  
जातकर्माण्यानुपूर्व्याच्चूडोपनयनानि च ।  
चकार विधिवद्धौम्यस्तेषां भरतसत्तम ॥  
कृत्वा च वेदाध्ययनं ततस्सुचरितव्रताः ।  
जगृहुस्सर्वमिष्वस्त्रमर्जुनाद्दिव्यमानुषम् ॥  
दिव्यगर्भोपमैः पुत्रैर्व्यूढोरस्कैर्महाबलैः ।  
अन्विता राजशार्दूल पाण्डवा मुदमाप्नुवन् ॥  
