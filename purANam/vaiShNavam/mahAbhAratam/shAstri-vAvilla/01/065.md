वैशम्पायनः  
अथ दीर्घेण कालेन देवयानी नृपोत्तम ।  
वनं तदेव निर्याता क्रीडार्थं वरवर्णिनी ॥  
तेन दासीसहस्रेण सार्धं शर्मिष्ठया तदा ।  
तमेव देशं सम्प्राप्ता यथाकामं चचार सा ॥  
ताभिस्सखीभिस्सहितास् सर्वाभिर्मुदिता भृशम् ।  
क्रीडित्वोपरतास्सर्वाः पिबन्त्यो मधु माध्विकम् ॥  
खादन्त्यो विविधान् भक्ष्यान् विदंशन्त्यः फलानि च ॥  
पुनश्च नाहुषो राजा मृगलिप्सुः पिपासया ।  
तमेव देशं सम्प्राप्तो जलार्थी श्रमकर्शितः ॥  
ददर्श देवयानीं च शर्मिष्ठां ताश्च योषितः ।  
पिबन्तीर्वलमानाश्च सर्वाभरणभूषिताः ॥  
आसने प्रवरे दिव्ये सर्वाभरणभूषिते ।  
उपविष्टां सुकेशान्तां देवयानीं शुचिस्मिताम् ॥  
रूपेणाप्रतिमां तासां स्त्रीणां मध्ये वराङ्गनाम् ।  
आसनाच्च ततः किञ्चिद् विहीनां हेमभूषिताम् ॥  
असुरेन्द्रसुतां चापि निषण्णां चारुहासिनीम् ।  
ददर्श पादौ विप्रायास् संवहन्तीमनिन्दिताम् ॥  
गायन्त्यश्चैव नृत्यन्त्यो वादयन्त्यश्च भारत ।  
दृष्ट्वा ययातिं ललना लज्जयाऽवनता स्थिताः ॥  
ययातिः-  
युवां कन्यासहस्रेण द्वे कन्ये परिवारिते ।  
गोत्रे च नामधेये च श्रोतुमिच्छामि वामहम् ॥  
देवयानी-  
आख्यास्याम्यहमादत्स्व वचनं मे नरोत्तम ।  
शुक्रो नामासुरगुरुस् सुतां जानीहि तस्य माम् ॥  
इयं च मे सखी दासी यत्राहं तत्र भामिनी ।  
दुहिता दानवेन्द्रस्य शर्मिष्ठा वृषपर्वणः ॥  
ययातिः-  
कथं नु ते सखी दासी कन्येयं वरवर्णिनी ।  
नैव देवी न गन्धर्वी न यक्षी न च किन्नरी ॥  
नैवंरूपा मया नारी दृष्टपूर्वा महीतले ।  
श्रीरिवायतपद्माक्षी सर्वलक्षणशोभिता ॥  
असुरेन्द्रसुता कन्या सर्वालङ्कारभूषिता ।  
दैवेन विहता सुभ्रूर् उताहो तपसाऽपि वा ॥  
अन्यथैषाऽनवद्याङ्गी दासी ते न भविष्यति ॥  
देवयानी-  
सर्व एव नरव्याघ्र विधानमनुवर्तते ।  
विधानविहितं मत्वा मा विचारय सुव्रत ॥  
राजवद्रूपवेषौ ते ब्राह्मीं वाचं बिभर्षि च ।  
को नाम त्वं कुतश्चासि कस्य पुत्रश्च शंस मे ॥  
ययातिः-  
ब्रह्मचर्येण सर्वान् वै साङ्गान् वेदान् विदाम्यहम् ।  
राजाऽहं राजपुत्रश्च ययातिरिति विश्रुतः ॥  
देवयानी-  
केनास्यर्थेन नृपते इमं देशमुपागतः ।  
जिघृक्षुर्वा रिपुं किञ्चिद् अथवा मृगलिप्सया ॥  
ययातिः-  
मृगलिप्सुरहं भद्रे पानीयार्थमिहागतः ।  
बहुधाऽप्यनुयुक्तोऽस्मि तन्माऽनुज्ञातुमर्हसि ॥  
देवयानी-  
अहं दासीसहस्रेण दास्या शर्मिष्ठया सह ।  
त्वदधीनाऽस्मि भद्रं ते साधु भर्ता च मे भव ॥  
वैशम्पायनः  
असुरेन्द्रसुतामीक्ष्य तस्यां सक्तेन चेतसा ।  
शर्मिष्ठा महिषी मह्यम् इति मत्वा वचोऽब्रवीत् ॥  
ययातिः-  
विद्ध्यनागसि भद्रं ते न त्वमर्हसि भामिनि ।  
अदेवार्हा हि राजानो देवयानि पितुस्तव ॥  
परभार्या स्वसा श्रेष्ठा सगोत्रा पतिता स्नुषा ।  
अवराभिगमाऽस्वस्था अकल्याः कीर्तिता बुधैः ॥  
देवयानी-  
संसृष्टं ब्रह्मणा क्षत्रं क्षत्रं च ब्रह्मसंहितम् ।  
तयोरत्यन्तता नास्ति एकान्ततरमौ हि तौ ।  
ऋषिस्त्वमृषिपुत्रश्च नाहुषाङ्ग वहस्व माम् ॥  
ययातिः-  
एकत्रैवोद्भवा वर्णाश् चत्वारोऽपि वराङ्गने ।  
पृथग्धर्माः पृथक्शौचास् तेषां च ब्राह्मणो वरः ॥  
देवयानी-  
पाणिर्मे नाहुषाऽयं वै न पुम्भिस्सेवितः पुरा ।  
त्वमेव चाग्रहीरग्रे वृणोमि त्वामहं ततः ॥  
कथं नु मे मनस्विन्याः पाणिमन्यः पुमान् स्पृशेत् ।  
गृहीतमृषिपुत्रेण स्वयं पूर्वं नृप त्वया ॥  
ययातिः-  
क्रुद्धादाशीविषाच्छस्त्राज् ज्वलनात्सर्वतोमुखात् ।  
दुराधर्षतरो विप्रः पुरुषेण विपक्षिता ॥  
देवयानी-  
कथमाशीविषाच्छस्त्राज् ज्वलनात्सर्वतोमुखात् ।  
दुराधर्षतरो विप्र इत्यात्थ भरतर्षभ ॥  
ययातिः-  
एकमाशीविषो हन्ति शस्त्रमेकं इनिष्यति ।  
सराष्ट्रं सबलं हन्ति विप्रः कोपेन संयुतः ॥  
दुराधर्षतरो विप्रस् तस्माद्भीरु मतो मम ॥  
क्वचिदांशीविषो हन्याच् छस्त्रमन्यन्निकृन्तति ।  
यदृच्छयाऽग्निर्दहति मनसा हन्ति वै द्विजः ।  
अतो न दत्तां पित्रा त्वां भद्रे न विरयाम्यहम् ॥  
देवयानी-  
दत्तां वहस्व राजेन्द्र पित्रा राजन् वृतो मया ।  
आयचतो भयं नास्ति दत्तां च प्रतिगृह्णतः ॥  
तिष्ठ राजन् मुहूर्तं तु प्रेषयिष्याम्यहं पितुः ।  
गच्छ त्वं धात्रिके शीघ्रं ब्रह्मकल्पमिहानय ॥  
स्वयंवरे वृतं शीघ्रं निवेदय च नाहुषम् ॥  
वैशम्पायनः  
त्वरितं देवयान्या तु प्रेषितं पितुरात्मनः ।  
श्रुत्वैव च वचस्तत्र दर्शयामास भार्गवः ॥  
दृष्ट्वैव चागतं विप्रं ययातिः पृथिवीपतिः ।  
ववन्दे ब्राह्मणं काव्यं प्राञ्जलिः प्रणतस्स्थितः ॥  
देवयानी-  
राजाऽयं नाहुषस्तात दुर्गमे पाणिमस्पृशत् ।  
नान्यपूर्वगृहीतं मे तेनाहमभया कृता ।  
नमस्ते देहि मामस्मै लोके नान्यं पतिं वृणे ॥  
शुक्रः-  
अन्यो धर्मः प्रियस्त्वन्यो वृतस्ते नाहुषः पतिः ।  
वृतो राजन् वृणीष्वेमां महिषीं नहुषात्मज ॥  
स्वयं ग्रहे महान्दोषो ब्राह्मण्या वर्णसङ्करात् ।  
गृहाणेमां मया दत्तां महिषीं नहुषात्मज ॥  
ययातिः-  
अधर्मो न स्पृशेदेष महान् मामिह भार्गव ।  
वर्णसङ्करजो ब्रह्मन् भयादेतद्ब्रवीम्यहम् ॥  
शुक्रः-  
अधर्मात्त्वां विमुञ्चामि वरय त्वं यथेप्सितम् ।  
तस्मात्तु पापान्माभैषीर् अहं पापं नुदामि ते ॥  
वहस्व भार्यां धर्मेण देवयानीं सुमध्यमाम् ।  
अनया सह सम्प्रीतिम् अतुलां त्वमवाप्स्यसि ॥  
इयं कुमारी दुहिता शर्मिष्ठा वृषपर्वणः ।  
तां पूजयेथा मा चैनां शयने वै समाह्वय ॥  
रहस्येनां समाहूय न वदेर्न च संस्पृशेः ।  
वहस्व भार्यां भद्रं ते यथा काममवाप्स्यसि ॥  
वैशम्पायनः-  
तथेत्युक्त्वा ययातिस्तु तत्सर्वमकरोत्प्रभुः ।  
विवाहं विधिवत्कृत्वा प्रदक्षिणमथाकरोत् ॥  
ययातिस्स्वपुरं यायाद् अनिज्ञातो महात्मना ॥ ॥  
