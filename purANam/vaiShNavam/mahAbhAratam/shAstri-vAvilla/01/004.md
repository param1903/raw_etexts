सूतः-  
शौनक उवाच ।  
रोमहर्षणपुत्र उग्रश्रवाः सूतः पौराणिको नैमिशारण्ये शौनकस्य कुलपतेः सत्रे ऋषीनभ्यागतानुपतस्थे ॥  
पुराणे कृतश्रमः स तान् कृताञ्जलिरुवाच ॥  
किं भगवन्तः श्रोतुमिच्छथ, किमहं ब्रवीमीति ॥  
तमृषय ऊचुः ।  
भगवांश्च तत्वाच्छौनकोऽग्निशरण एवास्ते ॥   
रौमहर्षणे प्रवक्ष्यामः, त्वं वक्ष्यसि च शुश्रूषतां कथायोगं ।  
यौऽसौ दिव्याः कथा वेद देवदानवसङ्कथाः ।  
मानुष्यदेवगन्धर्वकथा वेद च सर्वशः ॥  
स चाप्यस्मिन्मखे सौते विद्वान्गृहपतिर्द्विजः ।  
सर्वेषां चैव नो नाथः स तावत्परिपाल्यताम् ॥  
सूतः  
एवमस्तु गुरौ तस्मिन् उपविष्टे महात्मनि ।  
तेन पृष्टः कथाः पुण्या वक्ष्यामि विविधाश्रयाः ॥  
सोऽथ विप्रर्षभः कृत्वा कार्यं सर्वं  यथाक्रमम् ।  
देवान्वाग्भिः पितॄनद्भिस् तर्पयित्वाऽऽजगाम ह ॥  
यत्र ब्रह्मर्षयः सिद्धास् त आसीना यतव्रताः ।  
यज्ञायतनमाश्रित्य सूतपुत्रपुरस्सराः ॥  
ऋत्विक्ष्वथ सदस्येषु स वै गृहपतिस्ततः ।  
उपविष्टेषूपविष्टः शौनकोऽथाब्रवीदिदम् ॥   
पुराणमखिलं तात पिता तेऽधीतवान्पुरा ।  
कच्चित्त्वमपि तत्सर्वं अधीतो रौमहर्षणे ॥  
पुराणे हि कथा दिव्या आदिवंशाश्च धीमताम् ।  
कथ्यन्ते ताः पुराऽस्माभिः श्रुताः पूर्वं पितुस्तव ॥  
तत्र वंशमहं पूर्वं श्रोतुमिच्छामि भार्गवम् ।  
कथयस्व कथामेतां कल्यस्तच्छ्रवणेन च ॥  
सूतः-  
यदधीतं सदा सम्यग् द्विजश्रेष्ठैर्महात्मभिः ।  
वैशम्पायनविप्राद्यैस् तैश्चापि कथितं पुरा ॥  
यदधीतं च पित्रा मे सम्यक्चैव ततो मया ।  
तं तावच्छृणु यो देवैः सेर्वैः साग्निमरुद्गणैः ॥  
पूजितः प्रवरो वंशो भार्गवः पृथुनन्दन ।  
इमं वंशं महद्दिव्यं भार्गवं ते महामुने ॥  
निगदामि कथायुक्तं पुराणाश्रयमद्भुतम् ।  
भृगोश्च दयितः पुत्रश् च्यवनो नाम भार्गवः ॥  
च्यवनस्यापि दायादः प्रमतिर्नाम धार्मिकः ।  
प्रमतेरप्यभूत्पुत्रो घृताच्यां रुरुरित्युत ॥  
रुरोरपि सुतो जज्ञे शुनको वेदपारगः ।  
प्रमद्वरायां धर्मात्मा तव पूर्वपितामहः ॥  
तपस्वी च यशस्वी च श्रुतवान्धर्मवित्तमः ।  
धार्मिष्ठः सत्यवादी च नियतो नियतेन्द्रियः ॥  
शौनक-  
सूतपुत्र यथा तस्य भार्गवस्य महात्मनः ।  
च्यवनत्वं परिख्यातं तन्ममाचक्ष्व सुव्रत ॥  
सूतः-  
भृगोस्तु दयिता भार्या पुलोमेत्यभिविश्रुता ।  
तस्यां गर्भः समभवद् भृगोर्वीर्यसमुद्भवः ॥  
तस्मिन्गर्भे समुद्भूते पुलोमायां भृगूद्भव ।  
समये समशीलिन्यां धर्मपत्न्यां यशस्विनः ॥  
अभिषेकाय निष्क्रान्ते भृगौ धर्मभृतां वरे ।  
आश्रमं तस्य रक्षोऽथ पुलोमां हि जगाम ह ॥  
तं प्रविश्याश्रमं दृष्ट्वा भृगोर्भार्यामनिन्दिताम् ।  
हृच्छयेन समाविष्टो विचेताः समपद्यत ॥  
अभ्यागतं तु तद्दृष्ट्वा पुलोमा चारुहासिनी ।  
न्यमन्त्रयत पाद्येन फलमूलादिना तदा ॥  
तां तु रक्षस्तदा ब्रह्मन् हृच्छयेन निपीडितः ।  
दृष्ट्वा हृष्टमना भूत्वा जहीर्षुस्तामनिन्दिताम् ॥  
अथाग्निशरणेऽपश्यज् ज्वलन्तं जातवेदसम् ।  
तमपृच्छत्ततो रक्षः पावकं ज्वलितं तदा ॥  
शंस मे कस्य भार्येयं अग्ने पृष्टो वदस्व मे ।  
सत्यस्त्वमसि सत्यं वै वद पावक पृच्छतः ॥  
मया हीयं पूर्ववृता भार्यार्थे वरवर्णिनी ।  
पश्चात्त्विमां पिता प्रादाद् भृगवेऽनृतकारिणे ॥  
सेयं यदि वरारोहा भृगोर्भार्या रहोगता ।  
तथा सत्यम्ममाख्याहि जिहीर्षाम्याश्रमादिमाम् ॥  
मन्युर्हि हृदयं मेऽद्य निदर्हन्निव तिष्ठति ।  
मत्पूर्वभार्यां यदिमां भृगुः प्राप सुमध्यमाम् ॥  
तद्रक्ष एवमामन्त्र्य ज्वलितं जातवेदसम् ।  
शङ्कमानो भृगोर्भार्यां पुनःपुनरपृच्छत ॥  
त्वमग्ने सर्वभूतानामं अन्तर्वससि नित्यदा ।  
साक्षिवत्पुण्यपापेषु सत्यं ब्रूहि कवे वचः ॥  
मत्पूर्वभार्याऽपहृता भृगुणाऽनृतकारिणा  ।  
सेयं यदि तथा मे त्वं सत्यमाख्यातुमर्हसि ॥  
श्रुत्वा त्वत्तो भृगोर्भार्यां हरिष्याम्यहमाश्रमात् ।  
जातवेदः पश्यतस्ते वद सत्यां गिरं मम ॥  
तस्य तद्वचनं श्रुत्वा सप्तार्चिर्दुःखितो भृशम् ।  
भीतोऽनृताच्च शापाच्च भृगोरित्यब्रवीच्छनैः ॥  
