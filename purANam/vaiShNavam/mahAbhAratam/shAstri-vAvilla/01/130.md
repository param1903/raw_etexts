वैशम्पायनः-  
ततस्स्रस्तोत्तरपटस्सप्रस्वेदस्सवेपथुः ।  
विवेशाधिरथो राजन्यष्टिप्राणस्खलन्निव ॥  
तमालोक्य धनुस्त्यक्त्वा पितृगौरवयन्त्रितः ।  
कर्णोऽभिषेकार्द्रशिराश्शिरसा तमवन्दत ॥  
ततः पादाववच्छाद्य पटान्तेन ससम्भ्रमम् ।  
पुत्रेति परिपूर्णार्थमब्रवीद्रथसारथिम् ॥  
परिष्वज्य च तस्याङ्गं मूर्धानममरद्युतेः ।  
अङ्गराज्याभिषेकार्द्रमश्रुभिः पर्यषिञ्चत ॥  
तं दृष्ट्वा सूतपुत्रोऽयमिति निश्चित्य पाण्डवः ।  
भीमसेनस्तदा वाक्यं प्रहसन्निदमब्रवीत् ॥  
भीमः-  
न त्वमर्हसि पार्थेन सूतपुत्र रणे वधम् ।  
कुलस्य सदृशः कर्ण प्रतोदोऽयं प्रगृह्यतां ॥  
अङ्गराज्यं च नार्हस्त्वमुपभोक्तुं नराधम ।  
श्वा हुताशसमीपस्थं पुरोडाशमिवाध्वरे ॥  
वैशम्पायनः-  
एवमुक्तस्ततः कर्णः किञ्चित्प्रस्फुरिताधरः ।  
गगनस्थं विनिश्वस्य दिवाकरमुदैक्षत ॥  
ततो दुर्योधनः कोपादुत्पपात महाबलः ।  
भ्रातृपद्मवनात्तस्मान्मदोत्कट इव द्विपः ॥  
सोऽब्रवीद्भीमकर्माणं भीमसेनमिदं वचः ।  
वृकोदर न युक्तं ते वचनं वक्तुमीदृशम् ॥  
क्षत्रियाणां बलं ज्येष्ठं योद्धव्यं क्षत्रबन्धुना ॥  
शूराणां च नदीनां च प्रभवो दुर्विभावनः ।  
सलिलादुत्थितो वह्निर्येन दग्धं चराचरम् ॥  
दधीचस्यास्थिभिर्वज्रं कृतं दानवसूदनम् ॥  
आग्नेयः कृत्तिकापुत्रो रौद्रो गाङ्गेय इत्यपि ।  
श्रूयते भगवान्देवः सर्वगुह्यमयो गुहः ॥  
क्षत्रियासु च ये जाता ब्राह्मणास्तव विश्रुताः ।  
आचार्यः कलशाज्जातो शरस्तम्बाद्गुरुः कृपः ॥  
भवतां च यथा जन्म तदप्यागमितं नरैः ॥  
सकुण्डलं सकवचं दिव्यलक्षणलक्षितम् ।  
कथमादित्यसङ्काशं सूतोअमुं जनयिष्यति ॥  
एवं क्षत्रगुणैर्युक्तं शूरं समितिशोभनम् ।  
कथमादित्यसङ्काशं मृगी व्याघ्रं प्रसूयते ॥  
पृथिवीराज्यमर्होऽयं नाङ्गराज्यं नरेश्वरः ।  
स्वबाहुबलवीर्येण मया चाज्ञानुवर्तिना ॥  
यस्य वा मनुजस्येदं न क्षान्तं मद्विचेष्टितम् ।  
रथमारुह्य पद्भ्यां वा विनामयतु कार्मुकम् ॥  
वैशम्पायनः-  
ततस्सर्वस्य रङ्गस्य हाहाकारो महानभूत् ।  
साधुवादानुसम्बद्धस्सूर्यश्चास्तमुपागमत् ॥  
ततो दुर्योधनः कर्णमालम्ब्याग्रकरे नृपः ।  
दीपिकाभिः कृतालोकस्तस्माद्रङ्गाद्विनिर्ययौ ॥  
पाण्डवाश्च सहद्रोणाः सकृपा भरतर्षभाः ।  
भीष्मेण सहिताः सर्वे ययुस्स्वं स्वं निवेशनम् ॥  
अर्जुनेति जनः कश्चित्कश्चित्कर्णेति भारत ।  
कश्चिद्दुर्योधनेत्येवं ब्रुवन्तः प्रस्थितास्तदा ॥  
कुन्त्याश्च प्रत्यभिज्ञाय दिव्यलक्षणसूचितम् ।  
पुत्रमङ्गेश्वरं स्नेहाच्छन्ना प्रीतिरवर्धत ॥  
दुर्योधनस्यापि तथा कर्णमासाद्य पार्थिव ।  
भयमर्जुनसञ्जातं क्षिप्रमन्तरधीयत ॥  
स चापि वीरः कृतशस्त्रविश्रमः परेण साम्नाऽभ्यवदत्सुयोधनम् ।  
युधिष्ठिरस्याप्यभवत्सदा मतिर्न कर्णतुल्योऽस्ति धनुर्धरः क्षितौ ॥ ॥  
