शृङ्गी-  
यद्येतत्साहसं तात यदि वा दुष्कृतं कृतम् ।  
प्रियं वाप्यप्रियं वापि वागुक्ता न मृषा मम ॥  
नैवान्यथा तद्भविता पितरेतद्ब्रवीमि ते ।  
नाहं मृषा प्रब्रवीमि स्वैरेष्वपि कुतः शपन् ॥  
शमीकः-  
जानाम्यत्युग्रभावं त्वां तव सत्यां गिरं तथा ।  
नानृतं चोक्तपूर्वं ते नैतन्मिथ्या भविष्यति ॥  
पित्रा पुत्रो वयस्थोऽपि सततं वाच्य एव तु ।  
यथा स्याद्नुणसंयुक्तः प्राप्नुयाच्च महद्यशः ॥  
किं पुनर्बाल एव त्वं तपसा भावितः प्रभो ।  
वर्धते च प्रभवतां कोपोऽतीव महात्मनाम् ॥  
सोऽहं पश्यामि वक्तव्यं त्वयि धर्मभृतां वर ।   
पुत्रत्वाद्बालभावाच्च तवावेक्ष्य च साहसम् ॥   
स त्वं शमयुतो भूत्वा नातः साहसमाचर ।  
चरन् क्रोधमिमं त्यक्त्वा नैव धर्मं प्रहास्यसि ॥  
क्रोधो हि धर्मं हरति यतीनां दुःखसञ्चितम् ।  
ततो धर्मविहीनानां गतिरिष्टा न विद्यते ॥  
शम एव यतीनां हि क्षमिणां सिद्धिकारकः ।  
क्षमावतामयं लोकः परश्चापि क्षमावताम् ॥  
तस्माच्चरेथाः सततं क्षमाशीलो जितेन्द्रियः ।  
क्षमया प्राप्स्यसे लोकान् ब्रह्मणः समनन्तरान् ॥  
अहं तु शममास्थाय वक्तुं तत्त्वाख्यमद्य वै ।  
शिष्यं धर्मभृतस्तात प्रेषयिष्ये नृपस्य वै ॥  
मम पुत्रेण शप्तोऽसि बालेनाकृतबुद्धिना ।  
ममेमां धर्षणां त्वत्तः प्रेक्ष्य राजन्नमर्षिणा ॥  
सूतः-  
एवमादिश्य शिष्यं वै प्रेषयामास सुव्रतः ।  
परिक्षिते नृपतये दयापन्नो महातपाः ॥  
संदिश्य कुशलप्रश्नं कार्यवृत्तान्तमेव च ।  
शिष्यं गौरमुखं नाम शीलवन्तं समाहितम् ॥  
सोऽभिगम्य ततः शीघ्रं नरेन्द्रं कुरुवर्धनम् ।  
विवेश भवनं राज्ञः पूर्वं द्वार्स्थैर्निवेदितः ॥  
पूजितस्तु नरेन्द्रेण द्विजो गौरमुखस्तदा ।  
आचख्यौ विपरिश्रान्तो राज्ञे सर्वमशेषतः ।  
शमीकवचनं घोरं यथोक्तं मन्त्रिसन्निधौ ॥  
गौरमुखः-  
शमीको नाम राजेन्द्र विषये वसते तव ।  
ऋषिः शमदमोपेतो मौनव्रतसमन्वितः ॥  
तस्य त्वया नरव्याघ्र स्कन्धे भरतसत्तम ।  
अवसक्तो धनुष्कोट्या सर्पः प्राणैर्वियोजितः ॥  
क्षान्तवांस्तव तत्कर्म पुत्रस्तस्य न चक्षमे ॥  
तेन शप्तोऽसि राजेन्द्र पितुरज्ञातमद्य वै ।  
तक्षकात्सप्तरात्रेण मृत्युर्वै ते भविष्यति ॥  
तस्य रक्षां कुरुष्वेति पुनः पुनरथाब्रवीत् ।  
तदन्यथा न शक्यं च कर्तुं केनचिदप्युत ॥  
न हि शक्नोति संयन्तुं पुत्रं कोपसमन्वितम् ।  
ततोऽहं प्रेषितस्तेन तव राजन्हितार्थिना ॥  
सूतः  
इति श्रुत्वा वचो घोरं स राजा कुरुनन्दनः ।  
पर्यतप्यत तत्पापं कृत्वा ब्रह्मन्महात्मनः ॥  
तं च मौनव्रतधरं श्रुत्वा मुनिवरं तदा ।  
भूय एवाभवद्राजा शोकसन्तप्तमानसः ॥  
अनुक्रोशान्मतं तस्य शमीकस्योवधार्य तु ।  
पर्यतप्यत भूयोऽपि कृत्वा तत्किल्बिषं मुने ॥  
न हि मृत्युं तथा राजा श्रुत्वा वै सोऽन्वतप्यत ।  
अशोचदमरप्रख्यो यथा कृत्वेह कर्म तत् ॥  
ततस्तं प्रेषयामास राजा गौरमुखं तदा ।  
भूयः प्रसादं भगवान् करोत्विति ममैष वै ॥  
श्रुत्वा तद्वचनं राज्ञो मुनिर्गौरमुखस्तदा ।  
तमनुज्ञाप्य वेगेन प्रजगामाश्रमं गुरोः ॥  
तस्मिंस्तु गतमात्रे तु राजा गौरमुखे तदा ।  
मन्त्रिभिर्मन्त्रयामास सह संविग्नमानसः ॥  
निश्चित्य मन्त्रिभिश्चैव सहितो मन्त्रतत्त्ववित् ।  
प्रासादं कारयामास एकस्तम्भं सुरक्षितम् ॥  
रक्षां च विदधे तत्र भिषजश्चौषधानि च ।  
ब्राह्मणान् सिद्धमन्त्रांश्च सर्वतो वै न्यवेशयत् ॥  
राजकार्याणि तत्रस्थः सर्वाण्येवाकरोच्च सः ।  
मन्त्रिभिः सह मन्त्रज्ञैः समन्तात्परिरक्षितः ॥  
प्राप्ते च दिवसे तस्मिन् सप्तमे द्विजसत्तमः ।  
काश्यपोऽभ्यागमद्विद्वांस् तं राजानं चिकित्सितुम् ॥  
श्रुतं हि तेन तदभूद् अद्य तं राजसत्तमम् ।  
तक्षकः पन्नगश्रेष्ठो नेष्यते यमसादनम् ॥  
तं दष्टं पन्नगेन्द्रेण करिष्येऽहमपज्वरम् ।  
तत्र मेऽर्थश्च धर्मश्च भवितेति विचिन्तयन् ॥  
तं ददर्श स नागेन्द्रस् तक्षकः काश्यपं पथि ।  
गच्छन्तमेकमनसं द्विजो भूत्वा वयोऽधिकः ॥  
तमब्रवीत्पन्नगेन्द्रः काश्यपं मुनिपुङ्गवम् ।  
क्व भवांस्त्वरितो याति किं च कार्यं चिकीर्षति ॥  
काश्यपः-  
नृपं कुरुकुलोत्पन्नं परिक्षितमरिन्दमम् ।  
तक्षकः पन्नगश्रेष्ठस् तेजसाऽध्य प्रधक्ष्यति ॥  
तं दष्टं पन्नगेन्द्रेण तेनाग्निसमतेजसा ।  
पाण्डवानां कुलकरं राजानममितौजसम् ।   
गच्छामि सौम्य त्वरितः सद्यः कर्तुमपज्वरम् ॥   
तक्षकः  
अहं स तक्षको ब्रह्मंस् तं धक्ष्यामि महीपतिम् ।  
निवर्तस्व मया दष्टं न शक्यं स्याच्चिकित्सितुम् ॥  
काश्यप-  
अहं तं नृपतिं नाग त्वया दष्टमपज्वरम् ।  
करिष्य इति मे बुद्धिर् विद्याबलसमाश्रिता ॥ ॥  
