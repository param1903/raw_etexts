सूतः-  
स चापि च्यवनो ब्रह्मन् भार्गवोऽजनयत्सुतम् ।  
सुकन्यायां महाभागं प्रमतिं दीप्ततेजसम् ॥  
प्रमतिस्तु रुरुं नाम घृताच्यां समजीजनत् ।  
रुरुः प्रमद्वरायां तु शुनकः समपद्यत ॥  
शौनकस्त्वं महाभागश् शुनकस्य सुतोऽभवत् ।  
शौनकस्त्वं महासत्वः सर्वभार्गवनन्दनः ।  
इज्यातपस्वी तीव्रे वै स्थिरः स्थितिवशः श्रुतः ॥  
तस्य ब्रह्मन्रुरोः सर्वं चरितं भूरितेजसः ।  
विस्तरेण प्रवक्ष्यामि तच्छृणु त्वमशेषतः ॥  
ऋषिरासीन्महान्पूर्वं तपोविद्याविशारदः ।  
स्थूलकेश इति ख्यातः सर्वभूतहिते रतः ॥  
एतस्मिन्नेव काले तु मेनकायां प्रजज्ञिवान् ।  
गन्धर्वराजो विप्रर्षेर् विश्वावसुरिति श्रुतः ॥  
अथाप्सरा मेनका सा तं गर्भं भृगुनन्दन ।  
उत्ससर्ज यथाकालं स्थूलकेशाश्रमं प्रति ॥  
उत्सृज्य चैव तं गर्भं नद्यास्तीरे जगाम सा ।  
कन्याममरगर्भाभां ज्वलन्तीमिव च श्रिया ।  
तां ददर्श समुत्सृष्टां नदीतीरे महानृषिः ॥  
स्थूलकेशः सुतेजस्वी विजने बन्धुवर्जिताम् ।  
स तां दृष्ट्वा तदा कन्यां स्थूलकेशो द्विजोत्तमः ॥  
जग्राहाथ मुनिश्रेष्ठः कृपाविष्टः पुपोष च ।  
ववृधे सा वरारोहा तस्याश्रमपदे शुभा ॥  
प्रमदाभ्यो वरा सा तु सर्वरूपगुणैर्युता ।  
ततः प्रमद्वरेत्यस्या नाम चक्रे महानृषिः ॥  
तामाश्रमपदे तस्य रुरुर्दृष्ट्वा प्रमद्वराम् ।  
बभूव किल धर्मात्मा मदनानुगतात्मवान् ॥  
पितरं सखिभिः सोऽथ याचयामास भार्गवः ।  
प्रमतिश्चाभ्ययाच्छ्रुत्वा स्थूलकेशं यशस्विनम् ॥  
ततः प्रादात्तदा कन्यां रुरवे तां प्रमद्वराम् ।  
विवाहं कल्पयामास नक्षत्रे भगदैवते ॥  
ततः कतिपयाहस्सु विवाहे समुपस्थिते ।  
सर्वाभिः सखिभिस्तत्र क्रीडन्ती वरवर्णिनी ॥  
नापश्यत्तं प्रसुप्तं वै भुजङ्गं तिर्यगायतम् ।  
पदा शीर्षे समाक्रामन् मुमूर्षुः कालचोदिता ॥  
स तस्याः सम्प्रमत्तायाश् चोदितः कालधर्मणा ।  
विषोपलिप्तैर्दशनैर् न्यदंशच्च न्यपातयत् ॥  
सा दष्टा सहसा भूमौ पपात गतचेतना  ।  
व्यसुरप्रेक्षणीया च प्रेक्षणीयतमाकृतिः ॥  
प्रसुप्तेवाभवच्चापि भुवि सर्पविषार्दिता ।  
भूयो मनोहरतरा बभूव तनुमध्यमा ॥  
तां ददर्श पिता चैव ये चैवान्ये तपस्विनः ।  
विवेष्टमानां पतितां भूतले पद्मवर्चसम् ॥  
ततः सर्वे द्विजवराः समाजग्मुः कृपान्विताः ।  
स्वस्त्यात्रेयो महाजानुः कुशिकः शङ्खमेखलः ॥  
उद्दालकः कठश्चैव श्वेतकेतुस्तथैव च ।  
भरद्वाजः कौणकुत्स्य आर्ष्टिषेणोऽथ गौतमः ॥  
प्रमतिः सह पुत्रेण तथान्ये वनवासिनः ।  
तां ते कन्यां व्यसुं दृष्ट्वा भुजङ्गस्य विषार्दिताम् ॥  
रुरुदुः कृपयाऽऽविष्टा रुरुस्त्वार्तो बहिर्गतः ।  
ते च सर्वे द्विजश्रेष्ठास् तत्रैवोपाविशंस्तदा ॥ ॥  
