वैशम्पायनः-  
अथ नारायणेनेन्द्रश् चकार सह संविदम् ।  
अवतर्तुं महीं स्वर्गाद् भागशस्सहितस्सुरैः ॥  
आदिश्य च स्वयं शक्रः सर्वानेव दिवौकसः ।  
निर्जगाम पुनस्तस्मात् साक्षान्नारायणस्य ह ॥  
ते सुरारिविनाशाय सर्वलोकहिताय च ।  
अवतेरुः क्रमेणेयं महीं स्वर्गाद्दिवौकसः ॥  
ततो ब्रह्मर्षिवंशेषु राजर्षीणां कुलेषु च ।  
जज्ञिरे राजशार्दूल यथाकामं दिवौकसः ॥  
दानवान् राक्षसांश्चैव गन्धर्वान् पन्नगांस्तथा ।  
पुरुषादान्यनेकानि जघ्नुस्सत्वान्यनेकशः ॥  
दानवानां च ये मुख्यास् तथा भुजगरक्षसाम् ।  
ये तान् बलस्थान् बाल्येऽपि जघ्नुर्भरतसत्तम ॥  
जनमेजयः-  
देवदानवसङ्घानां गन्धर्वाप्सरसां तथा ।  
मानवानां च सर्वेषां तथा वै यक्षरक्षसाम् ॥  
श्रोतुमिच्छामि तत्त्वेन सम्भवं कृत्स्नमादितः ।  
प्राणिनां चैव सर्वेषां सर्वशस्सर्वविद्ध्यसि ॥  
वैशम्पायनः-  
हन्त ते कथयिष्यामि नमस्कृत्य स्वयम्भुवे ।  
सुरादीनामहं सम्यक्सम्भवं कृत्स्नमादितः ॥  
ब्रह्मणो मानसाः पुत्रा विदिताष्षण्महर्षयः ।  
मरीचिरत्र्यह्गिरसौ पुलस्त्यः पुलहः क्रतुः ॥  
मरीचेः कश्यपः पुत्रः काश्यपात्तु इमाः प्रजाः ।  
प्रजज्ञिरे महाभागा दक्षकन्यास्त्रयोदश ॥  
अदितिर्दितिर्दनुः काला अनायुस्सिंहिका मुनिः ।  
क्रोधा ध्रुवाह्यरिष्टा च विनता कपिला तथा ॥  
कद्रूश्च पुरुषव्याघ्र दक्षकन्याश्च भारत ।  
एतासां वीर्यसम्पन्नं पुत्रपौत्रमनन्तकम् ॥  
अदित्यां द्वादशादित्यास् सम्भूता भुवनेश्वराः ।  
ये राजन्नामतस्तांस्ते कीर्तयिष्यामि भारत ॥  
धाता मित्रोऽर्यमा शक्रो वरुणस्त्वंश एव च ।  
भगो विवस्वान् पूषा च सविता दशमस्तथा ।  
एकादशस्तथा त्वष्टा द्वादशो विष्णुरुच्यते ॥  
जघन्यजश्च सर्वेषाम् आदित्यानां गुणाधिकः ॥  
एक एव दितेः पुत्रो हिरण्यकशिपुस्स्मृतः ।  
नाम्ना ख्यातास्तु तस्यैते पञ्च पुत्रा महात्मनः ॥  
प्रह्लादः पूर्वजस्तेषां संह्लादस्तदनन्तरम् ।  
अनुह्लादस्तृतीयोऽभूत् तस्माच्च शिबिबाष्कलौ ॥  
प्रह्लादस्य त्रयः पुत्राः ख्यातास्सर्वत्र भारत ।  
विरोचनश्च कुम्भश्च निकुम्भश्चेति विश्रुताः ॥  
विरोचनस्य पुत्रोऽभूद् बलिरेकः प्रतापवान् ।  
बलेश्च प्रथितः पुत्रो बाणो नाम महासुरः ॥  
चत्वारिंशद्दनोः पुत्राः ख्यातास्सर्वत्र भारत ।  
तेषां प्रथमजो राजन् विप्रचित्तिर्महायशाः ॥  
शम्बरो नमुचिश्चैव पुलोमा चेति विश्रुताः ।  
असिलोमा च केशी च दुर्जयश्चैव दानवः ॥  
अयश्शिरा अश्वशिरा अयश्शङ्कुश्च वीर्यवान् ।   
तथा गगनमूर्धा च वेगवान् केतुमांश्च यः ।   
स्वर्भानुरश्वोऽश्वपतिर् वृषपर्वाऽङ्गजस्तथा ॥  
अश्वग्रीवश्च सूक्ष्मश्च गुल्गुण्डश्च महाबलः ।  
खस्रवश्चैकवित्तश्च विरूपाक्षो महासुरः ॥  
निचन्द्रश्च निकुम्भश्च कुपथः कापथस्तथा ॥  
शारदश्शरभश्चैव सूर्याचन्द्रमसौ तथा ।  
इत्याख्याता दनोर्वंशे दानवाः परिकीर्तिताः ।  
अन्यौ तु खलु देवानां सूर्याचन्द्रमसौ तथा ॥  
इमे च वंशाः प्रथितास् सत्यवन्तो महाबलाः ।  
दनोः पुत्रान्वये जाता दश दानवपुङ्गवाः ॥  
एकाक्षो मृतपो वीरः प्रलम्बनरकावपि ।  
वातापिश्शत्रुसहनस् सदश्चैव महासुरः ॥  
गविष्ठश्च दनायुश्च दीर्घजिह्वश्च दानवः ।  
असङ्ख्येयास्स्मृतास्तेषां पुत्रपौत्राश्च भारत ॥  
सिंहिका सुपुवे पुत्रं राहुं चन्द्रार्कसूदनम् ।  
सुचन्द्रं चन्द्रहर्तारं तथा चन्द्रविमर्दनम् ॥  
क्रूरस्वभावं क्रूरायाः पुत्रपौत्रमनन्तकम् ।  
गणः क्रोधवशो नाम क्रूरकर्माऽरिमर्दनः ॥  
अनायुषः पुनः पुत्राश् चत्वारोऽसुरसम्मताः ।  
विक्षरश्च प्रवीरश्च पुत्रश्चैव महासुरः ॥  
कालायाः प्रथिताः पुत्राः कालकल्पाः प्रहारिणः ।  
भुवि ख्याता महावीर्या दानवेषु परन्तप ॥  
विनाशनश्च क्रोधश्च क्रोधहन्ता च वीर्यवान् ।  
विवर्धनश्च क्रोधश्च कालकेया महासुराः ॥  
असुराणामुपाध्यायश् शुक्रो भृगुसुतोऽभवत् ।  
ख्याताश्चोशनसः पुत्राश् चत्वारोऽसुरयाजकाः ॥  
त्वष्टा परस्तथात्रिश्च द्वावन्यौ भद्रकर्मिणौ ।  
तेजसा सूर्यसङ्काशा ब्रह्मलोकप्रभावनाः ॥  
इत्येष वंशप्रभवः कथितस्ते तरस्विनाम् ।  
असुराणां सुराणां च पुराणे संश्रुतो मया ॥  
एतेषां यदपत्यं तु न शक्यं तदशेषतः ।   
प्रसङ्ख्यातुं महीपाल गुणभूतमनन्तकम् ॥  
तार्क्ष्यश्चारिष्टनेमिश्च तथैव गरुडारुणौ ।  
आरुणिर्वारुणिश्चैव वैनतेया इति स्मृताः ॥  
शेषोऽनन्तो वासुकिश्च तक्षकश्च भुजङ्गमः ।  
कूर्मश्च कुललश्चैव काद्रवेया महाबलाः ॥  
भीमसेनोग्रसेनौ च सुपर्णो वरुणस्तथा ।  
गोपतिर्धृतराष्ट्रश्च सूर्यवर्चाश्च सप्तमः ॥  
पुत्रवानर्कवर्णश्च पृथुगश्चापि विश्रुतः ।  
भीमश्चित्ररथश्चैव विख्यातस्सर्वविद्वशी ॥  
तथा गाधिशिरा राजन् धृष्टद्युन्नश्चतुर्दशः ।  
कलः पञ्चदश्चैव नारदश्चैव षोडशः ॥  
इत्येते देवगन्धर्वा मुनयः परिकीर्तिताः ।  
ततस्तु भूतान्यन्यानि कीर्तयिष्यामि भारत ॥  
अनवद्यानुपगमां मदिरां मार्गणप्रियाम् ।  
अनलां सुभगां भासीम् इति प्रावा व्यजायत ॥  
सिद्धः पूर्णश्च बह्वी च पूर्णाराश्च महायशाः ।  
ब्रह्मचारी रतिगुणः सुपर्णश्चैव सप्तमः ॥  
विश्वावसुश्च भानुश्च सुभद्रो दशमस्तथा ।  
इत्येते देवगन्धर्वाः प्रावेयाः परिकीर्तिताः ॥  
इमं त्वप्सरसां वंशं विदितं पुण्यलक्षणम् ॥  
अरिष्टा सुमहाभागा देवी देवर्षितः पुरा ।  
अलम्बुसा मिश्रकेशी विद्युद्वर्णा दुलानघा ॥  
अरुणा रक्षिता चैव रम्भा तद्वन्मनोरमा ।  
असिता च सुबाहुश्च सुव्रता सुभुजा तथा ॥  
हंसो ज्येष्ठस्त्वरिष्टाया विख्यातश्च महाहनुः ।  
हाहा हूहूस्तुम्बुरुश्च चत्वारो ग(न्ध)र्वसत्तमाः ॥  
अमृतं ब्राह्मणा गावो गन्धर्वाप्सरसस्तथा ।  
अपत्यं कपिलायास्तु पुराणे परिकीर्तितम् ॥  
इति ते सर्वदेवानां सम्भवः कथितो मया ।  
यथावत्सम्परिख्यातो गन्धर्वाप्सरसां तथा ॥  
भुजङ्गानां सुपर्णानाम् असुराणां तथैवच ।  
गवां च ब्राह्मणानां च श्रीमतां पुण्यकर्मणाम् ॥  
आयुष्यं चैव पुण्यं च धन्यं श्रुतिसुखावहम् ।  
श्रोतव्यं चैव सततं श्राव्यं चैवानसूयता ॥  
इमं तु वंशं नियमेन यः पठन् महात्मनां ब्राह्मणवर्यसन्निधौ ।  
अपत्यलाभं लभते च पुष्कलं श्रियं यशः प्रेत्य च शोभनां गतिम् ॥ ॥  
