वैशम्पायनः  
ततः कतिपयाहस्सु तस्मिन्रैवतके गिरौ ।  
वृष्ण्यन्धकानामभवत् सुमहानुत्सवो नृप ॥  
तत्र दानं ददुर्वीरा ब्राह्मणानां सहस्रशः ।  
भोजवृष्ण्यन्धकाश्चैव महे तस्य गिरेस्तदा ॥  
प्रसादै रत्नचित्रैश्तु गिरेस्तस्य समन्ततः ।  
स देशश्शोभितो राजन्दीपवृक्षैश्च शोभितः ॥  
वादित्राणि च तत्रा स्म वादकास्समवादयन् ।  
ननृतुर्नर्तकाश्चैव जगुर्गीतानि गायकाः ॥  
अलङ्कृताः कुमाराश्च वृष्णीनां सुमहौजसः ।  
यानैर्हाटकचित्राङ्गैश्चञ्चूर्यन्ते स्म सर्वशः ॥  
पौराश्च पादचारेण यानैरुच्चावचैस्तथा ।  
सदारास्सानुयात्राश्च शतशोऽथ सहस्रशः ॥  
ततो हलधरः क्षीबो रेवतीसहितः प्रभुः ।  
अनुगम्यमानो बहुभिर्वैरचरत्तत्र भारत ॥  
तथैव राजा वृष्णीनामुग्रसेनः प्रतापवान् ।  
उपगीयमानो गन्धर्वैस्स्त्रीसहस्रसहायवान् ॥  
रौक्मिणेयश्च साम्बश्च क्षीबौ समरदुर्मदौ ।  
दिव्यमाल्याम्बरधरौ विजह्रातेऽमराविव ॥  
अक्रूरस्सारणश्चैव गदो भानुर्विडूरथः ।  
निशठश्चारुदेष्णश्च पृथुर्विपृथुरेव च ॥  
सत्यकः सात्यकिश्चैव भङ्गकारसहाचरौ ।  
हार्दिक्य कृतवर्मा च ये चान्ये नानुकीर्तिताः ॥  
एते परिवृताः स्त्रीभिर्गन्धर्वैश्च पृथक् पृथक् ।  
तमुत्सवं रैवतके शोभयाञ्चक्रिरे तदा ॥  
वासदेवो ययौ तत्र सह स्त्रीभिर्गुणान्वितः ।  
दत्त्वा दानं द्विजातिभ्यः परिव्राजमपश्यत ॥  
तदा कौतूहले तस्मिन्वर्तमाने महोत्सवे ।  
वासुदेवश्च पार्थश्च सहितौ परिजग्मतुः ॥  
तत्र चङ्क्रममाणौ तौ वसुदेवसुतां शुभाम् ।  
अलङ्कृतां सखीमध्ये भद्रां ददृशतुस्तदा ॥  
दृष्ट्वैव तामर्जुनस्य कन्दर्पः समजायत ।  
तं तदैकाग्रमनसं कृष्णः पार्थमलक्षयत् ॥  
अब्रवीत्पुण्डरीकाक्षः प्रसहन्निव भारत ।  
वनेचरस्य किमिदं कामेनाऽऽलोड्यते मनः ॥  
ममैषा भगिनी पार्थ सारणस्य सहोदरी ।  
यदि ते वर्तते बुद्धिर्वक्ष्यामि पितरं स्वयम् ॥  
अर्जुनः  
दुहिता वसुदेवस्य वासुदेवस्य च स्वसा ।  
रूपेणैव च सम्पन्ना किमिवैषा न मोहयेत् ॥  
कृतमेव तु कल्याणं सर्वं मम भवेद्ध्रुवम् ।  
यदि स्यान्मम वार्ष्णेय महिषीयं स्वसा तव ॥  
देवबृन्दस्सदा त्वां तु स्मृत्वा विजयतेऽसुरान् ।  
तव सन्दर्शनात् स्वामिन्नप्राप्यं न हि तत् किमु ॥  
प्राप्तौ तु क उपायोऽस्यास्तं ब्रवीहि जनार्दन ।  
आस्थास्यामि तथा सर्वं यदि शक्यं नरेण तत् ॥  
वासुदेवः  
स्वयंवरः क्षत्रियाणां विवाहः पुरुषर्षभ ।  
स च संशयितः पार्थ स्वभावस्स्यान्निमित्ततः ॥  
प्रसह्य हरणं चापि क्षत्रियाणां प्रशस्यते ।  
विवाहहेतुः कन्यानामिति धर्मविदो विदुः ॥  
स त्वमर्जुन कल्याणीं प्रसह्य भगिनीं मम ।  
यतिरूपधरस्त्वं तु यदा कालविपाकता ।  
हर स्वयंवरे ह्यस्याः को वै वेद चिकीर्षितम् ॥  
वैशम्पायनः  
ततोऽर्जुनश्च कृष्णश्च विनिश्चित्येतिकृत्यताम् ।  
शीघ्रगान् पुरुषान् राजन् प्रेषयामासतुस्तदा ॥  
धर्मराजाय तत्सर्वमिन्द्रप्रस्थगताय वै ।  
श्रुत्वैव च महाबाहुरनुजज्ञे समातृकः ॥  
भीमसेनस्तु तच्छ्रुत्वा कृतकृत्योऽभ्यमन्यत ।  
इत्येवं मनुजैस्सार्धमुक्त्वा प्रीतिमुपेयिवान् ॥  
