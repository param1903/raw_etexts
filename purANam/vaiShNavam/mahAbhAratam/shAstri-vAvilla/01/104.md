वैशम्पायनः-  
धृतराष्ट्रे च पाण्डौ च विदुरे च महात्मनि ।  
तेषु त्रिषु कुमारेषु जातेषु कुरुजाङ्गलम् ।  
कुरवोऽथ कुरुक्षेत्रं त्रयमेतदवर्धत ॥  
यथर्तुवर्षी पर्जन्यो बहुपुष्पफला द्रुमाः ।  
वाहनानि प्रहृष्टानि मुदिता मृगपक्षिणः ॥  
ऊर्ध्वसस्याऽभवद्भूमिस्सस्यानि फलवन्ति च ।  
गन्धवन्ति च माल्यानि रसवन्ति फलानि च ॥  
वणिग्भिश्चोपकीर्यन्ते नगराण्यथ शिल्पिभिः ।  
शूराश्च कृतविद्याश्च सन्तश्च सुखिनोऽभवन् ॥  
नाभवत्कृपणः कश्चिन्न काचिद्विधवाऽभवत् ।  
नाभवन्दस्यवः केचिन्नाधर्मरुचयो नराः ॥  
प्रदेशेष्वपि राष्ट्राणां कृतं युगमवर्तत ।  
तन्महोदधिसङ्काशं नगरं बह्वशोभत ॥  
द्वारतोरणनिर्यूहैश्छन्नमभ्रं घनैरिव ।  
प्रसादशतसम्बाधं महेन्द्रपुरसन्निभम् ॥  
नदीपादपषण्डेषु वापीपल्वलसेतुषु ।  
काननेषु च दिव्येषु विहरन्तिस्म कौरवाः ॥  
उत्तरैः कुरुभिस्सार्धं दक्षिणाः कुरवस्तदा ।  
स्पर्धमानाश्च दृश्यन्ते चारणर्षिसमागमे ॥  
दानधर्मक्रियायुक्ता यज्ञव्रतपरायणाः ।  
अन्योन्यप्रीतिसंयुक्ता वर्धन्ते स्म प्रजास्तदा ॥  
मानक्रोधविहीनाश्च प्रजा लोभविवर्जिताः ।  
अन्योन्यप्रीतिसंयुक्ता वर्धन्ते स्म प्रजास्तदा ॥  
तस्मिञ्जनपदश्रिष्ठे भीष्मेण विधिना कृताः ।  
कूपाराममहावाप्रा ब्राह्मणावसथास्तदा ॥  
स्वाहाकारैस्स्वधाभिश्च सन्निवासस्सुरक्षितः ।  
बभूव परमोपेतो यूपैश्चैत्यधनुर्भुजैः॥  
प्रमृज्य परराष्ट्राणि स्वराष्ट्रं परिरक्षता ।  
भीष्मेण विहितं राष्ट्रे धर्मचक्रमवर्तत ॥  
क्रियमाणेषु कृत्येषु कुमाराणां यशस्विनाम् ।  
पौरजानपदास्सर्वे बभूवुः परमोत्सवाः ॥  
गृहेषु कुरुमुख्यानां पौराणां च नराधिप ।  
दीयतामिज्यतां चेति वाचोऽश्रूयन्त सर्वशः ॥  
धृतराष्ट्रश्च पाण्डुश्च विदुरश्च महायशाः ।  
जन्मप्रभृति भीष्मेण पुत्रवत्परिपालिताः ॥  
वैदिकाध्ययने युक्तो नीतिशास्त्रे च पारगः ।  
भीष्मेण राजन्कौरव्यो धृतराष्ट्रोऽभिषेचितः ॥  
धनुर्वेदेऽश्वपृष्ठे च गदायुद्धेऽसिचर्मणि ।  
तथैव गजशिक्षायामस्त्रेषु विविधेषु च ॥  
अर्थधर्मप्रधानासु विद्यासु विविधासु च ।  
गतः पारं यदा पाण्डुस्तदा सेनापतिः कृतः ॥  
धृतराष्ट्रस्त्चक्षुष्मान्राज्यं न प्रतिपद्यत ।  
रक्षाकरश्च विदुरः पाण्डुश्चासीन्महीपतिः ॥  
अमात्यो मनुजेन्द्रस्य बाल एव यशस्विनः ।  
प्रणेता सर्वधर्माणां भीष्मेण विदुरः कृतः ॥  
सर्वशास्त्रार्थतत्त्वज्ञो बुद्धिमेधापटुर्युवा ।  
भावेनागमयुक्तेन सर्वं वेदयते जगत् ॥  
प्रनष्टश्शान्तनोर्वंशो भीष्मेण पुनरुद्धृतः ।  
ततो निर्वचनं सत्सु तदिदं परिपठ्यते ॥  
कौसल्या वीरसूस्स्त्रीणां देशानां कुरुजाङ्गलम् ।  
भीष्मो धर्मभृतां श्रेष्ठः पुराणां गजसाह्वयम् ॥  
ते त्रयः कालयोगेन कुमारा जनमेजय ।  
अवर्धन्त महात्मनो नन्दयन्तस्सुहृज्जनान् ॥  
संस्कारैस्संस्कृतास्ते वै वृत्तैरध्ययनेन च ।  
शमव्यायामकुशलास्समपद्यन्त यौवने ॥  
धनुर्वेदेऽश्वपृष्ठे च तथा युद्धेऽसिचर्मणि ।  
तथैव गजशिक्षायां नीतिशास्त्रे च पारगाः ॥  
इतिहासमुराणेषु नानाशिल्पासु चान्विताः ।  
वेदवेदाङ्गतत्त्वज्ञास्सर्वत्र कृतविश्रमाः ॥  
अतीव बलवानासीद्धृतराष्ट्रोऽम्बिकासुतः ।  
पाण्डुर्धनुषि विक्रान्तो नरेभ्यो ह्यधिकोऽभवत् ॥  
त्रिषु लोकेषु नत्वासीत्प्राणी विदुरसम्मितः ।  
धर्मनित्यो हि धर्मज्ञ बुद्ध्या चैव गतिं गतः ॥  
अथ शुश्राव विप्रेभ्यो देवकस्य महीपतेः ।  
रूपयौवनसम्पन्नां सुतां सागरगासुतः ॥  
सुबलस्य च कल्याणीं गान्धाराधिपतेस्सुताम् ।  
सुतां च मद्रराजस्य रूपेणाप्रतिमां भुवि ॥  
भीष्मः-  
गुणैस्समुदितं सर्वमिदं नः प्रथितं कुलम् ।  
अत्यन्यान्पृथिवीपालान्पृथिव्यामपि राजकान् ॥  
रक्षितं राजभिः पूर्वैर्धर्मविद्भिर्महात्मभिः ।  
नोत्सादमगमच्चेदं कथञ्चिदिह नः कुलम् ॥  
मया च सत्यवत्या च कृष्णेन च महात्मना ।  
समवस्थापितं भूयो युष्मासु कुलतन्तुषु ॥  
वर्धेत तदिदं पुत्र कुलं सागरवद्यथा ।  
तथा मया विधातव्यं त्वया चैव विशेषतः ॥  
श्रूयते यादवी कन्या ह्यनुरूपा कुलस्य नः ।  
सुबलस्यात्मजा चैव तथा मद्रेश्वरस्य च ॥  
कुलीना रूपवत्यश्च नाथवत्यश्च सर्वशः ।  
उचिताश्चैव सम्बन्धे तेऽस्माकं क्षत्रियर्षभ ॥  
मन्ये वरयितव्यास्ता इत्यहं धीमतां वर ।  
सन्तानार्थाः कुलस्यास्य यद्वा विदुर मन्यसे ॥  
विदुरः-  
भवान्पिता भावन्माता भवान्नः परमो गुरुः ।  
तस्मात्स्वयं कुलस्यास्य विचार्य कुरु वर्धितम् ॥  
वैशम्पायनः-  
अथ शुश्राव विप्रेभ्यो गान्धारीं सुबलात्मजाम् ॥  
आराध्य वरदं देवं भगनेत्रहरं हरम् ।  
गान्धारी लघु पुत्राणां शतं लेभे वरं शुभा ॥  
इति श्रुत्वा च तत्त्वेन भीष्मः कुरुपितामहः ।  
ततो गान्धारराजस्य सुतस्शकुनिराव्रजन् ॥  
स्वसारं परया लक्ष्म्या प्रेषयामास कौरवः ।  
अचक्षुरिति तस्याऽऽसीत्सुबलस्य विचारणा ॥  
कुलख्यातिं च वृद्धिं च बुद्ध्या तु प्रसमीक्ष्य च ।  
ददौ तां धृतराष्ट्राय गान्धारीं धर्मचारिणीम् ॥  
गान्धारी त्वथ शुश्राव धृतराष्ट्रं त्वचक्षुषम् ।  
आत्मानं दिप्सितं तत्र पितुर्मातुश्च कौरव ॥  
ततस्सा पट्टमानाय्य कृत्वा बहुगुणं शुभा ।  
न पश्यतीति भर्ता मे वेष्टयामास चक्षुषी ॥  
नात्यश्नीयां पतिमहमित्येवं कृतनिश्चया ।  
ततो गान्धारराजस्य सुतश्शकुनिराव्रजत् ॥  
स्वसारं परया लक्ष्म्या युक्तामादाय कौरव ।  
ततो विवाहं चक्रेऽस्या नक्षत्रे कृत्स्नसम्मते ।  
सौबलस्य महाराजश्शकुनिः प्रियदर्शनः ॥  
दत्त्वा स्वभगिनीं तत्र यथार्हं च परिच्छदम् ।  
पुनरायात्स्वनगरं भीष्मेण प्रतिपूजितः ॥  
गान्धार्यपि वरारोहा शीलाचारविचिष्टितैः ।  
तुष्टिं कुरूणां सर्वेषां जनयामास भारत ॥  
गान्धारी सा पतिं दृष्ट्वा प्रज्ञाचक्षुषमीश्वरम् ।  
अतिचाराद्भृशं भीता भर्तुस्सा समचिन्तयत् ॥  
सा दृष्टिविनिवृत्ता हि भर्तुस्तु समतामियात् ।  
न हि सूक्ष्मेऽप्यतीयाते भर्तुस्सा ववृधे तदा ॥  
वृत्तेनाराधितान्सर्वान्पतिव्रतपरायणा ।  
वाचाऽपि पुरुषानन्यान्सुव्रता नान्वकीर्तयत् ॥  
तस्यास्सहोदरीः कन्याः पुनरेव ददौ दश ।  
गान्धारराजस्सुबलो भीष्मेण परितस्तदा ॥  
सत्यव्रतां सत्यसेनां सुषेणां च सुसंहिताम् ।  
तेजश्श्रर्वां सुश्रवां च तथोर्वीं निकृतिं शुभाम् ॥  
शम्भुवां च दशार्णां च गान्धारीं दश विश्रुताः ।  
एकाह्ना चोपयेमे ता धृतराष्ट्रो जनेश्वरः ॥  
ततश्शान्तनवो भीष्मो धानुःक्रीतास्ततस्ततः ।  
आहरद्धृतराष्ट्रस्य राजपुत्रीः परश्शतम् ॥ ॥  
