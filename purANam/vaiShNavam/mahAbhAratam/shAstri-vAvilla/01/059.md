जनमेजयः-  
त्वत्तश्श्रुतमिदं सर्वं देवदानवरक्षसाम् ।  
अंशावतरणं सम्यग् गन्धर्वाप्सरसां तथा ॥  
इमं तु भूय इच्छामि कुरूणां वंशमादितः ।  
कथ्यमानं त्वया ब्रह्मन् विप्रर्षिगणसन्निधौ ॥  
वैशम्पायनः  
धर्मार्थकामसहितं राजर्षीणां प्रकीर्तितम् ।  
पवित्रं कीर्त्यमानं मे निबोधेमं मनीषिणाम् ॥  
प्रजापतेस्तु दक्षस्य मनोर्वैवस्वतस्य च ।  
भरतस्य कुरोः पूरोराजमीढस्य चान्वये ॥  
यादवानामिमं वंशं पौरवाणां च सर्वशः ।  
तथैव भारतानां च पुण्यं स्वस्त्ययनं महत् ।  
धन्यं यशस्यमायुष्यं कीर्तयिष्यामि तेऽनघ ॥  
तेजोभिरुदितास्सर्वे महर्षिसमतेजसः ॥  
दश प्राचेतसः पुत्रास् सन्तः पूर्वजनास्स्मृताः ।  
मूर्धजेनाग्निना ह्येते पूर्वं दग्धा महौजसः ॥  
तेभ्यः प्रचेतसो जज्ञे दक्षो दक्षादिमाः प्रजाः ।  
सम्भूताः पुरुषव्याघ्र स हि लोकपितामहः ॥  
वैरिण्या सह सङ्गम्य दक्षः प्राचेतसो मुनिः ।  
आत्मतुल्यानजनयत् सहस्रं संशितव्रतान् ॥  
सहस्रसङ्ख्यान्सहितान् दक्षपुत्रांश्च नारदः ।  
मोक्षमध्यापयामास येन स्युरजरामराः ॥  
ततः पञ्चाशतं कन्याः पुत्रिकास्समजीजनत् ।  
प्रजापतिः प्रजा दक्षः सिसृक्षुर्जनमेजय ॥  
ददौ दश स धर्माय काश्यपाय त्रयोदश ।  
कालस्य नयने युक्तास् सप्तविंशतिमिन्दवे ॥  
त्रयोदशानां पत्नीनां या तु दाक्षायणी शुभा ।  
मारीचः काश्यपस्त्वस्याम् अदित्यां समजीजनत् ॥  
इन्द्रादीन् वीर्यसम्पन्नान् विवस्वन्तमथापि च ।  
विवस्वतस्सुतो जज्ञे यमो वैवस्वतः प्रभुः ॥  
मार्ताण्डस्य यमी चापि सुता राजन् व्यजायत ।  
मार्तण्डस्य मनुर्धीमान् अजायत सुतः प्रभुः ॥  
मनोर्वंशो मानवानां तथाऽयं प्रथितोऽभवत् ।  
ब्रह्मक्षत्रादयस्तस्मान्मनोर्जातास्तु मानवाः ॥  
ततोऽभवत्तदा राजन् ब्रह्म क्षत्रेण संहितम् ।  
ब्राह्मणा मानवास्तेषां साङ्गं वेदमधारयन् ॥  
वेनं त्रस्नुं नरिष्यन्तं नाभागेक्ष्वाकुमेव च ।  
करूशमथ शय्यातिं तथैवात्राष्टमीमिलाम् ॥  
पृषस्रं नवमं प्राहुः क्षत्रधर्मपरायणान् ।  
तथैवारिष्टदशमान् मनोः पुत्रान्महाबलान् ।  
पञ्चाशत्तु मनोः पुत्रास् तथैचान्येऽभवन्क्षितौ ॥  
अन्योन्यभेदात्ते सर्वे विनेशुरिति नश्श्रुतम् ॥  
पुरूरवास्ततो विद्वान् इलायां समपद्यत ।  
सैव तस्याभवन्माता पिता चेति हि नश्श्रुतम् ॥  
अष्टादश सहस्राणि द्वीपानश्रन् पुरूरवाः ।  
अमानुषैर्वृतान्सर्वान् उषसस्स महायशाः ॥  
विप्रैस्स विग्रहं चक्रे वीर्योन्मत्तः पुरूरवाः ।  
जहार च स विप्राणां रत्नान्युत्क्रोशतामपि ॥  
सनत्कुमारस्तं राजन् ब्रह्मलोकादुपेत्य ह ।  
अनुदर्शं ततश्चक्रे प्रत्यगृह्णान्न चाप्यसौ ।  
ततस्स ऋषिभिः क्रुद्धः सद्यश्शप्तो ह्यनश्यत ॥  
लोभान्वितो बलमदान्नष्टसंज्ञो नराधिपः ।  
स च गन्धर्वलोकस्थ उर्वश्या सहितो विराट् ॥  
आनिनाय क्रियार्थेऽग्निम् एकं वै येन च त्रिधा ॥  
षट् सुता जज्ञिरे चैलाद् आयुर्धीमान्नरस्तथा ।  
ग्रहायुश्च शतायुश्च सुतायुश्चोर्वशीसुताः ॥  
नहुषं वृद्धशर्माणम् अजरायुमनेनसम् ।  
स्वर्भानवीसुतानेतान् आयोः पुत्रान्प्रचक्षते ॥  
आयुषो नहुषः पुत्रो धीमान्  सत्यपराक्रमः ।  
राज्यं शशास सुमहद् धर्मेण पृथिवीपतिः ॥  
पितॄन्देवानृषीन्विप्रान् गन्धर्वोरगराक्षसान् ।  
नहुषः पालयामास ब्रह्मक्षत्रमथो विशः ॥  
स हत्वा शत्रुसङ्घातान् ऋषीन् करमदापयत् ।  
पशुवच्चैव तान् पृष्ठे वाहयामास वीर्यवान् ।  
कारयामास चेन्द्रत्वम् अभिभूय दिवौकसः ॥  
तेजसा तपसा चैव विक्रमेणौजसा तथा ।  
विश्लिष्टो नहुषश्शप्तस् सद्यो ह्यजगरोऽभवत् ॥  
यतिं ययातिं संयातिम् आयातिं यातिमुद्धवम् ।  
नहुषो जनयामास षट् सुतान् प्रियवासवः ॥  
ययातिर्नाहुषस्सम्राड् आसीत्सत्यपराक्रमः ।  
स पालयामास महीम् ईजे बहुविधैस्सवैः ॥  
अतिशक्त्या पितॄनर्चन् देवांश्च प्रयतस्सदा ।  
अन्वगृह्णात्प्रजास्सर्वा ययातिरपराजितः ॥  
तस्य पुत्रा महेष्वासास् सर्वैस्समुदिता गुणैः ।  
देवयान्यां महाराज शर्मिष्ठायां च जज्ञिरे ॥  
देवयान्यां व्यजायेतां यदुस्तुर्वशुरेव च ।  
द्रुह्युश्चानुश्च पूरुश्च शर्मिष्ठायां प्रजज्ञिरे ॥  
स शाश्वतीस्समा राजन् प्रजा धर्मेण पालयत् ॥  
जरां गच्छन्महाघोरां नाहुषो रूपनाशिनीम् ।  
जराभिदूषितः पुत्रान् राजा वचनमब्रवीत् ।  
यदुं पूरुं तुर्वशुं च द्रुह्युं चानुं च भारत ॥  
यौवनेनाचरन्कामान् युवा युवतिभिस्सह ।  
विहर्तुमहमिच्छामि साह्यं कुरुत पुत्रकाः ॥  
तं पुत्रो दैवयानेयः पूर्वजो यदुरब्रवीत् ।  
किमत्र भवता कार्यम् अस्माभिर्यौवनेन च ॥  
ययातिरब्रवीत्तं च जरा मे प्रतिगृह्यताम् ।  
यौवनेन त्वदीयेन चरेयं विषयानहम् ॥  
यजतो दीर्घसत्रैर्मे शापाच्चोशनसो मुनेः ।  
कामार्थः परिहीनो वै तप्येऽहं तेन पुत्रकाः ॥  
मामकेन शरीरेण राज्यमेकः प्रशास्तु वः ।  
अहं त्वाभिनववयोयुक्तः काममवाप्नुयाम् ॥  
न ते तस्य प्रत्यगृह्णन् यदुप्रभृतयो जराम् ।  
तमब्रवीत्ततः पूरुः कनीयान्सत्यविक्रमः ॥  
राजंश्चराभिनववया कामान्यौवनगोचरान् ।  
अहं जरां समास्थाय राज्ये स्थास्यामि तेज्ञया ॥  
एवमुक्तस्स राजर्षिस् तपोवीर्यसमाश्रयात् ।  
सञ्चारयामास जरां तदा पुत्रे महात्मनि ॥  
पौरवेणाथ वयसा राजा यौवनमास्थितः ।  
यायातेनापि वयसा राज्यं पूरुरकारयत् ॥  
ययातिरपि पत्नीभ्यां दीर्घकालं विहृत्य च ।  
विश्वाच्या सहितो रेमे पुनश्चैत्ररथे वने ॥  
नाध्यगच्छत्तदा तृप्तिं कामानां स महायशाः ।  
अवेक्ष्य मनसा तथ्याम् इमां गाथां ततो जगौ ॥  
न जातु कामः कामानाम् उपभोगेन शाम्यति ।  
इविषा कृष्णवर्त्मेव भूय एवाभिवर्धते ॥  
यत्पृथिव्यां व्रीहियवं हिरण्यं पशवस्स्त्रियः ।  
नालमेकस्य तत्सर्वम् इति मत्वा शमं व्रजेत् ॥  
यदा न कुरुते भावं सर्वभूतेषु पापकम् ।  
कर्मणा मनसा वाचा ब्रह्म सम्पद्यते तदा ॥  
न बिभेति यदा चायं यदा चास्मान्न बिभ्यति ।  
यदा नेच्छति न द्वेष्टि ब्रह्म सम्पद्यते तदा ॥  
इत्यवेक्ष्य महाराजः कामानां फल्गुतां नृप ॥  
ततो वर्षसहस्रान्ते ययातिरपराजितः ।  
अतृप्त एव कामानां पूरुं पुत्रमुवाच ह ॥  
त्वया दायादवानस्मि त्वं मे वंशकरस्सुतः ।  
पौरवो़ऽयं वंश इति ख्यातिं लोके गमिष्यति ॥  
ततस्स नृपशार्दूल पूरुं राज्येऽभिषिच्य च ।  
कालेन महता पश्चात् कालधर्ममुपेयिवान् ॥ ॥  
