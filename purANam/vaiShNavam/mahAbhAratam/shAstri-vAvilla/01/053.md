वैशम्पायनः-  
राजोपरिचरो नाम धर्मनित्यो महीपतिः ।  
बभूव मृगयाशीलः शश्वत्स्वाध्यायवाञ्छुचिः ॥  
स चेदिविषयं रम्यं वसुः पौरवनन्दनः ।  
इन्द्रोपदेशाज्जग्राह स्पृहणीयं महीपतिः ॥  
तमाश्रमे न्यस्तशस्त्रं निवसन्तं तपोरितिम् ।  
देवाशड्वज्रसहित उपतस्थे मरुद्गणैः ॥  
इन्द्रोऽहमिति धैर्येण तपसा चेत्यमन्यत ।  
त्वं नो गतिर्महाराजन् इति वज्र्यवदन्मुहुः ।  
तं वै देवपतिस्साक्षात् तपसस्स न्यवर्तत ॥  
इन्द्रः-  
न सङ्कीर्येत धर्मोऽयं पृथिव्यां पृथिवीपते ।  
तं पाहि धर्मो हि धृतः कृत्स्नं पालयते जगत् ॥  
देवानहं पालयिता पालय त्वं हि मानुषान् ।  
लौक्यं धर्मं पालय त्वं नित्ययुक्तस्समाहितः ॥  
धर्मयुक्तस्ततो लोकान् पुण्याल्लप्स्यसि शाश्वतान् ॥  
दिविष्ठस्य भुविष्ठस्त्वं सखा भूत्वा मम प्रियः ।  
ऊधः पृथिव्या यो देशस् तमावस नराधिप ॥  
पशव्यश्चैव पुण्यश्च संस्थिरो धनधान्यवान् ।  
सुरक्षश्चैव धन्यश्च भोग्यैर्भूरिगुणैर्युतः ॥  
अनन्य एष देशो हि धनरत्नादिभिर्युतः ।  
वसो रक्षस्व वसुधां वस चेदिषु चेदिप ॥  
धर्मशीला जनपदास् सुसन्तोषाश्च साधवः ।  
न च मिथ्या प्रलापोऽत्र स्वैरेष्वपि ततोऽन्यथा ॥  
न च पित्रा विभज्यन्ते नरा गुरुहिते रताः ।  
युञ्जन्ति धुरि नो गाश्च कृशान् सङ्धुक्षयन्ति च ॥  
सर्वे वर्णास्स्वधर्मस्थास् सदा चेदिषु मानवाः ।  
न तेऽस्त्यविदितं किञ्चित् त्रिषु लोकेषु यद्भवेत् ॥  
देवोपभोग्यं दिव्यं च विमानं स्फाटिकं महत् ।  
आकाशगं त्विदं दत्तं विमानमुपलप्स्यते ॥  
त्वमेकस्सर्वमर्त्येषु विमानवरमास्थितः ।  
चरिष्यस्युपरिस्थो वै देवो विग्रहवानिव ॥  
ददामि ते वैजयन्तीं मालामम्लानपङ्कजाम् ।  
धारयिष्यति सङ्ग्रामे यां च शस्त्रैरविक्षतः ॥  
लाञ्छनं चैतदेवेह भविता ते नराधिप ।  
इन्द्रमालेति विख्यातां धन्यमप्रतिमां वह ॥  
वैशम्पायनः-  
यष्टिं च वैष्णवीं तस्मै ददौ वृत्रनिषूदनः ।  
शत्रूणामपि संहत्रीं शिष्टानां परिपालिनीम् ॥  
एवं संसान्त्व्य नृपतिं तपसस्संन्यवर्तयत् ।  
प्रययौ दैवतैस्सार्धं कृत्वा कार्यं दिवौकसाम् ॥  
ततस्तु राजा चेदीनाम् इन्द्राभरणभूषितः ।  
इन्द्रदत्तं विमानं तद् आस्थाय प्रययौ पुरीम् ॥  
स तु शक्रस्य पूजार्थं भूमौ भूमिपतिस्तदा ।  
प्रवेशं कारयामास सर्वोत्सववरं तदा ।  
मार्गशीर्षे महाराज पूर्वपक्षे महामखम् ॥  
तदा प्रभृति चाद्यापि यष्ट्याः क्षितिपसत्तमैः ।  
प्रवेशः क्रियते राजन् यथा तेन प्रवर्तितः ॥  
अपरेद्युस्ततश्चास्याः कुर्वन्त्येते ध्वजोच्छ्रयम् ।  
अलङ्कृताया पुलकैर् गन्धमाल्यैश्च भूषणैः ॥  
माल्यदामपरिक्षिप्तां द्वात्रिंशत्किष्कुसम्मिताम् ॥  
चतुर्विंशत्यङ्गुलात्मा हस्तः किष्कुरिति स्मृतः ।  
उद्धृत्य पीठके चापि द्वादशारत्निकोच्छ्रयते ॥  
महाराजतवासोभिः परिक्षिप्य ध्वजोत्तमम् ।  
वासोभिरन्नपानैश्च पूजितैर्ब्राह्मणर्षभैः ॥  
पुण्याहवाचनं कृत्वा ध्वज उच्छ्रियते तदा ।  
शङ्खभेरीमृदङ्गैश्च सन्नाहं चक्रिरे ततः ॥  
भगवान्पूज्यते चात्र यष्टिरूपेण वासवः ॥  
माणिभद्रादयो यक्षाः पूज्यन्ते दैवतैस्सह ॥  
नानाविधानि दानानि दत्त्वार्थिभ्यस्सुहृज्जनैः ।  
अलङ्कृत्वा माल्यदामैर् वस्त्रैर्नानाविधैस्तथा ॥  
दृतिभिस्सजलैस्सर्वे क्रीडित्वा नृपशासनात् ।  
सभाजयित्वा राजानं कृत्वा नर्माश्रयाः कथाः ॥  
रमन्ते नागरास्सर्वे तथा जानपदैस्सह ।  
सूताश्च मागधाश्चैव रमन्ते नटनर्तकाः ॥  
प्रीत्या तु नृपशार्दूल सर्वे चक्रुर्महोत्सवम् ।  
सान्तःपुरस्सहामात्यस् सर्वाभरणभूषितः ॥  
महाराजनवासांसि वसित्वा चेदिराट् तदा ।  
रेजे चेदिपतिस्तस्त्र दिवि देवपतिर्यथा ॥  
जातिभिस्तूलिकेनाक्तस् तदा स मुमुदे सदा ।  
एवं जानपदास्सर्वे चक्रुरिन्द्रमखं तथा ॥  
यथा चेदिपतिः प्रीतश् चकारेन्द्रमखं वसुः ॥  
एतां पूजां महेन्द्रस्तु दृष्ट्वा वसुकृतां शुभाम् ।  
हरिभिर्वाजिभिर्युक्तम् अन्तरिक्षगतं रथम् ॥  
आस्थाय सह शच्या च वृतो ह्यप्सरसां गणैः ।  
वसुना राजमुख्येन समागम्याब्रवीद्वचः ॥  
इन्द्रः-  
ये पूजयिष्यन्ति नरा राजानश्च मखं मम ।  
कारयिष्यन्ति च मुदा यथा चेदिपतिर्नृप ॥  
तेषां श्रीर्विभवश्चैव स्वराष्ट्राणां भविष्यति ।  
तस्येप्सितो जनपदो मुदितश्च भविष्यति ॥  
निरीतिकानि सस्यानि भवन्ति बहुधा नृप ।  
राक्षसाश्च पिशाचाश्च न लुम्पन्ते कथञ्चन ॥  
वैशम्पायनः-  
एवं महात्मना तेन महेन्द्रेण नराधिप ।  
वसुः प्रीत्या मघवता महाराजेति सत्कृतः ।  
एवं कृत्वा महेन्द्रस्तु जगाम स्वं निवेशनम् ॥  
उत्सवं कारयिष्यन्ति सदा शक्रस्य ये नराः ।  
भूमिदानादिभिर्दानैर् यथायुक्ता भवन्ति वै ॥  
वरदानाल्लभन्ते च तथा शक्रोत्सवेन ते ।  
इन्द्रपीत्या भूमिपतिश् चकारेन्द्रमखं वसुः ॥  
सम्पूजितो मघवता वसुश्चेदिपतिस्तथा ।  
पालयामास धर्मेण चेदिस्थः पृथिवीमिमाम् ॥  
पुत्राश्चास्य महावीर्याः पञ्चासन्नमितौजसः ।  
नानाराष्ट्रेषु च सुतान् स सम्राडभ्यषेचयत्  ॥  
महारथो मगधराङ् विश्रुतो यो बृहद्रथः ।  
प्रत्यग्रश्च कुशाम्बश्च यमाहुर्मणिवाहनम् ॥  
मज्जिल्लश्च यदुश्चैव राजन्यश्चापराजितः ।  
एते पञ्च सुतास्तस्य राजर्षेर्भूरितेजसः ॥  
न्यवेशयन्नामभिस्स्वैर् देशांश्चैव पुराणि च ।  
वासवाश्चैव राजानस् सर्वे वंशकराः पृथक् ॥  
वसन्तमिन्द्रप्रासादे आकाशे स्फाटिके रथे ।  
उपतस्थुर्महात्मानं गन्धर्वाप्सरसो नृपम् ॥  
राजोपरिचरेत्येवम् अवोचन्पार्थिवा नृपम् ॥  
पुरोपवाहिनीं तस्य नदीं शुक्तिमतीं गिरिः ।  
अरौत्सीच्चेतनायुक्तः कामात्कोलाहलः किल ॥  
गिरिं कोलाहलं तं तु पदा वसुरताडयत् ।  
निश्चक्राम नदी तस्य प्रहारविवरेण सा ॥  
तस्यां नद्यामजनयन्मिथुनं पर्वतस्स्वयम् ।  
तस्माद्वि मोक्षणात्प्रीता नदी राज्ञे न्यवेदयत् ।  
महिषी भविता कन्या पौष्यस्सेनापतिर्भवेत् ॥  
शुक्तिमत्या वचश्श्रुत्वा दृष्ट्वा तौ राजसत्तमः ॥  
यः पुमानभवत्तत्र तं स राजर्षिसत्तमः ।  
वसुर्वसुप्रदश्चक्रे सेनापतिमरिन्दमम् ॥  
चकार पत्नीं कन्यां तां दयितां गिरिकां नृपः ।  
वसोः पत्नी तु गिरिका कामात् काले न्यवेदयत् ॥  
ऋतुकालमनुप्राप्ता काले पुंसवने शुचिः ।  
तदहः पितरश्चैनम् ऊचुर्जहि मृगानिति ॥  
श्रुत्वा पितृवचः प्रीतस् तदा मतिमतां वरः ।  
स पितॄणां नियोगं तम् अनतिक्रम्य पार्थिवः ।  
चचार मृगयां कामी गिरिकामेव संस्मरन् ॥  
अशोकैश्चम्पकैश्चूतैस् तिलकैरतिमुक्तकैः ।  
पुन्नागैः कर्णिकारैश्च वकुलैर्दिव्यपादपैः ॥  
पनसैर्नारिकेलैश्च चन्दनैश्चार्जुनैस्तथा ।  
एतैरन्यैर्महावृक्षैः पुण्यैस्स्वादुफलैर्युतम् ॥  
कोकिलाकुलसन्नादं मत्तभ्रमरनादितम् ।  
वसन्तकाले तत्पश्यन् वनं चैत्ररथोपमम् ॥  
मन्मथाभिपरीतात्मा नापश्यद्गिरिकां तदा ॥  
अपश्यन्कामसन्तप्तश् चरमाणो यदृच्छया ।  
पुष्पसञ्छन्नशाखाग्रं पल्लवैरुपशोभितम् ॥  
अशोकस्तबकैश्छन्नं रमणीयं तदा नृपः ।  
तरोरधस्ताच्छाखायां सुखासीनो नराधिपः ॥  
मधुगन्धैश्च सम्पृक्तं पुष्पगन्धं मनोरमम् ।  
वायुना प्रेर्यमाणं तम् अघ्राय मुदमन्वगात् ॥  
चचार मृगयां कामी गिरिकामेव संस्मरन् ।  
अतीव रूपसम्पन्नां साक्षाच्छ्रियमिवापराम् ।  
तस्य रेतः प्रचस्कन्द चरतो रुचिरे वने ॥  
स्कन्नमात्रेण तद्रेतो वृक्षपर्णेन भूमिपः ।  
प्रतिजग्राह मिथ्या मे न स्कन्देद्रेत इत्युत ॥  
ऋतुश्च तस्याः पत्न्या मे न मोघस्स्यादिति प्रभुः ।   
सञ्चिन्त्यैव तदा राजा विचार्य च पुनःपुनः ॥  
अमोघत्वं च विज्ञाय तेजसो राजसत्तमः ।  
शुक्रप्रस्थापने कालं महिष्याः प्रसमीक्ष्य च ॥  
अभिमन्त्र्याशु तच्छुक्रम् आरात्तिष्ठन्तमाशुगम् ।   
सूक्ष्मधर्मार्थतत्त्वज्ञो ज्ञात्वा श्येनं ततोऽब्रवीत् ॥  
मत्प्रियार्थमिदं सौम्य शुक्रं मम गृहं नय ।  
गिरिकायाः प्रयच्छाशु तस्या ह्यार्तवमद्य मे ॥  
गृहीत्वा तत्तदा श्येनस् तूर्णमुत्पत्य वेगवान् ।  
वेगं परममास्थाय प्रदुद्राव विहङ्गमः ॥  
तमपश्यदथायान्तं श्येनं श्येनस्तथाऽपरः ।  
अभ्यद्रवच्च तं सद्यो दृष्ट्वैवामिषशङ्कया ॥  
तुण्डयुद्धमथाकाशे तावुभौ सम्प्रचक्रतुः ।  
युद्ध्यतोरपतद्रेतस् तच्चापि यमुनाम्भसि ॥  
तत्राद्रिकेत्यभिख्याता ब्रह्मशापाद्वराप्सराः ।  
मीनभावमनुप्राप्ता बभूव यमुनाचरी ॥  
श्येनपादात् परिभ्रष्टं तद्वीर्यमथ वासवम् ।  
जग्राह तरसोपत्य साऽद्रिका मत्स्यरूपिणी ॥  
कदाचिदथ मत्स्यां तां बबन्धुर्मत्स्यघातिनः ॥  
मासे च दशमे प्राप्ते तदा भारतसत्तम ।  
उज्जह्रुरुदरात्तस्याः स्त्रीपुमांसौ च मानुषौ ॥  
आश्चर्यभूतं मत्वा तात् राज्ञस्ते प्रत्यवेदयन् ।  
कायान्मात्स्यादिमौ राजन् सम्भूतौ मानुषाविति ॥  
तयोः पुमांसं जग्राह राजोपरिचरस्तदा ।  
स मात्स्यो नाम राजाऽऽसीद् धार्मिकस्सत्यसङ्गरः ।  
साऽप्सरा मुक्तशापा च क्षणेन समपद्यत ॥  
पुरोक्ता सा भगवता तिर्यग्योनिगताऽऽशु वै ।  
मानुषौ जनयित्वा तु मुक्तशापा भविष्यसि ॥  
सुतौ सञ्जजनयित्वा सा विशस्ता मत्स्यघातिभिः ॥  
सन्त्यज्य मत्स्यरूपं सा दिव्यं रूपमवाप्य च ।  
सिद्धर्षिचारणपथं जगामाथ वराप्सराः ॥  
या कन्या दुहिता मत्स्या सा चासीन्मत्स्यगन्धिनी ।  
राज्ञा दत्ता च दाशाय सुतेयं ते भवत्विति ।  
सा तु रूपसमायुक्ता सर्वैस्समुदिता गुणैः ॥  
या तु सत्यवती नाम मत्स्यगात्राभिसंश्रयात् ।  
आसीत्सा मत्स्यगन्धैव कञ्चित्कालं शुचिस्मिता ॥  
शुश्रूषार्थं पितुर्नावं तां तु वाहयतीं जले ।  
तीर्थयात्रां परिक्रामन् अपश्यद्वै पराशरः ॥  
अतीव रूपसम्पन्नां सिद्धानामपि काङ्क्षिताम् ।  
दृष्ट्वैव स च तां धीमांश् चकमे चारुदर्शनाम् ॥  
विद्वांस्ता वासवीं कन्यां कार्यवान् मुनिपुङ्गवः ।  
सम्भवं चिन्तयित्वा तां ज्ञात्वा प्रोवाच शक्तिजः ॥  
क्व कर्णधारो नौर्येन नीयते ब्रूहि भामिनि ॥  
मत्स्यगन्धा-  
अनपत्यस्य दाशस्य सुता तत्प्रियकाम्यया ।  
सहस्रजनसम्पूर्णा नौर्मया वाह्यते द्विज ॥  
पराशरः-  
शोभनं वासवि शुभे किञ्चिन्नयसि वाह्यताम् ।  
कलशं भविता भद्रे सहस्रार्धेन सम्मितम् ।  
अहं शेषो भिविष्यामि नीयतामचिरेण नौः ॥  
वैशम्पायनः-  
मत्स्यगन्धा तथेत्युक्त्वा नावं वाहयती जले ।  
वीक्षमाणं मुनिं दृष्ट्वा प्रोवाचेदं वचस्तदा ॥  
मत्स्यगन्धा-  
मत्स्यगन्धेति मामाहुर् दाशराजसुतां जनाः ।  
जन्म शोकाभितप्तायाः कथं ज्ञास्यसि कथ्यताम् ॥  
पराशरः-  
दिव्यज्ञानेन दृष्टं हि दृष्टमात्रेण ते वपुः ।  
प्रणयोपबृंहणार्थाय वक्ष्ये वासवि तच्छृणु ॥  
बर्हिष इति विख्याताः पितरस्सोमपास्तु ते ।  
तेषां त्वं मानसी कन्या अच्छोदा नाम विश्रुता ॥  
अच्छोदं नाम तद्दिव्यं सरो यस्मात्समुत्थितम् ॥  
त्वया न दृष्टपूर्वास्तु पितरस्ते कदाचन ।  
सम्भूता मनसा तेषां पितॄन् स्वान्नाभिजानती ॥  
सा त्वन्यं पितरं वव्रे स्वानतिक्रम्य तान्पितॄन् ।  
नाम्ना वसुरिति ख्यातं मनुपुत्रं महीश्वरम् ॥  
अद्रिकाऽप्सरसा युक्तं विमाने दिवि विष्ठितम् ।  
सा तेन व्यभिचारेण मनसा कामचारिणी ॥  
पितरं प्रार्थयित्वाऽन्यं योगाद्भ्रष्टा पपात ह ।  
अपश्यत्पतमाना सा विमानत्रयमन्तिकात् ॥  
त्रसरेणुप्रमाणांस्तांस् तत्रापश्यत् स्वकान् पितॄन् ।  
सुसूक्ष्मानपरिव्यक्तान् अङ्गैरङ्गेष्विवाहितान् ॥  
तातेति तानुवाचार्ता पतन्ती सा ह्यधोमुखी ।  
तैरुक्ता सा तु माभैषीस् तेन सा संस्थिता दिवि ॥  
ततः प्रसादयामास स्वान्पितॄन्दीनया गिरा ।  
त ऊचुः पितरः कन्यां भ्रष्टैश्वर्यां व्यतिक्रमात् ।  
भ्रष्टैश्वर्या स्वदोषेण तप्यसे त्वं शुचिस्मिते ॥  
यैरारभन्ते कर्माणि शरीरैरिह देवताः ।   
तैरेव तत्कर्मफलं प्राप्नुवन्ति स्म देवताः ॥  
मनुष्यास्त्वन्यदेहेन शुभाशुभमिति स्थितिः ।  
सद्यः फलन्ति कर्माणि देवत्वे प्रेत्य मानुषे ॥  
तस्मात्त्वं पतसे पुत्रि प्रेत्य त्वं प्राप्स्यसे फलम् ॥  
पितृहीना तु कन्या त्वं वसोर्हि त्वं सुता मता ।  
मत्स्ययोनौ समुत्पन्ना सुता राज्ञो भविष्यसि ॥  
अद्रिका मत्स्यरूपाऽभूद् गङ्गायमनुसङ्गमे ।  
पराशरस्य दायादं त्वं पुत्रं जनयिष्यसि ॥  
स वेदमेकं ब्रह्मर्षिश् चतुर्धा विभजिष्यति ।  
महाभिषक्सुतस्यैव शन्तनोः कीर्तिवर्धनम् ॥  
ज्येष्ठं चित्राङ्गदं वीरं चित्रवीर्यं च विश्रुतम् ।  
एतानुत्पाद्य पुत्रांस्त्वं पुनरेवागमिष्यसि ॥  
व्यतिक्रमात्पितॄणां च प्राप्स्यसे जन्म कुत्सितम् ।  
अस्यैव राज्ञस्त्वं कन्या ह्यद्रिकायां भविष्यसि ।  
अष्टाविंशे भवित्री त्वं द्वापरे मत्स्ययोनिजा ॥  
एवमुक्ता पुरा तैस्त्वं जाता सत्यवती शुभा ॥  
अद्रिकेत्यभिविख्याता ब्रह्मशापाद्वराप्सराः ।  
मीनभावमनुप्राप्ता त्वां जनित्वा गता दिवम् ॥  
तस्यां जातासि सा कन्या राज्ञो वीर्येण चैव हि ।  
तस्माद्वासवि भद्रं ते याचे वंशकरं सुतम् ॥  
वैशम्पायनः-  
विस्मयाविष्टसर्वाङ्गी जातिस्मरणतां गता ।  
साऽब्रवीत्पश्य भगवन् परे पारे स्थितानृषीन् ॥  
आवयोश्च कथं ब्रह्मन् भविष्यति समागमः ।  
एवं तयोक्ते भगवान् नीहारमसृजद्विभुः ।   
येन देशस्स सर्वस्तु तमोवृत इवाभवत् ॥  
दृष्ट्वा सृष्टं तु नीहारं ततस्तं परमर्षिणा ।  
विस्मिताभूत्ततः कन्या व्रीडिता त्विदमब्रवीत् ॥  
विद्धि मां भगवन्कन्यां सदा पितृवशानुगाम् ।  
त्वत्संयोगाच्च दुष्येत कन्याभावो ममाऽनघ ॥  
कन्यात्वे दूषिते चाहं कथं शक्ष्ये द्विजोत्तम ॥  
गन्तुं गृहे गृहं चापि अहं नास्थातुमुत्सहे ।  
एतत्सञ्चिन्त्य भगवन् विधत्स्व यदनन्तरम् ॥  
एवमुक्तवतीं तां तु प्रीतिमानृषिसत्तमः ।  
उवाच मत्प्रियं कृत्वा पुनः कन्या भविष्यसि ॥  
वृणीष्व च वरं भद्रे यं त्वमिच्छसि भामिनि ।  
वृथा हि न प्रसादो मे भूतपूर्वश्शुचिस्मिते ॥  
एवमुक्ता वरं वव्रे गात्रसौगन्ध्यमुत्तमम् ।  
स चास्यै वरदः प्रादाद् भगवान् काङ्क्षितं प्रभुः ॥  
ततो लब्धवरा प्रीता स्त्रीभावगुणभूषिता ।  
जगाम सह संसर्गम् ऋषिणाऽद्भुतकर्मणा ॥  
तेन गन्धवतीत्येवं नामास्याः प्रथितं भुवि ।  
तस्यास्तु योजनाद्गन्धम् आजिघ्रन्त नरा भुवि ।  
तस्या योजनगन्धेति ततो नामापरं स्मृतम् ॥  
वैशम्पायनः-  
एवं सत्यवती हृष्टा पूजां लब्ध्वा यथेष्टतः ।  
पराशरेण संयुक्ता सद्यो गर्भं सुषाव सा ॥  
जज्ञे च यमुनाद्वीपे पाराशर्यस्स वीर्यवान् ॥  
जातमात्रस्स ववृधे सप्तवर्षोऽभवत्तदा ।  
स्रात्वाभिवाद्य पितरं तस्थौ व्यासस्समाहितः ॥  
स्वस्तीति वचनं चोक्त्वा ददौ कलशमुत्तमम् ।  
गृहीत्वा कलशं पार्श्वे तस्थौ व्यासो महामुनिः ॥  
ततो दाशभयात्पत्नी स्नात्वा कन्या बभूव सा ।  
अभिवाद्य मुनेः पादौ पुत्रं जग्राह पाणिना ॥  
स्पृष्टमात्रे स निर्भर्त्स्य मातरं वाक्यमब्रवीत् ।  
मम पित्रा तु संस्पर्शान्मातस्त्वमभवश्शुचिः ।  
अद्य दाशसुता कन्या न स्पृशेर्मामनिन्दिते ॥  
वैशम्पायनः-  
व्यासस्य वचनं श्रुत्वा बाष्पपूर्णमुखी तदा ।  
मनुष्यभावात्सा योषित् पतिता मुनिपादयोः ॥  
ततः प्रसन्नो भगवान् पुत्रं प्रोवाच धर्मवित् ॥  
पराशरः-  
मा त्वमेवंविधं कार्षीर् नैतद्धर्म्यं मतं हि नः ।  
दूष्यौ न मातापितरौ तथा पूर्वोपकारिणौ ।  
धारणाद्दुःखसहनात् तयोर्माता गरीयसी ॥  
बीजक्षेत्रसमायोगाद् यथा सस्यं प्रजायते ।  
जायते च सुतस्तद्वत् पुरुषस्त्रीसमागमे ॥  
मृगीणां पक्षिणां चैव अप्सराणां तथैव च ।  
शूद्रयोन्यां च जायन्ते मुनयो वेदपारगाः ॥  
ऋष्यश्रृङ्गो मृगीपुत्रः कण्वो बर्हिसुतस्तथा ।  
अगस्त्यश्च वसिष्ठश्च ऊर्वश्यां जनितावुभौ ॥  
सोमश्रवास्तु सर्प्यां तु अश्विनावश्वसम्भवौ ।  
स्कन्दस्स्कन्नेन शुक्लेन जातश्शरवणे पुरा ॥  
एवमेव च देवानाम् ऋषीणां चैव सम्भवः ।  
लोकवादप्रवृत्तिर्हि न मीमांस्या बुधैस्सदा ॥  
वेदव्यास इति प्रोक्तः पुराणे च स्वयम्भुवा ।  
धर्मनेता महर्षीणां मनुष्याणां त्वमेव च ॥  
तस्मात्पुत्र न दूष्येत वासवी योगचारिणी ।  
मत्प्रीत्यर्थं महाप्राज्ञ सस्नेहं वक्तुमर्हसि ॥  
प्रजाहितार्थं सम्भूतो विष्णोर्भागो महानृषिः ।  
तस्मात्स्वमातरं स्नेहात् प्रब्रवीहि तपोधन ॥  
वैशम्पायनः  
गुरोर्वचनमाज्ञाय व्यासः प्रीतोऽभवत्तदा ।  
चिन्तयित्वा लोकवृत्तं मातुरङ्कमथाविशत् ॥  
पुत्रस्पर्शात्तु लोकेषु नान्यत्सुखमतीव हि ।  
व्यासं कमलपत्राक्षी परिष्वज्याश्रु वर्तयत् ॥  
स्तन्यासारैः क्लिद्यमाना पुत्रमाघ्राय मूर्धनि ॥  
वासवी-  
पुत्रलाभात्परं लोके नास्तीह प्रसवार्थिनाम् ।  
दुर्लभं चेति मन्येऽहं मया प्राप्तं महत्तपः ॥  
महता तपसा तात महायोगबलेन च ।  
मया त्वं हि महाप्राज्ञ लब्धोऽमृतमिवामरैः ।  
तस्मात्त्वं मामृषेः पुत्र त्यक्तुं नार्हसि साम्प्रतम् ॥  
वैशम्पायनः  
एवमुक्तस्ततस्स्नेहाद् व्यासो मातरमब्रवीत् ॥  
त्वया स्पृष्टः परिष्वक्तो मूर्ध्नि चाघ्रायितो मुहुः ।  
एतावन्मात्रया प्रीता भविष्येथा नृपात्मजे ।  
स्मृतोऽहं दर्शयिष्यामि कृत्येष्विति च सोऽब्रवीत् ॥  
स मातरमनुज्ञाप्य तपस्येव मनो दधे ॥  
ततः कन्यामनुज्ञाय पुनः कन्या भवत्विति ।  
पराशरोऽपि भगवान् पुत्रेण सहितो ययौ ॥  
गत्वाश्रमपदं पुण्यम् अदृश्यन्त्याः पराशरः ।  
जातकर्मादिसंस्कारं कारयामास धर्मतः ॥  
कृतोपनयनो व्यासो याज्ञवल्क्येन भारत ।  
वेदानधिजगौ साङ्गान् ओङ्कारेण त्रिमात्रया ॥  
गुरवे दक्षिणां दत्त्वा तपः कर्तुं प्रचक्रमे ।  
एवं द्वैपायनो जज्ञे सत्यवत्यां पराशरात् ।  
द्वीपे न्यस्तस्स यद्बालस् तस्माद्द्वैपायनोऽभवत् ॥  
पादापसारिणं धर्मं विद्वान् स तु युगे युगे ।  
आयुश्शक्तिं च मर्त्यानां युगाद्युगमवेक्ष्य च ॥  
ब्रह्मर्षिर्ब्राह्मणानां च तथाऽनुग्रहकाम्यया ।  
विव्यास वेदान् यस्माच्च तस्माद्व्यास इति स्मृतः ॥  
ततस्स महर्षिर्विद्वाञ् शिष्यानाहूय धर्मवित् ।  
सुमन्तुं जैमिनिं पैलं शुक्रं चैव स्वमात्मजम् ॥  
प्रभुर्वरिष्ठो वरदो वैशम्पायनमेव च ।  
वेदानध्यापयामास महाभारतपञ्चमान् ॥  
संहितास्तैः पृथक्त्वेन भारतस्य प्रकीर्तिताः  ॥  
ततस्सत्यवती हृष्टा जगाम स्वं निवेशनम् ।  
तस्यास्त्वायोजनाद्गन्धम् आजिघ्रन्ति नरा भुवि ।  
दाशराजस्तु तद्गन्धम् आजिघ्रन्प्रीतिमावहत् ॥  
दाशः-  
त्वामाहुर्मत्स्यगन्धेति कथं बाले सुगन्धता ।  
अपास्य मत्स्यगन्धत्वं केन दत्ता सुगन्धता ॥  
शक्तेः पुत्रो महाप्राज्ञः पराशर इति स्मृतः ॥  
नावं वाहयमानाया मम दृष्ट्वा सुगर्हितम् ।  
अपास्य मत्स्यगन्धत्वं योजनाद्गन्धतां ददौ ॥  
ऋषेः प्रसदं दृष्ट्वा तु जनाः प्रीतिमुपागमन् ।  
एवं लब्धो मया गन्धो न रोषं कर्तुमर्हसि ॥  
वैशम्पायनः-  
दाशराजस्तु तद्वाक्यं प्रशशंस ननन्द च ।  
एतत्पवित्रं पुण्यं च व्याससम्भवमुत्तमम् ।  
इतिहासमिमं श्रुत्वा प्रजावन्तो भवन्ति वै ॥ ॥  
