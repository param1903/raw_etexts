शुक्रः-  
मम विद्या हि निर्द्वन्द्वा ऐश्वर्यं हि फलं मम ।  
दैन्यं शाठ्यं च द्वेष्यं च नास्ति मे यदधर्मतः ॥  
यो वै  परेषामाक्रोशान् अतिवादांस्तितिक्षते ।  
देवयानि विजानीहि तेन सर्वमिदं जितम् ॥  
यस्समुत्पतितं क्रोधं निगृह्णाति भयादिव ।  
स यन्तेत्युच्यते सद्भिर् हयो रश्मिषु लम्बते ॥  
यस्समुत्पतितं क्रोधम् अक्रोधेन व्यपास्यति ।  
यथोरगस्त्वचं जीर्णां स वै पुरुष उच्यते ॥  
यो वै मन्युं धारयते अपवादांस्तितिक्षते ।  
यश्च तप्तो न तपति दृढं सोऽर्थस्य भाजनम् ॥  
योयजेताश्वमेधेन मासि मासि शतं समाः ।  
तस्मादक्रोधनश्श्रेष्ठः कामक्रोधौ न पूजितौ ॥  
क्रुद्धस्य निष्फलान्येव दानयज्ञतपांसि च  ।  
तस्मादक्रोधने यज्ञतपोदानं महाफलम् ॥  
न पूतो न तपस्वी च न यज्वा न च कर्मवित् ।  
क्रोधस्य यो वशं गच्छेत् तस्य लोकद्वयं न च ॥  
पुत्रभृत्यसुहृन्मित्रभार्या धर्मश्च सत्यता ।  
तस्यैतान्यपयास्यन्ति क्रोधशीलस्य निश्चितम् ॥  
यं कुमाराः कुमार्यश्च वैरं कुर्युस्स्त्रियोऽपि वा ।  
स तैर्वैरं न कुर्वीत न विद्यात्तस्य तदा बलम् ॥  
देवयानी-  
वेदाहं तात बालाऽपि धर्माणां यद्यदन्तरम् ।  
आक्रोशे चातिवादे च बुध्येऽहं गुरुलाघवम् ॥  
अतिप्रवृद्धरोषस्य धर्ममुत्सृज्य तत्त्वतः ।  
शिष्यस्याशिष्यवृत्तेर्हि न क्षन्तव्यं बुभूषया ॥  
शिष्ये चाचार्यवृत्तिं हि विसृज्य विफथं गते ।  
तस्मात्सङ्कीर्णवृत्तेषु वासो मम न रोचते ॥  
दह्यमानास्सुतीव्रेण नीचाः परयशोऽग्निना ।  
अशक्तास्तद्गतिं गन्तुं ततो निन्दां प्रकुर्वते ॥  
पुमांसं येऽभिनिन्दन्ति वृत्तेनाभिजनेन वा ।  
न तेषु निवसेत्प्राज्ञश् श्रेयोऽर्थी पापबुद्धिषु ॥  
ये त्वेनमभिनन्दन्ति वृत्तेनाभिजनेन वा ।  
तेषु साधुषु वस्तव्यं स वासः श्रेष्ठ उच्यते ॥  
सुयन्त्रितावरा नित्यं विहीनाश्च धनैर्नराः ।  
दुर्वृत्ताः पापकर्माणश् चण्डाला धनिनोऽपि वा ॥  
न हि जात्या हि चण्डालास् स्वकर्मविहितैर्विना ।  
धनाभिजनविद्यासु सक्ताश्चण्डालधर्मिणः ॥  
अकारणाद्ये द्विष्यन्ति परिवादं वदन्ति च ।  
न तत्रास्य निवासोऽस्ति पाप्मभिः पापतां व्रजेत् ॥  
सुकृते दुष्कृते वाऽपि यत्र सज्जति यो नरः ।  
ध्रुवं रतिर्भवेत्तत्र तस्माद्द्वेषं न रोचयेत् ॥  
वाचा दुरुक्तं ततोह दुहित्रा र्वृषपर्वणः ।  
नातो दुःखतरं मन्ये त्रिषु लोकेष्वपि ध्रुवम् ॥  
निस्संशयो विशेषेण पुरुषं मर्मकृन्तनम् ।  
सुहृन्मित्रजनास्तेषु सौहृदं न च कुर्वते ॥  
यस्सपत्ने श्रियं दीप्तां हीनश्रीः पर्युपासते ।  
अवमानमवाप्नोति शनैर्नीचेषु सङ्गतः ॥  
वाक्सायका वदनान्निष्पतन्ति यैराहतश्शोचति रात्र्यहानि ।  
शनैर्दुःखं शस्त्रविषाग्निजातं तान्पण्डितो नावसृजेत्परेषु ॥  
संरोहित शरैर्विद्धं वनं परशुना हतम् ।  
वाचा दुरुक्तं बीभत्सं न संरोहति वाक्क्षतम् ॥ ॥  
