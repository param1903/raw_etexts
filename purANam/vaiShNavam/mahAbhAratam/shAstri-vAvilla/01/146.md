वैशम्पायनः  
तेन विक्रमता ऊरुवेगसमीरितः ।  
प्रववावनिलो राजण् शुचिशुक्रागमे यथा॥  
 स मृद्नन् पुष्पितांश्चैव फलिनश्च वनस्पतीन् ।  
आरुजन् दारुगुल्मांश्च पथस्तस्य समीपगान् |  
तथा वृक्षान् भञ्जमानो जगामामितविक्रमः ||  
तस्य वेगेन पञ्चानां मूर्च्छेव समजायत ||  
असकृच्चापि सन्तीर्य पारावारं भुजप्लवाः ।  
पथा प्रच्छन्नमासेदुर् धार्तराष्ट्रभयात्तदा ॥  
कृच्छ्रेण मातरं ह्येकां सुकुमारीं यशस्विनीम् ।  
अवहत्तत्र पृष्ठेन रोधस्सु विषमेषु च ॥  
अगमच्च वनोद्देशम् अल्पमूलफलोदकम् ।  
क्रूरपक्षिमृगं घोरं सायं समुपचक्रमुः ॥  
घोरा समभवत् सन्ध्या दारुणा मृगपक्षिणः ।  
अप्रकाशा दिशस्सर्वाश् शनैरासस्ततस्तदा ॥  
ते श्रमेण च कौरव्यास् तृष्णया च प्रपीडिताः ।  
नाशक्नुवंस्ततो गन्तुं निद्रया च प्रवृद्धया ॥  
शीर्णपर्णफलैर्वृक्षैर् बहुगुल्मक्षुपद्रुमैः ।  
प्रभग्नायनभूयिष्ठे श्वदंष्ट्रबहुले सदा ॥  
न्यविशन्त हि ते तत्र निरास्वादे महावने ||  
रात्र्यामेव गतास्तत्र चतुर्विंशतियोजनम् |  
अथ तृष्णापरिम्लाना कुन्ती वचनमब्रवीत् ||  
कुन्ती  
माता सती पाण्डवानां पञ्चानां मध्यतस्स्थिता ।  
तृष्णया परितप्तास्मि अनाथेव महावने ॥  
वैशम्पायनः  
तच्छ्रुत्वा भीमसेनस्तु मातृवाक्यं प्रकम्पितः ।  
कारुण्येन मनश्चक्रे गमनायाथ सत्वरः ॥  
ततो भीमो वनं घोरं प्रविश्य विजनं महत् ।  
न्यग्रोधं विपुलच्छायं रमणीयमुपाद्रवत् ॥  
तत्र निक्षिप्य तान् सर्वान् उवाच भरतर्षभः ।  
पानीयं मृगये यावत् तावद्विश्रम्यतामिह ॥  
एते रुवन्ति मधुरं सारसा जलचारिणः ।  
ध्रुवमत्र जलस्थानम् अहर्तीति मतिर्मम ॥  
अनुज्ञातस्स गच्छेति भ्रात्रा ज्येष्ठेन भारत ।  
जगाम तत्र यत्र स्म रुवन्ति जलचारिणः ॥  
अपश्यत् पद्मिनीखण्डमण्डितं स सरोवरम् ||  
स तत्र पीत्वा पानीयं स्नात्वा च भरतर्षभः |  
उत्तरीयेण पानीयम् आजहार परन्तपः ॥  
पङ्कजानामनेकैश्च पत्रैर्बध्वा जलाशयात् ।  
गव्यूतिमात्रादागत्य त्वरितो मातरं प्रति ||  
स सुप्तां मातरं प्रेक्ष्य भ्रातॄंश्च वसुधातले ।  
भृशं दुःखपरीत्मा विललाप वृकोदरः ॥  
भीमसेनः  
शयनेषु परार्ध्येषु प्रसुप्ता वारणावते ।  
नाधिजग्मुस्तदा निद्रां तेऽद्य सुप्ता महीतले ॥  
स्वसारं वसुदेवस्य शत्रुसङ्घविमर्दिनः ।  
भोजराजसुतां कुन्तीं सर्वलक्षणपूजिताम् ॥  
स्नुषां विचित्रवीर्यस्य भार्यां पाण्डोर्महात्मनः ।  
प्रासादशयनां नित्यं पुण्डरीकान्तरप्रभाम् ॥  
सुकुमारतरां स्त्रीणां महार्हशयनोचिताम् ।  
शयानामद्य पश्यामि पृथिव्यां हन्त भो विधे ॥  
धर्मादिन्द्राच्च वायोश्च सुषुवे या सुतानिमान् ।  
सेयं भूमौ परिश्रान्ता शेते प्राकृतवत् कथम् ॥  
अयं नीलाम्बुदप्रख्यो नरेष्वप्रतिमो भुवि ।  
शेते प्राकृतवद्भूमौ ततो दुःखतरं नु किम् ॥  
इमौ नीलोत्पलश्यामौ नरेष्वप्रतिमौ  भुवि ।  
अश्विनाविव देवानां याविमौ रूपसम्पदा ||  
तौ तु प्राकृतवच्चोमौ प्रसुप्तौ धरणीतले |  
ज्ञातयो यस्य नै स्युर् विषमाः कुलपांसनाः |  
स जीवेत् सुखितो लोके ग्रामद्रुम इवैकजः  ||  
एको वृक्षो हि यो ग्रामे भवेत् पर्णफलान्वितः ।  
चैत्यो भवति निर्ज्ञातिर् अर्चनीयस्सुपूजितः ॥  
येषां च बहवश्शूरा ज्ञातयो धर्मवत्सलाः ।  
ते जीवन्ति चिरं लोके भवन्ति च निरामयाः ॥  
बलवन्तस्समृद्धार्था मित्रबान्धवनन्दनाः ।  
जीवन्त्यन्योन्यमाश्रित्य द्रुमाः काननजा इव ॥  
वयं च धृतराष्ट्रेण सपुत्रेण दुरात्मना ।  
विवासिताश्च दग्धाश्च क्षत्तुर्बुद्धिपराक्रमात् ॥  
तस्मान्मुक्ता वयं दाहाद् इमं वृक्षमुपाश्रिताः ।  
कां दिशं प्रतिपत्स्यामः प्राप्ताः क्लेशमनुत्तमम् ॥  
नातिदूरेण नगरं वनादस्माद्धि लक्षये ।  
जागर्तव्ये स्वपन्तीमे हन्त जागर्म्यहं स्वयम् ॥  
वैशम्पायनः   
प्राश्यन्तीमे जलं पश्चात् प्रतिबुद्ध्वा जितक्लमाः ।  
इति भीमो विनिश्चित्य जागर्ति स्म प्रयत्नवान् ॥   
