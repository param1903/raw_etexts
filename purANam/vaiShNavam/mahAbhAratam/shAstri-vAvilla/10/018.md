श्रीभगवान्-  
ततो देवयुगेऽतीते देवा वै समकल्पयन्  
यज्ञं वेदप्रमाणेन विधिवद्यष्टुमीप्सवः  
कल्पयामासुरथ ते साधनानि हवींषि च  
भागार्हा देवताश्चैव यज्ञियं द्रव्यमेव च  
ते वै रुद्रमजानन्त्यो याथातथ्येन भारत  
नाकल्पयन्त देवस्य स्थाणोर्भागं नराधिप  
सोऽकल्प्यमाने भागे तु कृत्तिवासा मखेऽमरैः  
तपसा यज्ञमन्विच्छन्धनुरग्रे ससर्ज ह  
लोकयज्ञः क्रियायज्ञो गृहयज्ञस्सनातनः  
पञ्चभूतनृयज्ञश्च जज्ञे सर्वमिदं जगत्  
लोकयज्ञनृयज्ञैश्च कपर्दी विदधे धनुः  
तत्सर्वमभवत्तस्य षष्टिकिष्कुप्रमाणतः  
वषट्कारोऽभवज्ज्या तु धनुषस्तस्य भारत  
यज्ञाङ्गानि च चत्वारि तस्य सन्नहनेऽभवन्  
ततः क्रुद्धो महादेवस्तदुपादाय कार्मुकम्  
आजगामाथ तत्रैव यत्र देवास्समीजिरे  
तमात्तकार्मुकं दृष्ट्वा ब्रह्मचारिणमव्ययम्  
विव्यथे पृथिवी देवी पर्वताश्च चकम्पिरे  
न ववौ पवनश्चैव नाग्निर्जज्वाल चैधितः  
व्यभ्रमच्चापि संविग्नं दिवि नक्षत्रमण्डलम्  
न बभौ भास्करश्चापि सोमश्श्रीमुक्तमण्डलः  
तिमिरेणावृतं सर्वमाकाशं चाभवत्तदा  
अभिभूतास्ततो देवा विषयान्न प्रजज्ञिरे  
न प्रत्यभाच्च यज्ञस्स देवतास्त्रेसिरे तथा  
ततस्स यज्ञं विव्याध रौद्रेण हृदि पत्रिणा  
अपक्रान्स्ततो यज्ञो मृगो भूत्वा सपावकः  
स तु तेनैव रूपेण दिविस्थो वै व्यराजत  
अन्वीयमानो रुद्रेण युधिष्ठिर नभस्थले  
अपक्रान्ते ततो यज्ञे सञ्ज्ञा न प्रत्यभात्सुरान्  
नष्टसञ्ज्ञेषु देवेषु न प्राज्ञायत किञ्चन  
त्र्यम्बकस्सवितुर्बाहू भगस्य नयने तथा  
पूष्णश्च दशनान्क्रुद्धो धनुष्कोट्या व्यशातयत्  
प्राद्रवन्त ततो देवा यज्ञाङ्गानि च सर्वशः  
केचित्तत्रैव घूर्णन्तो गतासव इवाभवन्  
स तु विद्राव्य तत्सर्वं शितिकम्ठोऽपहस्य च  
अवष्टभ्य धनुष्कोटिं रुरोध विबुधांस्ततः  
ततो वागमरैरुक्ता ज्यां तस्य धनुषोऽच्छिनत्  
अथ तत्सहसा राजंश्छिन्नज्यं विस्फुरद्धनुः  
ततो विधनुषं देवा देवश्रेष्ठमुपागमन्  
शरणं सह यज्ञेन प्रसादं चाकरोत्प्रभुः  
ततः प्रसन्नो भगवान्प्रास्यत्कोपं जलाशये  
स जलं पावको भूत्वा शोषयत्यखिलं विभो  
भगस्य नयने चैव बाहू च सवितुस्तथा  
प्रादात्पूष्णश्च दशनान्पुनर्यज्ञं च पाण्डव  
ततस्स्वस्थमिदं सर्वं बभूव पुनरेव हि  
सर्वाणि च हवींष्यस्य देवा भागमकल्पयन्  
तस्मिन्क्रुद्धेऽभवत्सर्वमस्वस्थं भुवनं प्रभो  
प्रसन्ने च पुनस्स्वस्थं जगद्भवति भारत  
ततस्ते निहता तेन तव पुत्रा महारथाः  
अन्ये च बहवश्शूराः पाञ्चालास्सपदानुगाः  
न तन्मनसि कर्तव्यं न च तद्द्रौणिना कृतम्  
महादेवप्रसादस्स कुरु कार्यमनन्तरम्  
