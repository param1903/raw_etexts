वैशम्पायनः-  
ततो व्यध्वगतं पार्थं प्रातिकामी युधिष्ठिरम्  
उवाच वचनाद्राज्ञो धृतराष्ट्रस्य धीमतः  
प्रातिकामी-  
उपास्तीर्णा सभा राजन्नक्षानुप्त्वा युधिष्ठिर  
एहि पाण्डव दीव्येति पिता त्वाह नराधिपः  
युधिष्ठिरः-  
धातुर्नियोगाद्भूतानि प्राप्नुवन्ति शुभाशुभे  
न निवृत्तिस्तयोरस्ति देवितव्यं पुनर्यदि  
अक्षद्यूते समाह्वानं नियोगात्स्थविरस्य च  
जानन्नपि क्षयकरं नातिक्रमितुमुत्सहे  
वैशम्पायनः-  
इति ब्रुवन्निववृते भ्रातृभिस्सह पाण्डवः  
जानंश्च शकुनेर्मायां पार्थो द्यूतमियात्पुनः  
विविशुस्ते सभां तां तु पुनरेव महारथाः  
व्यथयन्ति स्म चेतांसि सुहृदां भरतर्षभ  
यथोपजोषमासीनाः पुनर्द्यूतप्रवृत्तये  
सर्वलोकविनाशाय दैवेनोपनिपीडिताः  
शकुनिः-  
अमुञ्चत्स्थविरो यद्वो धनं पूजितमेव तत्  
ग्लहाम्यहं पणं चैकं शृणु मे भरतर्षभ  
वयं द्वादश वर्षाणि युष्माभिर्द्यूतनिर्जिताः  
प्रविशेम महारण्यं रौरवाजिनवाससः  
त्रयोदशं च स्वजनैरज्ञाताः परिवत्सरम्  
ज्ञाताश्चेत् पुनरन्यानि वने वर्षाणि द्वादश  
अस्माभिर्वा जिता यूयं वने द्वादश वत्सरान्  
वसध्वं कृष्णया सार्धमजिनैः प्रतिवारिताः  
त्रयोदशे च निर्वृत्ते पुनरेव यथोचितम्  
स्वराज्यं प्रतिपत्तव्यमितरैरथवेतरैः  
अनेन व्यवसायेन सहास्माभिर्युधिष्ठिर  
अक्षानुप्त्वा पुनर्द्यूतमेहि दीव्यस्व भारत  
सभासदः-  
अहो धिक् पाण्डवा नैते बोधयन्ति महद्भयम्  
बुद्ध्या बोध्यं न बुध्यन्ते स्वयं च भरतर्षभाः  
वैशम्पायनः-  
जनप्रवादान्सुबहूनिति शृण्वन् नराधिपः  
ह्रिया च धर्मसङ्गाच्च पार्थो द्यूतमियात्पुनः  
जानन्नापि महाबुद्धिः पुनर्द्यूतमवर्तयत्  
अप्ययं न विनाशस्स्यात्कुरूणामितिचिन्तयन्  
युधिष्ठिरः-  
कथं वै मद्विधो राजा स्वधर्ममनुपालयन्  
आहूतो विनिवर्तेत दीव्यामि शकुने त्वया  
शकुनिः-  
गवाश्वं बहुधेनुकमपर्यन्तमजाविकम्  
तथा कोशो हिरण्यं च दासीदासं च सर्वशः  
एष वे ग्लह एवैको वनवासाय पाण्डवाः  
यूयं वयं वा विजिता वसेम वनमाश्रिताः  
अनेन व्यवसायेन दीव्याम पुरुषर्षभ  
समुत्क्षेपेण चैकेन वनवासाय भारत  
वैशम्पायनः-  
एवं दैवबलाविष्टो धर्मराजो युधिष्ठिरः  
भीष्मद्रोणैर्वार्यमाणो विदुरेण च धीमता  
युयुत्सुना कृपेणाथ सञ्जयेन च भारत  
गान्धार्या पृथया चैव भीमार्जुनयमैस्तथा  
विकर्णेन च वीरेण द्रौपद्या द्रौणिना तथा  
सोमदत्तेन च तथा बाह्लीकेन च धीमता  
वार्यमाणोपि सततं न च राजा नियच्छति  
एवं स वार्यमाणोऽपि कौन्तेयो हितकाम्यया  
देवकार्यार्थसिद्ध्यर्थं मुहूर्तं कलिमाविशत्  
आविष्टः कलिना राजञ्छकुनिं प्रत्यभाषत  
एवं भवत्विति तदा वनवासाय दीव्यते  
प्रतिजग्राह तं पार्थो ग्लहं जग्राह सौबलः  
जितमित्येव शकुनिर्युधिष्ठिरमभाषत  
