वैशम्पायनः-  
उपोह्यमाने द्यूते तु राजानस्सर्व एव ते  
धृतराष्ट्रं पुरस्कृत्य विविशुस्तां सभां ततः  
भीष्मो द्रोणः कृपश्चैव विदुरश्च महामतिः  
नातीव प्रीतमनसस्तेऽन्ववर्तन्त भारत  
ते द्वन्द्वशः पृथक्चैव सिंहस्कन्धा महौजसः  
सिंहासनानि भूरीणी विचित्राणि च भेजिरे  
शुशुभे सा सभा राजन्राजभिस्तैस्समागतैः  
देवैरिव महाभागैस्समुदीर्णं त्रिविष्टपम्  
सर्वे वेदविदश्शूरास्सर्वे भास्वरमूर्तयः  
प्रावर्तत महाराज सुहृद्द्यूतमनन्तरम्  
युधिष्ठिरः-  
अयं बहुधनो राजन्सागरावर्तसन्निभः  
मणिहारोत्तश्श्रीमान्कनकोत्तमभूषणः  
एतद्राजधनं मह्यं प्रतिपाणोऽत्र कस्तव  
भवत्येष क्रमस्तात जयाभ्येतद्दुरोदरम्  
दुर्योधनः-  
सन्ति मे मणयश्चैव धनानि विविधानि च  
मत्सरश्च न मेऽर्थेषु जयामैतद्दुरोदरम्  
वैशम्पायनः-  
ततो जग्राह शकुनिस्तानक्षानक्षतत्त्ववित्  
जितमित्येव शकुनिस्तानक्षान् प्रत्यपद्यत  
युधिष्ठिरः-  
मत्तः कैतवकेनैव यज्जितोऽसि दुरोदरम्  
शकुने हन्त दीव्यावो ग्लहमानौ सहस्रशः  
इमे निष्कसहस्रस्य कुण्डिनो हारिणश्शतम्  
कोशो हिरण्यमक्षय्यं जातरूपमनेकशः  
एतद्राजधनं मह्यं तेन दीव्याम्यहं त्वया  
वैशम्पायनः-  
इत्युक्तश्शकुनिः प्राह जितमित्येव तं नृपम्  
युधिष्ठिरः-  
अयं सहस्रसमितो वैयाघ्रस्सुप्रवर्तितः  
सुचक्रोपस्करश्श्रीमान् किङ्किणीजालमण्डितः  
संह्रादनो राजरथो य इहास्मानुदावहत्  
जैत्रो रथवरः पुण्यो मेघसागरनिस्स्वनः  
अष्टौ यं कुलसम्पन्नास्सदश्वा राष्ट्रसम्मताः  
वहन्ति नैषां मुच्येत पदाद्भूमिमुपस्पृशन्  
एतद्राजन्धनं मह्यं तेन दीव्याम्यहं त्वया  
वैशम्पायनः-  
तमेवंवादिनं पार्थं प्रहसन्निव सौबलः  
जितमित्येव शकुनिर्युधिष्ठिरमुवाच ह  
सहस्रसङ्ख्या नागा मे मत्तस्तिष्ठन्ति सौबल  
हेमकक्ष्याः कृतापीडाः पद्मिनो हेममालिनः  
सदन्ता राजवहनास्सर्वशस्त्रसहा युधि  
ईषादन्ता महाकायास्तावत्यश्च करेणवः  
सर्वे च पुरभेत्तारो नवमेघनिभा गजाः  
एतद्राजधनं मह्यं तेन दीव्याम्यहं त्वया  
वैशम्पायनः-  
तमेवंवादिनं पार्थं प्रहसन्निव सौबलः  
जितमित्येव शकुनिर् युधिष्ठिरमभाषत  
युधिष्ठिरः-  
शतं दासीसहस्राणां तरुण्यो हेमभद्रिकाः  
कम्बुकेयूरहारिण्यो निष्ककण्ठ्यस्स्वलङ्कृताः  
महार्हमाल्याभरणास्सुवस्त्राश्चन्दनोक्षिताः  
मणीहेमानि बिभ्रत्यस्सर्वा वै सूक्ष्मवाससः  
अनुसेवां चरन्तीमाः कुशला नृत्तसामसु  
स्नातकानाममात्यानां राज्ञां च मम शासनात्  
एतद्राजधनं मह्यं तेन दीव्याम्यहं त्वया  
वैशम्पायनः-  
एतच्छ्रुत्वा व्यवसितो निकृतिं समुपाश्रितः  
जितमित्येव शकुनिर्युधिष्ठिरमुवाच ह  
युधिष्ठिर उवाच  
एवं तावन्ति दासानां सहस्राणि वसन्ति मे  
प्रदक्षिणानुलोमाश्च प्रावारवसनास्सदा  
प्राज्ञा मेधाविनो दान्ता युवानो मृष्टकुण्डलाः  
पात्रहस्ता दिवारात्रमतिथीन्भोजयन्त्युत  
एतद्राजधनं मह्यं तेन दीव्याम्यहं त्वया  
वैशम्पायनः-  
एतच्छ्रुत्वा व्यवसितो निकृतिं समुपाश्रितः  
जितमित्येव शकुनिर्युधिष्ठिरमभाषत  
युधिष्ठिरः-  
रथास्तावन्त एवैते हेमभाण्डाः पताकिनः  
हयैर्विनीतैस्सम्पन्ना रथिभिश्चित्रयोधिभिः  
एकैको ह्यत्र लभते सहस्रपरमां भृतिम्  
युध्यतोऽयुध्यतो वाऽपि वेतनं मासकल्पितम्  
एतद्राजधनं मह्यं तेन दीव्याम्यहं त्वया  
वैशम्पायनः-  
इत्येवमुक्तः पार्थेन कृतवैरो दुरात्मवान्  
जितमित्येव शकुनिर्युधिष्ठिरमभाषत  
युधिष्ठिरः-  
अश्वांस्तित्तिरिकल्माषान्गान्धर्वान्हेममालिनः  
ददौ चित्ररथस्तुष्टो यांस्तान्गाण्डीवधन्वने  
एतद्राजधनं मह्यं तेन दीव्याम्यहं त्वया  
वैशम्पायनः-  
एतच्छ्रुत्वा व्यवसितो निकृतिं समुपाश्रितः  
जितमित्येव शकुनिर्युधिष्ठिरमभाषत  
युधिष्ठिरः-  
रथानां शकटानां च यानानां चायुतानि मे  
युक्तानामेव तिष्ठन्ति वाहैरुच्चावचैर्हयैः  
एवं वर्णस्य वर्णस्य समुच्चयसहस्रशः  
क्षीरं पिबन्ति तिष्ठन्ति भुञ्जानाश्शालितण्डुलान्  
षष्टिस्तानि सहस्राणि सर्वे विपुलवक्षसः  
एतद्राजधनं मह्यं तेन दीव्याम्यहं त्वया  
वैशम्पायनः-  
एतच्छ्रुत्वा व्यवसितो निकृतिं समुपाश्रितः  
जितमित्येव शकुनिर्युधिष्ठिरमभाषत  
युधिष्ठिरः-  
ताम्रलोहैः परिवृता निधयो ये चतुश्शतम्  
पञ्चद्रौणिकमेकैकं सुवर्णस्याहतस्य वै  
एतद्राजधनं मह्यं तेन दीव्याम्यहं त्वया  
वैशम्पायनः-  
एतच्छ्रुत्वा व्यवसितो निकृतिं समुपाश्रितः  
जितमित्येव शकुनिर्युधिष्ठिरमभाषतः  
