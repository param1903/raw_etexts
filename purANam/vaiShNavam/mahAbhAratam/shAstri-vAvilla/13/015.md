युधिष्ठिरः-  
कीदृशे पुरुषे तात स्त्रीपु वा भरतर्षभ  
श्रीः पद्मा वसते नित्यं तन्मे ब्रूहि पितामह  
भीष्मः-  
अत्र ते वर्णयिष्यामि यथावृत्तं यथाश्रुतम्  
रुक्मिणी देवकीपुत्रसन्निधौ पर्यपृच्छत  
नारायणस्याङ्कगतां ज्वलन्तीं दृष्ट्वा श्रियं पद्मसमानवक्त्राम्  
कौतूहलाद्विस्मितचारुनेत्रा पप्रच्छ माता मकरध्वजस्य  
रुक्मिणी-  
कानीह भूतान्युपसेवसे त्वं सन्तिष्ठसे कानि च सेवसे त्वम्  
तानि त्रिलोकेश्वरभूतकान्ते तत्त्वेन मे ब्रूहि महर्षिकन्ये  
भीष्मः-  
एवं तदा श्रीराभिभाष्यमाणा मात्रा समक्षं मकरध्वजस्य  
उवाच वाक्यं मधुराभिधानं मनोहरं चन्द्रमुखी प्रसन्ना  
श्रीः-  
वसामि सत्त्वे सुभगे प्रगल्भे दक्षे नरे कर्मणि वर्तमाने  
नाकर्मशीले पुरुषे वसामि न नास्तिके साङ्करिके कृतघ्ने  
न भिन्नवृत्ते न नृशंसवृत्ते न चाविनीते न गुरुष्वसूयके  
ये चाल्पतेजोबलसत्त्वसारा हृष्यन्ति तुष्यन्ति च यत्र तत्र  
न देवि तिष्ठामि तथाविधेषु नरेषु सङ्क्षिप्तमनोरथेषु  
यश्चात्मनि प्रार्थयते न किञ्चिद्यश्च स्वभावोपहतान्तरात्मा  
तेष्वप्यसन्तोषकरेषु नाहं नरेषु नाहं निवसामि देवि  
वसामि धर्मशीलेषु धर्मज्ञेषु महात्मसु  
वृद्धसेविषु दान्तेषु सत्वज्ञेषु महात्मसु  
अवन्ध्यकालेषु सदा दानशौचरतेषु च  
ब्रह्मचर्यतपोज्ञानगोद्विजातिप्रियेषु च  
वासामि स्त्रीषु कान्तासु देवद्विजपरासु च  
विशुद्धगृहभाण्डासु गोधान्याभिरतासु च  
प्रकीर्णभाण्डामनवेक्ष्यकारिणीं सदा च भर्तुः प्रतिकूलवादिनीम्  
परस्य वेश्माभिरतामलज्जां सदाऽशनीयां परिवर्जयामि  
लोलां मताक्षामवलेपिनीं च व्यपेतशौचां कलहप्रियां च  
निद्राभिभूतां सततं शयानामेवंविधां स्त्रीं परिवर्जयामि  
सत्यासु नित्यं प्रियदर्शनासु सौभाग्ययुक्तासु बहुश्रुतासु  
वसामि नारीषु गुणान्वितासु कल्याणशीलासु विभूषितासु  
यानेषु कन्यासु विभूषणेषु वज्रेषु मेघेषु च वृष्टिमत्सु  
वसामि फुल्लासु च पद्मिनीषु नक्षत्रवीथीषु च शारदीषु  
शैलेषु गोष्ठेषु तथा वनेषु सरस्सु फुल्लोत्पलपङ्कजेषु  
नदीषु हंसस्वननादितासु क्रौञ्चान्यपुष्टस्वरशोभितासु  
विस्तीर्णकूलह्रदशोभितासु तपस्विसिद्धद्विजसेवितासु  
वसामि नित्यं च बहूदकासु सिंहैर्गजैश्चाकुलितोदकासु  
मत्ते गजे गोवृषभे नरेन्द्रे सिम्हासने सत्पुरुषे च नित्यम्  
यस्मिस्गृहे हूयति हव्यवाहो गोब्राह्मणाश्चाच्युतदेवता च  
काले च पुष्पैर्बलयः क्रियन्ते तस्मिन्गृहे नित्यमुपैमि वासम्  
स्वाध्यायशीलेषु द्विजेषु नित्यं क्षत्रे च धर्माभिरते तथैव  
वैश्ये च कृष्याभिरते वसामि शूद्रे च शुश्रूषणनित्ययुक्ते  
नारायणे त्वेकमना वसामि सर्वेण भावेन शरीरभूता  
तस्मिन्हि धर्मस्सुमहान्निविष्टो ब्रह्मण्यता चात्र तथा प्रियत्वम्  
नाहं शरीरेण वसामि देवि नैवं मया शक्यमिहाभिधातुम्  
यस्मिंस्तु भावेन वासामि पुंसि स वर्धते धर्मयशोर्थकामैः  
