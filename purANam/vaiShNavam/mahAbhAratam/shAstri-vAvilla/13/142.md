युधिष्ठिरः-  
कां त्वं ब्राह्मणपूजायां व्युष्टिं दृष्ट्वा जनाधिप  
कं वा धर्मोदयं मत्वा तानर्चसि महामते  
भीष्मः-  
अत्राप्युदाहरन्तीममितिहासं पुरातनम्  
पवनस्य च संवादमर्जुनस्य च भारत  
सहस्रभुजभृच्छ्रीमान्कार्तवीर्योऽभवत्प्रभुः  
अस्य लोकस्य सर्वस्य माहिष्मत्यां महाबलः  
स च रत्नाकरवतीं सप्तद्वीपां ससागराम्  
शशास पृथिवीं सर्वां हैहयः सत्यविक्रमः  
स्ववित्तं तेन दत्तं तु दत्तात्रेयाय कर्मणे  
क्षत्रधर्मं पुरस्कृत्य विनयं श्रुतमेव च  
आराधयामास च तं कृतवीर्यात्मजो मुनिम्  
न्यमन्त्रयत सन्तुष्टस्सद्विजश्च वरैस्त्रिभिः   
स वरैश्छन्दितस्तेन नृपो वचनमब्रवीत्  
अर्जुनः-  
सहस्रबाहुता मेऽस्तु यूपमध्ये ग्रहो यथा  
मम बाहुसहस्रं तु पश्यन्तां सैनिका रणे  
विक्रमेण महीं कृत्स्नां जयेयं विपुलव्रत  
तां च धर्मेण सम्प्राप्य पालयेयमतन्द्रितः  
चतुर्थं तु वरं याचे त्वामहं द्विजसत्तम  
तं ममानुग्रहकृते दातुमर्हस्यनिन्दित  
अनुशाशन्तु मां सन्तो मिथ्यावृत्तादपाश्रयम्  
भीष्मः-  
इत्युक्तस्स द्विजः प्राह तथाऽस्त्विति नराधिपम्  
एवं भगवतस्तस्य वराद्दीपिततेजसः  
गतस्स्वरथमास्थाय ज्वलनार्कसमप्रभम्  
अब्रवीद्वीर्यसम्मोहात्को न्वास्ति सदृशो मया  
धैर्यैर्वीर्यैर्यशश्शौर्यौर्विक्रमेणौजसाऽपि वा  
तद्वाक्यान्तेऽन्तरिक्षे तं वागुवाचाशरीरिणी  
अशरीरिणी वाक्-  
न त्वं मूढ विजानीषे ब्राह्मणं क्षत्रियाद्वरम्  
सहितो ब्राह्मणेनेह क्षत्रियो रक्षति प्रजाः  
अर्जुनः-  
कुर्यां भूतानि तुष्टोऽहं क्रुद्धो नाशं तथा नये  
कर्मणा मनसा वाचा न मत्तोस्ति वरो द्विजः  
पूर्वो ब्रह्मोत्तरो वादो द्वितीयः क्षत्रियोत्तरः  
मयोक्तौ हेतुयुक्तौ तौ विशेषस्तत्र दृश्यते  
ब्राह्मणास्संश्रिताः क्षत्रं न क्षत्रं ब्राह्मणाश्रितम्  
तान्ब्रह्मणाः कथं विप्राः खादन्ति क्षत्रियान्भुवि  
क्षत्रियेष्वाश्रितो धर्मः प्रजानां परिपालनम्  
क्षत्राद्वृत्तिर्ब्राह्मणानां तैः कथं ब्राह्मणो वरः  
सर्वतस्त्वप्रधानांस्तान्भैक्षवृत्तीनहं सदा  
आत्मसम्भावितान्विप्रान्स्थापयाम्यात्मनो वशे  
कथं यान्ति न चासत्यं गायन्त्या कन्यया दिवि  
विजेष्याम्यवशान्सर्वान्ब्राह्मणांश्चर्मवाससः  
न च मां च्यावयेद्राष्ट्रात्त्रिषु लोकेषु कश्चन  
देवो वा मानुषो वाऽपि तस्माज्ज्येष्ये द्विजानहम्  
अद्य ब्रह्मोत्तरं लोकं करिष्ये क्षत्रियोत्तरम्  
नहि मे संयुगे कश्चित्सोढुमुत्सहते बलम्  
भीष्मः-  
अर्जुनस्य वचश्श्रुत्वा सन्त्रस्ताऽभून्निशाचरी  
अथैनमन्तरिक्षस्थस्ततो वायुरभाषत  
वायुः-  
त्यजेमं कलुषं भावं ब्राह्मणेभ्यो नमस्कुरु  
एतेषां कुर्वतः पापं राष्ट्रक्षोभो हि ते भवेत्  
भीष्मः-  
अथ च त्वां महीपाल शमयिष्यन्ति वै द्विजाः  
निरसिष्यन्ति ते राष्ट्राद्धतोत्साहा महाबलाः  
तं राजा कस्त्वमित्याह ततस्तं प्राह मारुतः  
वायुर्वै देवदूतोऽस्मि हितं त्वां प्रब्रवीम्यहम्  
अर्जुनः-  
अहो त्वयाऽयं विप्रेषु भक्तिरागः प्रदर्शितः  
यादृशं पृथिवीभूतं तादृशं बृन्दवाद्द्विजाः  
वायो र्हि सदृशं किञ्चिद्ब्रूहि त्वं ब्राह्मणोत्तमम्  
अपां वा सदृशं ब्रूहि सूर्यस्य नभसोऽपि वा  
