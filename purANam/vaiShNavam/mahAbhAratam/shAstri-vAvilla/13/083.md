युधिष्ठिरः-  
एवं तथा प्रयाचन्तं भास्करं मुनिसत्तमः  
जमदग्निर्महातेजाः किं कार्यं प्रत्यपद्यत  
भीष्मः-   
तथा प्रयाचमानस्य मुनिरग्निसमप्रभः  
जमदग्निश्शमं नैव जगाम कुरुनन्दन  
ततस्सूर्यो मधुरया वाचा तमिदमब्रवीत्  
कृताञ्जलिर्विप्ररूपी प्रणम्यैनं विशां पते  
सूर्यं-  
चलं निमित्तं ब्रह्मर्षे सदा सूर्यस्य गच्छतः  
कथं चलं भेत्स्यसि त्वं सदा यान्तं दिवाकरम्  
जमदग्निः-   
स्थिरं वाऽपि चलं वाऽपि जाने त्वां ज्ञानचक्षुषा  
अवश्यं विनयाधानं कार्यमद्य तवानघ  
अपराह्ने वै निमेषार्धं तिष्टसि त्वं दिवाकर  
तत्र वेत्स्यामि सूर्य त्वां न मेऽस्त्यत्र विचारणा  
सूर्यः-  
भीष्मः-   
असंशयं मां ब्रह्मर्षे वेत्स्यसे धन्विनां वर  
अपकारिणं तु मां विद्धि भगवञ्शरणागतम्  
ततः प्रहस्य भगवाञ्जमदग्निरुवाच तम्  
जमदग्निः-  
न भीस्सूर्य त्वया कार्या प्रणिपातं गतो ह्यसि  
ब्राह्मणेष्वपि यज्ज्ञानं धैर्यं च धरणीतले  
सौम्यतां चैव सोमस्य गाम्भीर्यं वरुणस्य च  
दीप्तिमग्नेः प्रभां मेरोः प्रतापं तपनस्य च  
एतान्यतिक्रमेद्यो वै स हन्याच्छरणागतम्  
भवेत्स गुरुतल्पी च ब्रह्महा च तथा भवेत्  
सुरापानं स कुर्यात्स यो हन्याच्छरणागतम्  
एतस्य त्वपनीतस्य समाधिं त्वनुचिन्तय  
यथा सुखगमः पन्था भवेत्त्वद्रश्मितापितः  
भीष्मः-  
एतावदुक्त्वा भगवांस्तूष्णीमासीद्भृगूत्तमः  
अथ सूर्योऽददत्तस्मै छत्रोपानहमाशु वै  
सूर्यः-  
महर्षे सशिरस्त्राणां छत्रं मद्रश्मिवारणम्  
प्रतिगृह्णीष्व पद्भ्यां च त्राणार्थं चर्मपादुके  
अद्यप्रभृति चैवैतल्लोके सम्प्रचरिष्यति  
पुण्यदानेषु सर्वेषु परमक्षय्यमेव च  
भीष्मः-  
उपानहौ च च्छत्रं च सूर्येणैतत्प्रवर्तितम्  
पुण्यमेतदभिख्यातं त्रिषु लोकेषु भारत  
तस्मात्प्रयच्छ विप्रेभ्यश्छत्रोपानहमुत्तमम्  
धर्मस्ते सुमहान्भावी न तत्रास्ति विचारणा  
छत्रं हि भरतश्रेष्ठः यः प्रदद्याद्द्विजातये  
शुभ्रं शतशलाकं वै स प्रेत्य सुखमेधते  
स शक्रलोके वसति पूज्यमानो द्विजातिभिः  
अप्सरोभिश्च सततं देवैश्च भरतर्षभ  
उपानहौ च यो दद्याच्छ्लक्ष्णौ स्नेहसमन्वितौ  
स्नातकाय महाबाहो संश्रिताय द्विजातये  
सोऽपि लोकानवाप्नोति देवतैरभिपूजितः  
गोलोकेषु मुदा युक्तो वसति प्रेत्य भारत  
एतत्ते भरतश्रेष्ठ मया कार्त्स्न्येन कीर्तितम्  
छत्रोपानहदानस्य फलं भरतसत्तम   
