वैशम्पायनः-  
एवमुक्त्वा कुरून्सर्वान्भीष्मश्शान्तनवस्तदा  
तूष्णीं बभूव कौरव्यस्स मुहूर्तं कुरूद्वह  
समादधत्स्वमात्मानं धारणानुक्रमात्स्थितः  
तस्योर्ध्वमगमन्प्राणास्सन्निरुद्धा महात्मनः  
इदमाश्चर्यमासीच्च मध्ये तेषां महात्मनाम्  
यद्यन्मुञ्चति गात्राणां स शन्तनुसुतस्तदा  
तत्तद्विशल्यमभवद्योगयुक्तस्य वै क्रमात्  
क्षणेन प्रेक्षतां तेषां विशल्यस्सोऽभवत्तदा  
तं द्दृष्ट्वा विस्मितास्सर्वे वासुदेवपुरोगमाः  
सङ्गतैर्मुनिभिस्सर्वैस्तदा व्यासादिभिर्नृप  
सन्निरुद्धस्तु तेनात्मा सर्वेष्वायतनेषु वै  
जगाम भित्त्वा मूर्धानं दिवमभ्युत्पपात ह  
देवदुन्दुभिनादश्च पुष्पवर्षैर्महानभूत्  
सिद्धा ब्रह्मर्षयश्चैव साधुसाध्विति हर्षिताः  
महोल्केव च भीष्मस्य मूर्धदेशाज्जनाधिप  
निस्सृकत्याकाशमाविश्य क्षणेनान्तरधीयत  
एवं स नृपशार्दूल श्रीमाञ्शान्तनवस्तदा  
समयुज्यत लोकैस्स्वैर्भरतानां कुलोद्वहः  
ततस्त्वादाय दारूणि चन्दनान्यगरूणि च  
चितां चक्रुर्महात्मानः पाण्डवा विदुरस्तथा  
युयुत्सुश्चापि कौरव्यः प्रेक्षकास्त्वितरेऽभवन्  
युधिष्ठिरश्च गाङ्गेयं धृतराष्ट्रश्च दुःखितौ  
छादयामासतुरुभौ क्षौमैर्माल्यैश्च कौरवम्  
धारयामास तस्याथ युयुत्सुश्छत्रमुत्तमम्  
चामरे व्यजने शुभ्रे भीमसेनार्जुनावुभौ  
छत्रे च परिगृह्णीतां माद्रीपुत्रावुभौ तदा   
युधिष्ठिरेण सहितो धृतराष्ट्रश्च पादतः  
वृद्धास्स्त्रियः कौरवाणां भीष्मं कुरुकुलोद्वहम्  
तालवृन्तान्युपादाय पर्यवीजन्त सर्वशः  
ततोऽस्य विधिवच्चक्रुः पितृमेधं महात्मनः  
याजका जुहुवुश्चाग्नौ जगुस्सामानि समागाः  
ततश्चन्दनकाष्ठैश्च तथा कालेयकैरपि  
कालागुरुप्रभृतिभिर्गन्धैश्चाज्यघटैरपि  
समवच्छाद्य गाङ्गेयं प्रज्वाल्य च हुताशनम्  
अपसव्यमकुर्वन्त धृतराष्ट्रमुखा नृप  
प्रज्वाल्य तु नरश्रेष्ठं गाङ्गेयं कुरुसत्तमम्  
जग्मुर्भागीरथीतीरमृषिजुष्टं कुरूद्वहाः  
अनुगम्यमाना व्यासेन नारदेनासितेन च  
कृष्णेन भरतस्त्रीभिर्ये च पौरास्समागताः  
उदकं चक्रिरे सर्वे गाङ्गेयस्य महात्मनः  
विधिवत्क्षत्रियश्रेष्ठास्स च पौरजनस्तदा  
सा च भागीरथी देवी तनयस्योदके कृते  
उत्थाय सलिलात्तस्माद्रुदती शोकलालसा  
परिदेवयती तत्र कौरकवानभ्यभाषत  
गङ्गा-  
निबोधत यथावृत्तमुच्यमानं मया नृपाः  
राजवृत्तेन सम्पन्नः प्रज्ञयाऽभिजनेन च  
समर्थः कुरुवृद्धानां पितृभक्तो दृढव्रतः  
जामदग्न्येन रामेण पुरा यो न पराजितः  
दिव्यैरस्त्रैर्महावीर्यैस्स हतोऽद्य शिखण्डिना  
अश्मसारमयं नूनं हृदयं मम पार्थिवाः  
अपश्यन्त्याः प्रियं पुत्रं यन्न दीर्यति मेऽद्य वै  
समेतं पार्थिवाः क्षत्रं काशिपुर्यां स्वयंवरे  
विजित्यैकरथेनाजौ कन्याश्चैव जहार ह  
यस्य नास्ति बले तुल्यः पृथिव्यामपि कश्चन  
हतं शिखण्डिना श्रुत्वा यन्न दीर्यति मे मनः  
जामदग्न्यः कुरुक्षेत्रे युधि येन महात्मना  
योधयन्नापि निहतो निहतस्स शिखण्डिना  
वैशम्पायनः-  
एवं वाक्यं बहुविधं विलपन्तीं महानदीम्  
आश्वासयामास तदा साम्ना दामोदरो विभुः  
श्रीभगवान्-  
समाश्वसिहि भद्रे त्वं मा शुचश्शुभदर्शने  
गतः परमिकां सिद्धिं तव पुत्रो न संशयः  
वसुरेष महातेजाश्शापदोषेण शोभने  
मानुषत्वमनुप्राप्तो नैनं शोचितुमर्हसि  
स एष क्षत्रधर्मेण युध्यमानो रणाजिरे  
धनञ्जयेन निहतो नैव नुन्नश्शिखण्डिना  
भीष्मं हि कुरुशार्दूलमुद्यतेषुं महारणे  
न शक्तस्समरे हन्तुं साक्षादपि शतक्रतुः  
स्वच्छन्देन सुतस्तुभ्यं गतस्स्वर्गं शुभानने  
न शक्तास्तं निहन्तुं हि रणे तं सर्वदेवताः  
तस्मान्मा त्वं सरिच्छ्रेष्ठे मा शुचः कुरुनन्दनम्  
सत्कृत्य ते तां सरितं ततः कृष्णमुखा नृप  
वसूनेष गतो देवि पुत्रस्ते विज्वरा भव  
अनुज्ञाप्य च ते सर्वे न्यवर्तन्त जनाधिपाः  
वैशम्पायनः-  
इत्युक्ता सा तु कृष्णेन व्यासेन सरितां वरा  
त्यक्त्वा शोकं महाराज स्वं वार्यवततार ह  
