युधिष्ठिरः-  
किमाहुर्भरतश्रेष्ठ पात्रं विप्रास्सनातनम्  
ब्राह्मणं लिङ्गिनं चेह ब्राह्मणं वाऽप्यलिङ्गिनम्  
भीष्मः-  
श्रद्धापूतो नरस्तात दुर्दान्तोऽपि न संशयः  
पूतो भवति सर्वत्र किमुत त्वं महाद्युते  
युधिष्ठिर उवाच  
भीष्मः-  
न ब्राह्मणं परिक्षेत दैवेषु सततं नरः  
कव्यप्रदाने तु बुधाः परीक्ष्यं ब्राह्मणं विदुः  
देवप्रसादादिज्यन्ते द्विजन्मानो न संशयः  
सुवृत्तमभिपन्नाय लिङ्गिने चेतराय वा  
देयमाहुर्महाराज उभावेतौ तपस्विनौ  
युधिष्ठिरः-  
श्रद्धया परया पूतो यः प्रयच्छेद्द्विजातये  
हव्यं कव्यं तथा दानं को दोषस्स्यात्पितामह  
भीष्मः-  
ब्राह्मणाः पात्रभूताश्च शुद्धा नैवं पितृष्विह  
युधिष्ठिर उवाच  
अपूर्वोऽप्यथवा विद्वान्सम्बन्धी वा यथा भवेत्  
तपस्वी यज्ञशीलो वा कथं पात्रं भवेच्च सः  
भीष्मः-  
कुलीनः कर्मकृद्विद्वांस्तथा चाप्यनृशंस्यवान्  
ह्रीमानृजुस्सत्यवादी पात्रं पूर्वे तु ते त्रयः  
अत्रेदं शृणु मे पार्थ चतुर्णां तेजसां मतम्  
पृथिव्याः काश्यपस्याग्नेर्मार्कण्डेयस्य चैव हि  
पृथिवी-  
यथा महार्णवे क्षिप्तस्स्फीतो लोष्टो विनश्यति  
तथा दुश्चरितं सर्वम्त्रयीनित्ये निमज्जति  
काश्यपः-  
सर्वे च वेदास्सह षङ्भिरङ्गैस्साङ्ख्यं पुराणं च कुले च जन्म  
नैतानि सर्वाणि गतिर्भवन्ति शीलव्यपेतस्य नृप द्विजस्य  
अग्निः-  
अधीयानः पण्डितम्मन्यमानो यो विद्यया हन्ति यशः परेषाम्  
ब्रह्मन्स तेन लभते ब्रह्मवध्यां लोकास्तस्य ह्यन्तवन्तो भवन्ति  
मार्कण्डेयः-  
अश्वमेधसहस्रं च सत्यं च तुलया धृतम्  
नाभिजानामि यज्ञं तु सत्यस्यार्धमवाप्नुयात्  
भीष्मः-  
इत्युक्त्वा ते तथा जग्मुश्चत्वारोऽमिततेजसः  
पृथिवी काश्यपोऽग्निश्च प्रकृष्टायुश्च भार्गवः  
युधिष्ठिरः-  
यदिदं ब्राह्मणा लोके व्रतिनो भुञ्जते हविः  
भुक्तं ब्राह्मणकामाय कथं तत्सुकृतं भवेत्  
भीष्मः-  
अदृष्टतो ये राजेन्द्र ब्राह्मणा वेदपारगाः  
भुञ्जते ब्रह्मकामाय व्रतलुप्ता भवन्ति ते  
युधिष्ठिरः-  
अनेकान्तं बहुद्वारं धर्ममाहुर्मनीषिणः  
किं निमित्तं भवेत्तत्र तन्मे ब्रूहि पितामह  
भीष्मः-  
अहिंसा सत्यमस्तेयमानृशंस्यं दमश्शमः  
आर्जवं चैव राजेन्द्र निश्चितं धर्मलक्षणम्  
ये तु धर्मं प्रशंसन्तश्चरन्ति पृथिवीमिमाम्  
अनाचरन्तस्तद्धर्म सङ्करानियता प्रभो  
तेभ्यो रत्नं हिरण्यं वा गामश्चाश्वांश्च ददाति यः  
दशवर्षाणि विष्ठां स भुङ्क्ते निरयमाश्रितः  
धनेन पुल्कसानां च तथैवान्तेवसायिनाम्  
कृतं कर्माकृतं वाऽपि रागमोहेन जल्पताम्  
वैश्वदेवं च ये मूढा विप्राय ब्रह्मचारिणे  
न ददन्तीह राजेन्द्र ते लोकान्भुञ्जतेऽशुभान्  
युधिष्ठिरः-  
किं परं ब्रह्मचर्यं स्यात्किं परं ब्रह्मलक्षणम्  
किं च श्रेष्ठतमं शौचं तन्मे ब्रूहि पितामह  
भीष्मः-  
ब्रह्मचर्यं परं तात मधुमांसस्य वर्जनम्  
मर्यादायां स्थितो धर्मश्शमश्शौचस्य लक्षणम्  
युधिष्ठिरः-  
कस्मिन्काले चरेदर्थं कस्मिन्काले शमं चरेत्  
कस्मिन्काले सुखी च स्यात्तन्मे ब्रूहि पितामह  
भीष्मः  
काल्यमर्थं निषेवेत ततो धर्ममनन्तरम्  
पश्चात्कामं निषेवेत न च गच्छेत्ससङ्गताम्  
ब्राह्मणान्बहु मन्येत गुरूंश्चैवाभिपूजयेत्  
सर्वभूतानुलोमश्च मृदुशीलः प्रियंवदः  
अधिकारे यदनृतं राजगामि च पैशुनम्  
गुरोश्चालीकनिर्बन्धस्समानि ब्रह्महत्यया  
प्रहरेन्न नरेन्द्रेषु न गां हन्यान्न पीडयेत्  
भ्रूणहत्यासमं चैतदुभयं यो निषेवते  
नाग्निं परित्यजेज्जातु न च वेदान्परित्यजेत्  
न च ब्राह्मणमाक्रोशेत्समं तद्ब्रह्महत्यया  
युधिष्ठिरः-  
कीदृशानां च दातव्यं केषां दत्तं महत्फलम्  
कीदृशानां च भोक्तव्यं तन्मे ब्रूहि पितामह  
भीष्मः-  
अक्रोधना धर्मपरास्सत्यनित्या दमे रताः  
तादृशास्साधवो विप्रास्तेषां दत्तं महत्फलम्  
अमानिनस्सर्वसहा दृष्टान्ता विजितेन्द्रियाः  
सर्वभूतहिता मैत्रास्तेभ्यो दत्तं महत्फलम्  
अलुब्धाश्शुचयो वैद्या ह्रीमन्तस्सत्यवादिनः  
स्वकर्मनिरता ये च तेभ्यो दत्तं महत्फलम्  
साङ्गांश्च चतुरो वेदान्योधीते वेदपारगः  
षड्भ्योऽनिवृत्तः कर्मभ्यो वेदस्य जपतत्परः  
सहस्रगुणमाप्नोति गुणार्हाय प्रदायकः  
प्रज्ञाश्रुताभ्यां वृत्तेन शीलेन च समन्वितः  
तारयेत कुलं कृत्स्नं एकोऽपीह द्विजर्षभः  
गामश्वं वित्तमन्नं वा तद्विधे प्रतिपादयेत्  
द्रव्याणि चान्यानि तथा प्रेत्यभावे न शोचति  
तारयेत कुलं कृत्स्नं तृप्त एको द्विजोत्तमः  
तृप्ते तृप्तास्सर्वदेवाः पितरो मुनयोऽपि च  
निशाम्य च गुणोपेतान्ब्राह्मणान्साधुसम्मतान्  
दूरादप्यानयेत्कृत्ये सर्वतश्चापि पूजयेत्  
