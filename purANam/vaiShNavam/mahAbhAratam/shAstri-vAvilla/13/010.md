भीष्मः-  
अत्राप्युदाहरन्तीममितिहासं पुरातनम्  
चतुर्णामपि वेदानां संवादं पुत्र तच्छृणु  
ऋग्वेदः-  
गृहानाश्रयमाणस्य अग्निहोत्रं च जुह्वतः  
सर्वं सुकृतमादत्ते यस्सायं नुद्यतेऽतिथिः  
यजुर्वेदः-  
न स्कन्दते न व्यथते नास्योर्ध्वं सर्पते रजः  
वरिष्ठमग्निहोत्राच्च ब्राह्मणस्य मुखे हुतम्  
सामवेदः-  
न चेद्धन्ति पितरं मातरं वा न ब्राह्मणं नापवासं करोति  
यत्किञ्चिदन्यद्वृजिनं करोति प्रीतोऽतिथिस्तदुपहन्ति पापम्  
अथर्ववेदः-  
भीष्मः-  
यत्क्रोधनो यजते यद्ददाति यद्वा तपस्तप्यति यज्जुहोति  
वैवस्वतो हरते सर्वमस्य मोघं चेष्टं भवति क्रोधनस्य   
भूयस्त्वं शृणु राजेन्द्र धर्मान्धर्मभृतां वर  
अत्राप्युदाहरन्तीममितिहासं पुरातनम्  
इन्द्राग्न्योस्सूर्यशच्योश्च तन्मे निगदतश्शृणु  
इन्द्रः-  
राज्ये विप्रान्प्रपश्यामि कामक्रोधविवर्जितान्  
एतेन सत्यवाक्येन पादः कुम्भस्य पूर्यताम्  
अग्निः-  
यथाऽहं तत्र नाश्रामि यत्र नाश्रन्ति वै द्विजाः   
एतेन सत्यवाक्येन पादः कुम्भस्य पूर्यताम्  
सूर्यः-  
यथा गोब्राह्मणस्यार्थे सञ्चरामि सदा ज्वलन्  
एतेन सत्यवाक्येन पादः कुम्भस्य पूर्यताम्  
शची-  
कर्मणा मनसा वाचा नावमन्ये पुरन्दरम्  
एतेन सत्यवाक्येन पादः कुम्भस्य पूर्यताम्  
