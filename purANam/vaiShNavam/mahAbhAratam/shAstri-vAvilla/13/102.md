युधिष्ठिरः-  
अहिंसा वैदिकं कर्म ध्यानमिन्द्रियसंयमः  
तपोऽथ गुरुशुश्रूषा किं श्रेयः पुरुषं प्रति  
बृहस्पतिः-   
सर्वाण्येतानि धर्मस्य पृथग्द्वाराणि नित्यशः  
शृणु सङ्कीर्त्यमानानि षडेव भरतर्षभ  
हन्त निश्श्रेयसं जन्तोरहं वक्ष्याम्यनुत्तमम्  
अहिंसापाश्रयं धर्मं दान्तो विद्वान्समाचरेत्  
त्रिदण्डं सर्वभूतेषु निधाय पुरुषश्शुचिः  
कामक्रोधौ च संयम्य ततस्सिद्धिमवाप्नुते  
अहिंसकानि भूतानि दण्डेन विनिहन्ति यः  
आत्मनस्सुखमन्विच्छन्स प्रेत्य न सुखी भवेत्  
आत्मोपमस्तु भूतेषु यो वै भवति पूरुषः  
त्यक्तदण्डो जितक्रोधस्स प्रेत्य सुखमेधते  
सर्वभूतात्मभूतस्य सर्वभूतानि पश्यतः  
देवाऽपि मार्गे मुह्यन्ति ह्यपदस्य पदैषिणः  
न तत्परस्य सन्दध्यात्प्रतिकूलं यदात्मनः  
एष साङ्ग्राहिको धर्मः कामादन्यः प्रवर्तते  
प्रख्यापने च दाने च सुखदुःखे प्रियाप्रिये  
आत्मौपम्येन पुरुषः प्रमाणमधिगच्छति  
यथा परः प्रक्रमते परेषु तथा परे प्रक्रमन्ते परस्मिन्  
निषेवते स्वसमो जीवलोके यथा धर्मो नैपुणेनोपदिष्टः  
वैशम्पायनः-  
इत्युक्त्वा तं सुरगुरुर्धर्मराजं युधिष्ठिरम्  
दिवामचक्रमे धीमान्पश्यतामेव नस्तदा   
