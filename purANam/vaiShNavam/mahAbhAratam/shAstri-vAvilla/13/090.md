युधिष्ठिरः-  
कथं वै स विपन्नश्च कथं वा पातितो भुवि  
कथं देवेन्द्रतां प्राप्तस्तद्भवान्वक्तुमर्हति  
भीष्मः-   
एवं तयोस्संवदतोः क्रियास्तस्य महात्मनः  
सर्वा एवाऽभ्वर्तन्ते या दिव्या याश्च मानुषाः  
तथैव दीपदानानि दैवताभ्यर्चनानि वै  
बलिकर्म च यच्चान्यदुत्सकाश्च पृथिग्विधाः  
सर्वास्तस्य समुत्पन्ना देवेन्द्रज्ञो महात्मनः  
देवलोके नृलोके च सदाचारपुरस्कृताः  
ताश्चोद्भवन्ति राजेन्द्र समृद्ध्यै गृहमेधिनः  
धूपप्रदानैर्दीपैश्च नमस्कारैस्तथैव च  
यथा सिद्धस्य चान्नस्य गृह्य चाग्र्यं प्रदीयते  
बलयश्च गृहोद्देशे ततः प्रीणन्ति देवताः  
यथा च गृहिणस्तोष्या भवन्ति बलिकर्मणि  
तथा शतगुणा प्रीतिर्देवतानां स्म जायते  
एवं धूपप्रदानं वै दीपदानं च साधवः  
प्रशंसन्ति नमस्कारैर्युक्तमात्महिताय वै  
स्नानेनाद्भिश्च यत्कर्म क्रियते वै विपश्चिता  
नमस्कारप्रयुक्तेन तेन प्रीणन्ति देवताः  
गृह्याश्च देवतास्सर्वाः प्रीयन्ते विधिनाऽर्चिताः  
इत्येवं विधिमास्थाय नहुषस्स नरेश्वरः  
महेन्द्रत्वं महत्प्राप्य कृतवान्महदद्भुतम्  
कस्य चित्त्वथ कालस्य भाग्यक्षय उपस्थिते  
सर्वमेतदवज्ञाय न चकार यथाविधि  
ततस्स परिहीणोऽभूत्सुरेन्द्रो बलिकर्मतः  
धूपदीपोदकविधिं न यथावच्चकार सः  
तथाऽस्य यज्ञविषयो रक्षोभिः परिबाध्यते  
अथागस्त्यमृषिश्रेष्ठं वाहनायाजुहाव सः  
पूतं सरस्वतीतीरे स्मयन्निव महाबलः  
ततो भृगुर्महातेजा मैत्रावरुणिमब्रवीत्  
निमीलयस्व नयने जटां यावद्विशाम्यहम्  
सुरेन्द्रपतनायेति स च नेत्रे न्यमीलयत्  
ततोऽगस्त्यस्याथ जटां दृष्ट्वा प्राविशदच्युतः  
भृगुस्स सुमहातेजाः पातनाय नृपस्य च  
ततस्स देवराट्प्राप्तस्तमृषिं वाहनाय वै  
ततोऽगस्त्यस्सुरपतिं वाक्यमाह विशां पते  
अगस्त्यः-  
योजयस्वेन्द्र मां क्षिप्रं कं च देशमुपानये  
यत्र वक्ष्यसि तत्र त्वां नयिष्यामि सुराधिप  
भीष्मः-  
इत्युक्तो नरहुषस्तेन योजयामास तं मुनिम्  
भृगुस्तस्य जटासंस्थो बभूव हृषितो भृशम्  
न चापि दर्शनं तस्य चकार स भृगुस्तदा  
वरदानप्रभावज्ञो नहुषस्य महात्मनः  
न चुकोप तदाऽगस्त्यो नहुषायाल्पदर्शिने  
तं तु राजा प्रपादेन चोलयामास भारत  
श्रुतिस्स्मृतिः प्रमाणं वा नेतिवातेस देवराट्  
न चुकोप स धर्मात्मा ततः पादेन देवराट्  
अगस्त्यस्य तदा क्रुद्धो वामेनाभ्यहनच्छिरः  
तस्मिञ्शिरस्यभिहते तज्जटान्तर्गतो मुनिः  
शशाप बलवत्क्रुद्धो नहुषं पापचेतसम्  
भृगुः-  
यस्मात्पदाऽवधीः क्रोधाच्छिरसीमं महामुनिम्  
तस्मादाशु महीं गच्छ सर्पो भूत्वा तमोधिकः  
भीष्मः-  
स तदा तेन शप्तोऽथ सर्पो भूत्वा महामते  
अदृष्टेनाथ भृगुणा भूतले स पपात ह  
भृगुं हि यदि सोऽद्राक्षीन्नहुषः पृथिवीपते  
स शक्तो नाभविष्यद्वै पातने तस्य तेजसा  
स तु तैस्तैः प्रदानैस्तु तपोभिर्नियमैस्तथा  
पतितोऽपि महाराज भूतले स्मृतिमानभूत्  
प्रसादयामास भृगुं शापान्तो मे भवेदिति  
ततोऽगस्त्यः कृपाविष्टः प्रासादयत तं भृगुम्  
शापान्तार्थं महाराज वरं प्रादात्कृपान्वितः  
राजा युधिष्ठिरो नाम भविष्यति कुरूद्वहः  
स त्वां मोक्षयिता शापादित्युक्त्वाऽन्तरधीयत  
अगस्त्योऽपि महातेजाः पूज्यमानो द्विजातिभिः  
स्वमाश्रमपदं प्रायात्कृत्वा कार्यं शतक्रतोः  
नहुषोऽपि त्वया राजंस्तस्माच्छापात्समुद्धृतः  
जगाम ब्रह्मभवनं तेन पुण्येन कर्मणा  
तदा तु पातयित्वा तं नहुषं भूतले भृगुः  
जगाम ब्रह्मसदनं ब्रह्मणे च न्यवेदयत्  
ब्रह्मा-  
ततश्शक्रं समानाय्य देवानाह पितामहः  
वरदानान्मम सुरा नहुषो राज्यमाप्तवान्  
स चागस्त्येन क्रुद्धेन भ्रंशितो भूतलं गतः  
न च शक्यं विना राज्ञा सुखं वर्तयितुं क्वचित्  
तस्मादयं पुनश्शक्रो देवराज्येऽभिषिच्यताम्  
भीष्मः-  
एवं सम्भाषमाणं तु देवाः पार्थ पितामहे  
एवमस्त्विति संहृष्टाः प्रत्यूचुस्ते पितामहम्  
सोऽभिषिक्तो विशुद्धात्मा देवराज्ये तु वासवः  
ब्रह्मणा राजशार्दूल यथापूर्वं व्यरोचत  
एवमेतत्तु वृत्तान्तं नहुषस्य व्यतिक्रमात्  
स च तैरेव संसिद्धो नहुषः कर्मभिः पुनः  
तस्माद्दीपाः प्रदातव्यास्सायं वै गृहमेधिभिः  
दिव्यं चक्षुरवाप्नोति प्रेत्य दीपप्रदायकः  
पूर्णचन्द्रप्रतीकाशा दीपदास्तु भवन्त्युत  
यावदक्षिणिमेषाणि ज्वलन्ते तावतीस्समाः  
रूपवान्धर्मवांश्चापि नरो भवति दीपदः  
य इदं शृणुयाच्चापि पठते यो द्विजोत्तमः  
ब्रह्मलोकमवाप्नोति स च वै नात्र संशयः   
