वैशम्पायन उवाच	001  
ततो विनशनं राजन्नाजगाम हलायुधः	001a  
शूद्राभीरान्प्रति द्वेषाद्यत्र नष्टा सरस्वती	001c  
यस्मात्सा भरतश्रेष्ठ द्वेषान्नष्टा सरस्वती	002a  
तस्मात्तदृषयो नित्यं प्राहुर्विनशनेति ह	002c  
तच्चाप्युपस्पृश्य बलः सरस्वत्यां महाबलः	003a  
सुभूमिकं ततोऽगच्छत्सरस्वत्यास्तटे वरे	003c  
तत्र चाप्सरसः शुभ्रा नित्यकालमतन्द्रिताः	004a  
क्रीडाभिर्विमलाभिश्च क्रीडन्ति विमलाननाः	004c  
तत्र देवाः सगन्धर्वा मासि मासि जनेश्वर	005a  
अभिगच्छन्ति तत्तीर्थं पुण्यं ब्राह्मणसेवितम्	005c  
तत्रादृश्यन्त गन्धर्वास्तथैवाप्सरसां गणाः	006a  
समेत्य सहिता राजन्यथाप्राप्तं यथासुखम्	006c  
तत्र मोदन्ति देवाश्च पितरश्च सवीरुधः	007a  
पुण्यैः पुष्पैः सदा दिव्यैः कीर्यमाणाः पुनः पुनः	007c  
आक्रीडभूमिः सा राजंस्तासामप्सरसां शुभा	008a  
सुभूमिकेति विख्याता सरस्वत्यास्तटे वरे	008c  
तत्र स्नात्वा च दत्त्वा च वसु विप्रेषु माधवः	009a  
श्रुत्वा गीतं च तद्दिव्यं वादित्राणां च निःस्वनम्	009c  
छायाश्च विपुला दृष्ट्वा देवगन्धर्वरक्षसाम्	010a  
गन्धर्वाणां ततस्तीर्थमागच्छद्रोहिणीसुतः	010c  
विश्वावसुमुखास्तत्र गन्धर्वास्तपसान्विताः	011a  
नृत्तवादित्रगीतं च कुर्वन्ति सुमनोरमम्	011c  
तत्र दत्त्वा हलधरो विप्रेभ्यो विविधं वसु	012a  
अजाविकं गोखरोष्ट्रं सुवर्णं रजतं तथा	012c  
भोजयित्वा द्विजान्कामैः सन्तर्प्य च महाधनैः	013a  
प्रययौ सहितो विप्रैः स्तूयमानश्च माधवः	013c  
तस्माद्गन्धर्वतीर्थाच्च महाबाहुररिन्दमः	014a  
गर्गस्रोतो महातीर्थमाजगामैककुण्डली	014c  
यत्र गर्गेण वृद्धेन तपसा भावितात्मना	015a  
कालज्ञानगतिश्चैव ज्योतिषां च व्यतिक्रमः	015c  
उत्पाता दारुणाश्चैव शुभाश्च जनमेजय	016a  
सरस्वत्याः शुभे तीर्थे विहिता वै महात्मना	016c  
तस्य नाम्ना च तत्तीर्थं गर्गस्रोत इति स्मृतम्	016e  
तत्र गर्गं महाभागमृषयः सुव्रता नृप	017a  
उपासां चक्रिरे नित्यं कालज्ञानं प्रति प्रभो	017c  
तत्र गत्वा महाराज बलः श्वेतानुलेपनः	018a  
विधिवद्धि धनं दत्त्वा मुनीनां भावितात्मनाम्	018c  
उच्चावचांस्तथा भक्ष्यान्द्विजेभ्यो विप्रदाय सः	019a  
नीलवासास्ततोऽगच्छच्छङ्खतीर्थं महायशाः	019c  
तत्रापश्यन्महाशङ्खं महामेरुमिवोच्छ्रितम्	020a  
श्वेतपर्वतसङ्काशमृषिसङ्घैर्निषेवितम्	020c  
सरस्वत्यास्तटे जातं नगं तालध्वजो बली	020e  
यक्षा विद्याधराश्चैव राक्षसाश्चामितौजसः	021a  
पिशाचाश्चामितबला यत्र सिद्धाः सहस्रशः	021c  
ते सर्वे ह्यशनं त्यक्त्वा फलं तस्य वनस्पतेः	022a  
व्रतैश्च नियमैश्चैव काले काले स्म भुञ्जते	022c  
प्राप्तैश्च नियमैस्तैस्तैर्विचरन्तः पृथक्पृथक्	023a  
अदृश्यमाना मनुजैर्व्यचरन्पुरुषर्षभ	023c  
एवं ख्यातो नरपते लोकेऽस्मिन्स वनस्पतिः	024a  
तत्र तीर्थं सरस्वत्याः पावनं लोकविश्रुतम्	024c  
तस्मिंश्च यदुशार्दूलो दत्त्वा तीर्थे यशस्विनाम्	025a  
ताम्रायसानि भाण्डानि वस्त्राणि विविधानि च	025c  
पूजयित्वा द्विजांश्चैव पूजितश्च तपोधनैः	026a  
पुण्यं द्वैतवनं राजन्नाजगाम हलायुधः	026c  
तत्र गत्वा मुनीन्दृष्ट्वा नानावेषधरान्बलः	027a  
आप्लुत्य सलिले चापि पूजयामास वै द्विजान्	027c  
तथैव दत्त्वा विप्रेभ्यः परिभोगान्सुपुष्कलान्	028a  
ततः प्रायाद्बलो राजन्दक्षिणेन सरस्वतीम्	028c  
गत्वा चैव महाबाहुर्नातिदूरं महायशाः	029a  
धर्मात्मा नागधन्वानं तीर्थमागमदच्युतः	029c  
यत्र पन्नगराजस्य वासुकेः सन्निवेशनम्	030a  
महाद्युतेर्महाराज बहुभिः पन्नगैर्वृतम्	030c  
यत्रासन्नृषयः सिद्धाः सहस्राणि चतुर्दश	030e  
यत्र देवाः समागम्य वासुकिं पन्नगोत्तमम्	031a  
सर्वपन्नगराजानमभ्यषिञ्चन्यथाविधि	031c  
पन्नगेभ्यो भयं तत्र विद्यते न स्म कौरव	031e  
तत्रापि विधिवद्दत्त्वा विप्रेभ्यो रत्नसञ्चयान्	032a  
प्रायात्प्राचीं दिशं राजन्दीप्यमानः स्वतेजसा	032c  
आप्लुत्य बहुशो हृष्टस्तेषु तीर्थेषु लाङ्गली	033a  
दत्त्वा वसु द्विजातिभ्यो जगामाति तपस्विनः	033c  
तत्रस्थानृषिसङ्घांस्तानभिवाद्य हलायुधः	034a  
ततो रामोऽगमत्तीर्थमृषिभिः सेवितं महत्	034c  
यत्र भूयो निववृते प्राङ्मुखा वै सरस्वती	035a  
ऋषीणां नैमिषेयाणामवेक्षार्थं महात्मनाम्	035c  
निवृत्तां तां सरिच्छ्रेष्ठां तत्र दृष्ट्वा तु लाङ्गली	036a  
बभूव विस्मितो राजन्बलः श्वेतानुलेपनः	036c  
जनमेजय उवाच	037  
कस्मात्सरस्वती ब्रह्मन्निवृत्ता प्राङ्मुखी ततः	037a  
व्याख्यातुमेतदिच्छामि सर्वमध्वर्युसत्तम	037c  
कस्मिंश्च कारणे तत्र विस्मितो यदुनन्दनः	038a  
विनिवृत्ता सरिच्छ्रेष्ठा कथमेतद्द्विजोत्तम	038c  
वैशम्पायन उवाच	039  
पूर्वं कृतयुगे राजन्नैमिषेयास्तपस्विनः	039a  
वर्तमाने सुबहुले सत्रे द्वादशवार्षिके	039c  
ऋषयो बहवो राजंस्तत्र सम्प्रतिपेदिरे	039e  
उषित्वा च महाभागास्तस्मिन्सत्रे यथाविधि	040a  
निवृत्ते नैमिषेये वै सत्रे द्वादशवार्षिके	040c  
आजग्मुरृषयस्तत्र बहवस्तीर्थकारणात्	040e  
ऋषीणां बहुलत्वात्तु सरस्वत्या विशां पते	041a  
तीर्थानि नगरायन्ते कूले वै दक्षिणे तदा	041c  
समन्तपञ्चकं यावत्तावत्ते द्विजसत्तमाः	042a  
तीर्थलोभान्नरव्याघ्र नद्यास्तीरं समाश्रिताः	042c  
जुह्वतां तत्र तेषां तु मुनीनां भावितात्मनाम्	043a  
स्वाध्यायेनापि महता बभूवुः पूरिता दिशः	043c  
अग्निहोत्रैस्ततस्तेषां हूयमानैर्महात्मनाम्	044a  
अशोभत सरिच्छ्रेष्ठा दीप्यमानैः समन्ततः	044c  
वालखिल्या महाराज अश्मकुट्टाश्च तापसाः	045a  
दन्तोलूखलिनश्चान्ये सम्प्रक्षालास्तथापरे	045c  
वायुभक्षा जलाहाराः पर्णभक्षाश्च तापसाः	046a  
नानानियमयुक्ताश्च तथा स्थण्डिलशायिनः	046c  
आसन्वै मुनयस्तत्र सरस्वत्याः समीपतः	047a  
शोभयन्तः सरिच्छ्रेष्ठां गङ्गामिव दिवौकसः	047c  
ततः पश्चात्समापेतुरृषयः सत्रयाजिनः	048a  
तेऽवकाशं न ददृशुः कुरुक्षेत्रे महाव्रताः	048c  
ततो यज्ञोपवीतैस्ते तत्तीर्थं निर्मिमाय वै	049a  
जुहुवुश्चाग्निहोत्राणि चक्रुश्च विविधाः क्रियाः	049c  
ततस्तमृषिसङ्घातं निराशं चिन्तयान्वितम्	050a  
दर्शयामास राजेन्द्र तेषामर्थे सरस्वती	050c  
ततः कुञ्जान्बहून्कृत्वा सन्निवृत्ता सरिद्वरा	051a  
ऋषीणां पुण्यतपसां कारुण्याज्जनमेजय	051c  
ततो निवृत्य राजेन्द्र तेषामर्थे सरस्वती	052a  
भूयः प्रतीच्यभिमुखी सुस्राव सरितां वरा	052c  
अमोघा गमनं कृत्वा तेषां भूयो व्रजाम्यहम्	053a  
इत्यद्भुतं महच्चक्रे ततो राजन्महानदी	053c  
एवं स कुञ्जो राजेन्द्र नैमिषेय इति स्मृतः	054a  
कुरुक्षेत्रे कुरुश्रेष्ठ कुरुष्व महतीः क्रियाः	054c  
तत्र कुञ्जान्बहून्दृष्ट्वा सन्निवृत्तां च तां नदीम्	055a  
बभूव विस्मयस्तत्र रामस्याथ महात्मनः	055c  
उपस्पृश्य तु तत्रापि विधिवद्यदुनन्दनः	056a  
दत्त्वा दायान्द्विजातिभ्यो भाण्डानि विविधानि च	056c  
भक्ष्यं पेयं च विविधं ब्राह्मणान्प्रत्यपादयत्	056e  
ततः प्रायाद्बलो राजन्पूज्यमानो द्विजातिभिः	057a  
सरस्वतीतीर्थवरं नानाद्विजगणायुतम्	057c  
बदरेङ्गुदकाश्मर्यप्लक्षाश्वत्थविभीतकैः	058a  
पनसैश्च पलाशैश्च करीरैः पीलुभिस्तथा	058c  
सरस्वतीतीररुहैर्बन्धनैः स्यन्दनैस्तथा	059a  
परूषकवनैश्चैव बिल्वैराम्रातकैस्तथा	059c  
अतिमुक्तकषण्डैश्च पारिजातैश्च शोभितम्	060a  
कदलीवनभूयिष्ठमिष्टं कान्तं मनोरमम्	060c  
वाय्वम्बुफलपर्णादैर्दन्तोलूखलिकैरपि	061a  
तथाश्मकुट्टैर्वानेयैर्मुनिभिर्बहुभिर्वृतम्	061c  
स्वाध्यायघोषसङ्घुष्टं मृगयूथशताकुलम्	062a  
अहिंस्रैर्धर्मपरमैर्नृभिरत्यन्तसेवितम्	062c  
सप्तसारस्वतं तीर्थमाजगाम हलायुधः	063a  
यत्र मङ्कणकः सिद्धस्तपस्तेपे महामुनिः	063c  
