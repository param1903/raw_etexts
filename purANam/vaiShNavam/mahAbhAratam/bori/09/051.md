जनमेजय उवाच	09051001  
कथं कुमारी भगवंस्तपोयुक्ता ह्यभूत्पुरा	09051001a  
किमर्थं च तपस्तेपे को वास्या नियमोऽभवत्	09051001c  
सुदुष्करमिदं ब्रह्मंस्त्वत्तः श्रुतमनुत्तमम्	09051002a  
आख्याहि तत्त्वमखिलं यथा तपसि सा स्थिता	09051002c  
वैशम्पायन उवाच	09051003  
ऋषिरासीन्महावीर्यः कुणिर्गार्ग्यो महायशाः	09051003a  
स तप्त्वा विपुलं राजंस्तपो वै तपतां वरः	09051003c  
मानसीं स सुतां सुभ्रूं समुत्पादितवान्विभुः	09051003e  
तां च दृष्ट्वा भृशं प्रीतः कुणिर्गार्ग्यो महायशाः	09051004a  
जगाम त्रिदिवं राजन्सन्त्यज्येह कलेवरम्	09051004c  
सुभ्रूः सा ह्यथ कल्याणी पुण्डरीकनिभेक्षणा	09051005a  
महता तपसोग्रेण कृत्वाश्रममनिन्दिता	09051005c  
उपवासैः पूजयन्ती पितॄन्देवांश्च सा पुरा	09051006a  
तस्यास्तु तपसोग्रेण महान्कालोऽत्यगान्नृप	09051006c  
सा पित्रा दीयमानापि भर्त्रे नैच्छदनिन्दिता	09051007a  
आत्मनः सदृशं सा तु भर्तारं नान्वपश्यत	09051007c  
ततः सा तपसोग्रेण पीडयित्वात्मनस्तनुम्	09051008a  
पितृदेवार्चनरता बभूव विजने वने	09051008c  
सात्मानं मन्यमानापि कृतकृत्यं श्रमान्विता	09051009a  
वार्द्धकेन च राजेन्द्र तपसा चैव कर्शिता	09051009c  
सा नाशकद्यदा गन्तुं पदात्पदमपि स्वयम्	09051010a  
चकार गमने बुद्धिं परलोकाय वै तदा	09051010c  
मोक्तुकामां तु तां दृष्ट्वा शरीरं नारदोऽब्रवीत्	09051011a  
असंस्कृतायाः कन्यायाः कुतो लोकास्तवानघे	09051011c  
एवं हि श्रुतमस्माभिर्देवलोके महाव्रते	09051012a  
तपः परमकं प्राप्तं न तु लोकास्त्वया जिताः	09051012c  
तन्नारदवचः श्रुत्वा साब्रवीदृषिसंसदि	09051013a  
तपसोऽर्धं प्रयच्छामि पाणिग्राहस्य सत्तमाः	09051013c  
इत्युक्ते चास्या जग्राह पाणिं गालवसम्भवः	09051014a  
ऋषिः प्राक्शृङ्गवान्नाम समयं चेदमब्रवीत्	09051014c  
समयेन तवाद्याहं पाणिं स्प्रक्ष्यामि शोभने	09051015a  
यद्येकरात्रं वस्तव्यं त्वया सह मयेति ह	09051015c  
तथेति सा प्रतिश्रुत्य तस्मै पाणिं ददौ तदा	09051016a  
चक्रे च पाणिग्रहणं तस्योद्वाहं च गालविः	09051016c  
सा रात्रावभवद्राजंस्तरुणी देववर्णिनी	09051017a  
दिव्याभरणवस्त्रा च दिव्यस्रगनुलेपना	09051017c  
तां दृष्ट्वा गालविः प्रीतो दीपयन्तीमिवात्मना	09051018a  
उवास च क्षपामेकां प्रभाते साब्रवीच्च तम्	09051018c  
यस्त्वया समयो विप्र कृतो मे तपतां वर	09051019a  
तेनोषितास्मि भद्रं ते स्वस्ति तेऽस्तु व्रजाम्यहम्	09051019c  
सानुज्ञाताब्रवीद्भूयो योऽस्मिंस्तीर्थे समाहितः	09051020a  
वत्स्यते रजनीमेकां तर्पयित्वा दिवौकसः	09051020c  
चत्वारिंशतमष्टौ च द्वे चाष्टौ सम्यगाचरेत्	09051021a  
यो ब्रह्मचर्यं वर्षाणि फलं तस्य लभेत सः	09051021c  
एवमुक्त्वा ततः साध्वी देहं त्यक्त्वा दिवं गता	09051021e  
ऋषिरप्यभवद्दीनस्तस्या रूपं विचिन्तयन्	09051022a  
समयेन तपोऽर्धं च कृच्छ्रात्प्रतिगृहीतवान्	09051022c  
साधयित्वा तदात्मानं तस्याः स गतिमन्वयात्	09051023a  
दुःखितो भरतश्रेष्ठ तस्या रूपबलात्कृतः	09051023c  
एतत्ते वृद्धकन्याया व्याख्यातं चरितं महत्	09051023e  
तत्रस्थश्चापि शुश्राव हतं शल्यं हलायुधः	09051024a  
तत्रापि दत्त्वा दानानि द्विजातिभ्यः परन्तप	09051024c  
शुशोच शल्यं सङ्ग्रामे निहतं पाण्डवैस्तदा	09051024e  
समन्तपञ्चकद्वारात्ततो निष्क्रम्य माधवः	09051025a  
पप्रच्छर्षिगणान्रामः कुरुक्षेत्रस्य यत्फलम्	09051025c  
ते पृष्टा यदुसिंहेन कुरुक्षेत्रफलं विभो	09051026a  
समाचख्युर्महात्मानस्तस्मै सर्वं यथातथम्	09051026c  
