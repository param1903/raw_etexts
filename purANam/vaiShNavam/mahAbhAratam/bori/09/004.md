सञ्जय उवाच	001  
एवमुक्तस्ततो राजा गौतमेन यशस्विना	001a  
निःश्वस्य दीर्घमुष्णं च तूष्णीमासीद्विशां पते	001c  
ततो मुहूर्तं स ध्यात्वा धार्तराष्ट्रो महामनाः	002a  
कृपं शारद्वतं वाक्यमित्युवाच परन्तपः	002c  
यत्किञ्चित्सुहृदा वाच्यं तत्सर्वं श्रावितो ह्यहम्	003a  
कृतं च भवता सर्वं प्राणान्सन्त्यज्य युध्यता	003c  
गाहमानमनीकानि युध्यमानं महारथैः	004a  
पाण्डवैरतितेजोभिर्लोकस्त्वामनुदृष्टवान्	004c  
सुहृदा यदिदं वाच्यं भवता श्रावितो ह्यहम्	005a  
न मां प्रीणाति तत्सर्वं मुमूर्षोरिव भेषजम्	005c  
हेतुकारणसंयुक्तं हितं वचनमुत्तमम्	006a  
उच्यमानं महाबाहो न मे विप्राग्र्य रोचते	006c  
राज्याद्विनिकृतोऽस्माभिः कथं सोऽस्मासु विश्वसेत्	007a  
अक्षद्यूते च नृपतिर्जितोऽस्माभिर्महाधनः	007c  
स कथं मम वाक्यानि श्रद्दध्याद्भूय एव तु	007e  
तथा दौत्येन सम्प्राप्तः कृष्णः पार्थहिते रतः	008a  
प्रलब्धश्च हृषीकेशस्तच्च कर्म विरोधितम्	008c  
स च मे वचनं ब्रह्मन्कथमेवाभिमंस्यते	008e  
विललाप हि यत्कृष्णा सभामध्ये समेयुषी	009a  
न तन्मर्षयते कृष्णो न राज्यहरणं तथा	009c  
एकप्राणावुभौ कृष्णावन्योन्यं प्रति संहतौ	010a  
पुरा यच्छ्रुतमेवासीदद्य पश्यामि तत्प्रभो	010c  
स्वस्रीयं च हतं श्रुत्वा दुःखं स्वपिति केशवः	011a  
कृतागसो वयं तस्य स मदर्थं कथं क्षमेत्	011c  
अभिमन्योर्विनाशेन न शर्म लभतेऽर्जुनः	012a  
स कथं मद्धिते यत्नं प्रकरिष्यति याचितः	012c  
मध्यमः पाण्डवस्तीक्ष्णो भीमसेनो महाबलः	013a  
प्रतिज्ञातं च तेनोग्रं स भज्येत न सन्नमेत्	013c  
उभौ तौ बद्धनिस्त्रिंशावुभौ चाबद्धकङ्कटौ	014a  
कृतवैरावुभौ वीरौ यमावपि यमोपमौ	014c  
धृष्टद्युम्नः शिखण्डी च कृतवैरौ मया सह	015a  
तौ कथं मद्धिते यत्नं प्रकुर्यातां द्विजोत्तम	015c  
दुःशासनेन यत्कृष्णा एकवस्त्रा रजस्वला	016a  
परिक्लिष्टा सभामध्ये सर्वलोकस्य पश्यतः	016c  
तथा विवसनां दीनां स्मरन्त्यद्यापि पाण्डवाः	017a  
न निवारयितुं शक्याः सङ्ग्रामात्ते परन्तपाः	017c  
यदा च द्रौपदी कृष्णा मद्विनाशाय दुःखिता	018a  
उग्रं तेपे तपः कृष्णा भर्तॄणामर्थसिद्धये	018c  
स्थण्डिले नित्यदा शेते यावद्वैरस्य यातना	018e  
निक्षिप्य मानं दर्पं च वासुदेवसहोदरा	019a  
कृष्णायाः प्रेष्यवद्भूत्वा शुश्रूषां कुरुते सदा	019c  
इति सर्वं समुन्नद्धं न निर्वाति कथञ्चन	020a  
अभिमन्योर्विनाशेन स सन्धेयः कथं मया	020c  
कथं च नाम भुक्त्वेमां पृथिवीं सागराम्बराम्	021a  
पाण्डवानां प्रसादेन भुञ्जीयां राज्यमल्पकम्	021c  
उपर्युपरि राज्ञां वै ज्वलितो भास्करो यथा	022a  
युधिष्ठिरं कथं पश्चादनुयास्यामि दासवत्	022c  
कथं भुक्त्वा स्वयं भोगान्दत्त्वा दायांश्च पुष्कलान्	023a  
कृपणं वर्तयिष्यामि कृपणैः सह जीविकाम्	023c  
नाभ्यसूयामि ते वाक्यमुक्तं स्निग्धं हितं त्वया	024a  
न तु सन्धिमहं मन्ये प्राप्तकालं कथञ्चन	024c  
सुनीतमनुपश्यामि सुयुद्धेन परन्तप	025a  
नायं क्लीबयितुं कालः संयोद्धुं काल एव नः	025c  
इष्टं मे बहुभिर्यज्ञैर्दत्ता विप्रेषु दक्षिणाः	026a  
प्राप्ताः क्रमश्रुता वेदाः शत्रूणां मूर्ध्नि च स्थितम्	026c  
भृत्या मे सुभृतास्तात दीनश्चाभ्युद्धृतो जनः	027a  
यातानि परराष्ट्राणि स्वराष्ट्रमनुपालितम्	027c  
भुक्ताश्च विविधा भोगास्त्रिवर्गः सेवितो मया	028a  
पितॄणां गतमानृण्यं क्षत्रधर्मस्य चोभयोः	028c  
न ध्रुवं सुखमस्तीह कुतो राज्यं कुतो यशः	029a  
इह कीर्तिर्विधातव्या सा च युद्धेन नान्यथा	029c  
गृहे यत्क्षत्रियस्यापि निधनं तद्विगर्हितम्	030a  
अधर्मः सुमहानेष यच्छय्यामरणं गृहे	030c  
अरण्ये यो विमुञ्चेत सङ्ग्रामे वा तनुं नरः	031a  
क्रतूनाहृत्य महतो महिमानं स गच्छति	031c  
कृपणं विलपन्नार्तो जरयाभिपरिप्लुतः	032a  
म्रियते रुदतां मध्ये ज्ञातीनां न स पूरुषः	032c  
त्यक्त्वा तु विविधान्भोगान्प्राप्तानां परमां गतिम्	033a  
अपीदानीं सुयुद्धेन गच्छेयं सत्सलोकताम्	033c  
शूराणामार्यवृत्तानां सङ्ग्रामेष्वनिवर्तिनाम्	034a  
धीमतां सत्यसन्धानां सर्वेषां क्रतुयाजिनाम्	034c  
शस्त्रावभृथमाप्तानां ध्रुवं वासस्त्रिविष्टपे	035a  
मुदा नूनं प्रपश्यन्ति शुभ्रा ह्यप्सरसां गणाः	035c  
पश्यन्ति नूनं पितरः पूजिताञ्शक्रसंसदि	036a  
अप्सरोभिः परिवृतान्मोदमानांस्त्रिविष्टपे	036c  
पन्थानममरैर्यातं शूरैश्चैवानिवर्तिभिः	037a  
अपि तैः सङ्गतं मार्गं वयमप्यारुहेमहि	037c  
पितामहेन वृद्धेन तथाचार्येण धीमता	038a  
जयद्रथेन कर्णेन तथा दुःशासनेन च	038c  
घटमाना मदर्थेऽस्मिन्हताः शूरा जनाधिपाः	039a  
शेरते लोहिताक्ताङ्गाः पृथिव्यां शरविक्षताः	039c  
उत्तमास्त्रविदः शूरा यथोक्तक्रतुयाजिनः	040a  
त्यक्त्वा प्राणान्यथान्यायमिन्द्रसद्मसु धिष्ठिताः	040c  
तैस्त्वयं रचितः पन्था दुर्गमो हि पुनर्भवेत्	041a  
सम्पतद्भिर्महावेगैरितो याद्भिश्च सद्गतिम्	041c  
ये मदर्थे हताः शूरास्तेषां कृतमनुस्मरन्	042a  
ऋणं तत्प्रतिमुञ्चानो न राज्ये मन आदधे	042c  
पातयित्वा वयस्यांश्च भ्रातॄनथ पितामहान्	043a  
जीवितं यदि रक्षेयं लोको मां गर्हयेद्ध्रुवम्	043c  
कीदृशं च भवेद्राज्यं मम हीनस्य बन्धुभिः	044a  
सखिभिश्च सुहृद्भिश्च प्रणिपत्य च पाण्डवम्	044c  
सोऽहमेतादृशं कृत्वा जगतोऽस्य पराभवम्	045a  
सुयुद्धेन ततः स्वर्गं प्राप्स्यामि न तदन्यथा	045c  
एवं दुर्योधनेनोक्तं सर्वे सम्पूज्य तद्वचः	046a  
साधु साध्विति राजानं क्षत्रियाः सम्बभाषिरे	046c  
पराजयमशोचन्तः कृतचित्ताश्च विक्रमे	047a  
सर्वे सुनिश्चिता योद्धुमुदग्रमनसोऽभवन्	047c  
ततो वाहान्समाश्वास्य सर्वे युद्धाभिनन्दिनः	048a  
ऊने द्वियोजने गत्वा प्रत्यतिष्ठन्त कौरवाः	048c  
आकाशे विद्रुमे पुण्ये प्रस्थे हिमवतः शुभे	049a  
अरुणां सरस्वतीं प्राप्य पपुः सस्नुश्च तज्जलम्	049c  
तव पुत्राः कृतोत्साहाः पर्यवर्तन्त ते ततः	050a  
पर्यवस्थाप्य चात्मानमन्योन्येन पुनस्तदा	050c  
सर्वे राजन्न्यवर्तन्त क्षत्रियाः कालचोदिताः	050e  
