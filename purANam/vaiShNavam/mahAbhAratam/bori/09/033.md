सञ्जय उवाच	001  
तस्मिन्युद्धे महाराज सम्प्रवृत्ते सुदारुणे	001a  
उपविष्टेषु सर्वेषु पाण्डवेषु महात्मसु	001c  
ततस्तालध्वजो रामस्तयोर्युद्ध उपस्थिते	002a  
श्रुत्वा तच्छिष्ययो राजन्नाजगाम हलायुधः	002c  
तं दृष्ट्वा परमप्रीताः पूजयित्वा नराधिपाः	003a  
शिष्ययोः कौशलं युद्धे पश्य रामेति चाब्रुवन्	003c  
अब्रवीच्च तदा रामो दृष्ट्वा कृष्णं च पाण्डवम्	004a  
दुर्योधनं च कौरव्यं गदापाणिमवस्थितम्	004c  
चत्वारिंशदहान्यद्य द्वे च मे निःसृतस्य वै	005a  
पुष्येण सम्प्रयातोऽस्मि श्रवणे पुनरागतः	005c  
शिष्ययोर्वै गदायुद्धं द्रष्टुकामोऽस्मि माधव	005e  
ततो युधिष्ठिरो राजा परिष्वज्य हलायुधम्	006a  
स्वागतं कुशलं चास्मै पर्यपृच्छद्यथातथम्	006c  
कृष्णौ चापि महेष्वासावभिवाद्य हलायुधम्	007a  
सस्वजाते परिप्रीतौ प्रियमाणौ यशस्विनौ	007c  
माद्रीपुत्रौ तथा शूरौ द्रौपद्याः पञ्च चात्मजाः	008a  
अभिवाद्य स्थिता राजन्रौहिणेयं महाबलम्	008c  
भीमसेनोऽथ बलवान्पुत्रस्तव जनाधिप	009a  
तथैव चोद्यतगदौ पूजयामासतुर्बलम्	009c  
स्वागतेन च ते तत्र प्रतिपूज्य पुनः पुनः	010a  
पश्य युद्धं महाबाहो इति ते राममब्रुवन्	010c  
एवमूचुर्महात्मानं रौहिणेयं नराधिपाः	010e  
परिष्वज्य तदा रामः पाण्डवान्सृञ्जयानपि	011a  
अपृच्छत्कुशलं सर्वान्पाण्डवांश्चामितौजसः	011c  
तथैव ते समासाद्य पप्रच्छुस्तमनामयम्	011e  
प्रत्यभ्यर्च्य हली सर्वान्क्षत्रियांश्च महामनाः	012a  
कृत्वा कुशलसंयुक्तां संविदं च यथावयः	012c  
जनार्दनं सात्यकिं च प्रेम्णा स परिषस्वजे	013a  
मूर्ध्नि चैतावुपाघ्राय कुशलं पर्यपृच्छत	013c  
तौ चैनं विधिवद्राजन्पूजयामासतुर्गुरुम्	014a  
ब्रह्माणमिव देवेशमिन्द्रोपेन्द्रौ मुदा युतौ	014c  
ततोऽब्रवीद्धर्मसुतो रौहिणेयमरिन्दमम्	015a  
इदं भ्रात्रोर्महायुद्धं पश्य रामेति भारत	015c  
तेषां मध्ये महाबाहुः श्रीमान्केशवपूर्वजः	016a  
न्यविशत्परमप्रीतः पूज्यमानो महारथैः	016c  
स बभौ राजमध्यस्थो नीलवासाः सितप्रभः	017a  
दिवीव नक्षत्रगणैः परिकीर्णो निशाकरः	017c  
ततस्तयोः सन्निपातस्तुमुलो रोमहर्षणः	018a  
आसीदन्तकरो राजन्वैरस्य तव पुत्रयोः	018c  
