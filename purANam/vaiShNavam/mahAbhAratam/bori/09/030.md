सञ्जय उवाच	001  
ततस्तेष्वपयातेषु रथेषु त्रिषु पाण्डवाः	001a  
तं ह्रदं प्रत्यपद्यन्त यत्र दुर्योधनोऽभवत्	001c  
आसाद्य च कुरुश्रेष्ठ तदा द्वैपायनह्रदम्	002a  
स्तम्भितं धार्तराष्ट्रेण दृष्ट्वा तं सलिलाशयम्	002c  
वासुदेवमिदं वाक्यमब्रवीत्कुरुनन्दनः	002e  
पश्येमां धार्तराष्ट्रेण मायामप्सु प्रयोजिताम्	003a  
विष्टभ्य सलिलं शेते नास्य मानुषतो भयम्	003c  
दैवीं मायामिमां कृत्वा सलिलान्तर्गतो ह्ययम्	004a  
निकृत्या निकृतिप्रज्ञो न मे जीवन्विमोक्ष्यते	004c  
यद्यस्य समरे साह्यं कुरुते वज्रभृत्स्वयम्	005a  
तथाप्येनं हतं युद्धे लोको द्रक्ष्यति माधव	005c  
श्रीवासुदेव उवाच	006  
मायाविन इमां मायां मायया जहि भारत	006a  
मायावी मायया वध्यः सत्यमेतद्युधिष्ठिर	006c  
क्रियाभ्युपायैर्बहुलैर्मायामप्सु प्रयोज्य ह	007a  
जहि त्वं भरतश्रेष्ठ पापात्मानं सुयोधनम्	007c  
क्रियाभ्युपायैरिन्द्रेण निहता दैत्यदानवाः	008a  
क्रियाभ्युपायैर्बहुभिर्बलिर्बद्धो महात्मना	008c  
क्रियाभ्युपायैः पूर्वं हि हिरण्याक्षो महासुरः	009a  
हिरण्यकशिपुश्चैव क्रिययैव निषूदितौ	009c  
वृत्रश्च निहतो राजन्क्रिययैव न संशयः	009e  
तथा पौलस्त्यतनयो रावणो नाम राक्षसः	010a  
रामेण निहतो राजन्सानुबन्धः सहानुगः	010c  
क्रियया योगमास्थाय तथा त्वमपि विक्रम	010e  
क्रियाभ्युपायैर्निहतो मया राजन्पुरातने	011a  
तारकश्च महादैत्यो विप्रचित्तिश्च वीर्यवान्	011c  
वातापिरिल्वलश्चैव त्रिशिराश्च तथा विभो	012a  
सुन्दोपसुन्दावसुरौ क्रिययैव निषूदितौ	012c  
क्रियाभ्युपायैरिन्द्रेण त्रिदिवं भुज्यते विभो	013a  
क्रिया बलवती राजन्नान्यत्किञ्चिद्युधिष्ठिर	013c  
दैत्याश्च दानवाश्चैव राक्षसाः पार्थिवास्तथा	014a  
क्रियाभ्युपायैर्निहताः क्रियां तस्मात्समाचर	014c  
सञ्जय उवाच	015  
इत्युक्तो वासुदेवेन पाण्डवः संशितव्रतः	015a  
जलस्थं तं महाराज तव पुत्रं महाबलम्	015c  
अभ्यभाषत कौन्तेयः प्रहसन्निव भारत	015e  
सुयोधन किमर्थोऽयमारम्भोऽप्सु कृतस्त्वया	016a  
सर्वं क्षत्रं घातयित्वा स्वकुलं च विशां पते	016c  
जलाशयं प्रविष्टोऽद्य वाञ्छञ्जीवितमात्मनः	017a  
उत्तिष्ठ राजन्युध्यस्व सहास्माभिः सुयोधन	017c  
स च दर्पो नरश्रेष्ठ स च मानः क्व ते गतः	018a  
यस्त्वं संस्तभ्य सलिलं भीतो राजन्व्यवस्थितः	018c  
सर्वे त्वां शूर इत्येव जना जल्पन्ति संसदि	019a  
व्यर्थं तद्भवतो मन्ये शौर्यं सलिलशायिनः	019c  
उत्तिष्ठ राजन्युध्यस्व क्षत्रियोऽसि कुलोद्भवः	020a  
कौरवेयो विशेषेण कुले जन्म च संस्मर	020c  
स कथं कौरवे वंशे प्रशंसञ्जन्म चात्मनः	021a  
युद्धाद्भीतस्ततस्तोयं प्रविश्य प्रतितिष्ठसि	021c  
अयुद्धमव्यवस्थानं नैष धर्मः सनातनः	022a  
अनार्यजुष्टमस्वर्ग्यं रणे राजन्पलायनम्	022c  
कथं पारमगत्वा हि युद्धे त्वं वै जिजीविषुः	023a  
इमान्निपतितान्दृष्ट्वा पुत्रान्भ्रातॄन्पितॄंस्तथा	023c  
सम्बन्धिनो वयस्यांश्च मातुलान्बान्धवांस्तथा	024a  
घातयित्वा कथं तात ह्रदे तिष्ठसि साम्प्रतम्	024c  
शूरमानी न शूरस्त्वं मिथ्या वदसि भारत	025a  
शूरोऽहमिति दुर्बुद्धे सर्वलोकस्य शृण्वतः	025c  
न हि शूराः पलायन्ते शत्रून्दृष्ट्वा कथञ्चन	026a  
ब्रूहि वा त्वं यया धृत्या शूर त्यजसि सङ्गरम्	026c  
स त्वमुत्तिष्ठ युध्यस्व विनीय भयमात्मनः	027a  
घातयित्वा सर्वसैन्यं भ्रातॄंश्चैव सुयोधन	027c  
नेदानीं जीविते बुद्धिः कार्या धर्मचिकीर्षया	028a  
क्षत्रधर्ममपाश्रित्य त्वद्विधेन सुयोधन	028c  
यत्तत्कर्णमुपाश्रित्य शकुनिं चापि सौबलम्	029a  
अमर्त्य इव सम्मोहात्त्वमात्मानं न बुद्धवान्	029c  
तत्पापं सुमहत्कृत्वा प्रतियुध्यस्व भारत	030a  
कथं हि त्वद्विधो मोहाद्रोचयेत पलायनम्	030c  
क्व ते तत्पौरुषं यातं क्व च मानः सुयोधन	031a  
क्व च विक्रान्तता याता क्व च विस्फूर्जितं महत्	031c  
क्व ते कृतास्त्रता याता किं च शेषे जलाशये	032a  
स त्वमुत्तिष्ठ युध्यस्व क्षत्रधर्मेण भारत	032c  
अस्मान्वा त्वं पराजित्य प्रशाधि पृथिवीमिमाम्	033a  
अथ वा निहतोऽस्माभिर्भूमौ स्वप्स्यसि भारत	033c  
एष ते प्रथमो धर्मः सृष्टो धात्रा महात्मना	034a  
तं कुरुष्व यथातथ्यं राजा भव महारथ	034c  
दुर्योधन उवाच	035  
नैतच्चित्रं महाराज यद्भीः प्राणिनमाविशेत्	035a  
न च प्राणभयाद्भीतो व्यपयातोऽस्मि भारत	035c  
अरथश्चानिषङ्गी च निहतः पार्ष्णिसारथिः	036a  
एकश्चाप्यगणः सङ्ख्ये प्रत्याश्वासमरोचयम्	036c  
न प्राणहेतोर्न भयान्न विषादाद्विशां पते	037a  
इदमम्भः प्रविष्टोऽस्मि श्रमात्त्विदमनुष्ठितम्	037c  
त्वं चाश्वसिहि कौन्तेय ये चाप्यनुगतास्तव	038a  
अहमुत्थाय वः सर्वान्प्रतियोत्स्यामि संयुगे	038c  
युधिष्ठिर उवाच	039  
आश्वस्ता एव सर्वे स्म चिरं त्वां मृगयामहे	039a  
तदिदानीं समुत्तिष्ठ युध्यस्वेह सुयोधन	039c  
हत्वा वा समरे पार्थान्स्फीतं राज्यमवाप्नुहि	040a  
निहतो वा रणेऽस्माभिर्वीरलोकमवाप्स्यसि	040c  
दुर्योधन उवाच	041  
यदर्थं राज्यमिच्छामि कुरूणां कुरुनन्दन	041a  
त इमे निहताः सर्वे भ्रातरो मे जनेश्वर	041c  
क्षीणरत्नां च पृथिवीं हतक्षत्रियपुङ्गवाम्	042a  
नाभ्युत्सहाम्यहं भोक्तुं विधवामिव योषितम्	042c  
अद्यापि त्वहमाशंसे त्वां विजेतुं युधिष्ठिर	043a  
भङ्क्त्वा पाञ्चालपाण्डूनामुत्साहं भरतर्षभ	043c  
न त्विदानीमहं मन्ये कार्यं युद्धेन कर्हिचित्	044a  
द्रोणे कर्णे च संशान्ते निहते च पितामहे	044c  
अस्त्विदानीमियं राजन्केवला पृथिवी तव	045a  
असहायो हि को राजा राज्यमिच्छेत्प्रशासितुम्	045c  
सुहृदस्तादृशान्हित्वा पुत्रान्भ्रातॄन्पितॄनपि	046a  
भवद्भिश्च हृते राज्ये को नु जीवेत मादृशः	046c  
अहं वनं गमिष्यामि ह्यजिनैः प्रतिवासितः	047a  
रतिर्हि नास्ति मे राज्ये हतपक्षस्य भारत	047c  
हतबान्धवभूयिष्ठा हताश्वा हतकुञ्जरा	048a  
एषा ते पृथिवी राजन्भुङ्क्ष्वैनां विगतज्वरः	048c  
वनमेव गमिष्यामि वसानो मृगचर्मणी	049a  
न हि मे निर्जितस्यास्ति जीवितेऽद्य स्पृहा विभो	049c  
गच्छ त्वं भुङ्क्ष्व राजेन्द्र पृथिवीं निहतेश्वराम्	050a  
हतयोधां नष्टरत्नां क्षीणवप्रां यथासुखम्	050c  
युधिष्ठिर उवाच	051  
आर्तप्रलापान्मा तात सलिलस्थः प्रभाषथाः	051a  
नैतन्मनसि मे राजन्वाशितं शकुनेरिव	051c  
यदि चापि समर्थः स्यास्त्वं दानाय सुयोधन	052a  
नाहमिच्छेयमवनिं त्वया दत्तां प्रशासितुम्	052c  
अधर्मेण न गृह्णीयां त्वया दत्तां महीमिमाम्	053a  
न हि धर्मः स्मृतो राजन्क्षत्रियस्य प्रतिग्रहः	053c  
त्वया दत्तां न चेच्छेयं पृथिवीमखिलामहम्	054a  
त्वां तु युद्धे विनिर्जित्य भोक्तास्मि वसुधामिमाम्	054c  
अनीश्वरश्च पृथिवीं कथं त्वं दातुमिच्छसि	055a  
त्वयेयं पृथिवी राजन्किं न दत्ता तदैव हि	055c  
धर्मतो याचमानानां शमार्थं च कुलस्य नः	056a  
वार्ष्णेयं प्रथमं राजन्प्रत्याख्याय महाबलम्	056c  
किमिदानीं ददासि त्वं को हि ते चित्तविभ्रमः	057a  
अभियुक्तस्तु को राजा दातुमिच्छेद्धि मेदिनीम्	057c  
न त्वमद्य महीं दातुमीशः कौरवनन्दन	058a  
आच्छेत्तुं वा बलाद्राजन्स कथं दातुमिच्छसि	058c  
मां तु निर्जित्य सङ्ग्रामे पालयेमां वसुन्धराम्	058e  
सूच्यग्रेणापि यद्भूमेरपि ध्रीयेत भारत	059a  
तन्मात्रमपि नो मह्यं न ददाति पुरा भवान्	059c  
स कथं पृथिवीमेतां प्रददासि विशां पते	060a  
सूच्यग्रं नात्यजः पूर्वं स कथं त्यजसि क्षितिम्	060c  
एवमैश्वर्यमासाद्य प्रशास्य पृथिवीमिमाम्	061a  
को हि मूढो व्यवस्येत शत्रोर्दातुं वसुन्धराम्	061c  
त्वं तु केवलमौर्ख्येण विमूढो नावबुध्यसे	062a  
पृथिवीं दातुकामोऽपि जीवितेनाद्य मोक्ष्यसे	062c  
अस्मान्वा त्वं पराजित्य प्रशाधि पृथिवीमिमाम्	063a  
अथ वा निहतोऽस्माभिर्व्रज लोकाननुत्तमान्	063c  
आवयोर्जीवतो राजन्मयि च त्वयि च ध्रुवम्	064a  
संशयः सर्वभूतानां विजये नो भविष्यति	064c  
जीवितं तव दुष्प्रज्ञ मयि सम्प्रति वर्तते	065a  
जीवयेयं त्वहं कामं न तु त्वं जीवितुं क्षमः	065c  
दहने हि कृतो यत्नस्त्वयास्मासु विशेषतः	066a  
आशीविषैर्विषैश्चापि जले चापि प्रवेशनैः	066c  
त्वया विनिकृता राजन्राज्यस्य हरणेन च	066e  
एतस्मात्कारणात्पाप जीवितं ते न विद्यते	067a  
उत्तिष्ठोत्तिष्ठ युध्यस्व तत्ते श्रेयो भविष्यति	067c  
सञ्जय उवाच	068  
एवं तु विविधा वाचो जययुक्ताः पुनः पुनः	068a  
कीर्तयन्ति स्म ते वीरास्तत्र तत्र जनाधिप	068c  
