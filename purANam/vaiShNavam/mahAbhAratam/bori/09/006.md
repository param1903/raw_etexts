सञ्जय उवाच	001  
एतच्छ्रुत्वा वचो राज्ञो मद्रराजः प्रतापवान्	001a  
दुर्योधनं तदा राजन्वाक्यमेतदुवाच ह	001c  
दुर्योधन महाबाहो शृणु वाक्यविदां वर	002a  
यावेतौ मन्यसे कृष्णौ रथस्थौ रथिनां वरौ	002c  
न मे तुल्यावुभावेतौ बाहुवीर्ये कथञ्चन	002e  
उद्यतां पृथिवीं सर्वां ससुरासुरमानवाम्	003a  
योधयेयं रणमुखे सङ्क्रुद्धः किमु पाण्डवान्	003c  
विजेष्ये च रणे पार्थान्सोमकांश्च समागतान्	003e  
अहं सेनाप्रणेता ते भविष्यामि न संशयः	004a  
तं च व्यूहं विधास्यामि न तरिष्यन्ति यं परे	004c  
इति सत्यं ब्रवीम्येष दुर्योधन न संशयः	004e  
एवमुक्तस्ततो राजा मद्राधिपतिमञ्जसा	005a  
अभ्यषिञ्चत सेनाया मध्ये भरतसत्तम	005c  
विधिना शास्त्रदृष्टेन हृष्टरूपो विशां पते	005e  
अभिषिक्ते ततस्तस्मिन्सिंहनादो महानभूत्	006a  
तव सैन्येष्ववाद्यन्त वादित्राणि च भारत	006c  
हृष्टाश्चासंस्तदा योधा मद्रकाश्च महारथाः	007a  
तुष्टुवुश्चैव राजानं शल्यमाहवशोभिनम्	007c  
जय राजंश्चिरं जीव जहि शत्रून्समागतान्	008a  
तव बाहुबलं प्राप्य धार्तराष्ट्रा महाबलाः	008c  
निखिलां पृथिवीं सर्वां प्रशासन्तु हतद्विषः	008e  
त्वं हि शक्तो रणे जेतुं ससुरासुरमानवान्	009a  
मर्त्यधर्माण इह तु किमु सोमकसृञ्जयान्	009c  
एवं संस्तूयमानस्तु मद्राणामधिपो बली	010a  
हर्षं प्राप तदा वीरो दुरापमकृतात्मभिः	010c  
शल्य उवाच	011  
अद्यैवाहं रणे सर्वान्पाञ्चालान्सह पाण्डवैः	011a  
निहनिष्यामि राजेन्द्र स्वर्गं यास्यामि वा हतः	011c  
अद्य पश्यन्तु मां लोका विचरन्तमभीतवत्	012a  
अद्य पाण्डुसुताः सर्वे वासुदेवः ससात्यकिः	012c  
पाञ्चालाश्चेदयश्चैव द्रौपदेयाश्च सर्वशः	013a  
धृष्टद्युम्नः शिखण्डी च सर्वे चापि प्रभद्रकाः	013c  
विक्रमं मम पश्यन्तु धनुषश्च महद्बलम्	014a  
लाघवं चास्त्रवीर्यं च भुजयोश्च बलं युधि	014c  
अद्य पश्यन्तु मे पार्थाः सिद्धाश्च सह चारणैः	015a  
यादृशं मे बलं बाह्वोः सम्पदस्त्रेषु या च मे	015c  
अद्य मे विक्रमं दृष्ट्वा पाण्डवानां महारथाः	016a  
प्रतीकारपरा भूत्वा चेष्टन्तां विविधाः क्रियाः	016c  
अद्य सैन्यानि पाण्डूनां द्रावयिष्ये समन्ततः	017a  
द्रोणभीष्मावति विभो सूतपुत्रं च संयुगे	017c  
विचरिष्ये रणे युध्यन्प्रियार्थं तव कौरव	017e  
सञ्जय उवाच	018  
अभिषिक्ते तदा शल्ये तव सैन्येषु मानद	018a  
न कर्णव्यसनं किञ्चिन्मेनिरे तत्र भारत	018c  
हृष्टाः सुमनसश्चैव बभूवुस्तत्र सैनिकाः	019a  
मेनिरे निहतान्पार्थान्मद्रराजवशं गतान्	019c  
प्रहर्षं प्राप्य सेना तु तावकी भरतर्षभ	020a  
तां रात्रिं सुखिनी सुप्ता स्वस्थचित्तेव साभवत्	020c  
सैन्यस्य तव तं शब्दं श्रुत्वा राजा युधिष्ठिरः	021a  
वार्ष्णेयमब्रवीद्वाक्यं सर्वक्षत्रस्य शृण्वतः	021c  
मद्रराजः कृतः शल्यो धार्तराष्ट्रेण माधव	022a  
सेनापतिर्महेष्वासः सर्वसैन्येषु पूजितः	022c  
एतच्छ्रुत्वा यथाभूतं कुरु माधव यत्क्षमम्	023a  
भवान्नेता च गोप्ता च विधत्स्व यदनन्तरम्	023c  
तमब्रवीन्महाराज वासुदेवो जनाधिपम्	024a  
आर्तायनिमहं जाने यथातत्त्वेन भारत	024c  
वीर्यवांश्च महातेजा महात्मा च विशेषतः	025a  
कृती च चित्रयोधी च संयुक्तो लाघवेन च	025c  
यादृग्भीष्मस्तथा द्रोणो यादृक्कर्णश्च संयुगे	026a  
तादृशस्तद्विशिष्टो वा मद्रराजो मतो मम	026c  
युध्यमानस्य तस्याजौ चिन्तयन्नेव भारत	027a  
योद्धारं नाधिगच्छामि तुल्यरूपं जनाधिप	027c  
शिखण्ड्यर्जुनभीमानां सात्वतस्य च भारत	028a  
धृष्टद्युम्नस्य च तथा बलेनाभ्यधिको रणे	028c  
मद्रराजो महाराज सिंहद्विरदविक्रमः	029a  
विचरिष्यत्यभीः काले कालः क्रुद्धः प्रजास्विव	029c  
तस्याद्य न प्रपश्यामि प्रतियोद्धारमाहवे	030a  
त्वामृते पुरुषव्याघ्र शार्दूलसमविक्रमम्	030c  
सदेवलोके कृत्स्नेऽस्मिन्नान्यस्त्वत्तः पुमान्भवेत्	031a  
मद्रराजं रणे क्रुद्धं यो हन्यात्कुरुनन्दन	031c  
अहन्यहनि युध्यन्तं क्षोभयन्तं बलं तव	031e  
तस्माज्जहि रणे शल्यं मघवानिव शम्बरम्	032a  
अतिपश्चादसौ वीरो धार्तराष्ट्रेण सत्कृतः	032c  
तवैव हि जयो नूनं हते मद्रेश्वरे युधि	033a  
तस्मिन्हते हतं सर्वं धार्तराष्ट्रबलं महत्	033c  
एतच्छ्रुत्वा महाराज वचनं मम साम्प्रतम्	034a  
प्रत्युद्याहि रणे पार्थ मद्रराजं महाबलम्	034c  
जहि चैनं महाबाहो वासवो नमुचिं यथा	034e  
न चैवात्र दया कार्या मातुलोऽयं ममेति वै	035a  
क्षत्रधर्मं पुरस्कृत्य जहि मद्रजनेश्वरम्	035c  
भीष्मद्रोणार्णवं तीर्त्वा कर्णपातालसम्भवम्	036a  
मा निमज्जस्व सगणः शल्यमासाद्य गोष्पदम्	036c  
यच्च ते तपसो वीर्यं यच्च क्षात्रं बलं तव	037a  
तद्दर्शय रणे सर्वं जहि चैनं महारथम्	037c  
एतावदुक्त्वा वचनं केशवः परवीरहा	038a  
जगाम शिबिरं सायं पूज्यमानोऽथ पाण्डवैः	038c  
केशवे तु तदा याते धर्मराजो युधिष्ठिरः	039a  
विसृज्य सर्वान्भ्रातॄंश्च पाञ्चालानथ सोमकान्	039c  
सुष्वाप रजनीं तां तु विशल्य इव कुञ्जरः	039e  
ते च सर्वे महेष्वासाः पाञ्चालाः पाण्डवास्तथा	040a  
कर्णस्य निधने हृष्टाः सुषुपुस्तां निशां तदा	040c  
गतज्वरं महेष्वासं तीर्णपारं महारथम्	041a  
बभूव पाण्डवेयानां सैन्यं प्रमुदितं निशि	041c  
सूतपुत्रस्य निधने जयं लब्ध्वा च मारिष	041e  
