सञ्जय उवाच	001  
अथान्यद्धनुरादाय बलवद्वेगवत्तरम्	001a  
युधिष्ठिरं मद्रपतिर्विद्ध्वा सिंह इवानदत्	001c  
ततः स शरवर्षेण पर्जन्य इव वृष्टिमान्	002a  
अभ्यवर्षदमेयात्मा क्षत्रियान्क्षत्रियर्षभः	002c  
सात्यकिं दशभिर्विद्ध्वा भीमसेनं त्रिभिः शरैः	003a  
सहदेवं त्रिभिर्विद्ध्वा युधिष्ठिरमपीडयत्	003c  
तांस्तानन्यान्महेष्वासान्साश्वान्सरथकुञ्जरान्	004a  
कुञ्जरान्कुञ्जरारोहानश्वानश्वप्रयायिनः	004c  
रथांश्च रथिभिः सार्धं जघान रथिनां वरः	004e  
बाहूंश्चिच्छेद च तथा सायुधान्केतनानि च	005a  
चकार च महीं योधैस्तीर्णां वेदीं कुशैरिव	005c  
तथा तमरिसैन्यानि घ्नन्तं मृत्युमिवान्तकम्	006a  
परिवव्रुर्भृशं क्रुद्धाः पाण्डुपाञ्चालसोमकाः	006c  
तं भीमसेनश्च शिनेश्च नप्ता माद्र्याश्च पुत्रौ पुरुषप्रवीरौ	007a  
समागतं भीमबलेन राज्ञा पर्यापुरन्योन्यमथाह्वयन्तः	007c  
ततस्तु शूराः समरे नरेन्द्रं मद्रेश्वरं प्राप्य युधां वरिष्ठम्	008a  
आवार्य चैनं समरे नृवीरा जघ्नुः शरैः पत्रिभिरुग्रवेगैः	008c  
संरक्षितो भीमसेनेन राजा माद्रीसुताभ्यामथ माधवेन	009a  
मद्राधिपं पत्रिभिरुग्रवेगैः स्तनान्तरे धर्मसुतो निजघ्ने	009c  
ततो रणे तावकानां रथौघाः समीक्ष्य मद्राधिपतिं शरार्तम्	010a  
पर्यावव्रुः प्रवराः सर्वशश्च दुर्योधनस्यानुमते समन्तात्	010c  
ततो द्रुतं मद्रजनाधिपो रणे युधिष्ठिरं सप्तभिरभ्यविध्यत्	011a  
तं चापि पार्थो नवभिः पृषत्कैर्विव्याध राजंस्तुमुले महात्मा	011c  
आकर्णपूर्णायतसम्प्रयुक्तैः शरैस्तदा संयति तैलधौतैः	012a  
अन्योन्यमाच्छादयतां महारथौ मद्राधिपश्चापि युधिष्ठिरश्च	012c  
ततस्तु तूर्णं समरे महारथौ परस्परस्यान्तरमीक्षमाणौ	013a  
शरैर्भृशं विव्यधतुर्नृपोत्तमौ महाबलौ शत्रुभिरप्रधृष्यौ	013c  
तयोर्धनुर्ज्यातलनिस्वनो महान्महेन्द्रवज्राशनितुल्यनिस्वनः	014a  
परस्परं बाणगणैर्महात्मनोः प्रवर्षतोर्मद्रपपाण्डुवीरयोः	014c  
तौ चेरतुर्व्याघ्रशिशुप्रकाशौ महावनेष्वामिषगृद्धिनाविव	015a  
विषाणिनौ नागवराविवोभौ ततक्षतुः संयुगजातदर्पौ	015c  
ततस्तु मद्राधिपतिर्महात्मा युधिष्ठिरं भीमबलं प्रसह्य	016a  
विव्याध वीरं हृदयेऽतिवेगं शरेण सूर्याग्निसमप्रभेण	016c  
ततोऽतिविद्धोऽथ युधिष्ठिरोऽपि सुसम्प्रयुक्तेन शरेण राजन्	017a  
जघान मद्राधिपतिं महात्मा मुदं च लेभे ऋषभः कुरूणाम्	017c  
ततो मुहूर्तादिव पार्थिवेन्द्रो लब्ध्वा सञ्ज्ञां क्रोधसंरक्तनेत्रः	018a  
शतेन पार्थं त्वरितो जघान सहस्रनेत्रप्रतिमप्रभावः	018c  
त्वरंस्ततो धर्मसुतो महात्मा शल्यस्य क्रुद्धो नवभिः पृषत्कैः	019a  
भित्त्वा ह्युरस्तपनीयं च वर्म जघान षड्भिस्त्वपरैः पृषत्कैः	019c  
ततस्तु मद्राधिपतिः प्रहृष्टो धनुर्विकृष्य व्यसृजत्पृषत्कान्	020a  
द्वाभ्यां क्षुराभ्यां च तथैव राज्ञश्चिच्छेद चापं कुरुपुङ्गवस्य	020c  
नवं ततोऽन्यत्समरे प्रगृह्य राजा धनुर्घोरतरं महात्मा	021a  
शल्यं तु विद्ध्वा निशितैः समन्ताद्यथा महेन्द्रो नमुचिं शिताग्रैः	021c  
ततस्तु शल्यो नवभिः पृषत्कैर्भीमस्य राज्ञश्च युधिष्ठिरस्य	022a  
निकृत्य रौक्मे पटुवर्मणी तयोर्विदारयामास भुजौ महात्मा	022c  
ततोऽपरेण ज्वलितार्कतेजसा क्षुरेण राज्ञो धनुरुन्ममाथ	023a  
कृपश्च तस्यैव जघान सूतं षड्भिः शरैः सोऽभिमुखं पपात	023c  
मद्राधिपश्चापि युधिष्ठिरस्य शरैश्चतुर्भिर्निजघान वाहान्	024a  
वाहांश्च हत्वा व्यकरोन्महात्मा योधक्षयं धर्मसुतस्य राज्ञः	024c  
तथा कृते राजनि भीमसेनो मद्राधिपस्याशु ततो महात्मा	025a  
छित्त्वा धनुर्वेगवता शरेण द्वाभ्यामविध्यत्सुभृशं नरेन्द्रम्	025c  
अथापरेणास्य जहार यन्तुः कायाच्छिरः सन्नहनीयमध्यात्	026a  
जघान चाश्वांश्चतुरः स शीघ्रं तथा भृशं कुपितो भीमसेनः	026c  
तमग्रणीः सर्वधनुर्धराणामेकं चरन्तं समरेऽतिवेगम्	027a  
भीमः शतेन व्यकिरच्छराणां माद्रीपुत्रः सहदेवस्तथैव	027c  
तैः सायकैर्मोहितं वीक्ष्य शल्यं भीमः शरैरस्य चकर्त वर्म	028a  
स भीमसेनेन निकृत्तवर्मा मद्राधिपश्चर्म सहस्रतारम्	028c  
प्रगृह्य खड्गं च रथान्महात्मा प्रस्कन्द्य कुन्तीसुतमभ्यधावत्	029a  
छित्त्वा रथेषां नकुलस्य सोऽथ युधिष्ठिरं भीमबलोऽभ्यधावत्	029c  
तं चापि राजानमथोत्पतन्तं क्रुद्धं यथैवान्तकमापतन्तम्	030a  
धृष्टद्युम्नो द्रौपदेयाः शिखण्डी शिनेश्च नप्ता सहसा परीयुः	030c  
अथास्य चर्माप्रतिमं न्यकृन्तद्भीमो महात्मा दशभिः पृषत्कः	031a  
खड्गं च भल्लैर्निचकर्त मुष्टौ नदन्प्रहृष्टस्तव सैन्यमध्ये	031c  
तत्कर्म भीमस्य समीक्ष्य हृष्टास्ते पाण्डवानां प्रवरा रथौघाः	032a  
नादं च चक्रुर्भृशमुत्स्मयन्तः शङ्खांश्च दध्मुः शशिसन्निकाशान्	032c  
तेनाथ शब्देन विभीषणेन तवाभितप्तं बलमप्रहृष्टम्	033a  
स्वेदाभिभूतं रुधिरोक्षिताङ्गं विसञ्ज्ञकल्पं च तथा विषण्णम्	033c  
स मद्रराजः सहसावकीर्णो भीमाग्रगैः पाण्डवयोधमुख्यैः	034a  
युधिष्ठिरस्याभिमुखं जवेन सिंहो यथा मृगहेतोः प्रयातः	034c  
स धर्मराजो निहताश्वसूतं क्रोधेन दीप्तज्वलनप्रकाशम्	035a  
दृष्ट्वा तु मद्राधिपतिं स तूर्णं समभ्यधावत्तमरिं बलेन	035c  
गोविन्दवाक्यं त्वरितं विचिन्त्य दध्रे मतिं शल्यविनाशनाय	036a  
स धर्मराजो निहताश्वसूते रथे तिष्ठञ्शक्तिमेवाभिकाङ्क्षन्	036c  
तच्चापि शल्यस्य निशम्य कर्म महात्मनो भागमथावशिष्टम्	037a  
स्मृत्वा मनः शल्यवधे यतात्मा यथोक्तमिन्द्रावरजस्य चक्रे	037c  
स धर्मराजो मणिहेमदण्डां जग्राह शक्तिं कनकप्रकाशाम्	038a  
नेत्रे च दीप्ते सहसा विवृत्य मद्राधिपं क्रुद्धमना निरैक्षत्	038c  
निरीक्षितो वै नरदेव राज्ञा पूतात्मना निर्हृतकल्मषेण	039a  
अभून्न यद्भस्मसान्मद्रराजस्तदद्भुतं मे प्रतिभाति राजन्	039c  
ततस्तु शक्तिं रुचिरोग्रदण्डां मणिप्रवालोज्ज्वलितां प्रदीप्ताम्	040a  
चिक्षेप वेगात्सुभृशं महात्मा मद्राधिपाय प्रवरः कुरूणाम्	040c  
दीप्तामथैनां महता बलेन सविस्फुलिङ्गां सहसा पतन्तीम्	041a  
प्रैक्षन्त सर्वे कुरवः समेता यथा युगान्ते महतीमिवोल्काम्	041c  
तां कालरात्रीमिव पाशहस्तां यमस्य धात्रीमिव चोग्ररूपाम्	042a  
सब्रह्मदण्डप्रतिमाममोघां ससर्ज यत्तो युधि धर्मराजः	042c  
गन्धस्रगग्र्यासनपानभोजनैरभ्यर्चितां पाण्डुसुतैः प्रयत्नात्	043a  
संवर्तकाग्निप्रतिमां ज्वलन्तीं कृत्यामथर्वाङ्गिरसीमिवोग्राम्	043c  
ईशानहेतोः प्रतिनिर्मितां तां त्वष्ट्रा रिपूणामसुदेहभक्षाम्	044a  
भूम्यन्तरिक्षादिजलाशयानि प्रसह्य भूतानि निहन्तुमीशाम्	044c  
घण्टापताकामणिवज्रभाजं वैडूर्यचित्रां तपनीयदण्डाम्	045a  
त्वष्ट्रा प्रयत्नान्नियमेन कॢप्तां ब्रह्मद्विषामन्तकरीममोघाम्	045c  
बलप्रयत्नादधिरूढवेगां मन्त्रैश्च घोरैरभिमन्त्रयित्वा	046a  
ससर्ज मार्गेण च तां परेण वधाय मद्राधिपतेस्तदानीम्	046c  
हतोऽस्यसावित्यभिगर्जमानो रुद्रोऽन्तकायान्तकरं यथेषुम्	047a  
प्रसार्य बाहुं सुदृढं सुपाणिं क्रोधेन नृत्यन्निव धर्मराजः	047c  
तां सर्वशक्त्या प्रहितां स शक्तिं युधिष्ठिरेणाप्रतिवार्यवीर्याम्	048a  
प्रतिग्रहायाभिननर्द शल्यः सम्यग्घुतामग्निरिवाज्यधाराम्	048c  
सा तस्य मर्माणि विदार्य शुभ्रमुरो विशालं च तथैव वर्म	049a  
विवेश गां तोयमिवाप्रसक्ता यशो विशालं नृपतेर्दहन्ती	049c  
नासाक्षिकर्णास्यविनिःसृतेन प्रस्यन्दता च व्रणसम्भवेन	050a  
संसिक्तगात्रो रुधिरेण सोऽभूत्क्रौञ्चो यथा स्कन्दहतो महाद्रिः	050c  
प्रसार्य बाहू स रथाद्गतो गां सञ्छिन्नवर्मा कुरुनन्दनेन	051a  
महेन्द्रवाहप्रतिमो महात्मा वज्राहतं शृङ्गमिवाचलस्य	051c  
बाहू प्रसार्याभिमुखो धर्मराजस्य मद्रराट्	052a  
ततो निपतितो भूमाविन्द्रध्वज इवोच्छ्रितः	052c  
स तथा भिन्नसर्वाङ्गो रुधिरेण समुक्षितः	053a  
प्रत्युद्गत इव प्रेम्णा भूम्या स नरपुङ्गवः	053c  
प्रियया कान्तया कान्तः पतमान इवोरसि	054a  
चिरं भुक्त्वा वसुमतीं प्रियां कान्तामिव प्रभुः	054c  
सर्वैरङ्गैः समाश्लिष्य प्रसुप्त इव सोऽभवत्	054e  
धर्म्ये धर्मात्मना युद्धे निहतो धर्मसूनुना	055a  
सम्यग्घुत इव स्विष्टः प्रशान्तोऽग्निरिवाध्वरे	055c  
शक्त्या विभिन्नहृदयं विप्रविद्धायुधध्वजम्	056a  
संशान्तमपि मद्रेशं लक्ष्मीर्नैव व्यमुञ्चत	056c  
ततो युधिष्ठिरश्चापमादायेन्द्रधनुष्प्रभम्	057a  
व्यधमद्द्विषतः सङ्ख्ये खगराडिव पन्नगान्	057c  
देहासून्निशितैर्भल्लै रिपूणां नाशयन्क्षणात्	057e  
ततः पार्थस्य बाणौघैरावृताः सैनिकास्तव	058a  
निमीलिताक्षाः क्षिण्वन्तो भृशमन्योन्यमर्दिताः	058c  
सन्न्यस्तकवचा देहैर्विपत्रायुधजीविताः	058e  
ततः शल्ये निपतिते मद्रराजानुजो युवा	059a  
भ्रातुः सर्वैर्गुणैस्तुल्यो रथी पाण्डवमभ्ययात्	059c  
विव्याध च नरश्रेष्ठो नाराचैर्बहुभिस्त्वरन्	060a  
हतस्यापचितिं भ्रातुश्चिकीर्षुर्युद्धदुर्मदः	060c  
तं विव्याधाशुगैः षड्भिर्धर्मराजस्त्वरन्निव	061a  
कार्मुकं चास्य चिच्छेद क्षुराभ्यां ध्वजमेव च	061c  
ततोऽस्य दीप्यमानेन सुदृढेन शितेन च	062a  
प्रमुखे वर्तमानस्य भल्लेनापाहरच्छिरः	062c  
सकुण्डलं तद्ददृशे पतमानं शिरो रथात्	063a  
पुण्यक्षयमिव प्राप्य पतन्तं स्वर्गवासिनम्	063c  
तस्यापकृष्टशीर्षं तच्छरीरं पतितं रथात्	064a  
रुधिरेणावसिक्ताङ्गं दृष्ट्वा सैन्यमभज्यत	064c  
विचित्रकवचे तस्मिन्हते मद्रनृपानुजे	065a  
हाहाकारं विकुर्वाणाः कुरवो विप्रदुद्रुवुः	065c  
शल्यानुजं हतं दृष्ट्वा तावकास्त्यक्तजीविताः	066a  
वित्रेसुः पाण्डवभयाद्रजोध्वस्तास्तथा भृशम्	066c  
तांस्तथा भज्यतस्त्रस्तान्कौरवान्भरतर्षभ	067a  
शिनेर्नप्ता किरन्बाणैरभ्यवर्तत सात्यकिः	067c  
तमायान्तं महेष्वासमप्रसह्यं दुरासदम्	068a  
हार्दिक्यस्त्वरितो राजन्प्रत्यगृह्णादभीतवत्	068c  
तौ समेतौ महात्मानौ वार्ष्णेयावपराजितौ	069a  
हार्दिक्यः सात्यकिश्चैव सिंहाविव मदोत्कटौ	069c  
इषुभिर्विमलाभासैश्छादयन्तौ परस्परम्	070a  
अर्चिर्भिरिव सूर्यस्य दिवाकरसमप्रभौ	070c  
चापमार्गबलोद्धूतान्मार्गणान्वृष्णिसिंहयोः	071a  
आकाशे समपश्याम पतङ्गानिव शीघ्रगान्	071c  
सात्यकिं दशभिर्विद्ध्वा हयांश्चास्य त्रिभिः शरैः	072a  
चापमेकेन चिच्छेद हार्दिक्यो नतपर्वणा	072c  
तन्निकृत्तं धनुः श्रेष्ठमपास्य शिनिपुङ्गवः	073a  
अन्यदादत्त वेगेन वेगवत्तरमायुधम्	073c  
तदादाय धनुः श्रेष्ठं वरिष्ठः सर्वधन्विनाम्	074a  
हार्दिक्यं दशभिर्बाणैः प्रत्यविध्यत्स्तनान्तरे	074c  
ततो रथं युगेषां च छित्त्वा भल्लैः सुसंयतैः	075a  
अश्वांस्तस्यावधीत्तूर्णमुभौ च पार्ष्णिसारथी	075c  
मद्रराजे हते राजन्विरथे कृतवर्मणि	076a  
दुर्योधनबलं सर्वं पुनरासीत्पराङ्मुखम्	076c  
तत्परे नावबुध्यन्त सैन्येन रजसा वृते	077a  
बलं तु हतभूयिष्ठं तत्तदासीत्पराङ्मुखम्	077c  
ततो मुहूर्तात्तेऽपश्यन्रजो भौमं समुत्थितम्	078a  
विविधैः शोणितस्रावैः प्रशान्तं पुरुषर्षभ	078c  
ततो दुर्योधनो दृष्ट्वा भग्नं स्वबलमन्तिकात्	079a  
जवेनापततः पार्थानेकः सर्वानवारयत्	079c  
पाण्डवान्सरथान्दृष्ट्वा धृष्टद्युम्नं च पार्षतम्	080a  
आनर्तं च दुराधर्षं शितैर्बाणैरवाकिरत्	080c  
तं परे नाभ्यवर्तन्त मर्त्या मृत्युमिवागतम्	081a  
अथान्यं रथमास्थाय हार्दिक्योऽपि न्यवर्तत	081c  
ततो युधिष्ठिरो राजा त्वरमाणो महारथः	082a  
चतुर्भिर्निजघानाश्वान्पत्रिभिः कृतवर्मणः	082c  
विव्याध गौतमं चापि षड्भिर्भल्लैः सुतेजनैः	082e  
अश्वत्थामा ततो राज्ञा हताश्वं विरथीकृतम्	083a  
समपोवाह हार्दिक्यं स्वरथेन युधिष्ठिरात्	083c  
ततः शारद्वतोऽष्टाभिः प्रत्यविध्यद्युधिष्ठिरम्	084a  
विव्याध चाश्वान्निशितैस्तस्याष्टाभिः शिलीमुखैः	084c  
एवमेतन्महाराज युद्धशेषमवर्तत	085a  
तव दुर्मन्त्रिते राजन्सहपुत्रस्य भारत	085c  
तस्मिन्महेष्वासवरे विशस्ते सङ्ग्राममध्ये कुरुपुङ्गवेन	086a  
पार्थाः समेताः परमप्रहृष्टाः शङ्खान्प्रदध्मुर्हतमीक्ष्य शल्यम्	086c  
युधिष्ठिरं च प्रशशंसुराजौ पुरा सुरा वृत्रवधे यथेन्द्रम्	087a  
चक्रुश्च नानाविधवाद्यशब्दान्निनादयन्तो वसुधां समन्तात्	087c  
