धृतराष्ट्र उवाच	001  
हतेषु सर्वसैन्येषु पाण्डुपुत्रै रणाजिरे	001a  
मम सैन्यावशिष्टास्ते किमकुर्वत सञ्जय	001c  
कृतवर्मा कृपश्चैव द्रोणपुत्रश्च वीर्यवान्	002a  
दुर्योधनश्च मन्दात्मा राजा किमकरोत्तदा	002c  
सञ्जय उवाच	003  
सम्प्राद्रवत्सु दारेषु क्षत्रियाणां महात्मनाम्	003a  
विद्रुते शिबिरे शून्ये भृशोद्विग्नास्त्रयो रथाः	003c  
निशम्य पाण्डुपुत्राणां तदा विजयिनां स्वनम्	004a  
विद्रुतं शिबिरं दृष्ट्वा सायाह्ने राजगृद्धिनः	004c  
स्थानं नारोचयंस्तत्र ततस्ते ह्रदमभ्ययुः	004e  
युधिष्ठिरोऽपि धर्मात्मा भ्रातृभिः सहितो रणे	005a  
हृष्टः पर्यपतद्राजन्दुर्योधनवधेप्सया	005c  
मार्गमाणास्तु सङ्क्रुद्धास्तव पुत्रं जयैषिणः	006a  
यत्नतोऽन्वेषमाणास्तु नैवापश्यञ्जनाधिपम्	006c  
स हि तीव्रेण वेगेन गदापाणिरपाक्रमत्	007a  
तं ह्रदं प्राविशच्चापि विष्टभ्यापः स्वमायया	007c  
यदा तु पाण्डवाः सर्वे सुपरिश्रान्तवाहनाः	008a  
ततः स्वशिबिरं प्राप्य व्यतिष्ठन्सहसैनिकाः	008c  
ततः कृपश्च द्रौणिश्च कृतवर्मा च सात्वतः	009a  
सन्निविष्टेषु पार्थेषु प्रयातास्तं ह्रदं शनैः	009c  
ते तं ह्रदं समासाद्य यत्र शेते जनाधिपः	010a  
अभ्यभाषन्त दुर्धर्षं राजानं सुप्तमम्भसि	010c  
राजन्नुत्तिष्ठ युध्यस्व सहास्माभिर्युधिष्ठिरम्	011a  
जित्वा वा पृथिवीं भुङ्क्ष्व हतो वा स्वर्गमाप्नुहि	011c  
तेषामपि बलं सर्वं हतं दुर्योधन त्वया	012a  
प्रतिरब्धाश्च भूयिष्ठं ये शिष्टास्तत्र सैनिकाः	012c  
न ते वेगं विषहितुं शक्तास्तव विशां पते	013a  
अस्माभिरभिगुप्तस्य तस्मादुत्तिष्ठ भारत	013c  
दुर्योधन उवाच	014  
दिष्ट्या पश्यामि वो मुक्तानीदृशात्पुरुषक्षयात्	014a  
पाण्डुकौरवसम्मर्दाज्जीवमानान्नरर्षभान्	014c  
विजेष्यामो वयं सर्वे विश्रान्ता विगतक्लमाः	015a  
भवन्तश्च परिश्रान्ता वयं च भृशविक्षताः	015c  
उदीर्णं च बलं तेषां तेन युद्धं न रोचये	015e  
न त्वेतदद्भुतं वीरा यद्वो महदिदं मनः	016a  
अस्मासु च परा भक्तिर्न तु कालः पराक्रमे	016c  
विश्रम्यैकां निशामद्य भवद्भिः सहितो रणे	017a  
प्रतियोत्स्याम्यहं शत्रूञ्श्वो न मेऽस्त्यत्र संशयः	017c  
सञ्जय उवाच	018  
एवमुक्तोऽब्रवीद्द्रौणी राजानं युद्धदुर्मदम्	018a  
उत्तिष्ठ राजन्भद्रं ते विजेष्यामो रणे परान्	018c  
इष्टापूर्तेन दानेन सत्येन च जपेन च	019a  
शपे राजन्यथा ह्यद्य निहनिष्यामि सोमकान्	019c  
मा स्म यज्ञकृतां प्रीतिं प्राप्नुयां सज्जनोचिताम्	020a  
यदीमां रजनीं व्युष्टां न निहन्मि परान्रणे	020c  
नाहत्वा सर्वपाञ्चालान्विमोक्ष्ये कवचं विभो	021a  
इति सत्यं ब्रवीम्येतत्तन्मे शृणु जनाधिप	021c  
तेषु सम्भाषमाणेषु व्याधास्तं देशमाययुः	022a  
मांसभारपरिश्रान्ताः पानीयार्थं यदृच्छया	022c  
ते हि नित्यं महाराज भीमसेनस्य लुब्धकाः	023a  
मांसभारानुपाजह्रुर्भक्त्या परमया विभो	023c  
ते तत्र विष्ठितास्तेषां सर्वं तद्वचनं रहः	024a  
दुर्योधनवचश्चैव शुश्रुवुः सङ्गता मिथः	024c  
तेऽपि सर्वे महेष्वासा अयुद्धार्थिनि कौरवे	025a  
निर्बन्धं परमं चक्रुस्तदा वै युद्धकाङ्क्षिणः	025c  
तांस्तथा समुदीक्ष्याथ कौरवाणां महारथान्	026a  
अयुद्धमनसं चैव राजानं स्थितमम्भसि	026c  
तेषां श्रुत्वा च संवादं राज्ञश्च सलिले सतः	027a  
व्याधाभ्यजानन्राजेन्द्र सलिलस्थं सुयोधनम्	027c  
ते पूर्वं पाण्डुपुत्रेण पृष्टा ह्यासन्सुतं तव	028a  
यदृच्छोपगतास्तत्र राजानं परिमार्गिताः	028c  
ततस्ते पाण्डुपुत्रस्य स्मृत्वा तद्भाषितं तदा	029a  
अन्योन्यमब्रुवन्राजन्मृगव्याधाः शनैरिदम्	029c  
दुर्योधनं ख्यापयामो धनं दास्यति पाण्डवः	030a  
सुव्यक्तमिति नः ख्यातो ह्रदे दुर्योधनो नृपः	030c  
तस्माद्गच्छामहे सर्वे यत्र राजा युधिष्ठिरः	031a  
आख्यातुं सलिले सुप्तं दुर्योधनममर्षणम्	031c  
धृतराष्ट्रात्मजं तस्मै भीमसेनाय धीमते	032a  
शयानं सलिले सर्वे कथयामो धनुर्भृते	032c  
स नो दास्यति सुप्रीतो धनानि बहुलान्युत	033a  
किं नो मांसेन शुष्केण परिक्लिष्टेन शोषिणा	033c  
एवमुक्त्वा ततो व्याधाः सम्प्रहृष्टा धनार्थिनः	034a  
मांसभारानुपादाय प्रययुः शिबिरं प्रति	034c  
पाण्डवाश्च महाराज लब्धलक्षाः प्रहारिणः	035a  
अपश्यमानाः समरे दुर्योधनमवस्थितम्	035c  
निकृतेस्तस्य पापस्य ते पारं गमनेप्सवः	036a  
चारान्सम्प्रेषयामासुः समन्तात्तद्रणाजिरम्	036c  
आगम्य तु ततः सर्वे नष्टं दुर्योधनं नृपम्	037a  
न्यवेदयन्त सहिता धर्मराजस्य सैनिकाः	037c  
तेषां तद्वचनं श्रुत्वा चाराणां भरतर्षभ	038a  
चिन्तामभ्यगमत्तीव्रां निशश्वास च पार्थिवः	038c  
अथ स्थितानां पाण्डूनां दीनानां भरतर्षभ	039a  
तस्माद्देशादपक्रम्य त्वरिता लुब्धका विभो	039c  
आजग्मुः शिबिरं हृष्टा दृष्ट्वा दुर्योधनं नृपम्	040a  
वार्यमाणाः प्रविष्टाश्च भीमसेनस्य पश्यतः	040c  
ते तु पाण्डवमासाद्य भीमसेनं महाबलम्	041a  
तस्मै तत्सर्वमाचख्युर्यद्वृत्तं यच्च वै श्रुतम्	041c  
ततो वृकोदरो राजन्दत्त्वा तेषां धनं बहु	042a  
धर्मराजाय तत्सर्वमाचचक्षे परन्तपः	042c  
असौ दुर्योधनो राजन्विज्ञातो मम लुब्धकैः	043a  
संस्तभ्य सलिलं शेते यस्यार्थे परितप्यसे	043c  
तद्वचो भीमसेनस्य प्रियं श्रुत्वा विशां पते	044a  
अजातशत्रुः कौन्तेयो हृष्टोऽभूत्सह सोदरैः	044c  
तं च श्रुत्वा महेष्वासं प्रविष्टं सलिलह्रदम्	045a  
क्षिप्रमेव ततोऽगच्छत्पुरस्कृत्य जनार्दनम्	045c  
ततः किलकिलाशब्दः प्रादुरासीद्विशां पते	046a  
पाण्डवानां प्रहृष्टानां पाञ्चालानां च सर्वशः	046c  
सिंहनादांस्ततश्चक्रुः क्ष्वेडांश्च भरतर्षभ	047a  
त्वरिताः क्षत्रिया राजञ्जग्मुर्द्वैपायनं ह्रदम्	047c  
ज्ञातः पापो धार्तराष्ट्रो दृष्टश्चेत्यसकृद्रणे	048a  
प्राक्रोशन्सोमकास्तत्र हृष्टरूपाः समन्ततः	048c  
तेषामाशु प्रयातानां रथानां तत्र वेगिनाम्	049a  
बभूव तुमुलः शब्दो दिवस्पृक्पृथिवीपते	049c  
दुर्योधनं परीप्सन्तस्तत्र तत्र युधिष्ठिरम्	050a  
अन्वयुस्त्वरितास्ते वै राजानं श्रान्तवाहनाः	050c  
अर्जुनो भीमसेनश्च माद्रीपुत्रौ च पाण्डवौ	051a  
धृष्टद्युम्नश्च पाञ्चाल्यः शिखण्डी चापराजितः	051c  
उत्तमौजा युधामन्युः सात्यकिश्चापराजितः	052a  
पाञ्चालानां च ये शिष्टा द्रौपदेयाश्च भारत	052c  
हयाश्च सर्वे नागाश्च शतशश्च पदातयः	052e  
ततः प्राप्तो महाराज धर्मपुत्रो युधिष्ठिरः	053a  
द्वैपायनह्रदं ख्यातं यत्र दुर्योधनोऽभवत्	053c  
शीतामलजलं हृद्यं द्वितीयमिव सागरम्	054a  
मायया सलिलं स्तभ्य यत्राभूत्ते सुतः स्थितः	054c  
अत्यद्भुतेन विधिना दैवयोगेन भारत	055a  
सलिलान्तर्गतः शेते दुर्दर्शः कस्यचित्प्रभो	055c  
मानुषस्य मनुष्येन्द्र गदाहस्तो जनाधिपः	055e  
ततो दुर्योधनो राजा सलितान्तर्गतो वसन्	056a  
शुश्रुवे तुमुलं शब्दं जलदोपमनिःस्वनम्	056c  
युधिष्ठिरस्तु राजेन्द्र ह्रदं तं सह सोदरैः	057a  
आजगाम महाराज तव पुत्रवधाय वै	057c  
महता शङ्खनादेन रथनेमिस्वनेन च	058a  
उद्धुन्वंश्च महारेणुं कम्पयंश्चापि मेदिनीम्	058c  
यौधिष्ठिरस्य सैन्यस्य श्रुत्वा शब्दं महारथाः	059a  
कृतवर्मा कृपो द्रौणी राजानमिदमब्रुवन्	059c  
इमे ह्यायान्ति संहृष्टाः पाण्डवा जितकाशिनः	060a  
अपयास्यामहे तावदनुजानातु नो भवान्	060c  
दुर्योधनस्तु तच्छ्रुत्वा तेषां तत्र यशस्विनाम्	061a  
तथेत्युक्त्वा ह्रदं तं वै माययास्तम्भयत्प्रभो	061c  
ते त्वनुज्ञाप्य राजानं भृशं शोकपरायणाः	062a  
जग्मुर्दूरं महाराज कृपप्रभृतयो रथाः	062c  
ते गत्वा दूरमध्वानं न्यग्रोधं प्रेक्ष्य मारिष	063a  
न्यविशन्त भृशं श्रान्ताश्चिन्तयन्तो नृपं प्रति	063c  
विष्टभ्य सलिलं सुप्तो धार्तराष्ट्रो महाबलः	064a  
पाण्डवाश्चापि सम्प्राप्तास्तं देशं युद्धमीप्सवः	064c  
कथं नु युद्धं भविता कथं राजा भविष्यति	065a  
कथं नु पाण्डवा राजन्प्रतिपत्स्यन्ति कौरवम्	065c  
इत्येवं चिन्तयन्तस्ते रथेभ्योऽश्वान्विमुच्य ह	066a  
तत्रासां चक्रिरे राजन्कृपप्रभृतयो रथाः	066c  
