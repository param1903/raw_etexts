सञ्जय उवाच	001  
शल्ये तु निहते राजन्मद्रराजपदानुगाः	001a  
रथाः सप्तशता वीरा निर्ययुर्महतो बलात्	001c  
दुर्योधनस्तु द्विरदमारुह्याचलसन्निभम्	002a  
छत्रेण ध्रियमाणेन वीज्यमानश्च चामरैः	002c  
न गन्तव्यं न गन्तव्यमिति मद्रानवारयत्	002e  
दुर्योधनेन ते वीरा वार्यमाणाः पुनः पुनः	003a  
युधिष्ठिरं जिघांसन्तः पाण्डूनां प्राविशन्बलम्	003c  
ते तु शूरा महाराज कृतचित्ताः स्म योधने	004a  
धनुःशब्दं महत्कृत्वा सहायुध्यन्त पाण्डवैः	004c  
श्रुत्वा तु निहतं शल्यं धर्मपुत्रं च पीडितम्	005a  
मद्रराजप्रिये युक्तैर्मद्रकाणां महारथैः	005c  
आजगाम ततः पार्थो गाण्डीवं विक्षिपन्धनुः	006a  
पूरयन्रथघोषेण दिशः सर्वा महारथः	006c  
ततोऽर्जुनश्च भीमश्च माद्रीपुत्रौ च पाण्डवौ	007a  
सात्यकिश्च नरव्याघ्रो द्रौपदेयाश्च सर्वशः	007c  
धृष्टद्युम्नः शिखण्डी च पाञ्चालाः सह सोमकैः	008a  
युधिष्ठिरं परीप्सन्तः समन्तात्पर्यवारयन्	008c  
ते समन्तात्परिवृताः पाण्डवैः पुरुषर्षभाः	009a  
क्षोभयन्ति स्म तां सेनां मकराः सागरं यथा	009c  
पुरोवातेन गङ्गेव क्षोभ्यमाना महानदी	010a  
अक्षोभ्यत तदा राजन्पाण्डूनां ध्वजिनी पुनः	010c  
प्रस्कन्द्य सेनां महतीं त्यक्तात्मानो महारथाः	011a  
वृक्षानिव महावाताः कम्पयन्ति स्म तावकाः	011c  
बहवश्चुक्रुशुस्तत्र क्व स राजा युधिष्ठिरः	012a  
भ्रातरो वास्य ते शूरा दृश्यन्ते नेह केचन	012c  
पाञ्चालानां महावीर्याः शिखण्डी च महारथः	013a  
धृष्टद्युम्नोऽथ शैनेयो द्रौपदेयाश्च सर्वशः	013c  
एवं तान्वादिनः शूरान्द्रौपदेया महारथाः	014a  
अभ्यघ्नन्युयुधानश्च मद्रराजपदानुगान्	014c  
चक्रैर्विमथितैः केचित्केचिच्छिन्नैर्महाध्वजैः	015a  
प्रत्यदृश्यन्त समरे तावका निहताः परैः	015c  
आलोक्य पाण्डवान्युद्धे योधा राजन्समन्ततः	016a  
वार्यमाणा ययुर्वेगात्तव पुत्रेण भारत	016c  
दुर्योधनस्तु तान्वीरान्वारयामास सान्त्वयन्	017a  
न चास्य शासनं कश्चित्तत्र चक्रे महारथः	017c  
ततो गान्धारराजस्य पुत्रः शकुनिरब्रवीत्	018a  
दुर्योधनं महाराज वचनं वचनक्षमः	018c  
किं नः सम्प्रेक्षमाणानां मद्राणां हन्यते बलम्	019a  
न युक्तमेतत्समरे त्वयि तिष्ठति भारत	019c  
सहितैर्नाम योद्धव्यमित्येष समयः कृतः	020a  
अथ कस्मात्परानेव घ्नतो मर्षयसे नृप	020c  
दुर्योधन उवाच	021  
वार्यमाणा मया पूर्वं नैते चक्रुर्वचो मम	021a  
एते हि निहताः सर्वे प्रस्कन्नाः पाण्डुवाहिनीम्	021c  
शकुनिरुवाच	022  
न भर्तुः शासनं वीरा रणे कुर्वन्त्यमर्षिताः	022a  
अलं क्रोद्धुं तथैतेषां नायं काल उपेक्षितुम्	022c  
यामः सर्वेऽत्र सम्भूय सवाजिरथकुञ्जराः	023a  
परित्रातुं महेष्वासान्मद्रराजपदानुगान्	023c  
अन्योन्यं परिरक्षामो यत्नेन महता नृप	024a  
एवं सर्वेऽनुसञ्चिन्त्य प्रययुर्यत्र सैनिकाः	024c  
सञ्जय उवाच	025  
एवमुक्तस्ततो राजा बलेन महता वृतः	025a  
प्रययौ सिंहनादेन कम्पयन्वै वसुन्धराम्	025c  
हत विध्यत गृह्णीत प्रहरध्वं निकृन्तत	026a  
इत्यासीत्तुमुलः शब्दस्तव सैन्यस्य भारत	026c  
पाण्डवास्तु रणे दृष्ट्वा मद्रराजपदानुगान्	027a  
सहितानभ्यवर्तन्त गुल्ममास्थाय मध्यमम्	027c  
ते मुहूर्ताद्रणे वीरा हस्ताहस्तं विशां पते	028a  
निहताः प्रत्यदृश्यन्त मद्रराजपदानुगाः	028c  
ततो नः सम्प्रयातानां हतामित्रास्तरस्विनः	029a  
हृष्टाः किलकिलाशब्दमकुर्वन्सहिताः परे	029c  
अथोत्थितानि रुण्डानि समदृश्यन्त सर्वशः	030a  
पपात महती चोल्का मध्येनादित्यमण्डलम्	030c  
रथैर्भग्नैर्युगाक्षैश्च निहतैश्च महारथैः	031a  
अश्वैर्निपतितैश्चैव सञ्छन्नाभूद्वसुन्धरा	031c  
वातायमानैस्तुरगैर्युगासक्तैस्तुरङ्गमैः	032a  
अदृश्यन्त महाराज योधास्तत्र रणाजिरे	032c  
भग्नचक्रान्रथान्केचिदवहंस्तुरगा रणे	033a  
रथार्धं केचिदादाय दिशो दश विबभ्रमुः	033c  
तत्र तत्र च दृश्यन्ते योक्त्रैः श्लिष्टाः स्म वाजिनः	033e  
रथिनः पतमानाश्च व्यदृश्यन्त नरोत्तम	034a  
गगनात्प्रच्युताः सिद्धाः पुण्यानामिव सङ्क्षये	034c  
निहतेषु च शूरेषु मद्रराजानुगेषु च	035a  
अस्मानापततश्चापि दृष्ट्वा पार्था महारथाः	035c  
अभ्यवर्तन्त वेगेन जयगृध्राः प्रहारिणः	036a  
बाणशब्दरवान्कृत्वा विमिश्राञ्शङ्खनिस्वनैः	036c  
अस्मांस्तु पुनरासाद्य लब्धलक्षाः प्रहारिणः	037a  
शरासनानि धुन्वानाः सिंहनादान्प्रचुक्रुशुः	037c  
ततो हतमभिप्रेक्ष्य मद्रराजबलं महत्	038a  
मद्रराजं च समरे दृष्ट्वा शूरं निपातितम्	038c  
दुर्योधनबलं सर्वं पुनरासीत्पराङ्मुखम्	038e  
वध्यमानं महाराज पाण्डवैर्जितकाशिभिः	039a  
दिशो भेजेऽथ सम्भ्रान्तं त्रासितं दृढधन्विभिः	039c  
