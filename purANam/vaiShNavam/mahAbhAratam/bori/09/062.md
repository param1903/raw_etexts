जनमेजय उवाच	001  
किमर्थं राजशार्दूलो धर्मराजो युधिष्ठिरः	001a  
गान्धार्याः प्रेषयामास वासुदेवं परन्तपम्	001c  
यदा पूर्वं गतः कृष्णः शमार्थं कौरवान्प्रति	002a  
न च तं लब्धवान्कामं ततो युद्धमभूदिदम्	002c  
निहतेषु तु योधेषु हते दुर्योधने तथा	003a  
पृथिव्यां पाण्डवेयस्य निःसपत्ने कृते युधि	003c  
विद्रुते शिबिरे शून्ये प्राप्ते यशसि चोत्तमे	004a  
किं नु तत्कारणं ब्रह्मन्येन कृष्णो गतः पुनः	004c  
न चैतत्कारणं ब्रह्मन्नल्पं वै प्रतिभाति मे	005a  
यत्रागमदमेयात्मा स्वयमेव जनार्दनः	005c  
तत्त्वतो वै समाचक्ष्व सर्वमध्वर्युसत्तम	006a  
यच्चात्र कारणं ब्रह्मन्कार्यस्यास्य विनिश्चये	006c  
वैशम्पायन उवाच	007  
त्वद्युक्तोऽयमनुप्रश्नो यन्मां पृच्छसि पार्थिव	007a  
तत्तेऽहं सम्प्रवक्ष्यामि यथावद्भरतर्षभ	007c  
हतं दुर्योधनं दृष्ट्वा भीमसेनेन संयुगे	008a  
व्युत्क्रम्य समयं राजन्धार्तराष्ट्रं महाबलम्	008c  
अन्यायेन हतं दृष्ट्वा गदायुद्धेन भारत	009a  
युधिष्ठिरं महाराज महद्भयमथाविशत्	009c  
चिन्तयानो महाभागां गान्धारीं तपसान्विताम्	010a  
घोरेण तपसा युक्तां त्रैलोक्यमपि सा दहेत्	010c  
तस्य चिन्तयमानस्य बुद्धिः समभवत्तदा	011a  
गान्धार्याः क्रोधदीप्तायाः पूर्वं प्रशमनं भवेत्	011c  
सा हि पुत्रवधं श्रुत्वा कृतमस्माभिरीदृशम्	012a  
मानसेनाग्निना क्रुद्धा भस्मसान्नः करिष्यति	012c  
कथं दुःखमिदं तीव्रं गान्धारी प्रसहिष्यति	013a  
श्रुत्वा विनिहतं पुत्रं छलेनाजिह्मयोधिनम्	013c  
एवं विचिन्त्य बहुधा भयशोकसमन्वितः	014a  
वासुदेवमिदं वाक्यं धर्मराजोऽभ्यभाषत	014c  
तव प्रसादाद्गोविन्द राज्यं निहतकण्टकम्	015a  
अप्राप्यं मनसापीह प्राप्तमस्माभिरच्युत	015c  
प्रत्यक्षं मे महाबाहो सङ्ग्रामे रोमहर्षणे	016a  
विमर्दः सुमहान्प्राप्तस्त्वया यादवनन्दन	016c  
त्वया देवासुरे युद्धे वधार्थममरद्विषाम्	017a  
यथा साह्यं पुरा दत्तं हताश्च विबुधद्विषः	017c  
साह्यं तथा महाबाहो दत्तमस्माकमच्युत	018a  
सारथ्येन च वार्ष्णेय भवता यद्धृता वयम्	018c  
यदि न त्वं भवेन्नाथः फल्गुनस्य महारणे	019a  
कथं शक्यो रणे जेतुं भवेदेष बलार्णवः	019c  
गदाप्रहारा विपुलाः परिघैश्चापि ताडनम्	020a  
शक्तिभिर्भिण्डिपालैश्च तोमरैः सपरश्वधैः	020c  
वाचश्च परुषाः प्राप्तास्त्वया ह्यस्मद्धितैषिणा	021a  
ताश्च ते सफलाः सर्वा हते दुर्योधनेऽच्युत	021c  
गान्धार्या हि महाबाहो क्रोधं बुध्यस्व माधव	022a  
सा हि नित्यं महाभागा तपसोग्रेण कर्शिता	022c  
पुत्रपौत्रवधं श्रुत्वा ध्रुवं नः सम्प्रधक्ष्यति	023a  
तस्याः प्रसादनं वीर प्राप्तकालं मतं मम	023c  
कश्च तां क्रोधदीप्ताक्षीं पुत्रव्यसनकर्शिताम्	024a  
वीक्षितुं पुरुषः शक्तस्त्वामृते पुरुषोत्तम	024c  
तत्र मे गमनं प्राप्तं रोचते तव माधव	025a  
गान्धार्याः क्रोधदीप्तायाः प्रशमार्थमरिन्दम	025c  
त्वं हि कर्ता विकर्ता च लोकानां प्रभवाप्ययः	026a  
हेतुकारणसंयुक्तैर्वाक्यैः कालसमीरितैः	026c  
क्षिप्रमेव महाप्राज्ञ गान्धारीं शमयिष्यसि	027a  
पितामहश्च भगवान्कृष्णस्तत्र भविष्यति	027c  
सर्वथा ते महाबाहो गान्धार्याः क्रोधनाशनम्	028a  
कर्तव्यं सात्वतश्रेष्ठ पाण्डवानां हितैषिणा	028c  
धर्मराजस्य वचनं श्रुत्वा यदुकुलोद्वहः	029a  
आमन्त्र्य दारुकं प्राह रथः सज्जो विधीयताम्	029c  
केशवस्य वचः श्रुत्वा त्वरमाणोऽथ दारुकः	030a  
न्यवेदयद्रथं सज्जं केशवाय महात्मने	030c  
तं रथं यादवश्रेष्ठः समारुह्य परन्तपः	031a  
जगाम हास्तिनपुरं त्वरितः केशवो विभुः	031c  
ततः प्रायान्महाराज माधवो भगवान्रथी	032a  
नागसाह्वयमासाद्य प्रविवेश च वीर्यवान्	032c  
प्रविश्य नगरं वीरो रथघोषेण नादयन्	033a  
विदितो धृतराष्ट्रस्य सोऽवतीर्य रथोत्तमात्	033c  
अभ्यगच्छददीनात्मा धृतराष्ट्रनिवेशनम्	034a  
पूर्वं चाभिगतं तत्र सोऽपश्यदृषिसत्तमम्	034c  
पादौ प्रपीड्य कृष्णस्य राज्ञश्चापि जनार्दनः	035a  
अभ्यवादयदव्यग्रो गान्धारीं चापि केशवः	035c  
ततस्तु यादवश्रेष्ठो धृतराष्ट्रमधोक्षजः	036a  
पाणिमालम्ब्य राज्ञः स सस्वरं प्ररुरोद ह	036c  
स मुहूर्तमिवोत्सृज्य बाष्पं शोकसमुद्भवम्	037a  
प्रक्षाल्य वारिणा नेत्रे आचम्य च यथाविधि	037c  
उवाच प्रश्रितं वाक्यं धृतराष्ट्रमरिन्दमः	037e  
न तेऽस्त्यविदितं किञ्चिद्भूतभव्यस्य भारत	038a  
कालस्य च यथा वृत्तं तत्ते सुविदितं प्रभो	038c  
यदिदं पाण्डवैः सर्वैस्तव चित्तानुरोधिभिः	039a  
कथं कुलक्षयो न स्यात्तथा क्षत्रस्य भारत	039c  
भ्रातृभिः समयं कृत्वा क्षान्तवान्धर्मवत्सलः	040a  
द्यूतच्छलजितैः शक्तैर्वनवासोऽभ्युपागतः	040c  
अज्ञातवासचर्या च नानावेशसमावृतैः	041a  
अन्ये च बहवः क्लेशास्त्वशक्तैरिव नित्यदा	041c  
मया च स्वयमागम्य युद्धकाल उपस्थिते	042a  
सर्वलोकस्य सान्निध्ये ग्रामांस्त्वं पञ्च याचितः	042c  
त्वया कालोपसृष्टेन लोभतो नापवर्जिताः	043a  
तवापराधान्नृपते सर्वं क्षत्रं क्षयं गतम्	043c  
भीष्मेण सोमदत्तेन बाह्लिकेन कृपेण च	044a  
द्रोणेन च सपुत्रेण विदुरेण च धीमता	044c  
याचितस्त्वं शमं नित्यं न च तत्कृतवानसि	044e  
कालोपहतचित्तो हि सर्वो मुह्यति भारत	045a  
यथा मूढो भवान्पूर्वमस्मिन्नर्थे समुद्यते	045c  
किमन्यत्कालयोगाद्धि दिष्टमेव परायणम्	046a  
मा च दोषं महाराज पाण्डवेषु निवेशय	046c  
अल्पोऽप्यतिक्रमो नास्ति पाण्डवानां महात्मनाम्	047a  
धर्मतो न्यायतश्चैव स्नेहतश्च परन्तप	047c  
एतत्सर्वं तु विज्ञाय आत्मदोषकृतं फलम्	048a  
असूयां पाण्डुपुत्रेषु न भवान्कर्तुमर्हति	048c  
कुलं वंशश्च पिण्डश्च यच्च पुत्रकृतं फलम्	049a  
गान्धार्यास्तव चैवाद्य पाण्डवेषु प्रतिष्ठितम्	049c  
एतत्सर्वमनुध्यात्वा आत्मनश्च व्यतिक्रमम्	050a  
शिवेन पाण्डवान्ध्याहि नमस्ते भरतर्षभ	050c  
जानासि च महाबाहो धर्मराजस्य या त्वयि	051a  
भक्तिर्भरतशार्दूल स्नेहश्चापि स्वभावतः	051c  
एतच्च कदनं कृत्वा शत्रूणामपकारिणाम्	052a  
दह्यते स्म दिवारात्रं न च शर्माधिगच्छति	052c  
त्वां चैव नरशार्दूल गान्धारीं च यशस्विनीम्	053a  
स शोचन्भरतश्रेष्ठ न शान्तिमधिगच्छति	053c  
ह्रिया च परयाविष्टो भवन्तं नाधिगच्छति	054a  
पुत्रशोकाभिसन्तप्तं बुद्धिव्याकुलितेन्द्रियम्	054c  
एवमुक्त्वा महाराज धृतराष्ट्रं यदूत्तमः	055a  
उवाच परमं वाक्यं गान्धारीं शोककर्शिताम्	055c  
सौबलेयि निबोध त्वं यत्त्वां वक्ष्यामि सुव्रते	056a  
त्वत्समा नास्ति लोकेऽस्मिन्नद्य सीमन्तिनी शुभे	056c  
जानामि च यथा राज्ञि सभायां मम सन्निधौ	057a  
धर्मार्थसहितं वाक्यमुभयोः पक्षयोर्हितम्	057c  
उक्तवत्यसि कल्याणि न च ते तनयैः श्रुतम्	057e  
दुर्योधनस्त्वया चोक्तो जयार्थी परुषं वचः	058a  
शृणु मूढ वचो मह्यं यतो धर्मस्ततो जयः	058c  
तदिदं समनुप्राप्तं तव वाक्यं नृपात्मजे	059a  
एवं विदित्वा कल्याणि मा स्म शोके मनः कृथाः	059c  
पाण्डवानां विनाशाय मा ते बुद्धिः कदाचन	059e  
शक्ता चासि महाभागे पृथिवीं सचराचराम्	060a  
चक्षुषा क्रोधदीप्तेन निर्दग्धुं तपसो बलात्	060c  
वासुदेववचः श्रुत्वा गान्धारी वाक्यमब्रवीत्	061a  
एवमेतन्महाबाहो यथा वदसि केशव	061c  
आधिभिर्दह्यमानाया मतिः सञ्चलिता मम	062a  
सा मे व्यवस्थिता श्रुत्वा तव वाक्यं जनार्दन	062c  
राज्ञस्त्वन्धस्य वृद्धस्य हतपुत्रस्य केशव	063a  
त्वं गतिः सह तैर्वीरैः पाण्डवैर्द्विपदां वर	063c  
एतावदुक्त्वा वचनं मुखं प्रच्छाद्य वाससा	064a  
पुत्रशोकाभिसन्तप्ता गान्धारी प्ररुरोद ह	064c  
तत एनां महाबाहुः केशवः शोककर्शिताम्	065a  
हेतुकारणसंयुक्तैर्वाक्यैराश्वासयत्प्रभुः	065c  
समाश्वास्य च गान्धारीं धृतराष्ट्रं च माधवः	066a  
द्रौणेः सङ्कल्पितं भावमन्वबुध्यत केशवः	066c  
ततस्त्वरित उत्थाय पादौ मूर्ध्ना प्रणम्य च	067a  
द्वैपायनस्य राजेन्द्र ततः कौरवमब्रवीत्	067c  
आपृच्छे त्वां कुरुश्रेष्ठ मा च शोके मनः कृथाः	068a  
द्रौणेः पापोऽस्त्यभिप्रायस्तेनास्मि सहसोत्थितः	068c  
पाण्डवानां वधे रात्रौ बुद्धिस्तेन प्रदर्शिता	068e  
एतच्छ्रुत्वा तु वचनं गान्धार्या सहितोऽब्रवीत्	069a  
धृतराष्ट्रो महाबाहुः केशवं केशिसूदनम्	069c  
शीघ्रं गच्छ महाबाहो पाण्डवान्परिपालय	070a  
भूयस्त्वया समेष्यामि क्षिप्रमेव जनार्दन	070c  
प्रायात्ततस्तु त्वरितो दारुकेण सहाच्युतः	070e  
वासुदेवे गते राजन्धृतराष्ट्रं जनेश्वरम्	071a  
आश्वासयदमेयात्मा व्यासो लोकनमस्कृतः	071c  
वासुदेवोऽपि धर्मात्मा कृतकृत्यो जगाम ह	072a  
शिबिरं हास्तिनपुराद्दिदृक्षुः पाण्डवान्नृप	072c  
आगम्य शिबिरं रात्रौ सोऽभ्यगच्छत पाण्डवान्	073a  
तच्च तेभ्यः समाख्याय सहितस्तैः समाविशत्	073c  
