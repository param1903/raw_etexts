धृतराष्ट्र उवाच	001  
हतं दुर्योधनं दृष्ट्वा भीमसेनेन संयुगे	001a  
पाण्डवाः सृञ्जयाश्चैव किमकुर्वत सञ्जय	001c  
सञ्जय उवाच	002  
हतं दुर्योधनं दृष्ट्वा भीमसेनेन संयुगे	002a  
सिंहेनेव महाराज मत्तं वनगजं वने	002c  
प्रहृष्टमनसस्तत्र कृष्णेन सह पाण्डवाः	003a  
पाञ्चालाः सृञ्जयाश्चैव निहते कुरुनन्दने	003c  
आविध्यन्नुत्तरीयाणि सिंहनादांश्च नेदिरे	004a  
नैतान्हर्षसमाविष्टानियं सेहे वसुन्धरा	004c  
धनूंष्यन्ये व्याक्षिपन्त ज्याश्चाप्यन्ये तथाक्षिपन्	005a  
दध्मुरन्ये महाशङ्खानन्ये जघ्नुश्च दुन्दुभीः	005c  
चिक्रीडुश्च तथैवान्ये जहसुश्च तवाहिताः	006a  
अब्रुवंश्चासकृद्वीरा भीमसेनमिदं वचः	006c  
दुष्करं भवता कर्म रणेऽद्य सुमहत्कृतम्	007a  
कौरवेन्द्रं रणे हत्वा गदयातिकृतश्रमम्	007c  
इन्द्रेणेव हि वृत्रस्य वधं परमसंयुगे	008a  
त्वया कृतममन्यन्त शत्रोर्वधमिमं जनाः	008c  
चरन्तं विविधान्मार्गान्मण्डलानि च सर्वशः	009a  
दुर्योधनमिमं शूरं कोऽन्यो हन्याद्वृकोदरात्	009c  
वैरस्य च गतः पारं त्वमिहान्यैः सुदुर्गमम्	010a  
अशक्यमेतदन्येन सम्पादयितुमीदृशम्	010c  
कुञ्जरेणेव मत्तेन वीर सङ्ग्राममूर्धनि	011a  
दुर्योधनशिरो दिष्ट्या पादेन मृदितं त्वया	011c  
सिंहेन महिषस्येव कृत्वा सङ्गरमद्भुतम्	012a  
दुःशासनस्य रुधिरं दिष्ट्या पीतं त्वयानघ	012c  
ये विप्रकुर्वन्राजानं धर्मात्मानं युधिष्ठिरम्	013a  
मूर्ध्नि तेषां कृतः पादो दिष्ट्या ते स्वेन कर्मणा	013c  
अमित्राणामधिष्ठानाद्वधाद्दुर्योधनस्य च	014a  
भीम दिष्ट्या पृथिव्यां ते प्रथितं सुमहद्यशः	014c  
एवं नूनं हते वृत्रे शक्रं नन्दन्ति बन्दिनः	015a  
तथा त्वां निहतामित्रं वयं नन्दाम भारत	015c  
दुर्योधनवधे यानि रोमाणि हृषितानि नः	016a  
अद्यापि न विहृष्यन्ति तानि तद्विद्धि भारत	016c  
इत्यब्रुवन्भीमसेनं वातिकास्तत्र सङ्गताः	016e  
तान्हृष्टान्पुरुषव्याघ्रान्पाञ्चालान्पाण्डवैः सह	017a  
ब्रुवतः सदृशं तत्र प्रोवाच मधुसूदनः	017c  
न न्याय्यं निहतः शत्रुर्भूयो हन्तुं जनाधिपाः	018a  
असकृद्वाग्भिरुग्राभिर्निहतो ह्येष मन्दधीः	018c  
तदैवैष हतः पापो यदैव निरपत्रपः	019a  
लुब्धः पापसहायश्च सुहृदां शासनातिगः	019c  
बहुशो विदुरद्रोणकृपगाङ्गेयसृञ्जयैः	020a  
पाण्डुभ्यः प्रोच्यमानोऽपि पित्र्यमंशं न दत्तवान्	020c  
नैष योग्योऽद्य मित्रं वा शत्रुर्वा पुरुषाधमः	021a  
किमनेनातिनुन्नेन वाग्भिः काष्ठसधर्मणा	021c  
रथेष्वारोहत क्षिप्रं गच्छामो वसुधाधिपाः	022a  
दिष्ट्या हतोऽयं पापात्मा सामात्यज्ञातिबान्धवः	022c  
इति श्रुत्वा त्वधिक्षेपं कृष्णाद्दुर्योधनो नृपः	023a  
अमर्षवशमापन्न उदतिष्ठद्विशां पते	023c  
स्फिग्देशेनोपविष्टः स दोर्भ्यां विष्टभ्य मेदिनीम्	024a  
दृष्टिं भ्रूसङ्कटां कृत्वा वासुदेवे न्यपातयत्	024c  
अर्धोन्नतशरीरस्य रूपमासीन्नृपस्य तत्	025a  
क्रुद्धस्याशीविषस्येव च्छिन्नपुच्छस्य भारत	025c  
प्राणान्तकरणीं घोरां वेदनामविचिन्तयन्	026a  
दुर्योधनो वासुदेवं वाग्भिरुग्राभिरार्दयत्	026c  
कंसदासस्य दायाद न ते लज्जास्त्यनेन वै	027a  
अधर्मेण गदायुद्धे यदहं विनिपातितः	027c  
ऊरू भिन्धीति भीमस्य स्मृतिं मिथ्या प्रयच्छता	028a  
किं न विज्ञातमेतन्मे यदर्जुनमवोचथाः	028c  
घातयित्वा महीपालानृजुयुद्धान्सहस्रशः	029a  
जिह्मैरुपायैर्बहुभिर्न ते लज्जा न ते घृणा	029c  
अहन्यहनि शूराणां कुर्वाणः कदनं महत्	030a  
शिखण्डिनं पुरस्कृत्य घातितस्ते पितामहः	030c  
अश्वत्थाम्नः सनामानं हत्वा नागं सुदुर्मते	031a  
आचार्यो न्यासितः शस्त्रं किं तन्न विदितं मम	031c  
स चानेन नृशंसेन धृष्टद्युम्नेन वीर्यवान्	032a  
पात्यमानस्त्वया दृष्टो न चैनं त्वमवारयः	032c  
वधार्थं पाण्डुपुत्रस्य याचितां शक्तिमेव च	033a  
घटोत्कचे व्यंसयथाः कस्त्वत्तः पापकृत्तमः	033c  
छिन्नबाहुः प्रायगतस्तथा भूरिश्रवा बली	034a  
त्वया निसृष्टेन हतः शैनेयेन दुरात्मना	034c  
कुर्वाणश्चोत्तमं कर्म कर्णः पार्थजिगीषया	035a  
व्यंसनेनाश्वसेनस्य पन्नगेन्द्रसुतस्य वै	035c  
पुनश्च पतिते चक्रे व्यसनार्तः पराजितः	036a  
पातितः समरे कर्णश्चक्रव्यग्रोऽग्रणीर्नृणाम्	036c  
यदि मां चापि कर्णं च भीष्मद्रोणौ च संयुगे	037a  
ऋजुना प्रतियुध्येथा न ते स्याद्विजयो ध्रुवम्	037c  
त्वया पुनरनार्येण जिह्ममार्गेण पार्थिवाः	038a  
स्वधर्ममनुतिष्ठन्तो वयं चान्ये च घातिताः	038c  
वासुदेव उवाच	039  
हतस्त्वमसि गान्धारे सभ्रातृसुतबान्धवः	039a  
सगणः ससुहृच्चैव पापमार्गमनुष्ठितः	039c  
तवैव दुष्कृतैर्वीरौ भीष्मद्रोणौ निपातितौ	040a  
कर्णश्च निहतः सङ्ख्ये तव शीलानुवर्तकः	040c  
याच्यमानो मया मूढ पित्र्यमंशं न दित्ससि	041a  
पाण्डवेभ्यः स्वराज्यार्धं लोभाच्छकुनिनिश्चयात्	041c  
विषं ते भीमसेनाय दत्तं सर्वे च पाण्डवाः	042a  
प्रदीपिता जतुगृहे मात्रा सह सुदुर्मते	042c  
सभायां याज्ञसेनी च कृष्टा द्यूते रजस्वला	043a  
तदैव तावद्दुष्टात्मन्वध्यस्त्वं निरपत्रपः	043c  
अनक्षज्ञं च धर्मज्ञं सौबलेनाक्षवेदिना	044a  
निकृत्या यत्पराजैषीस्तस्मादसि हतो रणे	044c  
जयद्रथेन पापेन यत्कृष्णा क्लेशिता वने	045a  
यातेषु मृगयां तेषु तृणबिन्दोरथाश्रमे	045c  
अभिमन्युश्च यद्बाल एको बहुभिराहवे	046a  
त्वद्दोषैर्निहतः पाप तस्मादसि हतो रणे	046c  
दुर्योधन उवाच	047  
अधीतं विधिवद्दत्तं भूः प्रशास्ता ससागरा	047a  
मूर्ध्नि स्थितममित्राणां को नु स्वन्ततरो मया	047c  
यदिष्टं क्षत्रबन्धूनां स्वधर्ममनुपश्यताम्	048a  
तदिदं निधनं प्राप्तं को नु स्वन्ततरो मया	048c  
देवार्हा मानुषा भोगाः प्राप्ता असुलभा नृपैः	049a  
ऐश्वर्यं चोत्तमं प्राप्तं को नु स्वन्ततरो मया	049c  
ससुहृत्सानुबन्धश्च स्वर्गं गन्ताहमच्युत	050a  
यूयं विहतसङ्कल्पाः शोचन्तो वर्तयिष्यथ	050c  
सञ्जय उवाच	051  
अस्य वाक्यस्य निधने कुरुराजस्य भारत	051a  
अपतत्सुमहद्वर्षं पुष्पाणां पुण्यगन्धिनाम्	051c  
अवादयन्त गन्धर्वा जगुश्चाप्सरसां गणाः	052a  
सिद्धाश्च मुमुचुर्वाचः साधु साध्विति भारत	052c  
ववौ च सुरभिर्वायुः पुण्यगन्धो मृदुः सुखः	053a  
व्यराजतामलं चैव नभो वैडूर्यसन्निभम्	053c  
अत्यद्भुतानि ते दृष्ट्वा वासुदेवपुरोगमाः	054a  
दुर्योधनस्य पूजां च दृष्ट्वा व्रीडामुपागमन्	054c  
हतांश्चाधर्मतः श्रुत्वा शोकार्ताः शुशुचुर्हि ते	055a  
भीष्मं द्रोणं तथा कर्णं भूरिश्रवसमेव च	055c  
तांस्तु चिन्तापरान्दृष्ट्वा पाण्डवान्दीनचेतसः	056a  
प्रोवाचेदं वचः कृष्णो मेघदुन्दुभिनिस्वनः	056c  
नैष शक्योऽतिशीघ्रास्त्रस्ते च सर्वे महारथाः	057a  
ऋजुयुद्धेन विक्रान्ता हन्तुं युष्माभिराहवे	057c  
उपाया विहिता ह्येते मया तस्मान्नराधिपाः	058a  
अन्यथा पाण्डवेयानां नाभविष्यज्जयः क्वचित्	058c  
ते हि सर्वे महात्मानश्चत्वारोऽतिरथा भुवि	059a  
न शक्या धर्मतो हन्तुं लोकपालैरपि स्वयम्	059c  
तथैवायं गदापाणिर्धार्तराष्ट्रो गतक्लमः	060a  
न शक्यो धर्मतो हन्तुं कालेनापीह दण्डिना	060c  
न च वो हृदि कर्तव्यं यदयं घातितो नृपः	061a  
मिथ्यावध्यास्तथोपायैर्बहवः शत्रवोऽधिकाः	061c  
पूर्वैरनुगतो मार्गो देवैरसुरघातिभिः	062a  
सद्भिश्चानुगतः पन्थाः स सर्वैरनुगम्यते	062c  
कृतकृत्याः स्म सायाह्ने निवासं रोचयामहे	063a  
साश्वनागरथाः सर्वे विश्रमामो नराधिपाः	063c  
वासुदेववचः श्रुत्वा तदानीं पाण्डवैः सह	064a  
पाञ्चाला भृशसंहृष्टा विनेदुः सिंहसङ्घवत्	064c  
ततः प्राध्मापयञ्शङ्खान्पाञ्चजन्यं च माधवः	065a  
हृष्टा दुर्योधनं दृष्ट्वा निहतं पुरुषर्षभाः	065c  

