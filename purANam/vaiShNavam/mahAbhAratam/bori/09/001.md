जनमेजय उवाच	001  
एवं निपातिते कर्णे समरे सव्यसाचिना	001a  
अल्पावशिष्टाः कुरवः किमकुर्वत वै द्विज	001c  
उदीर्यमाणं च बलं दृष्ट्वा राजा सुयोधनः	002a  
पाण्डवैः प्राप्तकालं च किं प्रापद्यत कौरवः	002c  
एतदिच्छाम्यहं श्रोतुं तदाचक्ष्व द्विजोत्तम	003a  
न हि तृप्यामि पूर्वेषां शृण्वानश्चरितं महत्	003c  
वैशम्पायन उवाच	004  
ततः कर्णे हते राजन्धार्तराष्ट्रः सुयोधनः	004a  
भृशं शोकार्णवे मग्नो निराशः सर्वतोऽभवत्	004c  
हा कर्ण हा कर्ण इति शोचमानः पुनः पुनः	005a  
कृच्छ्रात्स्वशिबिरं प्रायाद्धतशेषैर्नृपैः सह	005c  
स समाश्वास्यमानोऽपि हेतुभिः शास्त्रनिश्चितैः	006a  
राजभिर्नालभच्छर्म सूतपुत्रवधं स्मरन्	006c  
स दैवं बलवन्मत्वा भवितव्यं च पार्थिवः	007a  
सङ्ग्रामे निश्चयं कृत्वा पुनर्युद्धाय निर्ययौ	007c  
शल्यं सेनापतिं कृत्वा विधिवद्राजपुङ्गवः	008a  
रणाय निर्ययौ राजा हतशेषैर्नृपैः सह	008c  
ततः सुतुमुलं युद्धं कुरुपाण्डवसेनयोः	009a  
बभूव भरतश्रेष्ठ देवासुररणोपमम्	009c  
ततः शल्यो महाराज कृत्वा कदनमाहवे	010a  
पाण्डुसैन्यस्य मध्याह्ने धर्मराजेन पातितः	010c  
ततो दुर्योधनो राजा हतबन्धू रणाजिरात्	011a  
अपसृत्य ह्रदं घोरं विवेश रिपुजाद्भयात्	011c  
अथापराह्णे तस्याह्नः परिवार्य महारथैः	012a  
ह्रदादाहूय योगेन भीमसेनेन पातितः	012c  
तस्मिन्हते महेष्वासे हतशिष्टास्त्रयो रथाः	013a  
संरभान्निशि राजेन्द्र जघ्नुः पाञ्चालसैनिकान्	013c  
ततः पूर्वाह्णसमये शिबिरादेत्य सञ्जयः	014a  
प्रविवेश पुरीं दीनो दुःखशोकसमन्वितः	014c  
प्रविश्य च पुरं तूर्णं भुजावुच्छ्रित्य दुःखितः	015a  
वेपमानस्ततो राज्ञः प्रविवेश निवेशनम्	015c  
रुरोद च नरव्याघ्र हा राजन्निति दुःखितः	016a  
अहो बत विविग्नाः स्म निधनेन महात्मनः	016c  
अहो सुबलवान्कालो गतिश्च परमा तथा	017a  
शक्रतुल्यबलाः सर्वे यत्रावध्यन्त पार्थिवाः	017c  
दृष्ट्वैव च पुरो राजञ्जनः सर्वः स सञ्जयम्	018a  
प्ररुरोद भृशोद्विग्नो हा राजन्निति सस्वरम्	018c  
आकुमारं नरव्याघ्र तत्पुरं वै समन्ततः	019a  
आर्तनादं महच्चक्रे श्रुत्वा विनिहतं नृपम्	019c  
धावतश्चाप्यपश्यच्च तत्र त्रीन्पुरुषर्षभान्	020a  
नष्टचित्तानिवोन्मत्ताञ्शोकेन भृशपीडितान्	020c  
तथा स विह्वलः सूतः प्रविश्य नृपतिक्षयम्	021a  
ददर्श नृपतिश्रेष्ठं प्रज्ञाचक्षुषमीश्वरम्	021c  
दृष्ट्वा चासीनमनघं समन्तात्परिवारितम्	022a  
स्नुषाभिर्भरतश्रेष्ठ गान्धार्या विदुरेण च	022c  
तथान्यैश्च सुहृद्भिश्च ज्ञातिभिश्च हितैषिभिः	023a  
तमेव चार्थं ध्यायन्तं कर्णस्य निधनं प्रति	023c  
रुदन्नेवाब्रवीद्वाक्यं राजानं जनमेजय	024a  
नातिहृष्टमनाः सूतो बाष्पसन्दिग्धया गिरा	024c  
सञ्जयोऽहं नरव्याघ्र नमस्ते भरतर्षभ	025a  
मद्राधिपो हतः शल्यः शकुनिः सौबलस्तथा	025c  
उलूकः पुरुषव्याघ्र कैतव्यो दृढविक्रमः	025e  
संशप्तका हताः सर्वे काम्बोजाश्च शकैः सह	026a  
म्लेच्छाश्च पार्वतीयाश्च यवनाश्च निपातिताः	026c  
प्राच्या हता महाराज दाक्षिणात्याश्च सर्वशः	027a  
उदीच्या निहताः सर्वे प्रतीच्याश्च नराधिप	027c  
राजानो राजपुत्राश्च सर्वतो निहता नृप	027e  
दुर्योधनो हतो राजन्यथोक्तं पाण्डवेन च	028a  
भग्नसक्थो महाराज शेते पांसुषु रूषितः	028c  
धृष्टद्युम्नो हतो राजञ्शिखण्डी चापराजितः	029a  
उत्तमौजा युधामन्युस्तथा राजन्प्रभद्रकाः	029c  
पाञ्चालाश्च नरव्याघ्राश्चेदयश्च निषूदिताः	030a  
तव पुत्रा हताः सर्वे द्रौपदेयाश्च भारत	030c  
कर्णपुत्रो हतः शूरो वृषसेनो महाबलः	030e  
नरा विनिहताः सर्वे गजाश्च विनिपातिताः	031a  
रथिनश्च नरव्याघ्र हयाश्च निहता युधि	031c  
किञ्चिच्छेषं च शिबिरं तावकानां कृतं विभो	032a  
पाण्डवानां च शूराणां समासाद्य परस्परम्	032c  
प्रायः स्त्रीशेषमभवज्जगत्कालेन मोहितम्	033a  
सप्त पाण्डवतः शेषा धार्तराष्ट्रास्तथा त्रयः	033c  
ते चैव भ्रातरः पञ्च वासुदेवोऽथ सात्यकिः	034a  
कृपश्च कृतवर्मा च द्रौणिश्च जयतां वरः	034c  
तवाप्येते महाराज रथिनो नृपसत्तम	035a  
अक्षौहिणीनां सर्वासां समेतानां जनेश्वर	035c  
एते शेषा महाराज सर्वेऽन्ये निधनं गताः	035e  
कालेन निहतं सर्वं जगद्वै भरतर्षभ	036a  
दुर्योधनं वै पुरतः कृत्वा वैरस्य भारत	036c  
एतच्छ्रुत्वा वचः क्रूरं धृतराष्ट्रो जनेश्वरः	037a  
निपपात महाराज गतसत्त्वो महीतले	037c  
तस्मिन्निपतिते भूमौ विदुरोऽपि महायशाः	038a  
निपपात महाराज राजव्यसनकर्शितः	038c  
गान्धारी च नृपश्रेष्ठ सर्वाश्च कुरुयोषितः	039a  
पतिताः सहसा भूमौ श्रुत्वा क्रूरं वचश्च ताः	039c  
निःसञ्ज्ञं पतितं भूमौ तदासीद्राजमण्डलम्	040a  
प्रलापयुक्ता महती कथा न्यस्ता पटे यथा	040c  
कृच्छ्रेण तु ततो राजा धृतराष्ट्रो महीपतिः	041a  
शनैरलभत प्राणान्पुत्रव्यसनकर्शितः	041c  
लब्ध्वा तु स नृपः सञ्ज्ञां वेपमानः सुदुःखितः	042a  
उदीक्ष्य च दिशः सर्वाः क्षत्तारं वाक्यमब्रवीत्	042c  
विद्वन्क्षत्तर्महाप्राज्ञ त्वं गतिर्भरतर्षभ	043a  
ममानाथस्य सुभृशं पुत्रैर्हीनस्य सर्वशः	043c  
एवमुक्त्वा ततो भूयो विसञ्ज्ञो निपपात ह	043e  
तं तथा पतितं दृष्ट्वा बान्धवा येऽस्य केचन	044a  
शीतैस्तु सिषिचुस्तोयैर्विव्यजुर्व्यजनैरपि	044c  
स तु दीर्घेण कालेन प्रत्याश्वस्तो महीपतिः	045a  
तूष्णीं दध्यौ महीपालः पुत्रव्यसनकर्शितः	045c  
निःश्वसञ्जिह्मग इव कुम्भक्षिप्तो विशां पते	045e  
सञ्जयोऽप्यरुदत्तत्र दृष्ट्वा राजानमातुरम्	046a  
तथा सर्वाः स्त्रियश्चैव गान्धारी च यशस्विनी	046c  
ततो दीर्घेण कालेन विदुरं वाक्यमब्रवीत्	047a  
धृतराष्ट्रो नरव्याघ्रो मुह्यमानो मुहुर्मुहुः	047c  
गच्छन्तु योषितः सर्वा गान्धारी च यशस्विनी	048a  
तथेमे सुहृदः सर्वे भ्रश्यते मे मनो भृशम्	048c  
एवमुक्तस्ततः क्षत्ता ताः स्त्रियो भरतर्षभ	049a  
विसर्जयामास शनैर्वेपमानः पुनः पुनः	049c  
निश्चक्रमुस्ततः सर्वास्ताः स्त्रियो भरतर्षभ	050a  
सुहृदश्च ततः सर्वे दृष्ट्वा राजानमातुरम्	050c  
ततो नरपतिं तत्र लब्धसञ्ज्ञं परन्तप	051a  
अवेक्ष्य सञ्जयो दीनो रोदमानं भृशातुरम्	051c  
प्राञ्जलिर्निःश्वसन्तं च तं नरेन्द्रं मुहुर्मुहुः	052a  
समाश्वासयत क्षत्ता वचसा मधुरेण ह	052c  
