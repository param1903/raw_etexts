सञ्जय उवाच	001  
शृणु राजन्नवहितो यथा वृत्तो महान्क्षयः	001a  
कुरूणां पाण्डवानां च समासाद्य परस्परम्	001c  
निहते सूतपुत्रे तु पाण्डवेन महात्मना	002a  
विद्रुतेषु च सैन्येषु समानीतेषु चासकृत्	002c  
विमुखे तव पुत्रे तु शोकोपहतचेतसि	003a  
भृशोद्विग्नेषु सैन्येषु दृष्ट्वा पार्थस्य विक्रमम्	003c  
ध्यायमानेषु सैन्येषु दुःखं प्राप्तेषु भारत	004a  
बलानां मथ्यमानानां श्रुत्वा निनदमुत्तमम्	004c  
अभिज्ञानं नरेन्द्राणां विकृतं प्रेक्ष्य संयुगे	005a  
पतितान्रथनीडांश्च रथांश्चापि महात्मनाम्	005c  
रणे विनिहतान्नागान्दृष्ट्वा पत्तींश्च मारिष	006a  
आयोधनं चातिघोरं रुद्रस्याक्रीडसन्निभम्	006c  
अप्रख्यातिं गतानां तु राज्ञां शतसहस्रशः	007a  
कृपाविष्टः कृपो राजन्वयःशीलसमन्वितः	007c  
अब्रवीत्तत्र तेजस्वी सोऽभिसृत्य जनाधिपम्	008a  
दुर्योधनं मन्युवशाद्वचनं वचनक्षमः	008c  
दुर्योधन निबोधेदं यत्त्वा वक्ष्यामि कौरव	009a  
श्रुत्वा कुरु महाराज यदि ते रोचतेऽनघ	009c  
न युद्धधर्माच्छ्रेयान्वै पन्था राजेन्द्र विद्यते	010a  
यं समाश्रित्य युध्यन्ते क्षत्रियाः क्षत्रियर्षभ	010c  
पुत्रो भ्राता पिता चैव स्वस्रेयो मातुलस्तथा	011a  
सम्बन्धिबान्धवाश्चैव योध्या वै क्षत्रजीविना	011c  
वधे चैव परो धर्मस्तथाधर्मः पलायने	012a  
ते स्म घोरां समापन्ना जीविकां जीवितार्थिनः	012c  
तत्र त्वां प्रतिवक्ष्यामि किञ्चिदेव हितं वचः	013a  
हते भीष्मे च द्रोणे च कर्णे चैव महारथे	013c  
जयद्रथे च निहते तव भ्रातृषु चानघ	014a  
लक्ष्मणे तव पुत्रे च किं शेषं पर्युपास्महे	014c  
येषु भारं समासज्य राज्ये मतिमकुर्महि	015a  
ते सन्त्यज्य तनूर्याताः शूरा ब्रह्मविदां गतिम्	015c  
वयं त्विह विनाभूता गुणवद्भिर्महारथैः	016a  
कृपणं वर्तयिष्याम पातयित्वा नृपान्बहून्	016c  
सर्वैरपि च जीवद्भिर्बीभत्सुरपराजितः	017a  
कृष्णनेत्रो महाबाहुर्देवैरपि दुरासदः	017c  
इन्द्रकार्मुकवज्राभमिन्द्रकेतुमिवोच्छ्रितम्	018a  
वानरं केतुमासाद्य सञ्चचाल महाचमूः	018c  
सिंहनादेन भीमस्य पाञ्चजन्यस्वनेन च	019a  
गाण्डीवस्य च निर्घोषात्संहृष्यन्ति मनांसि नः	019c  
चरन्तीव महाविद्युन्मुष्णन्ती नयनप्रभाम्	020a  
अलातमिव चाविद्धं गाण्डीवं समदृश्यत	020c  
जाम्बूनदविचित्रं च धूयमानं महद्धनुः	021a  
दृश्यते दिक्षु सर्वासु विद्युदभ्रघनेष्विव	021c  
उह्यमानश्च कृष्णेन वायुनेव बलाहकः	022a  
तावकं तद्बलं राजन्नर्जुनोऽस्त्रविदां वरः	022c  
गहनं शिशिरे कक्षं ददाहाग्निरिवोत्थितः	022e  
गाहमानमनीकानि महेन्द्रसदृशप्रभम्	023a  
धनञ्जयमपश्याम चतुर्दन्तमिव द्विपम्	023c  
विक्षोभयन्तं सेनां ते त्रासयन्तं च पार्थिवान्	024a  
धनञ्जयमपश्याम नलिनीमिव कुञ्जरम्	024c  
त्रासयन्तं तथा योधान्धनुर्घोषेण पाण्डवम्	025a  
भूय एनमपश्याम सिंहं मृगगणा इव	025c  
सर्वलोकमहेष्वासौ वृषभौ सर्वधन्विनाम्	026a  
आमुक्तकवचौ कृष्णौ लोकमध्ये विरेजतुः	026c  
अद्य सप्तदशाहानि वर्तमानस्य भारत	027a  
सङ्ग्रामस्यातिघोरस्य वध्यतां चाभितो युधि	027c  
वायुनेव विधूतानि तवानीकानि सर्वशः	028a  
शरदम्भोदजालानि व्यशीर्यन्त समन्ततः	028c  
तां नावमिव पर्यस्तां भ्रान्तवातां महार्णवे	029a  
तव सेनां महाराज सव्यसाची व्यकम्पयत्	029c  
क्व नु ते सूतपुत्रोऽभूत्क्व नु द्रोणः सहानुगः	030a  
अहं क्व च क्व चात्मा ते हार्दिक्यश्च तथा क्व नु	030c  
दुःशासनश्च भ्राता ते भ्रातृभिः सहितः क्व नु	030e  
बाणगोचरसम्प्राप्तं प्रेक्ष्य चैव जयद्रथम्	031a  
सम्बन्धिनस्ते भ्रातॄंश्च सहायान्मातुलांस्तथा	031c  
सर्वान्विक्रम्य मिषतो लोकांश्चाक्रम्य मूर्धनि	032a  
जयद्रथो हतो राजन्किं नु शेषमुपास्महे	032c  
को वेह स पुमानस्ति यो विजेष्यति पाण्डवम्	033a  
तस्य चास्त्राणि दिव्यानि विविधानि महात्मनः	033c  
गाण्डीवस्य च निर्घोषो वीर्याणि हरते हि नः	033e  
नष्टचन्द्रा यथा रात्रिः सेनेयं हतनायका	034a  
नागभग्नद्रुमा शुष्का नदीवाकुलतां गता	034c  
ध्वजिन्यां हतनेत्रायां यथेष्टं श्वेतवाहनः	035a  
चरिष्यति महाबाहुः कक्षेऽग्निरिव सञ्ज्वलन्	035c  
सात्यकेश्चैव यो वेगो भीमसेनस्य चोभयोः	036a  
दारयेत गिरीन्सर्वाञ्शोषयेत च सागरान्	036c  
उवाच वाक्यं यद्भीमः सभामध्ये विशां पते	037a  
कृतं तत्सकलं तेन भूयश्चैव करिष्यति	037c  
प्रमुखस्थे तदा कर्णे बलं पाण्डवरक्षितम्	038a  
दुरासदं तथा गुप्तं गूढं गाण्डीवधन्वना	038c  
युष्माभिस्तानि चीर्णानि यान्यसाधूनि साधुषु	039a  
अकारणकृतान्येव तेषां वः फलमागतम्	039c  
आत्मनोऽर्थे त्वया लोको यत्नतः सर्व आहृतः	040a  
स ते संशयितस्तात आत्मा च भरतर्षभ	040c  
रक्ष दुर्योधनात्मानमात्मा सर्वस्य भाजनम्	041a  
भिन्ने हि भाजने तात दिशो गच्छति तद्गतम्	041c  
हीयमानेन वै सन्धिः पर्येष्टव्यः समेन च	042a  
विग्रहो वर्धमानेन नीतिरेषा बृहस्पतेः	042c  
ते वयं पाण्डुपुत्रेभ्यो हीनाः स्वबलशक्तितः	043a  
अत्र ते पाण्डवैः सार्धं सन्धिं मन्ये क्षमं प्रभो	043c  
न जानीते हि यः श्रेयः श्रेयसश्चावमन्यते	044a  
स क्षिप्रं भ्रश्यते राज्यान्न च श्रेयोऽनुविन्दति	044c  
प्रणिपत्य हि राजानं राज्यं यदि लभेमहि	045a  
श्रेयः स्यान्न तु मौढ्येन राजन्गन्तुं पराभवम्	045c  
वैचित्रवीर्यवचनात्कृपाशीलो युधिष्ठिरः	046a  
विनियुञ्जीत राज्ये त्वां गोविन्दवचनेन च	046c  
यद्ब्रूयाद्धि हृषीकेशो राजानमपराजितम्	047a  
अर्जुनं भीमसेनं च सर्वं कुर्युरसंशयम्	047c  
नातिक्रमिष्यते कृष्णो वचनं कौरवस्य ह	048a  
धृतराष्ट्रस्य मन्येऽहं नापि कृष्णस्य पाण्डवः	048c  
एतत्क्षममहं मन्ये तव पार्थैरविग्रहम्	049a  
न त्वा ब्रवीमि कार्पण्यान्न प्राणपरिरक्षणात्	049c  
पथ्यं राजन्ब्रवीमि त्वां तत्परासुः स्मरिष्यसि	049e  
इति वृद्धो विलप्यैतत्कृपः शारद्वतो वचः	050a  
दीर्घमुष्णं च निःश्वस्य शुशोच च मुमोह च	050c  
