जनमेजय उवाच	001  
पूर्वमेव यदा रामस्तस्मिन्युद्ध उपस्थिते	001a  
आमन्त्र्य केशवं यातो वृष्णिभिः सहितः प्रभुः	001c  
साहाय्यं धार्तराष्ट्रस्य न च कर्तास्मि केशव	002a  
न चैव पाण्डुपुत्राणां गमिष्यामि यथागतम्	002c  
एवमुक्त्वा तदा रामो यातः शत्रुनिबर्हणः	003a  
तस्य चागमनं भूयो ब्रह्मञ्शंसितुमर्हसि	003c  
आख्याहि मे विस्तरतः कथं राम उपस्थितः	004a  
कथं च दृष्टवान्युद्धं कुशलो ह्यसि सत्तम	004c  
वैशम्पायन उवाच	005  
उपप्लव्ये निविष्टेषु पाण्डवेषु महात्मसु	005a  
प्रेषितो धृतराष्ट्रस्य समीपं मधुसूदनः	005c  
शमं प्रति महाबाहो हितार्थं सर्वदेहिनाम्	005e  
स गत्वा हास्तिनपुरं धृतराष्ट्रं समेत्य च	006a  
उक्तवान्वचनं तथ्यं हितं चैव विशेषतः	006c  
न च तत्कृतवान्राजा यथाख्यातं हि ते पुरा	006e  
अनवाप्य शमं तत्र कृष्णः पुरुषसत्तमः	007a  
आगच्छत महाबाहुरुपप्लव्यं जनाधिप	007c  
ततः प्रत्यागतः कृष्णो धार्तराष्ट्रविसर्जितः	008a  
अक्रियायां नरव्याघ्र पाण्डवानिदमब्रवीत्	008c  
न कुर्वन्ति वचो मह्यं कुरवः कालचोदिताः	009a  
निर्गच्छध्वं पाण्डवेयाः पुष्येण सहिता मया	009c  
ततो विभज्यमानेषु बलेषु बलिनां वरः	010a  
प्रोवाच भ्रातरं कृष्णं रौहिणेयो महामनाः	010c  
तेषामपि महाबाहो साहाय्यं मधुसूदन	011a  
क्रियतामिति तत्कृष्णो नास्य चक्रे वचस्तदा	011c  
ततो मन्युपरीतात्मा जगाम यदुनन्दनः	012a  
तीर्थयात्रां हलधरः सरस्वत्यां महायशाः	012c  
मैत्रे नक्षत्रयोगे स्म सहितः सर्वयादवैः	012e  
आश्रयामास भोजस्तु दुर्योधनमरिन्दमः	013a  
युयुधानेन सहितो वासुदेवस्तु पाण्डवान्	013c  
रौहिणेये गते शूरे पुष्येण मधुसूदनः	014a  
पाण्डवेयान्पुरस्कृत्य ययावभिमुखः कुरून्	014c  
गच्छन्नेव पथिस्थस्तु रामः प्रेष्यानुवाच ह	015a  
सम्भारांस्तीर्थयात्रायां सर्वोपकरणानि च	015c  
आनयध्वं द्वारकाया अग्नीन्वै याजकांस्तथा	015e  
सुवर्णं रजतं चैव धेनूर्वासांसि वाजिनः	016a  
कुञ्जरांश्च रथांश्चैव खरोष्ट्रं वाहनानि च	016c  
क्षिप्रमानीयतां सर्वं तीर्थहेतोः परिच्छदम्	016e  
प्रतिस्रोतः सरस्वत्या गच्छध्वं शीघ्रगामिनः	017a  
ऋत्विजश्चानयध्वं वै शतशश्च द्विजर्षभान्	017c  
एवं सन्दिश्य तु प्रेष्यान्बलदेवो महाबलः	018a  
तीर्थयात्रां ययौ राजन्कुरूणां वैशसे तदा	018c  
सरस्वतीं प्रतिस्रोतः समुद्रादभिजग्मिवान्	018e  
ऋत्विग्भिश्च सुहृद्भिश्च तथान्यैर्द्विजसत्तमैः	019a  
रथैर्गजैस्तथाश्वैश्च प्रेष्यैश्च भरतर्षभ	019c  
गोखरोष्ट्रप्रयुक्तैश्च यानैश्च बहुभिर्वृतः	019e  
श्रान्तानां क्लान्तवपुषां शिशूनां विपुलायुषाम्	020a  
तानि यानानि देशेषु प्रतीक्ष्यन्ते स्म भारत	020c  
बुभुक्षितानामर्थाय कॢप्तमन्नं समन्ततः	020e  
यो यो यत्र द्विजो भोक्तुं कामं कामयते तदा	021a  
तस्य तस्य तु तत्रैवमुपजह्रुस्तदा नृप	021c  
तत्र स्थिता नरा राजन्रौहिणेयस्य शासनात्	022a  
भक्ष्यपेयस्य कुर्वन्ति राशींस्तत्र समन्ततः	022c  
वासांसि च महार्हाणि पर्यङ्कास्तरणानि च	023a  
पूजार्थं तत्र कॢप्तानि विप्राणां सुखमिच्छताम्	023c  
यत्र यः स्वपते विप्रः क्षत्रियो वापि भारत	024a  
तत्र तत्र तु तस्यैव सर्वं कॢप्तमदृश्यत	024c  
यथासुखं जनः सर्वस्तिष्ठते याति वा तदा	025a  
यातुकामस्य यानानि पानानि तृषितस्य च	025c  
बुभुक्षितस्य चान्नानि स्वादूनि भरतर्षभ	026a  
उपजह्रुर्नरास्तत्र वस्त्राण्याभरणानि च	026c  
स पन्थाः प्रबभौ राजन्सर्वस्यैव सुखावहः	027a  
स्वर्गोपमस्तदा वीर नराणां तत्र गच्छताम्	027c  
नित्यप्रमुदितोपेतः स्वादुभक्षः शुभान्वितः	028a  
विपण्यापणपण्यानां नानाजनशतैर्वृतः	028c  
नानाद्रुमलतोपेतो नानारत्नविभूषितः	028e  
ततो महात्मा नियमे स्थितात्मा पुण्येषु तीर्थेषु वसूनि राजन्	029a  
ददौ द्विजेभ्यः क्रतुदक्षिणाश्च यदुप्रवीरो हलभृत्प्रतीतः	029c  
दोग्ध्रीश्च धेनूश्च सहस्रशो वै सुवाससः काञ्चनबद्धशृङ्गीः	030a  
हयांश्च नानाविधदेशजातान्यानानि दासीश्च तथा द्विजेभ्यः	030c  
रत्नानि मुक्तामणिविद्रुमं च शृङ्गीसुवर्णं रजतं च शुभ्रम्	031a  
अयस्मयं ताम्रमयं च भाण्डं ददौ द्विजातिप्रवरेषु रामः	031c  
एवं स वित्तं प्रददौ महात्मा सरस्वतीतीर्थवरेषु भूरि	032a  
ययौ क्रमेणाप्रतिमप्रभावस्ततः कुरुक्षेत्रमुदारवृत्तः	032c  
जनमेजय उवाच	033  
सारस्वतानां तीर्थानां गुणोत्पत्तिं वदस्व मे	033a  
फलं च द्विपदां श्रेष्ठ कर्मनिर्वृत्तिमेव च	033c  
यथाक्रमं च भगवंस्तीर्थानामनुपूर्वशः	034a  
ब्रह्मन्ब्रह्मविदां श्रेष्ठ परं कौतूहलं हि मे	034c  
वैशम्पायन उवाच	035  
तीर्थानां विस्तरं राजन्गुणोत्पत्तिं च सर्वशः	035a  
मयोच्यमानां शृणु वै पुण्यां राजेन्द्र कृत्स्नशः	035c  
पूर्वं महाराज यदुप्रवीर ऋत्विक्सुहृद्विप्रगणैश्च सार्धम्	036a  
पुण्यं प्रभासं समुपाजगाम यत्रोडुराड्यक्ष्मणा क्लिश्यमानः	036c  
विमुक्तशापः पुनराप्य तेजः सर्वं जगद्भासयते नरेन्द्र	037a  
एवं तु तीर्थप्रवरं पृथिव्यां प्रभासनात्तस्य ततः प्रभासः	037c  
जनमेजय उवाच	038  
किमर्थं भगवान्सोमो यक्ष्मणा समगृह्यत	038a  
कथं च तीर्थप्रवरे तस्मिंश्चन्द्रो न्यमज्जत	038c  
कथमाप्लुत्य तस्मिंस्तु पुनराप्यायितः शशी	039a  
एतन्मे सर्वमाचक्ष्व विस्तरेण महामुने	039c  
वैशम्पायन उवाच	040  
दक्षस्य तनया यास्ताः प्रादुरासन्विशां पते	040a  
स सप्तविंशतिं कन्या दक्षः सोमाय वै ददौ	040c  
नक्षत्रयोगनिरताः सङ्ख्यानार्थं च भारत	041a  
पत्न्यो वै तस्य राजेन्द्र सोमस्य शुभलक्षणाः	041c  
तास्तु सर्वा विशालाक्ष्यो रूपेणाप्रतिमा भुवि	042a  
अत्यरिच्यत तासां तु रोहिणी रूपसम्पदा	042c  
ततस्तस्यां स भगवान्प्रीतिं चक्रे निशाकरः	043a  
सास्य हृद्या बभूवाथ तस्मात्तां बुभुजे सदा	043c  
पुरा हि सोमो राजेन्द्र रोहिण्यामवसच्चिरम्	044a  
ततोऽस्य कुपितान्यासन्नक्षत्राणि महात्मनः	044c  
ता गत्वा पितरं प्राहुः प्रजापतिमतन्द्रिताः	045a  
सोमो वसति नास्मासु रोहिणीं भजते सदा	045c  
ता वयं सहिताः सर्वास्त्वत्सकाशे प्रजेश्वर	046a  
वत्स्यामो नियताहारास्तपश्चरणतत्पराः	046c  
श्रुत्वा तासां तु वचनं दक्षः सोममथाब्रवीत्	047a  
समं वर्तस्व भार्यासु मा त्वाधर्मो महान्स्पृशेत्	047c  
ताश्च सर्वाब्रवीद्दक्षो गच्छध्वं सोममन्तिकात्	048a  
समं वत्स्यति सर्वासु चन्द्रमा मम शासनात्	048c  
विसृष्टास्तास्तदा जग्मुः शीतांशुभवनं तदा	049a  
तथापि सोमो भगवान्पुनरेव महीपते	049c  
रोहिणीं निवसत्येव प्रीयमाणो मुहुर्मुहुः	049e  
ततस्ताः सहिताः सर्वा भूयः पितरमब्रुवन्	050a  
तव शुश्रूषणे युक्ता वत्स्यामो हि तवाश्रमे	050c  
सोमो वसति नास्मासु नाकरोद्वचनं तव	050e  
तासां तद्वचनं श्रुत्वा दक्षः सोममथाब्रवीत्	051a  
समं वर्तस्व भार्यासु मा त्वां शप्स्ये विरोचन	051c  
अनादृत्य तु तद्वाक्यं दक्षस्य भगवाञ्शशी	052a  
रोहिण्या सार्धमवसत्ततस्ताः कुपिताः पुनः	052c  
गत्वा च पितरं प्राहुः प्रणम्य शिरसा तदा	053a  
सोमो वसति नास्मासु तस्मान्नः शरणं भव	053c  
रोहिण्यामेव भगवन्सदा वसति चन्द्रमाः	054a  
तस्मान्नस्त्राहि सर्वा वै यथा नः सोम आविशेत्	054c  
तच्छ्रुत्वा भगवान्क्रुद्धो यक्ष्माणं पृथिवीपते	055a  
ससर्ज रोषात्सोमाय स चोडुपतिमाविशत्	055c  
स यक्ष्मणाभिभूतात्माक्षीयताहरहः शशी	056a  
यत्नं चाप्यकरोद्राजन्मोक्षार्थं तस्य यक्ष्मणः	056c  
इष्ट्वेष्टिभिर्महाराज विविधाभिर्निशाकरः	057a  
न चामुच्यत शापाद्वै क्षयं चैवाभ्यगच्छत	057c  
क्षीयमाणे ततः सोमे ओषध्यो न प्रजज्ञिरे	058a  
निरास्वादरसाः सर्वा हतवीर्याश्च सर्वशः	058c  
ओषधीनां क्षये जाते प्राणिनामपि सङ्क्षयः	059a  
कृशाश्चासन्प्रजाः सर्वाः क्षीयमाणे निशाकरे	059c  
ततो देवाः समागम्य सोममूचुर्महीपते	060a  
किमिदं भवतो रूपमीदृशं न प्रकाशते	060c  
कारणं ब्रूहि नः सर्वं येनेदं ते महद्भयम्	061a  
श्रुत्वा तु वचनं त्वत्तो विधास्यामस्ततो वयम्	061c  
एवमुक्तः प्रत्युवाच सर्वांस्ताञ्शशलक्षणः	062a  
शापं च कारणं चैव यक्ष्माणं च तथात्मनः	062c  
देवास्तस्य वचः श्रुत्वा गत्वा दक्षमथाब्रुवन्	063a  
प्रसीद भगवन्सोमे शापश्चैष निवर्त्यताम्	063c  
असौ हि चन्द्रमाः क्षीणः किञ्चिच्छेषो हि लक्ष्यते	064a  
क्षयाच्चैवास्य देवेश प्रजाश्चापि गताः क्षयम्	064c  
वीरुदोषधयश्चैव बीजानि विविधानि च	065a  
तथा वयं लोकगुरो प्रसादं कर्तुमर्हसि	065c  
एवमुक्तस्तदा चिन्त्य प्राह वाक्यं प्रजापतिः	066a  
नैतच्छक्यं मम वचो व्यावर्तयितुमन्यथा	066c  
हेतुना तु महाभागा निवर्तिष्यति केनचित्	066e  
समं वर्ततु सर्वासु शशी भार्यासु नित्यशः	067a  
सरस्वत्या वरे तीर्थे उन्मज्जञ्शशलक्षणः	067c  
पुनर्वर्धिष्यते देवास्तद्वै सत्यं वचो मम	067e  
मासार्धं च क्षयं सोमो नित्यमेव गमिष्यति	068a  
मासार्धं च सदा वृद्धिं सत्यमेतद्वचो मम	068c  
सरस्वतीं ततः सोमो जगाम ऋषिशासनात्	069a  
प्रभासं परमं तीर्थं सरस्वत्या जगाम ह	069c  
अमावास्यां महातेजास्तत्रोन्मज्जन्महाद्युतिः	070a  
लोकान्प्रभासयामास शीतांशुत्वमवाप च	070c  
देवाश्च सर्वे राजेन्द्र प्रभासं प्राप्य पुष्कलम्	071a  
सोमेन सहिता भूत्वा दक्षस्य प्रमुखेऽभवन्	071c  
ततः प्रजापतिः सर्वा विससर्जाथ देवताः	072a  
सोमं च भगवान्प्रीतो भूयो वचनमब्रवीत्	072c  
मावमंस्थाः स्त्रियः पुत्र मा च विप्रान्कदाचन	073a  
गच्छ युक्तः सदा भूत्वा कुरु वै शासनं मम	073c  
स विसृष्टो महाराज जगामाथ स्वमालयम्	074a  
प्रजाश्च मुदिता भूत्वा भोजने च यथा पुरा	074c  
एतत्ते सर्वमाख्यातं यथा शप्तो निशाकरः	075a  
प्रभासं च यथा तीर्थं तीर्थानां प्रवरं ह्यभूत्	075c  
अमावास्यां महाराज नित्यशः शशलक्षणः	076a  
स्नात्वा ह्याप्यायते श्रीमान्प्रभासे तीर्थ उत्तमे	076c  
अतश्चैनं प्रजानन्ति प्रभासमिति भूमिप	077a  
प्रभां हि परमां लेभे तस्मिन्नुन्मज्ज्य चन्द्रमाः	077c  
ततस्तु चमसोद्भेदमच्युतस्त्वगमद्बली	078a  
चमसोद्भेद इत्येवं यं जनाः कथयन्त्युत	078c  
तत्र दत्त्वा च दानानि विशिष्टानि हलायुधः	079a  
उषित्वा रजनीमेकां स्नात्वा च विधिवत्तदा	079c  
उदपानमथागच्छत्त्वरावान्केशवाग्रजः	080a  
आद्यं स्वस्त्ययनं चैव तत्रावाप्य महत्फलम्	080c  
स्निग्धत्वादोषधीनां च भूमेश्च जनमेजय	081a  
जानन्ति सिद्धा राजेन्द्र नष्टामपि सरस्वतीम्	081c  
