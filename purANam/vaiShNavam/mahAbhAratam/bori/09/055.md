वैशम्पायन उवाच	001  
ततो वाग्युद्धमभवत्तुमुलं जनमेजय	001a  
यत्र दुःखान्वितो राजा धृतराष्ट्रोऽब्रवीदिदम्	001c  
धिगस्तु खलु मानुष्यं यस्य निष्ठेयमीदृशी	002a  
एकादशचमूभर्ता यत्र पुत्रो ममाभिभूः	002c  
आज्ञाप्य सर्वान्नृपतीन्भुक्त्वा चेमां वसुन्धराम्	003a  
गदामादाय वेगेन पदातिः प्रस्थितो रणम्	003c  
भूत्वा हि जगतो नाथो ह्यनाथ इव मे सुतः	004a  
गदामुद्यम्य यो याति किमन्यद्भागधेयतः	004c  
अहो दुःखं महत्प्राप्तं पुत्रेण मम सञ्जय	005a  
एवमुक्त्वा स दुःखार्तो विरराम जनाधिपः	005c  
सञ्जय उवाच	006  
स मेघनिनदो हर्षाद्विनदन्निव गोवृषः	006a  
आजुहाव ततः पार्थं युद्धाय युधि वीर्यवान्	006c  
भीममाह्वयमाने तु कुरुराजे महात्मनि	007a  
प्रादुरासन्सुघोराणि रूपाणि विविधान्युत	007c  
ववुर्वाताः सनिर्घाताः पांसुवर्षं पपात च	008a  
बभूवुश्च दिशः सर्वास्तिमिरेण समावृताः	008c  
महास्वनाः सनिर्घातास्तुमुला रोमहर्षणाः	009a  
पेतुस्तथोल्काः शतशः स्फोटयन्त्यो नभस्तलम्	009c  
राहुश्चाग्रसदादित्यमपर्वणि विशां पते	010a  
चकम्पे च महाकम्पं पृथिवी सवनद्रुमा	010c  
रूक्षाश्च वाताः प्रववुर्नीचैः शर्करवर्षिणः	011a  
गिरीणां शिखराण्येव न्यपतन्त महीतले	011c  
मृगा बहुविधाकाराः सम्पतन्ति दिशो दश	012a  
दीप्ताः शिवाश्चाप्यनदन्घोररूपाः सुदारुणाः	012c  
निर्घाताश्च महाघोरा बभूवू रोमहर्षणाः	013a  
दीप्तायां दिशि राजेन्द्र मृगाश्चाशुभवादिनः	013c  
उदपानगताश्चापो व्यवर्धन्त समन्ततः	014a  
अशरीरा महानादाः श्रूयन्ते स्म तदा नृप	014c  
एवमादीनि दृष्ट्वाथ निमित्तानि वृकोदरः	015a  
उवाच भ्रातरं ज्येष्ठं धर्मराजं युधिष्ठिरम्	015c  
नैष शक्तो रणे जेतुं मन्दात्मा मां सुयोधनः	016a  
अद्य क्रोधं विमोक्ष्यामि निगूढं हृदये चिरम्	016c  
सुयोधने कौरवेन्द्रे खाण्डवे पावको यथा	016e  
शल्यमद्योद्धरिष्यामि तव पाण्डव हृच्छयम्	017a  
निहत्य गदया पापमिमं कुरुकुलाधमम्	017c  
अद्य कीर्तिमयीं मालां प्रतिमोक्ष्याम्यहं त्वयि	018a  
हत्वेमं पापकर्माणं गदया रणमूर्धनि	018c  
अद्यास्य शतधा देहं भिनद्मि गदयानया	019a  
नायं प्रवेष्टा नगरं पुनर्वारणसाह्वयम्	019c  
सर्पोत्सर्गस्य शयने विषदानस्य भोजने	020a  
प्रमाणकोट्यां पातस्य दाहस्य जतुवेश्मनि	020c  
सभायामवहासस्य सर्वस्वहरणस्य च	021a  
वर्षमज्ञातवासस्य वनवासस्य चानघ	021c  
अद्यान्तमेषां दुःखानां गन्ता भरतसत्तम	022a  
एकाह्ना विनिहत्येमं भविष्याम्यात्मनोऽनृणः	022c  
अद्यायुर्धार्तराष्ट्रस्य दुर्मतेरकृतात्मनः	023a  
समाप्तं भरतश्रेष्ठ मातापित्रोश्च दर्शनम्	023c  
अद्यायं कुरुराजस्य शन्तनोः कुलपांसनः	024a  
प्राणाञ्श्रियं च राज्यं च त्यक्त्वा शेष्यति भूतले	024c  
राजा च धृतराष्ट्रोऽद्य श्रुत्वा पुत्रं मया हतम्	025a  
स्मरिष्यत्यशुभं कर्म यत्तच्छकुनिबुद्धिजम्	025c  
इत्युक्त्वा राजशार्दूल गदामादाय वीर्यवान्	026a  
अवातिष्ठत युद्धाय शक्रो वृत्रमिवाह्वयन्	026c  
तमुद्यतगदं दृष्ट्वा कैलासमिव शृङ्गिणम्	027a  
भीमसेनः पुनः क्रुद्धो दुर्योधनमुवाच ह	027c  
राज्ञश्च धृतराष्ट्रस्य तथा त्वमपि चात्मनः	028a  
स्मर तद्दुष्कृतं कर्म यद्वृत्तं वारणावते	028c  
द्रौपदी च परिक्लिष्टा सभायां यद्रजस्वला	029a  
द्यूते च वञ्चितो राजा यत्त्वया सौबलेन च	029c  
वने दुःखं च यत्प्राप्तमस्माभिस्त्वत्कृतं महत्	030a  
विराटनगरे चैव योन्यन्तरगतैरिव	030c  
तत्सर्वं यातयाम्यद्य दिष्ट्या दृष्टोऽसि दुर्मते	030e  
त्वत्कृतेऽसौ हतः शेते शरतल्पे प्रतापवान्	031a  
गाङ्गेयो रथिनां श्रेष्ठो निहतो याज्ञसेनिना	031c  
हतो द्रोणश्च कर्णश्च तथा शल्यः प्रतापवान्	032a  
वैराग्नेरादिकर्ता च शकुनिः सौबलो हतः	032c  
प्रातिकामी तथा पापो द्रौपद्याः क्लेशकृद्धतः	033a  
भ्रातरस्ते हताः सर्वे शूरा विक्रान्तयोधिनः	033c  
एते चान्ये च बहवो निहतास्त्वत्कृते नृपाः	034a  
त्वामद्य निहनिष्यामि गदया नात्र संशयः	034c  
इत्येवमुच्चै राजेन्द्र भाषमाणं वृकोदरम्	035a  
उवाच वीतभी राजन्पुत्रस्ते सत्यविक्रमः	035c  
किं कत्थितेन बहुधा युध्यस्व त्वं वृकोदर	036a  
अद्य तेऽहं विनेष्यामि युद्धश्रद्धां कुलाधम	036c  
नैव दुर्योधनः क्षुद्र केनचित्त्वद्विधेन वै	037a  
शक्यस्त्रासयितुं वाचा यथान्यः प्राकृतो नरः	037c  
चिरकालेप्सितं दिष्ट्या हृदयस्थमिदं मम	038a  
त्वया सह गदायुद्धं त्रिदशैरुपपादितम्	038c  
किं वाचा बहुनोक्तेन कत्थितेन च दुर्मते	039a  
वाणी सम्पद्यतामेषा कर्मणा मा चिरं कृथाः	039c  
तस्य तद्वचनं श्रुत्वा सर्व एवाभ्यपूजयन्	040a  
राजानः सोमकाश्चैव ये तत्रासन्समागताः	040c  
ततः सम्पूजितः सर्वैः सम्प्रहृष्टतनूरुहः	041a  
भूयो धीरं मनश्चक्रे युद्धाय कुरुनन्दनः	041c  
तं मत्तमिव मातङ्गं तलतालैर्नराधिपाः	042a  
भूयः संहर्षयां चक्रुर्दुर्योधनममर्षणम्	042c  
तं महात्मा महात्मानं गदामुद्यम्य पाण्डवः	043a  
अभिदुद्राव वेगेन धार्तराष्ट्रं वृकोदरः	043c  
बृंहन्ति कुञ्जरास्तत्र हया हेषन्ति चासकृत्	044a  
शस्त्राणि चाप्यदीप्यन्त पाण्डवानां जयैषिणाम्	044c  
