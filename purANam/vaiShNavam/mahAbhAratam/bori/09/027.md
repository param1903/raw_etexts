सञ्जय उवाच	001  
तस्मिन्प्रवृत्ते सङ्ग्रामे नरवाजिगजक्षये	001a  
शकुनिः सौबलो राजन्सहदेवं समभ्ययात्	001c  
ततोऽस्यापततस्तूर्णं सहदेवः प्रतापवान्	002a  
शरौघान्प्रेषयामास पतङ्गानिव शीघ्रगान्	002c  
उलूकश्च रणे भीमं विव्याध दशभिः शरैः	002e  
शकुनिस्तु महाराज भीमं विद्ध्वा त्रिभिः शरैः	003a  
सायकानां नवत्या वै सहदेवमवाकिरत्	003c  
ते शूराः समरे राजन्समासाद्य परस्परम्	004a  
विव्यधुर्निशितैर्बाणैः कङ्कबर्हिणवाजितैः	004c  
स्वर्णपुङ्खैः शिलाधौतैरा कर्णात्प्रहितैः शरैः	004e  
तेषां चापभुजोत्सृष्टा शरवृष्टिर्विशां पते	005a  
आच्छादयद्दिशः सर्वा धाराभिरिव तोयदः	005c  
ततः क्रुद्धो रणे भीमः सहदेवश्च भारत	006a  
चेरतुः कदनं सङ्ख्ये कुर्वन्तौ सुमहाबलौ	006c  
ताभ्यां शरशतैश्छन्नं तद्बलं तव भारत	007a  
अन्धकारमिवाकाशमभवत्तत्र तत्र ह	007c  
अश्वैर्विपरिधावद्भिः शरच्छन्नैर्विशां पते	008a  
तत्र तत्र कृतो मार्गो विकर्षद्भिर्हतान्बहून्	008c  
निहतानां हयानां च सहैव हययोधिभिः	009a  
वर्मभिर्विनिकृत्तैश्च प्रासैश्छिन्नैश्च मारिष	009c  
सञ्छन्ना पृथिवी जज्ञे कुसुमैः शबला इव	009e  
योधास्तत्र महाराज समासाद्य परस्परम्	010a  
व्यचरन्त रणे क्रुद्धा विनिघ्नन्तः परस्परम्	010c  
उद्वृत्तनयनै रोषात्सन्दष्टौष्ठपुटैर्मुखैः	011a  
सकुण्डलैर्मही छन्ना पद्मकिञ्जल्कसन्निभैः	011c  
भुजैश्छिन्नैर्महाराज नागराजकरोपमैः	012a  
साङ्गदैः सतनुत्रैश्च सासिप्रासपरश्वधैः	012c  
कबन्धैरुत्थितैश्छिन्नैर्नृत्यद्भिश्चापरैर्युधि	013a  
क्रव्यादगणसङ्कीर्णा घोराभूत्पृथिवी विभो	013c  
अल्पावशिष्टे सैन्ये तु कौरवेयान्महाहवे	014a  
प्रहृष्टाः पाण्डवा भूत्वा निन्यिरे यमसादनम्	014c  
एतस्मिन्नन्तरे शूरः सौबलेयः प्रतापवान्	015a  
प्रासेन सहदेवस्य शिरसि प्राहरद्भृशम्	015c  
स विह्वलो महाराज रथोपस्थ उपाविशत्	015e  
सहदेवं तथा दृष्ट्वा भीमसेनः प्रतापवान्	016a  
सर्वसैन्यानि सङ्क्रुद्धो वारयामास भारत	016c  
निर्बिभेद च नाराचैः शतशोऽथ सहस्रशः	017a  
विनिर्भिद्याकरोच्चैव सिंहनादमरिन्दम	017c  
तेन शब्देन वित्रस्ताः सर्वे सहयवारणाः	018a  
प्राद्रवन्सहसा भीताः शकुनेश्च पदानुगाः	018c  
प्रभग्नानथ तान्दृष्ट्वा राजा दुर्योधनोऽब्रवीत्	019a  
निवर्तध्वमधर्मज्ञा युध्यध्वं किं सृतेन वः	019c  
इह कीर्तिं समाधाय प्रेत्य लोकान्समश्नुते	020a  
प्राणाञ्जहाति यो वीरो युधि पृष्ठमदर्शयन्	020c  
एवमुक्तास्तु ते राज्ञा सौबलस्य पदानुगाः	021a  
पाण्डवानभ्यवर्तन्त मृत्युं कृत्वा निवर्तनम्	021c  
द्रवद्भिस्तत्र राजेन्द्र कृतः शब्दोऽतिदारुणः	022a  
क्षुब्धसागरसङ्काशः क्षुभितः सर्वतोऽभवत्	022c  
तांस्तदापततो दृष्ट्वा सौबलस्य पदानुगान्	023a  
प्रत्युद्ययुर्महाराज पाण्डवा विजये वृताः	023c  
प्रत्याश्वस्य च दुर्धर्षः सहदेवो विशां पते	024a  
शकुनिं दशभिर्विद्ध्वा हयांश्चास्य त्रिभिः शरैः	024c  
धनुश्चिच्छेद च शरैः सौबलस्य हसन्निव	024e  
अथान्यद्धनुरादाय शकुनिर्युद्धदुर्मदः	025a  
विव्याध नकुलं षष्ट्या भीमसेनं च सप्तभिः	025c  
उलूकोऽपि महाराज भीमं विव्याध सप्तभिः	026a  
सहदेवं च सप्तत्या परीप्सन्पितरं रणे	026c  
तं भीमसेनः समरे विव्याध निशितैः शरैः	027a  
शकुनिं च चतुःषष्ट्या पार्श्वस्थांश्च त्रिभिस्त्रिभिः	027c  
ते हन्यमाना भीमेन नाराचैस्तैलपायितैः	028a  
सहदेवं रणे क्रुद्धाश्छादयञ्शरवृष्टिभिः	028c  
पर्वतं वारिधाराभिः सविद्युत इवाम्बुदाः	028e  
ततोऽस्यापततः शूरः सहदेवः प्रतापवान्	029a  
उलूकस्य महाराज भल्लेनापाहरच्छिरः	029c  
स जगाम रथाद्भूमिं सहदेवेन पातितः	030a  
रुधिराप्लुतसर्वाङ्गो नन्दयन्पाण्डवान्युधि	030c  
पुत्रं तु निहतं दृष्ट्वा शकुनिस्तत्र भारत	031a  
साश्रुकण्ठो विनिःश्वस्य क्षत्तुर्वाक्यमनुस्मरन्	031c  
चिन्तयित्वा मुहूर्तं स बाष्पपूर्णेक्षणः श्वसन्	032a  
सहदेवं समासाद्य त्रिभिर्विव्याध सायकैः	032c  
तानपास्य शरान्मुक्ताञ्शरसङ्घैः प्रतापवान्	033a  
सहदेवो महाराज धनुश्चिच्छेद संयुगे	033c  
छिन्ने धनुषि राजेन्द्र शकुनिः सौबलस्तदा	034a  
प्रगृह्य विपुलं खड्गं सहदेवाय प्राहिणोत्	034c  
तमापतन्तं सहसा घोररूपं विशां पते	035a  
द्विधा चिच्छेद समरे सौबलस्य हसन्निव	035c  
असिं दृष्ट्वा द्विधा छिन्नं प्रगृह्य महतीं गदाम्	036a  
प्राहिणोत्सहदेवाय सा मोघा न्यपतद्भुवि	036c  
ततः शक्तिं महाघोरां कालरात्रिमिवोद्यताम्	037a  
प्रेषयामास सङ्क्रुद्धः पाण्डवं प्रति सौबलः	037c  
तामापतन्तीं सहसा शरैः काञ्चनभूषणैः	038a  
त्रिधा चिच्छेद समरे सहदेवो हसन्निव	038c  
सा पपात त्रिधा छिन्ना भूमौ कनकभूषणा	039a  
शीर्यमाणा यथा दीप्ता गगनाद्वै शतह्रदा	039c  
शक्तिं विनिहतां दृष्ट्वा सौबलं च भयार्दितम्	040a  
दुद्रुवुस्तावकाः सर्वे भये जाते ससौबलाः	040c  
अथोत्क्रुष्टं महद्ध्यासीत्पाण्डवैर्जितकाशिभिः	041a  
धार्तराष्ट्रास्ततः सर्वे प्रायशो विमुखाभवन्	041c  
तान्वै विमनसो दृष्ट्वा माद्रीपुत्रः प्रतापवान्	042a  
शरैरनेकसाहस्रैर्वारयामास संयुगे	042c  
ततो गान्धारकैर्गुप्तं पृष्ठैरश्वैर्जये धृतम्	043a  
आससाद रणे यान्तं सहदेवोऽथ सौबलम्	043c  
स्वमंशमवशिष्टं स संस्मृत्य शकुनिं नृप	044a  
रथेन काञ्चनाङ्गेन सहदेवः समभ्ययात्	044c  
अधिज्यं बलवत्कृत्वा व्याक्षिपन्सुमहद्धनुः	044e  
स सौबलमभिद्रुत्य गृध्रपत्रैः शिलाशितैः	045a  
भृशमभ्यहनत्क्रुद्धस्तोत्त्रैरिव महाद्विपम्	045c  
उवाच चैनं मेधावी निगृह्य स्मारयन्निव	046a  
क्षत्रधर्मे स्थितो भूत्वा युध्यस्व पुरुषो भव	046c  
यत्तदा हृष्यसे मूढ ग्लहन्नक्षैः सभातले	047a  
फलमद्य प्रपद्यस्व कर्मणस्तस्य दुर्मते	047c  
निहतास्ते दुरात्मानो येऽस्मानवहसन्पुरा	048a  
दुर्योधनः कुलाङ्गारः शिष्टस्त्वं तस्य मातुलः	048c  
अद्य ते विहनिष्यामि क्षुरेणोन्मथितं शिरः	049a  
वृक्षात्फलमिवोद्धृत्य लगुडेन प्रमाथिना	049c  
एवमुक्त्वा महाराज सहदेवो महाबलः	050a  
सङ्क्रुद्धो नरशार्दूलो वेगेनाभिजगाम ह	050c  
अभिगम्य तु दुर्धर्षः सहदेवो युधां पतिः	051a  
विकृष्य बलवच्चापं क्रोधेन प्रहसन्निव	051c  
शकुनिं दशभिर्विद्ध्वा चतुर्भिश्चास्य वाजिनः	052a  
छत्रं ध्वजं धनुश्चास्य छित्त्वा सिंह इवानदत्	052c  
छिन्नध्वजधनुश्छत्रः सहदेवेन सौबलः	053a  
ततो विद्धश्च बहुभिः सर्वमर्मसु सायकैः	053c  
ततो भूयो महाराज सहदेवः प्रतापवान्	054a  
शकुनेः प्रेषयामास शरवृष्टिं दुरासदाम्	054c  
ततस्तु क्रुद्धः सुबलस्य पुत्रो माद्रीसुतं सहदेवं विमर्दे	055a  
प्रासेन जाम्बूनदभूषणेन जिघांसुरेकोऽभिपपात शीघ्रम्	055c  
माद्रीसुतस्तस्य समुद्यतं तं प्रासं सुवृत्तौ च भुजौ रणाग्रे	056a  
भल्लैस्त्रिभिर्युगपत्सञ्चकर्त ननाद चोच्चैस्तरसाजिमध्ये	056c  
तस्याशुकारी सुसमाहितेन सुवर्णपुङ्खेन दृढायसेन	057a  
भल्लेन सर्वावरणातिगेन शिरः शरीरात्प्रममाथ भूयः	057c  
शरेण कार्तस्वरभूषितेन दिवाकराभेन सुसंशितेन	058a  
हृतोत्तमाङ्गो युधि पाण्डवेन पपात भूमौ सुबलस्य पुत्रः	058c  
स तच्छिरो वेगवता शरेण सुवर्णपुङ्खेन शिलाशितेन	059a  
प्रावेरयत्कुपितः पाण्डुपुत्रो यत्तत्कुरूणामनयस्य मूलम्	059c  
हृतोत्तमाङ्गं शकुनिं समीक्ष्य भूमौ शयानं रुधिरार्द्रगात्रम्	060a  
योधास्त्वदीया भयनष्टसत्त्वा दिशः प्रजग्मुः प्रगृहीतशस्त्राः	060c  
विप्रद्रुताः शुष्कमुखा विसञ्ज्ञा गाण्डीवघोषेण समाहताश्च	061a  
भयार्दिता भग्नरथाश्वनागाः पदातयश्चैव सधार्तराष्ट्राः	061c  
ततो रथाच्छकुनिं पातयित्वा मुदान्विता भारत पाण्डवेयाः	062a  
शङ्खान्प्रदध्मुः समरे प्रहृष्टाः सकेशवाः सैनिकान्हर्षयन्तः	062c  
तं चापि सर्वे प्रतिपूजयन्तो हृष्टा ब्रुवाणाः सहदेवमाजौ	063a  
दिष्ट्या हतो नैकृतिको दुरात्मा सहात्मजो वीर रणे त्वयेति	063c  
