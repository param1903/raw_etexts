जनमेजय उवाच	001  
वसिष्ठस्यापवाहो वै भीमवेगः कथं नु सः	001a  
किमर्थं च सरिच्छ्रेष्ठा तमृषिं प्रत्यवाहयत्	001c  
केन चास्याभवद्वैरं कारणं किं च तत्प्रभो	002a  
शंस पृष्टो महाप्राज्ञ न हि तृप्यामि कथ्यताम्	002c  
वैशम्पायन उवाच	003  
विश्वामित्रस्य चैवर्षेर्वसिष्ठस्य च भारत	003a  
भृशं वैरमभूद्राजंस्तपःस्पर्धाकृतं महत्	003c  
आश्रमो वै वसिष्ठस्य स्थाणुतीर्थेऽभवन्महान्	004a  
पूर्वतः पश्चिमश्चासीद्विश्वामित्रस्य धीमतः	004c  
यत्र स्थाणुर्महाराज तप्तवान्सुमहत्तपः	005a  
यत्रास्य कर्म तद्घोरं प्रवदन्ति मनीषिणः	005c  
यत्रेष्ट्वा भगवान्स्थाणुः पूजयित्वा सरस्वतीम्	006a  
स्थापयामास तत्तीर्थं स्थाणुतीर्थमिति प्रभो	006c  
तत्र सर्वे सुराः स्कन्दमभ्यषिञ्चन्नराधिप	007a  
सेनापत्येन महता सुरारिविनिबर्हणम्	007c  
तस्मिन्सरस्वतीतीर्थे विश्वामित्रो महामुनिः	008a  
वसिष्ठं चालयामास तपसोग्रेण तच्छृणु	008c  
विश्वामित्रवसिष्ठौ तावहन्यहनि भारत	009a  
स्पर्धां तपःकृतां तीव्रां चक्रतुस्तौ तपोधनौ	009c  
तत्राप्यधिकसन्तापो विश्वामित्रो महामुनिः	010a  
दृष्ट्वा तेजो वसिष्ठस्य चिन्तामभिजगाम ह	010c  
तस्य बुद्धिरियं ह्यासीद्धर्मनित्यस्य भारत	010e  
इयं सरस्वती तूर्णं मत्समीपं तपोधनम्	011a  
आनयिष्यति वेगेन वसिष्ठं जपतां वरम्	011c  
इहागतं द्विजश्रेष्ठं हनिष्यामि न संशयः	011e  
एवं निश्चित्य भगवान्विश्वामित्रो महामुनिः	012a  
सस्मार सरितां श्रेष्ठां क्रोधसंरक्तलोचनः	012c  
सा ध्याता मुनिना तेन व्याकुलत्वं जगाम ह	013a  
जज्ञे चैनं महावीर्यं महाकोपं च भामिनी	013c  
तत एनं वेपमाना विवर्णा प्राञ्जलिस्तदा	014a  
उपतस्थे मुनिवरं विश्वामित्रं सरस्वती	014c  
हतवीरा यथा नारी साभवद्दुःखिता भृशम्	015a  
ब्रूहि किं करवाणीति प्रोवाच मुनिसत्तमम्	015c  
तामुवाच मुनिः क्रुद्धो वसिष्ठं शीघ्रमानय	016a  
यावदेनं निहन्म्यद्य तच्छ्रुत्वा व्यथिता नदी	016c  
साञ्जलिं तु ततः कृत्वा पुण्डरीकनिभेक्षणा	017a  
विव्यथे सुविरूढेव लता वायुसमीरिता	017c  
तथागतां तु तां दृष्ट्वा वेपमानां कृताञ्जलिम्	018a  
विश्वामित्रोऽब्रवीत्क्रुद्धो वसिष्ठं शीघ्रमानय	018c  
ततो भीता सरिच्छ्रेष्ठा चिन्तयामास भारत	019a  
उभयोः शापयोर्भीता कथमेतद्भविष्यति	019c  
साभिगम्य वसिष्ठं तु इममर्थमचोदयत्	020a  
यदुक्ता सरितां श्रेष्ठा विश्वामित्रेण धीमता	020c  
उभयोः शापयोर्भीता वेपमाना पुनः पुनः	021a  
चिन्तयित्वा महाशापमृषिवित्रासिता भृशम्	021c  
तां कृशां च विवर्णां च दृष्ट्वा चिन्तासमन्विताम्	022a  
उवाच राजन्धर्मात्मा वसिष्ठो द्विपदां वरः	022c  
त्राह्यात्मानं सरिच्छ्रेष्ठे वह मां शीघ्रगामिनी	023a  
विश्वामित्रः शपेद्धि त्वां मा कृथास्त्वं विचारणाम्	023c  
तस्य तद्वचनं श्रुत्वा कृपाशीलस्य सा सरित्	024a  
चिन्तयामास कौरव्य किं कृतं सुकृतं भवेत्	024c  
तस्याश्चिन्ता समुत्पन्ना वसिष्ठो मय्यतीव हि	025a  
कृतवान्हि दयां नित्यं तस्य कार्यं हितं मया	025c  
अथ कूले स्वके राजञ्जपन्तमृषिसत्तमम्	026a  
जुह्वानं कौशिकं प्रेक्ष्य सरस्वत्यभ्यचिन्तयत्	026c  
इदमन्तरमित्येव ततः सा सरितां वरा	027a  
कूलापहारमकरोत्स्वेन वेगेन सा सरित्	027c  
तेन कूलापहारेण मैत्रावरुणिरौह्यत	028a  
उह्यमानश्च तुष्टाव तदा राजन्सरस्वतीम्	028c  
पितामहस्य सरसः प्रवृत्तासि सरस्वति	029a  
व्याप्तं चेदं जगत्सर्वं तवैवाम्भोभिरुत्तमैः	029c  
त्वमेवाकाशगा देवि मेघेषूत्सृजसे पयः	030a  
सर्वाश्चापस्त्वमेवेति त्वत्तो वयमधीमहे	030c  
पुष्टिर्द्युतिस्तथा कीर्तिः सिद्धिर्वृद्धिरुमा तथा	031a  
त्वमेव वाणी स्वाहा त्वं त्वय्यायत्तमिदं जगत्	031c  
त्वमेव सर्वभूतेषु वससीह चतुर्विधा	031e  
एवं सरस्वती राजन्स्तूयमाना महर्षिणा	032a  
वेगेनोवाह तं विप्रं विश्वामित्राश्रमं प्रति	032c  
न्यवेदयत चाभीक्ष्णं विश्वामित्राय तं मुनिम्	032e  
तमानीतं सरस्वत्या दृष्ट्वा कोपसमन्वितः	033a  
अथान्वेषत्प्रहरणं वसिष्ठान्तकरं तदा	033c  
तं तु क्रुद्धमभिप्रेक्ष्य ब्रह्महत्याभयान्नदी	034a  
अपोवाह वसिष्ठं तु प्राचीं दिशमतन्द्रिता	034c  
उभयोः कुर्वती वाक्यं वञ्चयित्वा तु गाधिजम्	034e  
ततोऽपवाहितं दृष्ट्वा वसिष्ठमृषिसत्तमम्	035a  
अब्रवीदथ सङ्क्रुद्धो विश्वामित्रो ह्यमर्षणः	035c  
यस्मान्मा त्वं सरिच्छ्रेष्ठे वञ्चयित्वा पुनर्गता	036a  
शोणितं वह कल्याणि रक्षोग्रामणिसम्मतम्	036c  
ततः सरस्वती शप्ता विश्वामित्रेण धीमता	037a  
अवहच्छोणितोन्मिश्रं तोयं संवत्सरं तदा	037c  
अथर्षयश्च देवाश्च गन्धर्वाप्सरसस्तथा	038a  
सरस्वतीं तथा दृष्ट्वा बभूवुर्भृशदुःखिताः	038c  
एवं वसिष्ठापवाहो लोके ख्यातो जनाधिप	039a  
आगच्छच्च पुनर्मार्गं स्वमेव सरितां वरा	039c  
