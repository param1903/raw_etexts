धृतराष्ट्र उवाच	001  
अधर्मेण हतं दृष्ट्वा राजानं माधवोत्तमः	001a  
किमब्रवीत्तदा सूत बलदेवो महाबलः	001c  
गदायुद्धविशेषज्ञो गदायुद्धविशारदः	002a  
कृतवान्रौहिणेयो यत्तन्ममाचक्ष्व सञ्जय	002c  
सञ्जय उवाच	003  
शिरस्यभिहतं दृष्ट्वा भीमसेनेन ते सुतम्	003a  
रामः प्रहरतां श्रेष्ठश्चुक्रोध बलवद्बली	003c  
ततो मध्ये नरेन्द्राणामूर्ध्वबाहुर्हलायुधः	004a  
कुर्वन्नार्तस्वरं घोरं धिग्धिग्भीमेत्युवाच ह	004c  
अहो धिग्यदधो नाभेः प्रहृतं शुद्धविक्रमे	005a  
नैतद्दृष्टं गदायुद्धे कृतवान्यद्वृकोदरः	005c  
अधो नाभ्या न हन्तव्यमिति शास्त्रस्य निश्चयः	006a  
अयं त्वशास्त्रविन्मूढः स्वच्छन्दात्सम्प्रवर्तते	006c  
तस्य तत्तद्ब्रुवाणस्य रोषः समभवन्महान्	007a  
ततो लाङ्गलमुद्यम्य भीममभ्यद्रवद्बली	007c  
तस्योर्ध्वबाहोः सदृशं रूपमासीन्महात्मनः	008a  
बहुधातुविचित्रस्य श्वेतस्येव महागिरेः	008c  
तमुत्पतन्तं जग्राह केशवो विनयानतः	009a  
बाहुभ्यां पीनवृत्ताभ्यां प्रयत्नाद्बलवद्बली	009c  
सितासितौ यदुवरौ शुशुभातेऽधिकं ततः	010a  
नभोगतौ यथा राजंश्चन्द्रसूर्यौ दिनक्षये	010c  
उवाच चैनं संरब्धं शमयन्निव केशवः	011a  
आत्मवृद्धिर्मित्रवृद्धिर्मित्रमित्रोदयस्तथा	011c  
विपरीतं द्विषत्स्वेतत्षड्विधा वृद्धिरात्मनः	011e  
आत्मन्यपि च मित्रेषु विपरीतं यदा भवेत्	012a  
तदा विद्यान्मनोज्यानिमाशु शान्तिकरो भवेत्	012c  
अस्माकं सहजं मित्रं पाण्डवाः शुद्धपौरुषाः	013a  
स्वकाः पितृष्वसुः पुत्रास्ते परैर्निकृता भृशम्	013c  
प्रतिज्ञापारणं धर्मः क्षत्रियस्येति वेत्थ ह	014a  
सुयोधनस्य गदया भङ्क्तास्म्यूरू महाहवे	014c  
इति पूर्वं प्रतिज्ञातं भीमेन हि सभातले	014e  
मैत्रेयेणाभिशप्तश्च पूर्वमेव महर्षिणा	015a  
ऊरू भेत्स्यति ते भीमो गदयेति परन्तप	015c  
अतो दोषं न पश्यामि मा क्रुधस्त्वं प्रलम्बहन्	015e  
यौनैर्हार्दैश्च सम्बन्धैः सम्बद्धाः स्मेह पाण्डवैः	016a  
तेषां वृद्ध्याभिवृद्धिर्नो मा क्रुधः पुरुषर्षभ	016c  
राम उवाच	017  
धर्मः सुचरितः सद्भिः सह द्वाभ्यां नियच्छति	017a  
अर्थश्चात्यर्थलुब्धस्य कामश्चातिप्रसङ्गिनः	017c  
धर्मार्थौ धर्मकामौ च कामार्थौ चाप्यपीडयन्	018a  
धर्मार्थकामान्योऽभ्येति सोऽत्यन्तं सुखमश्नुते	018c  
तदिदं व्याकुलं सर्वं कृतं धर्मस्य पीडनात्	019a  
भीमसेनेन गोविन्द कामं त्वं तु यथात्थ माम्	019c  
वासुदेव उवाच	020  
अरोषणो हि धर्मात्मा सततं धर्मवत्सलः	020a  
भवान्प्रख्यायते लोके तस्मात्संशाम्य मा क्रुधः	020c  
प्राप्तं कलियुगं विद्धि प्रतिज्ञां पाण्डवस्य च	021a  
आनृण्यं यातु वैरस्य प्रतिज्ञायाश्च पाण्डवः	021c  
सञ्जय उवाच	022  
धर्मच्छलमपि श्रुत्वा केशवात्स विशां पते	022a  
नैव प्रीतमना रामो वचनं प्राह संसदि	022c  
हत्वाधर्मेण राजानं धर्मात्मानं सुयोधनम्	023a  
जिह्मयोधीति लोकेऽस्मिन्ख्यातिं यास्यति पाण्डवः	023c  
दुर्योधनोऽपि धर्मात्मा गतिं यास्यति शाश्वतीम्	024a  
ऋजुयोधी हतो राजा धार्तराष्ट्रो नराधिपः	024c  
युद्धदीक्षां प्रविश्याजौ रणयज्ञं वितत्य च	025a  
हुत्वात्मानममित्राग्नौ प्राप चावभृथं यशः	025c  
इत्युक्त्वा रथमास्थाय रौहिणेयः प्रतापवान्	026a  
श्वेताभ्रशिखराकारः प्रययौ द्वारकां प्रति	026c  
पाञ्चालाश्च सवार्ष्णेयाः पाण्डवाश्च विशां पते	027a  
रामे द्वारवतीं याते नातिप्रमनसोऽभवन्	027c  
ततो युधिष्ठिरं दीनं चिन्तापरमधोमुखम्	028a  
शोकोपहतसङ्कल्पं वासुदेवोऽब्रवीदिदम्	028c  
धर्मराज किमर्थं त्वमधर्ममनुमन्यसे	029a  
हतबन्धोर्यदेतस्य पतितस्य विचेतसः	029c  
दुर्योधनस्य भीमेन मृद्यमानं शिरः पदा	030a  
उपप्रेक्षसि कस्मात्त्वं धर्मज्ञः सन्नराधिप	030c  
युधिष्ठिर उवाच	031  
न ममैतत्प्रियं कृष्ण यद्राजानं वृकोदरः	031a  
पदा मूर्ध्न्यस्पृशत्क्रोधान्न च हृष्ये कुलक्षये	031c  
निकृत्या निकृता नित्यं धृतराष्ट्रसुतैर्वयम्	032a  
बहूनि परुषाण्युक्त्वा वनं प्रस्थापिताः स्म ह	032c  
भीमसेनस्य तद्दुःखमतीव हृदि वर्तते	033a  
इति सञ्चिन्त्य वार्ष्णेय मयैतत्समुपेक्षितम्	033c  
तस्माद्धत्वाकृतप्रज्ञं लुब्धं कामवशानुगम्	034a  
लभतां पाण्डवः कामं धर्मेऽधर्मेऽपि वा कृते	034c  
सञ्जय उवाच	035  
इत्युक्ते धर्मराजेन वासुदेवोऽब्रवीदिदम्	035a  
काममस्त्वेवमिति वै कृच्छ्राद्यदुकुलोद्वहः	035c  
इत्युक्तो वासुदेवेन भीमप्रियहितैषिणा	036a  
अन्वमोदत तत्सर्वं यद्भीमेन कृतं युधि	036c  
भीमसेनोऽपि हत्वाजौ तव पुत्रममर्षणः	037a  
अभिवाद्याग्रतः स्थित्वा सम्प्रहृष्टः कृताञ्जलिः	037c  
प्रोवाच सुमहातेजा धर्मराजं युधिष्ठिरम्	038a  
हर्षादुत्फुल्लनयनो जितकाशी विशां पते	038c  
तवाद्य पृथिवी राजन्क्षेमा निहतकण्टका	039a  
तां प्रशाधि महाराज स्वधर्ममनुपालयन्	039c  
यस्तु कर्तास्य वैरस्य निकृत्या निकृतिप्रियः	040a  
सोऽयं विनिहतः शेते पृथिव्यां पृथिवीपते	040c  
दुःशासनप्रभृतयः सर्वे ते चोग्रवादिनः	041a  
राधेयः शकुनिश्चापि निहतास्तव शत्रवः	041c  
सेयं रत्नसमाकीर्णा मही सवनपर्वता	042a  
उपावृत्ता महाराज त्वामद्य निहतद्विषम्	042c  
युधिष्ठिर उवाच	043  
गतं वैरस्य निधनं हतो राजा सुयोधनः	043a  
कृष्णस्य मतमास्थाय विजितेयं वसुन्धरा	043c  
दिष्ट्या गतस्त्वमानृण्यं मातुः कोपस्य चोभयोः	044a  
दिष्ट्या जयसि दुर्धर्ष दिष्ट्या शत्रुर्निपातितः	044c  

