वैशम्पायन उवाच	001  
कुरुक्षेत्रं ततो दृष्ट्वा दत्त्वा दायांश्च सात्वतः	001a  
आश्रमं सुमहद्दिव्यमगमज्जनमेजय	001c  
मधूकाम्रवनोपेतं प्लक्षन्यग्रोधसङ्कुलम्	002a  
चिरिबिल्वयुतं पुण्यं पनसार्जुनसङ्कुलम्	002c  
तं दृष्ट्वा यादवश्रेष्ठः प्रवरं पुण्यलक्षणम्	003a  
पप्रच्छ तानृषीन्सर्वान्कस्याश्रमवरस्त्वयम्	003c  
ते तु सर्वे महात्मानमूचू राजन्हलायुधम्	004a  
शृणु विस्तरतो राम यस्यायं पूर्वमाश्रमः	004c  
अत्र विष्णुः पुरा देवस्तप्तवांस्तप उत्तमम्	005a  
अत्रास्य विधिवद्यज्ञाः सर्वे वृत्ताः सनातनाः	005c  
अत्रैव ब्राह्मणी सिद्धा कौमारब्रह्मचारिणी	006a  
योगयुक्ता दिवं याता तपःसिद्धा तपस्विनी	006c  
बभूव श्रीमती राजञ्शाण्डिल्यस्य महात्मनः	007a  
सुता धृतव्रता साध्वी नियता ब्रह्मचारिणी	007c  
सा तु प्राप्य परं योगं गता स्वर्गमनुत्तमम्	008a  
भुक्त्वाश्रमेऽश्वमेधस्य फलं फलवतां शुभा	008c  
गता स्वर्गं महाभागा पूजिता नियतात्मभिः	008e  
अभिगम्याश्रमं पुण्यं दृष्ट्वा च यदुपुङ्गवः	009a  
ऋषींस्तानभिवाद्याथ पार्श्वे हिमवतोऽच्युतः	009c  
स्कन्धावाराणि सर्वाणि निवर्त्यारुरुहेऽचलम्	009e  
नातिदूरं ततो गत्वा नगं तालध्वजो बली	010a  
पुण्यं तीर्थवरं दृष्ट्वा विस्मयं परमं गतः	010c  
प्रभवं च सरस्वत्याः प्लक्षप्रस्रवणं बलः	011a  
सम्प्राप्तः कारपचनं तीर्थप्रवरमुत्तमम्	011c  
हलायुधस्तत्र चापि दत्त्वा दानं महाबलः	012a  
आप्लुतः सलिले शीते तस्माच्चापि जगाम ह	012c  
आश्रमं परमप्रीतो मित्रस्य वरुणस्य च	012e  
इन्द्रोऽग्निरर्यमा चैव यत्र प्राक्प्रीतिमाप्नुवन्	013a  
तं देशं कारपचनाद्यमुनायां जगाम ह	013c  
स्नात्वा तत्रापि धर्मात्मा परां तुष्टिमवाप्य च	014a  
ऋषिभिश्चैव सिद्धैश्च सहितो वै महाबलः	014c  
उपविष्टः कथाः शुभ्राः शुश्राव यदुपुङ्गवः	014e  
तथा तु तिष्ठतां तेषां नारदो भगवानृषिः	015a  
आजगामाथ तं देशं यत्र रामो व्यवस्थितः	015c  
जटामण्डलसंवीतः स्वर्णचीरी महातपाः	016a  
हेमदण्डधरो राजन्कमण्डलुधरस्तथा	016c  
कच्छपीं सुखशब्दां तां गृह्य वीणां मनोरमाम्	017a  
नृत्ये गीते च कुशलो देवब्राह्मणपूजितः	017c  
प्रकर्ता कलहानां च नित्यं च कलहप्रियः	018a  
तं देशमगमद्यत्र श्रीमान्रामो व्यवस्थितः	018c  
प्रत्युत्थाय तु ते सर्वे पूजयित्वा यतव्रतम्	019a  
देवर्षिं पर्यपृच्छन्त यथावृत्तं कुरून्प्रति	019c  
ततोऽस्याकथयद्राजन्नारदः सर्वधर्मवित्	020a  
सर्वमेव यथावृत्तमतीतं कुरुसङ्क्षयम्	020c  
ततोऽब्रवीद्रौहिणेयो नारदं दीनया गिरा	021a  
किमवस्थं तु तत्क्षत्रं ये च तत्राभवन्नृपाः	021c  
श्रुतमेतन्मया पूर्वं सर्वमेव तपोधन	022a  
विस्तरश्रवणे जातं कौतूहलमतीव मे	022c  
नारद उवाच	023  
पूर्वमेव हतो भीष्मो द्रोणः सिन्धुपतिस्तथा	023a  
हतो वैकर्तनः कर्णः पुत्राश्चास्य महारथाः	023c  
भूरिश्रवा रौहिणेय मद्रराजश्च वीर्यवान्	024a  
एते चान्ये च बहवस्तत्र तत्र महाबलाः	024c  
प्रियान्प्राणान्परित्यज्य प्रियार्थं कौरवस्य वै	025a  
राजानो राजपुत्राश्च समरेष्वनिवर्तिनः	025c  
अहतांस्तु महाबाहो शृणु मे तत्र माधव	026a  
धार्तराष्ट्रबले शेषाः कृपो भोजश्च वीर्यवान्	026c  
अश्वत्थामा च विक्रान्तो भग्नसैन्या दिशो गताः	026e  
दुर्योधनो हते सैन्ये प्रद्रुतेषु कृपादिषु	027a  
ह्रदं द्वैपायनं नाम विवेश भृशदुःखितः	027c  
शयानं धार्तराष्ट्रं तु स्तम्भिते सलिले तदा	028a  
पाण्डवाः सह कृष्णेन वाग्भिरुग्राभिरार्दयन्	028c  
स तुद्यमानो बलवान्वाग्भी राम समन्ततः	029a  
उत्थितः प्राग्घ्रदाद्वीरः प्रगृह्य महतीं गदाम्	029c  
स चाप्युपगतो युद्धं भीमेन सह साम्प्रतम्	030a  
भविष्यति च तत्सद्यस्तयो राम सुदारुणम्	030c  
यदि कौतूहलं तेऽस्ति व्रज माधव मा चिरम्	031a  
पश्य युद्धं महाघोरं शिष्ययोर्यदि मन्यसे	031c  
वैशम्पायन उवाच	032  
नारदस्य वचः श्रुत्वा तानभ्यर्च्य द्विजर्षभान्	032a  
सर्वान्विसर्जयामास ये तेनाभ्यागताः सह	032c  
गम्यतां द्वारकां चेति सोऽन्वशादनुयायिनः	032e  
सोऽवतीर्याचलश्रेष्ठात्प्लक्षप्रस्रवणाच्छुभात्	033a  
ततः प्रीतमना रामः श्रुत्वा तीर्थफलं महत्	033c  
विप्राणां सन्निधौ श्लोकमगायदिदमच्युतः	033e  
सरस्वतीवाससमा कुतो रतिः सरस्वतीवाससमाः कुतो गुणाः	034a  
सरस्वतीं प्राप्य दिवं गता जनाः सदा स्मरिष्यन्ति नदीं सरस्वतीम्	034c  
सरस्वती सर्वनदीषु पुण्या सरस्वती लोकसुखावहा सदा	035a  
सरस्वतीं प्राप्य जनाः सुदुष्कृताः सदा न शोचन्ति परत्र चेह च	035c  
ततो मुहुर्मुहुः प्रीत्या प्रेक्षमाणः सरस्वतीम्	036a  
हयैर्युक्तं रथं शुभ्रमातिष्ठत परन्तपः	036c  
स शीघ्रगामिना तेन रथेन यदुपुङ्गवः	037a  
दिदृक्षुरभिसन्प्राप्तः शिष्ययुद्धमुपस्थितम्	037c  
