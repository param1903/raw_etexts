सञ्जय उवाच	001  
अर्जुनो द्रौणिना विद्धो युद्धे बहुभिरायसैः	001a  
तस्य चानुचरैः शूरैस्त्रिगर्तानां महारथैः	001c  
द्रौणिं विव्याध समरे त्रिभिरेव शिलीमुखैः	001e  
तथेतरान्महेष्वासान्द्वाभ्यां द्वाभ्यां धनञ्जयः	002a  
भूयश्चैव महाबाहुः शरवर्षैरवाकिरत्	002c  
शरकण्टकितास्ते तु तावका भरतर्षभ	003a  
न जहुः समरे पार्थं वध्यमानाः शितैः शरैः	003c  
तेऽर्जुनं रथवंशेन द्रोणपुत्रपुरोगमाः	004a  
अयोधयन्त समरे परिवार्य महारथाः	004c  
तैस्तु क्षिप्ताः शरा राजन्कार्तस्वरविभूषिताः	005a  
अर्जुनस्य रथोपस्थं पूरयामासुरञ्जसा	005c  
तथा कृष्णौ महेष्वासौ वृषभौ सर्वधन्विनाम्	006a  
शरैर्वीक्ष्य वितुन्नाङ्गौ प्रहृष्टौ युद्धदुर्मदौ	006c  
कूबरं रथचक्राणि ईषा योक्त्राणि चाभिभो	007a  
युगं चैवानुकर्षं च शरभूतमभूत्तदा	007c  
नैतादृशं दृष्टपूर्वं राजन्नैव च नः श्रुतम्	008a  
यादृशं तत्र पार्थस्य तावकाः सम्प्रचक्रिरे	008c  
स रथः सर्वतो भाति चित्रपुङ्खैः शितैः शरैः	009a  
उल्काशतैः सम्प्रदीप्तं विमानमिव भूतले	009c  
ततोऽर्जुनो महाराज शरैः सन्नतपर्वभिः	010a  
अवाकिरत्तां पृतनां मेघो वृष्ट्या यथाचलम्	010c  
ते वध्यमानाः समरे पार्थनामाङ्कितैः शरैः	011a  
पार्थभूतममन्यन्त प्रेक्षमाणास्तथाविधम्	011c  
ततोऽद्भुतशरज्वालो धनुःशब्दानिलो महान्	012a  
सेनेन्धनं ददाहाशु तावकं पार्थपावकः	012c  
चक्राणां पततां चैव युगानां च धरातले	013a  
तूणीराणां पताकानां ध्वजानां च रथैः सह	013c  
ईषाणामनुकर्षाणां त्रिवेणूनां च भारत	014a  
अक्षाणामथ योक्त्राणां प्रतोदानां च सर्वशः	014c  
शिरसां पततां चैव कुण्डलोष्णीषधारिणाम्	015a  
भुजानां च महाराज स्कन्धानां च समन्ततः	015c  
छत्राणां व्यजनैः सार्धं मुकुटानां च राशयः	016a  
समदृश्यन्त पार्थस्य रथमार्गेषु भारत	016c  
अगम्यरूपा पृथिवी मांसशोणितकर्दमा	017a  
बभूव भरतश्रेष्ठ रुद्रस्याक्रीडनं यथा	017c  
भीरूणां त्रासजननी शूराणां हर्षवर्धनी	017e  
हत्वा तु समरे पार्थः सहस्रे द्वे परन्तप	018a  
रथानां सवरूथानां विधूमोऽग्निरिव ज्वलन्	018c  
यथा हि भगवानग्निर्जगद्दग्ध्वा चराचरम्	019a  
विधूमो दृश्यते राजंस्तथा पार्थो महारथः	019c  
द्रौणिस्तु समरे दृष्ट्वा पाण्डवस्य पराक्रमम्	020a  
रथेनातिपताकेन पाण्डवं प्रत्यवारयत्	020c  
तावुभौ पुरुषव्याघ्रौ श्वेताश्वौ धन्विनां वरौ	021a  
समीयतुस्तदा तूर्णं परस्परवधैषिणौ	021c  
तयोरासीन्महाराज बाणवर्षं सुदारुणम्	022a  
जीमूतानां यथा वृष्टिस्तपान्ते भरतर्षभ	022c  
अन्योन्यस्पर्धिनौ तौ तु शरैः सन्नतपर्वभिः	023a  
ततक्षतुर्मृधेऽन्योन्यं शृङ्गाभ्यां वृषभाविव	023c  
तयोर्युद्धं महाराज चिरं सममिवाभवत्	024a  
अस्त्राणां सङ्गमश्चैव घोरस्तत्राभवन्महान्	024c  
ततोऽर्जुनं द्वादशभी रुक्मपुङ्खैः सुतेजनैः	025a  
वासुदेवं च दशभिर्द्रौणिर्विव्याध भारत	025c  
ततः प्रहस्य बीभत्सुर्व्याक्षिपद्गाण्डिवं धनुः	026a  
मानयित्वा मुहूर्तं च गुरुपुत्रं महाहवे	026c  
व्यश्वसूतरथं चक्रे सव्यसाची महारथः	027a  
मृदुपूर्वं ततश्चैनं त्रिभिर्विव्याध सायकैः	027c  
हताश्वे तु रथे तिष्ठन्द्रोणपुत्रस्त्वयस्मयम्	028a  
मुसलं पाण्डुपुत्राय चिक्षेप परिघोपमम्	028c  
तमापतन्तं सहसा हेमपट्टविभूषितम्	029a  
चिच्छेद सप्तधा वीरः पार्थः शत्रुनिबर्हणः	029c  
स च्छिन्नं मुसलं दृष्ट्वा द्रौणिः परमकोपनः	030a  
आददे परिघं घोरं नगेन्द्रशिखरोपमम्	030c  
चिक्षेप चैव पार्थाय द्रौणिर्युद्धविशारदः	030e  
तमन्तकमिव क्रुद्धं परिघं प्रेक्ष्य पाण्डवः	031a  
अर्जुनस्त्वरितो जघ्ने पञ्चभिः सायकोत्तमैः	031c  
स च्छिन्नः पतितो भूमौ पार्थबाणैर्महाहवे	032a  
दारयन्पृथिवीन्द्राणां मनः शब्देन भारत	032c  
ततोऽपरैस्त्रिभिर्बाणैर्द्रौणिं विव्याध पाण्डवः	033a  
सोऽतिविद्धो बलवता पार्थेन सुमहाबलः	033c  
न सम्भ्रान्तस्तदा द्रौणिः पौरुषे स्वे व्यवस्थितः	033e  
सुधर्मा तु ततो राजन्भारद्वाजं महारथम्	034a  
अवाकिरच्छरव्रातैः सर्वक्षत्रस्य पश्यतः	034c  
ततस्तु सुरथोऽप्याजौ पाञ्चालानां महारथः	035a  
रथेन मेघघोषेण द्रौणिमेवाभ्यधावत	035c  
विकर्षन्वै धनुः श्रेष्ठं सर्वभारसहं दृढम्	036a  
ज्वलनाशीविषनिभैः शरैश्चैनमवाकिरत्	036c  
सुरथं तु ततः क्रुद्धमापतन्तं महारथम्	037a  
चुकोप समरे द्रौणिर्दण्डाहत इवोरगः	037c  
त्रिशिखां भ्रुकुटीं कृत्वा सृक्किणी परिलेलिहन्	038a  
उद्वीक्ष्य सुरथं रोषाद्धनुर्ज्यामवमृज्य च	038c  
मुमोच तीक्ष्णं नाराचं यमदण्डसमद्युतिम्	038e  
स तस्य हृदयं भित्त्वा प्रविवेशातिवेगतः	039a  
शक्राशनिरिवोत्सृष्टा विदार्य धरणीतलम्	039c  
ततस्तं पतितं भूमौ नाराचेन समाहतम्	040a  
वज्रेणेव यथा शृङ्गं पर्वतस्य महाधनम्	040c  
तस्मिंस्तु निहते वीरे द्रोणपुत्रः प्रतापवान्	041a  
आरुरोह रथं तूर्णं तमेव रथिनां वरः	041c  
ततः सज्जो महाराज द्रौणिराहवदुर्मदः	042a  
अर्जुनं योधयामास संशप्तकवृतो रणे	042c  
तत्र युद्धं महच्चासीदर्जुनस्य परैः सह	043a  
मध्यन्दिनगते सूर्ये यमराष्ट्रविवर्धनम्	043c  
तत्राश्चर्यमपश्याम दृष्ट्वा तेषां पराक्रमम्	044a  
यदेको युगपद्वीरान्समयोधयदर्जुनः	044c  
विमर्दस्तु महानासीदर्जुनस्य परैः सह	045a  
शतक्रतोर्यथा पूर्वं महत्या दैत्यसेनया	045c  
