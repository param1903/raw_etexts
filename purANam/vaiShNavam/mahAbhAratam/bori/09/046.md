जनमेजय उवाच	09046001  
अत्यद्भुतमिदं ब्रह्मञ्श्रुतवानस्मि तत्त्वतः	09046001a  
अभिषेकं कुमारस्य विस्तरेण यथाविधि	09046001c  
यच्छ्रुत्वा पूतमात्मानं विजानामि तपोधन	09046002a  
प्रहृष्टानि च रोमाणि प्रसन्नं च मनो मम	09046002c  
अभिषेकं कुमारस्य दैत्यानां च वधं तथा	09046003a  
श्रुत्वा मे परमा प्रीतिर्भूयः कौतूहलं हि मे	09046003c  
अपां पतिः कथं ह्यस्मिन्नभिषिक्तः सुरासुरैः	09046004a  
तन्मे ब्रूहि महाप्राज्ञ कुशलो ह्यसि सत्तम	09046004c  
वैशम्पायन उवाच	09046005  
शृणु राजन्निदं चित्रं पूर्वकल्पे यथातथम्	09046005a  
आदौ कृतयुगे तस्मिन्वर्तमाने यथाविधि	09046005c  
वरुणं देवताः सर्वाः समेत्येदमथाब्रुवन्	09046005e  
यथास्मान्सुरराट्शक्रो भयेभ्यः पाति सर्वदा	09046006a  
तथा त्वमपि सर्वासां सरितां वै पतिर्भव	09046006c  
वासश्च ते सदा देव सागरे मकरालये	09046007a  
समुद्रोऽयं तव वशे भविष्यति नदीपतिः	09046007c  
सोमेन सार्धं च तव हानिवृद्धी भविष्यतः	09046008a  
एवमस्त्विति तान्देवान्वरुणो वाक्यमब्रवीत्	09046008c  
समागम्य ततः सर्वे वरुणं सागरालयम्	09046009a  
अपां पतिं प्रचक्रुर्हि विधिदृष्टेन कर्मणा	09046009c  
अभिषिच्य ततो देवा वरुणं यादसां पतिम्	09046010a  
जग्मुः स्वान्येव स्थानानि पूजयित्वा जलेश्वरम्	09046010c  
अभिषिक्तस्ततो देवैर्वरुणोऽपि महायशाः	09046011a  
सरितः सागरांश्चैव नदांश्चैव सरांसि च	09046011c  
पालयामास विधिना यथा देवाञ्शतक्रतुः	09046011e  
ततस्तत्राप्युपस्पृश्य दत्त्वा च विविधं वसु	09046012a  
अग्नितीर्थं महाप्राज्ञः स जगाम प्रलम्बहा	09046012c  
नष्टो न दृश्यते यत्र शमीगर्भे हुताशनः	09046012e  
लोकालोकविनाशे च प्रादुर्भूते तदानघ	09046013a  
उपतस्थुर्महात्मानं सर्वलोकपितामहम्	09046013c  
अग्निः प्रनष्टो भगवान्कारणं च न विद्महे	09046014a  
सर्वलोकक्षयो मा भूत्सम्पादयतु नोऽनलम्	09046014c  
जनमेजय उवाच	09046015  
किमर्थं भगवानग्निः प्रनष्टो लोकभावनः	09046015a  
विज्ञातश्च कथं देवैस्तन्ममाचक्ष्व तत्त्वतः	09046015c  
वैशम्पायन उवाच	09046016  
भृगोः शापाद्भृशं भीतो जातवेदाः प्रतापवान्	09046016a  
शमीगर्भमथासाद्य ननाश भगवांस्ततः	09046016c  
प्रनष्टे तु तदा वह्नौ देवाः सर्वे सवासवाः	09046017a  
अन्वेषन्त तदा नष्टं ज्वलनं भृशदुःखिताः	09046017c  
ततोऽग्नितीर्थमासाद्य शमीगर्भस्थमेव हि	09046018a  
ददृशुर्ज्वलनं तत्र वसमानं यथाविधि	09046018c  
देवाः सर्वे नरव्याघ्र बृहस्पतिपुरोगमाः	09046019a  
ज्वलनं तं समासाद्य प्रीताभूवन्सवासवाः	09046019c  
पुनर्यथागतं जग्मुः सर्वभक्षश्च सोऽभवत्	09046019e  
भृगोः शापान्महीपाल यदुक्तं ब्रह्मवादिना	09046020a  
तत्राप्याप्लुत्य मतिमान्ब्रह्मयोनिं जगाम ह	09046020c  
ससर्ज भगवान्यत्र सर्वलोकपितामहः	09046021a  
तत्राप्लुत्य ततो ब्रह्मा सह देवैः प्रभुः पुरा	09046021c  
ससर्ज चान्नानि तथा देवतानां यथाविधि	09046021e  
तत्र स्नात्वा च दत्त्वा च वसूनि विविधानि च	09046022a  
कौबेरं प्रययौ तीर्थं तत्र तप्त्वा महत्तपः	09046022c  
धनाधिपत्यं सम्प्राप्तो राजन्नैलबिलः प्रभुः	09046022e  
तत्रस्थमेव तं राजन्धनानि निधयस्तथा	09046023a  
उपतस्थुर्नरश्रेष्ठ तत्तीर्थं लाङ्गली ततः	09046023c  
गत्वा स्नात्वा च विधिवद्ब्राह्मणेभ्यो धनं ददौ	09046023e  
ददृशे तत्र तत्स्थानं कौबेरे काननोत्तमे	09046024a  
पुरा यत्र तपस्तप्तं विपुलं सुमहात्मना	09046024c  
यत्र राज्ञा कुबेरेण वरा लब्धाश्च पुष्कलाः	09046025a  
धनाधिपत्यं सख्यं च रुद्रेणामिततेजसा	09046025c  
सुरत्वं लोकपालत्वं पुत्रं च नलकूबरम्	09046026a  
यत्र लेभे महाबाहो धनाधिपतिरञ्जसा	09046026c  
अभिषिक्तश्च तत्रैव समागम्य मरुद्गणैः	09046027a  
वाहनं चास्य तद्दत्तं हंसयुक्तं मनोरमम्	09046027c  
विमानं पुष्पकं दिव्यं नैरृतैश्वर्यमेव च	09046027e  
तत्राप्लुत्य बलो राजन्दत्त्वा दायांश्च पुष्कलान्	09046028a  
जगाम त्वरितो रामस्तीर्थं श्वेतानुलेपनः	09046028c  
निषेवितं सर्वसत्त्वैर्नाम्ना बदरपाचनम्	09046029a  
नानर्तुकवनोपेतं सदापुष्पफलं शुभम्	09046029c  
