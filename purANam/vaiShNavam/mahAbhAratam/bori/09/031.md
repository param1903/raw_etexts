धृतराष्ट्र उवाच	001  
एवं सन्तर्ज्यमानस्तु मम पुत्रो महीपतिः	001a  
प्रकृत्या मन्युमान्वीरः कथमासीत्परन्तपः	001c  
न हि सन्तर्जना तेन श्रुतपूर्वा कदाचन	002a  
राजभावेन मान्यश्च सर्वलोकस्य सोऽभवत्	002c  
इयं च पृथिवी सर्वा सम्लेच्छाटविका भृशम्	003a  
प्रसादाद्ध्रियते यस्य प्रत्यक्षं तव सञ्जय	003c  
स तथा तर्ज्यमानस्तु पाण्डुपुत्रैर्विशेषतः	004a  
विहीनश्च स्वकैर्भृत्यैर्निर्जने चावृतो भृशम्	004c  
श्रुत्वा स कटुका वाचो जययुक्ताः पुनः पुनः	005a  
किमब्रवीत्पाण्डवेयांस्तन्ममाचक्ष्व सञ्जय	005c  
सञ्जय उवाच	006  
तर्ज्यमानस्तदा राजन्नुदकस्थस्तवात्मजः	006a  
युधिष्ठिरेण राजेन्द्र भ्रातृभिः सहितेन ह	006c  
श्रुत्वा स कटुका वाचो विषमस्थो जनाधिपः	007a  
दीर्घमुष्णं च निःश्वस्य सलिलस्थः पुनः पुनः	007c  
सलिलान्तर्गतो राजा धुन्वन्हस्तौ पुनः पुनः	008a  
मनश्चकार युद्धाय राजानं चाभ्यभाषत	008c  
यूयं ससुहृदः पार्थाः सर्वे सरथवाहनाः	009a  
अहमेकः परिद्यूनो विरथो हतवाहनः	009c  
आत्तशस्त्रै रथगतैर्बहुभिः परिवारितः	010a  
कथमेकः पदातिः सन्नशस्त्रो योद्धुमुत्सहे	010c  
एकैकेन तु मां यूयं योधयध्वं युधिष्ठिर	011a  
न ह्येको बहुभिर्वीरैर्न्याय्यं योधयितुं युधि	011c  
विशेषतो विकवचः श्रान्तश्चापः समाश्रितः	012a  
भृशं विक्षतगात्रश्च श्रान्तवाहनसैनिकः	012c  
न मे त्वत्तो भयं राजन्न च पार्थाद्वृकोदरात्	013a  
फल्गुनाद्वासुदेवाद्वा पाञ्चालेभ्योऽथ वा पुनः	013c  
यमाभ्यां युयुधानाद्वा ये चान्ये तव सैनिकाः	014a  
एकः सर्वानहं क्रुद्धो न तान्योद्धुमिहोत्सहे	014c  
धर्ममूला सतां कीर्तिर्मनुष्याणां जनाधिप	015a  
धर्मं चैवेह कीर्तिं च पालयन्प्रब्रवीम्यहम्	015c  
अहमुत्थाय वः सर्वान्प्रतियोत्स्यामि संयुगे	016a  
अन्वंशाभ्यागतान्सर्वानृतून्संवत्सरो यथा	016c  
अद्य वः सरथान्साश्वानशस्त्रो विरथोऽपि सन्	017a  
नक्षत्राणीव सर्वाणि सविता रात्रिसङ्क्षये	017c  
तेजसा नाशयिष्यामि स्थिरीभवत पाण्डवाः	017e  
अद्यानृण्यं गमिष्यामि क्षत्रियाणां यशस्विनाम्	018a  
बाह्लीकद्रोणभीष्माणां कर्णस्य च महात्मनः	018c  
जयद्रथस्य शूरस्य भगदत्तस्य चोभयोः	019a  
मद्रराजस्य शल्यस्य भूरिश्रवस एव च	019c  
पुत्राणां भरतश्रेष्ठ शकुनेः सौबलस्य च	020a  
मित्राणां सुहृदां चैव बान्धवानां तथैव च	020c  
आनृण्यमद्य गच्छामि हत्वा त्वां भ्रातृभिः सह	021a  
एतावदुक्त्वा वचनं विरराम जनाधिपः	021c  
युधिष्ठिर उवाच	022  
दिष्ट्या त्वमपि जानीषे क्षत्रधर्मं सुयोधन	022a  
दिष्ट्या ते वर्तते बुद्धिर्युद्धायैव महाभुज	022c  
दिष्ट्या शूरोऽसि कौरव्य दिष्ट्या जानासि सङ्गरम्	023a  
यस्त्वमेको हि नः सर्वान्संयुगे योद्धुमिच्छसि	023c  
एक एकेन सङ्गम्य यत्ते सम्मतमायुधम्	024a  
तत्त्वमादाय युध्यस्व प्रेक्षकास्ते वयं स्थिताः	024c  
अयमिष्टं च ते कामं वीर भूयो ददाम्यहम्	025a  
हत्वैकं भवतो राज्यं हतो वा स्वर्गमाप्नुहि	025c  
दुर्योधन उवाच	026  
एकश्चेद्योद्धुमाक्रन्दे वरोऽद्य मम दीयते	026a  
आयुधानामियं चापि वृता त्वत्सम्मते गदा	026c  
भ्रातॄणां भवतामेकः शक्यं मां योऽभिमन्यते	027a  
पदातिर्गदया सङ्ख्ये स युध्यतु मया सह	027c  
वृत्तानि रथयुद्धानि विचित्राणि पदे पदे	028a  
इदमेकं गदायुद्धं भवत्वद्याद्भुतं महत्	028c  
अन्नानामपि पर्यायं कर्तुमिच्छन्ति मानवाः	029a  
युद्धानामपि पर्यायो भवत्वनुमते तव	029c  
गदया त्वां महाबाहो विजेष्यामि सहानुजम्	030a  
पाञ्चालान्सृञ्जयांश्चैव ये चान्ये तव सैनिकाः	030c  
युधिष्ठिर उवाच	031  
उत्तिष्ठोत्तिष्ठ गान्धारे मां योधय सुयोधन	031a  
एक एकेन सङ्गम्य संयुगे गदया बली	031c  
पुरुषो भव गान्धारे युध्यस्व सुसमाहितः	032a  
अद्य ते जीवितं नास्ति यद्यपि त्वं मनोजवः	032c  
सञ्जय उवाच	033  
एतत्स नरशार्दूलो नामृष्यत तवात्मजः	033a  
सलिलान्तर्गतः श्वभ्रे महानाग इव श्वसन्	033c  
तथासौ वाक्प्रतोदेन तुद्यमानः पुनः पुनः	034a  
वाचं न ममृषे धीमानुत्तमाश्वः कशामिव	034c  
सङ्क्षोभ्य सलिलं वेगाद्गदामादाय वीर्यवान्	035a  
अद्रिसारमयीं गुर्वीं काञ्चनाङ्गदभूषणाम्	035c  
अन्तर्जलात्समुत्तस्थौ नागेन्द्र इव निःश्वसन्	035e  
स भित्त्वा स्तम्भितं तोयं स्कन्धे कृत्वायसीं गदाम्	036a  
उदतिष्ठत पुत्रस्ते प्रतपन्रश्मिमानिव	036c  
ततः शैक्यायसीं गुर्वीं जातरूपपरिष्कृताम्	037a  
गदां परामृशद्धीमान्धार्तराष्ट्रो महाबलः	037c  
गदाहस्तं तु तं दृष्ट्वा सशृङ्गमिव पर्वतम्	038a  
प्रजानामिव सङ्क्रुद्धं शूलपाणिमवस्थितम्	038c  
सगदो भारतो भाति प्रतपन्भास्करो यथा	038e  
तमुत्तीर्णं महाबाहुं गदाहस्तमरिन्दमम्	039a  
मेनिरे सर्वभूतानि दण्डहस्तमिवान्तकम्	039c  
वज्रहस्तं यथा शक्रं शूलहस्तं यथा हरम्	040a  
ददृशुः सर्वपाञ्चालाः पुत्रं तव जनाधिप	040c  
तमुत्तीर्णं तु सम्प्रेक्ष्य समहृष्यन्त सर्वशः	041a  
पाञ्चालाः पाण्डवेयाश्च तेऽन्योन्यस्य तलान्ददुः	041c  
अवहासं तु तं मत्वा पुत्रो दुर्योधनस्तव	042a  
उद्वृत्य नयने क्रुद्धो दिधक्षुरिव पाण्डवान्	042c  
त्रिशिखां भ्रुकुटीं कृत्वा सन्दष्टदशनच्छदः	043a  
प्रत्युवाच ततस्तान्वै पाण्डवान्सहकेशवान्	043c  
अवहासस्य वोऽस्याद्य प्रतिवक्तास्मि पाण्डवाः	044a  
गमिष्यथ हताः सद्यः सपाञ्चाला यमक्षयम्	044c  
उत्थितस्तु जलात्तस्मात्पुत्रो दुर्योधनस्तव	045a  
अतिष्ठत गदापाणी रुधिरेण समुक्षितः	045c  
तस्य शोणितदिग्धस्य सलिलेन समुक्षितम्	046a  
शरीरं स्म तदा भाति स्रवन्निव महीधरः	046c  
तमुद्यतगदं वीरं मेनिरे तत्र पाण्डवाः	047a  
वैवस्वतमिव क्रुद्धं किङ्करोद्यतपाणिनम्	047c  
स मेघनिनदो हर्षान्नदन्निव च गोवृषः	048a  
आजुहाव ततः पार्थान्गदया युधि वीर्यवान्	048c  
दुर्योधन उवाच	049  
एकैकेन च मां यूयमासीदत युधिष्ठिर	049a  
न ह्येको बहुभिर्न्याय्यो वीर योधयितुं युधि	049c  
न्यस्तवर्मा विशेषेण श्रान्तश्चाप्सु परिप्लुतः	050a  
भृशं विक्षतगात्रश्च हतवाहनसैनिकः	050c  
युधिष्ठिर उवाच	051  
नाभूदियं तव प्रज्ञा कथमेवं सुयोधन	051a  
यदाभिमन्युं बहवो जघ्नुर्युधि महारथाः	051c  
आमुञ्च कवचं वीर मूर्धजान्यमयस्व च	052a  
यच्चान्यदपि ते नास्ति तदप्यादत्स्व भारत	052c  
इममेकं च ते कामं वीर भूयो ददाम्यहम्	052e  
पञ्चानां पाण्डवेयानां येन योद्धुमिहेच्छसि	053a  
तं हत्वा वै भवान्राजा हतो वा स्वर्गमाप्नुहि	053c  
ऋते च जीविताद्वीर युद्धे किं कुर्म ते प्रियम्	053e  
सञ्जय उवाच	054  
ततस्तव सुतो राजन्वर्म जग्राह काञ्चनम्	054a  
विचित्रं च शिरस्त्राणं जाम्बूनदपरिष्कृतम्	054c  
सोऽवबद्धशिरस्त्राणः शुभकाञ्चनवर्मभृत्	055a  
रराज राजन्पुत्रस्ते काञ्चनः शैलराडिव	055c  
सन्नद्धः स गदी राजन्सज्जः सङ्ग्राममूर्धनि	056a  
अब्रवीत्पाण्डवान्सर्वान्पुत्रो दुर्योधनस्तव	056c  
भ्रातॄणां भवतामेको युध्यतां गदया मया	057a  
सहदेवेन वा योत्स्ये भीमेन नकुलेन वा	057c  
अथ वा फल्गुनेनाद्य त्वया वा भरतर्षभ	058a  
योत्स्येऽहं सङ्गरं प्राप्य विजेष्ये च रणाजिरे	058c  
अहमद्य गमिष्यामि वैरस्यान्तं सुदुर्गमम्	059a  
गदया पुरुषव्याघ्र हेमपट्टविनद्धया	059c  
गदायुद्धे न मे कश्चित्सदृशोऽस्तीति चिन्तय	060a  
गदया वो हनिष्यामि सर्वानेव समागतान्	060c  
गृह्णातु स गदां यो वै युध्यतेऽद्य मया सह	060e  
