वैशम्पायन उवाच	09047001  
ततस्तीर्थवरं रामो ययौ बदरपाचनम्	09047001a  
तपस्विसिद्धचरितं यत्र कन्या धृतव्रता	09047001c  
भरद्वाजस्य दुहिता रूपेणाप्रतिमा भुवि	09047002a  
स्रुचावती नाम विभो कुमारी ब्रह्मचारिणी	09047002c  
तपश्चचार सात्युग्रं नियमैर्बहुभिर्नृप	09047003a  
भर्ता मे देवराजः स्यादिति निश्चित्य भामिनी	09047003c  
समास्तस्या व्यतिक्रान्ता बह्व्यः कुरुकुलोद्वह	09047004a  
चरन्त्या नियमांस्तांस्तान्स्त्रीभिस्तीव्रान्सुदुश्चरान्	09047004c  
तस्यास्तु तेन वृत्तेन तपसा च विशां पते	09047005a  
भक्त्या च भगवान्प्रीतः परया पाकशासनः	09047005c  
आजगामाश्रमं तस्यास्त्रिदशाधिपतिः प्रभुः	09047006a  
आस्थाय रूपं विप्रर्षेर्वसिष्ठस्य महात्मनः	09047006c  
सा तं दृष्ट्वोग्रतपसं वसिष्ठं तपतां वरम्	09047007a  
आचारैर्मुनिभिर्दृष्टैः पूजयामास भारत	09047007c  
उवाच नियमज्ञा च कल्याणी सा प्रियंवदा	09047008a  
भगवन्मुनिशार्दूल किमाज्ञापयसि प्रभो	09047008c  
सर्वमद्य यथाशक्ति तव दास्यामि सुव्रत	09047009a  
शक्रभक्त्या तु ते पाणिं न दास्यामि कथञ्चन	09047009c  
व्रतैश्च नियमैश्चैव तपसा च तपोधन	09047010a  
शक्रस्तोषयितव्यो वै मया त्रिभुवनेश्वरः	09047010c  
इत्युक्तो भगवान्देवः स्मयन्निव निरीक्ष्य ताम्	09047011a  
उवाच नियमज्ञां तां सान्त्वयन्निव भारत	09047011c  
उग्रं तपश्चरसि वै विदिता मेऽसि सुव्रते	09047012a  
यदर्थमयमारम्भस्तव कल्याणि हृद्गतः	09047012c  
तच्च सर्वं यथाभूतं भविष्यति वरानने	09047013a  
तपसा लभ्यते सर्वं सर्वं तपसि तिष्ठति	09047013c  
यानि स्थानानि दिव्यानि विबुधानां शुभानने	09047014a  
तपसा तानि प्राप्यानि तपोमूलं महत्सुखम्	09047014c  
इह कृत्वा तपो घोरं देहं सन्न्यस्य मानवाः	09047015a  
देवत्वं यान्ति कल्याणि शृणु चेदं वचो मम	09047015c  
पचस्वैतानि सुभगे बदराणि शुभव्रते	09047016a  
पचेत्युक्त्वा स भगवाञ्जगाम बलसूदनः	09047016c  
आमन्त्र्य तां तु कल्याणीं ततो जप्यं जजाप सः	09047017a  
अविदूरे ततस्तस्मादाश्रमात्तीर्थ उत्तमे	09047017c  
इन्द्रतीर्थे महाराज त्रिषु लोकेषु विश्रुते	09047017e  
तस्या जिज्ञासनार्थं स भगवान्पाकशासनः	09047018a  
बदराणामपचनं चकार विबुधाधिपः	09047018c  
ततः स प्रयता राजन्वाग्यता विगतक्लमा	09047019a  
तत्परा शुचिसंवीता पावके समधिश्रयत्	09047019c  
अपचद्राजशार्दूल बदराणि महाव्रता	09047019e  
तस्याः पचन्त्याः सुमहान्कालोऽगात्पुरुषर्षभ	09047020a  
न च स्म तान्यपच्यन्त दिनं च क्षयमभ्यगात्	09047020c  
हुताशनेन दग्धश्च यस्तस्याः काष्ठसञ्चयः	09047021a  
अकाष्ठमग्निं सा दृष्ट्वा स्वशरीरमथादहत्	09047021c  
पादौ प्रक्षिप्य सा पूर्वं पावके चारुदर्शना	09047022a  
दग्धौ दग्धौ पुनः पादावुपावर्तयतानघा	09047022c  
चरणौ दह्यमानौ च नाचिन्तयदनिन्दिता	09047023a  
दुःखं कमलपत्राक्षी महर्षेः प्रियकाम्यया	09047023c  
अथ तत्कर्म दृष्ट्वास्याः प्रीतस्त्रिभुवनेश्वरः	09047024a  
ततः सन्दर्शयामास कन्यायै रूपमात्मनः	09047024c  
उवाच च सुरश्रेष्ठस्तां कन्यां सुदृढव्रताम्	09047025a  
प्रीतोऽस्मि ते शुभे भक्त्या तपसा नियमेन च	09047025c  
तस्माद्योऽभिमतः कामः स ते सम्पत्स्यते शुभे	09047026a  
देहं त्यक्त्वा महाभागे त्रिदिवे मयि वत्स्यसि	09047026c  
इदं च ते तीर्थवरं स्थिरं लोके भविष्यति	09047027a  
सर्वपापापहं सुभ्रु नाम्ना बदरपाचनम्	09047027c  
विख्यातं त्रिषु लोकेषु ब्रह्मर्षिभिरभिप्लुतम्	09047027e  
अस्मिन्खलु महाभागे शुभे तीर्थवरे पुरा	09047028a  
त्यक्त्वा सप्तर्षयो जग्मुर्हिमवन्तमरुन्धतीम्	09047028c  
ततस्ते वै महाभागा गत्वा तत्र सुसंशिताः	09047029a  
वृत्त्यर्थं फलमूलानि समाहर्तुं ययुः किल	09047029c  
तेषां वृत्त्यर्थिनां तत्र वसतां हिमवद्वने	09047030a  
अनावृष्टिरनुप्राप्ता तदा द्वादशवार्षिकी	09047030c  
ते कृत्वा चाश्रमं तत्र न्यवसन्त तपस्विनः	09047031a  
अरुन्धत्यपि कल्याणी तपोनित्याभवत्तदा	09047031c  
अरुन्धतीं ततो दृष्ट्वा तीव्रं नियममास्थिताम्	09047032a  
अथागमत्त्रिनयनः सुप्रीतो वरदस्तदा	09047032c  
ब्राह्मं रूपं ततः कृत्वा महादेवो महायशाः	09047033a  
तामभ्येत्याब्रवीद्देवो भिक्षामिच्छाम्यहं शुभे	09047033c  
प्रत्युवाच ततः सा तं ब्राह्मणं चारुदर्शना	09047034a  
क्षीणोऽन्नसञ्चयो विप्र बदराणीह भक्षय	09047034c  
ततोऽब्रवीन्महादेवः पचस्वैतानि सुव्रते	09047034e  
इत्युक्ता सापचत्तानि ब्राह्मणप्रियकाम्यया	09047035a  
अधिश्रित्य समिद्धेऽग्नौ बदराणि यशस्विनी	09047035c  
दिव्या मनोरमाः पुण्याः कथाः शुश्राव सा तदा	09047036a  
अतीता सा त्वनावृष्टिर्घोरा द्वादशवार्षिकी	09047036c  
अनश्नन्त्याः पचन्त्याश्च शृण्वन्त्याश्च कथाः शुभाः	09047037a  
अहःसमः स तस्यास्तु कालोऽतीतः सुदारुणः	09047037c  
ततस्ते मुनयः प्राप्ताः फलान्यादाय पर्वतात्	09047038a  
ततः स भगवान्प्रीतः प्रोवाचारुन्धतीं तदा	09047038c  
उपसर्पस्व धर्मज्ञे यथापूर्वमिमानृषीन्	09047039a  
प्रीतोऽस्मि तव धर्मज्ञे तपसा नियमेन च	09047039c  
ततः सन्दर्शयामास स्वरूपं भगवान्हरः	09047040a  
ततोऽब्रवीत्तदा तेभ्यस्तस्यास्तच्चरितं महत्	09047040c  
भवद्भिर्हिमवत्पृष्ठे यत्तपः समुपार्जितम्	09047041a  
अस्याश्च यत्तपो विप्रा न समं तन्मतं मम	09047041c  
अनया हि तपस्विन्या तपस्तप्तं सुदुश्चरम्	09047042a  
अनश्नन्त्या पचन्त्या च समा द्वादश पारिताः	09047042c  
ततः प्रोवाच भगवांस्तामेवारुन्धतीं पुनः	09047043a  
वरं वृणीष्व कल्याणि यत्तेऽभिलषितं हृदि	09047043c  
साब्रवीत्पृथुताम्राक्षी देवं सप्तर्षिसंसदि	09047044a  
भगवान्यदि मे प्रीतस्तीर्थं स्यादिदमुत्तमम्	09047044c  
सिद्धदेवर्षिदयितं नाम्ना बदरपाचनम्	09047044e  
तथास्मिन्देवदेवेश त्रिरात्रमुषितः शुचिः	09047045a  
प्राप्नुयादुपवासेन फलं द्वादशवार्षिकम्	09047045c  
एवमस्त्विति तां चोक्त्वा हरो यातस्तदा दिवम्	09047045e  
ऋषयो विस्मयं जग्मुस्तां दृष्ट्वा चाप्यरुन्धतीम्	09047046a  
अश्रान्तां चाविवर्णां च क्षुत्पिपासासहां सतीम्	09047046c  
एवं सिद्धिः परा प्राप्ता अरुन्धत्या विशुद्धया	09047047a  
यथा त्वया महाभागे मदर्थं संशितव्रते	09047047c  
विशेषो हि त्वया भद्रे व्रते ह्यस्मिन्समर्पितः	09047048a  
तथा चेदं ददाम्यद्य नियमेन सुतोषितः	09047048c  
विशेषं तव कल्याणि प्रयच्छामि वरं वरे	09047049a  
अरुन्धत्या वरस्तस्या यो दत्तो वै महात्मना	09047049c  
तस्य चाहं प्रसादेन तव कल्याणि तेजसा	09047050a  
प्रवक्ष्याम्यपरं भूयो वरमत्र यथाविधि	09047050c  
यस्त्वेकां रजनीं तीर्थे वत्स्यते सुसमाहितः	09047051a  
स स्नात्वा प्राप्स्यते लोकान्देहन्यासाच्च दुर्लभान्	09047051c  
इत्युक्त्वा भगवान्देवः सहस्राक्षः प्रतापवान्	09047052a  
स्रुचावतीं ततः पुण्यां जगाम त्रिदिवं पुनः	09047052c  
गते वज्रधरे राजंस्तत्र वर्षं पपात ह	09047053a  
पुष्पाणां भरतश्रेष्ठ दिव्यानां दिव्यगन्धिनाम्	09047053c  
नेदुर्दुन्दुभयश्चापि समन्तात्सुमहास्वनाः	09047054a  
मारुतश्च ववौ युक्त्या पुण्यगन्धो विशां पते	09047054c  
उत्सृज्य तु शुभं देहं जगामेन्द्रस्य भार्यताम्	09047055a  
तपसोग्रेण सा लब्ध्वा तेन रेमे सहाच्युत	09047055c  
जनमेजय उवाच	09047056  
का तस्या भगवन्माता क्व संवृद्धा च शोभना	09047056a  
श्रोतुमिच्छाम्यहं ब्रह्मन्परं कौतूहलं हि मे	09047056c  
वैशम्पायन उवाच	09047057  
भारद्वाजस्य विप्रर्षेः स्कन्नं रेतो महात्मनः	09047057a  
दृष्ट्वाप्सरसमायान्तीं घृताचीं पृथुलोचनाम्	09047057c  
स तु जग्राह तद्रेतः करेण जपतां वरः	09047058a  
तदावपत्पर्णपुटे तत्र सा सम्भवच्छुभा	09047058c  
तस्यास्तु जातकर्मादि कृत्वा सर्वं तपोधनः	09047059a  
नाम चास्याः स कृतवान्भारद्वाजो महामुनिः	09047059c  
स्रुचावतीति धर्मात्मा तदर्षिगणसंसदि	09047060a  
स च तामाश्रमे न्यस्य जगाम हिमवद्वनम्	09047060c  
तत्राप्युपस्पृश्य महानुभावो वसूनि दत्त्वा च महाद्विजेभ्यः	09047061a  
जगाम तीर्थं सुसमाहितात्मा शक्रस्य वृष्णिप्रवरस्तदानीम्	09047061c  
