सञ्जय उवाच	001  
एवं दुर्योधने राजन्गर्जमाने मुहुर्मुहुः	001a  
युधिष्ठिरस्य सङ्क्रुद्धो वासुदेवोऽब्रवीदिदम्	001c  
यदि नाम ह्ययं युद्धे वरयेत्त्वां युधिष्ठिर	002a  
अर्जुनं नकुलं वापि सहदेवमथापि वा	002c  
किमिदं साहसं राजंस्त्वया व्याहृतमीदृशम्	003a  
एकमेव निहत्याजौ भव राजा कुरुष्विति	003c  
एतेन हि कृता योग्या वर्षाणीह त्रयोदश	004a  
आयसे पुरुषे राजन्भीमसेनजिघांसया	004c  
कथं नाम भवेत्कार्यमस्माभिर्भरतर्षभ	005a  
साहसं कृतवांस्त्वं तु ह्यनुक्रोशान्नृपोत्तम	005c  
नान्यमस्यानुपश्यामि प्रतियोद्धारमाहवे	006a  
ऋते वृकोदरात्पार्थात्स च नातिकृतश्रमः	006c  
तदिदं द्यूतमारब्धं पुनरेव यथा पुरा	007a  
विषमं शकुनेश्चैव तव चैव विशां पते	007c  
बली भीमः समर्थश्च कृती राजा सुयोधनः	008a  
बलवान्वा कृती वेति कृती राजन्विशिष्यते	008c  
सोऽयं राजंस्त्वया शत्रुः समे पथि निवेशितः	009a  
न्यस्तश्चात्मा सुविषमे कृच्छ्रमापादिता वयम्	009c  
को नु सर्वान्विनिर्जित्य शत्रूनेकेन वैरिणा	010a  
पणित्वा चैकपाणेन रोचयेदेवमाहवम्	010c  
न हि पश्यामि तं लोके गदाहस्तं नरोत्तमम्	011a  
युध्येद्दुर्योधनं सङ्ख्ये कृतित्वाद्धि विशेषयेत्	011c  
फल्गुनं वा भवन्तं वा माद्रीपुत्रावथापि वा	012a  
न समर्थानहं मन्ये गदाहस्तस्य संयुगे	012c  
स कथं वदसे शत्रुं युध्यस्व गदयेति ह	013a  
एकं च नो निहत्याजौ भव राजेति भारत	013c  
वृकोदरं समासाद्य संशयो विजये हि नः	014a  
न्यायतो युध्यमानानां कृती ह्येष महाबलः	014c  
भीम उवाच	015  
मधुसूदन मा कार्षीर्विषादं यदुनन्दन	015a  
अद्य पारं गमिष्यामि वैरस्य भृशदुर्गमम्	015c  
अहं सुयोधनं सङ्ख्ये हनिष्यामि न संशयः	016a  
विजयो वै ध्रुवं कृष्ण धर्मराजस्य दृश्यते	016c  
अध्यर्धेन गुणेनेयं गदा गुरुतरी मम	017a  
न तथा धार्तराष्ट्रस्य मा कार्षीर्माधव व्यथाम्	017c  
सामरानपि लोकांस्त्रीन्नानाशस्त्रधरान्युधि	018a  
योधयेयं रणे हृष्टः किमुताद्य सुयोधनम्	018c  
सञ्जय उवाच	019  
तथा सम्भाषमाणं तु वासुदेवो वृकोदरम्	019a  
हृष्टः सम्पूजयामास वचनं चेदमब्रवीत्	019c  
त्वामाश्रित्य महाबाहो धर्मराजो युधिष्ठिरः	020a  
निहतारिः स्वकां दीप्तां श्रियं प्राप्तो न संशयः	020c  
त्वया विनिहताः सर्वे धृतराष्ट्रसुता रणे	021a  
राजानो राजपुत्राश्च नागाश्च विनिपातिताः	021c  
कलिङ्गा मागधाः प्राच्या गान्धाराः कुरवस्तथा	022a  
त्वामासाद्य महायुद्धे निहताः पाण्डुनन्दन	022c  
हत्वा दुर्योधनं चापि प्रयच्छोर्वीं ससागराम्	023a  
धर्मराजाय कौन्तेय यथा विष्णुः शचीपतेः	023c  
त्वां च प्राप्य रणे पापो धार्तराष्ट्रो विनङ्क्ष्यति	024a  
त्वमस्य सक्थिनी भङ्क्त्वा प्रतिज्ञां पारयिष्यसि	024c  
यत्नेन तु सदा पार्थ योद्धव्यो धृतराष्ट्रजः	025a  
कृती च बलवांश्चैव युद्धशौण्डश्च नित्यदा	025c  
ततस्तु सात्यकी राजन्पूजयामास पाण्डवम्	026a  
विविधाभिश्च तां वाग्भिः पूजयामास माधवः	026c  
पाञ्चालाः पाण्डवेयाश्च धर्मराजपुरोगमाः	027a  
तद्वचो भीमसेनस्य सर्व एवाभ्यपूजयन्	027c  
ततो भीमबलो भीमो युधिष्ठिरमथाब्रवीत्	028a  
सृञ्जयैः सह तिष्ठन्तं तपन्तमिव भास्करम्	028c  
अहमेतेन सङ्गम्य संयुगे योद्धुमुत्सहे	029a  
न हि शक्तो रणे जेतुं मामेष पुरुषाधमः	029c  
अद्य क्रोधं विमोक्ष्यामि निहितं हृदये भृशम्	030a  
सुयोधने धार्तराष्ट्रे खाण्डवेऽग्निमिवार्जुनः	030c  
शल्यमद्योद्धरिष्यामि तव पाण्डव हृच्छयम्	031a  
निहत्य गदया पापमद्य राजन्सुखी भव	031c  
अद्य कीर्तिमयीं मालां प्रतिमोक्ष्ये तवानघ	032a  
प्राणाञ्श्रियं च राज्यं च मोक्ष्यतेऽद्य सुयोधनः	032c  
राजा च धृतराष्ट्रोऽद्य श्रुत्वा पुत्रं मया हतम्	033a  
स्मरिष्यत्यशुभं कर्म यत्तच्छकुनिबुद्धिजम्	033c  
इत्युक्त्वा भरतश्रेष्ठो गदामुद्यम्य वीर्यवान्	034a  
उदतिष्ठत युद्धाय शक्रो वृत्रमिवाह्वयन्	034c  
तमेकाकिनमासाद्य धार्तराष्ट्रं महाबलम्	035a  
निर्यूथमिव मातङ्गं समहृष्यन्त पाण्डवाः	035c  
तमुद्यतगदं दृष्ट्वा कैलासमिव शृङ्गिणम्	036a  
भीमसेनस्तदा राजन्दुर्योधनमथाब्रवीत्	036c  
राज्ञापि धृतराष्ट्रेण त्वया चास्मासु यत्कृतम्	037a  
स्मर तद्दुष्कृतं कर्म यद्वृत्तं वारणावते	037c  
द्रौपदी च परिक्लिष्टा सभामध्ये रजस्वला	038a  
द्यूते यद्विजितो राजा शकुनेर्बुद्धिनिश्चयात्	038c  
यानि चान्यानि दुष्टात्मन्पापानि कृतवानसि	039a  
अनागःसु च पार्थेषु तस्य पश्य महत्फलम्	039c  
त्वत्कृते निहतः शेते शरतल्पे महायशाः	040a  
गाङ्गेयो भरतश्रेष्ठः सर्वेषां नः पितामहः	040c  
हतो द्रोणश्च कर्णश्च हतः शल्यः प्रतापवान्	041a  
वैरस्य चादिकर्तासौ शकुनिर्निहतो युधि	041c  
भ्रातरस्ते हताः शूराः पुत्राश्च सहसैनिकाः	042a  
राजानश्च हताः शूराः समरेष्वनिवर्तिनः	042c  
एते चान्ये च निहता बहवः क्षत्रियर्षभाः	043a  
प्रातिकामी तथा पापो द्रौपद्याः क्लेशकृद्धतः	043c  
अवशिष्टस्त्वमेवैकः कुलघ्नोऽधमपूरुषः	044a  
त्वामप्यद्य हनिष्यामि गदया नात्र संशयः	044c  
अद्य तेऽहं रणे दर्पं सर्वं नाशयिता नृप	045a  
राज्याशां विपुलां राजन्पाण्डवेषु च दुष्कृतम्	045c  
दुर्योधन उवाच	046  
किं कत्थितेन बहुधा युध्यस्वाद्य मया सह	046a  
अद्य तेऽहं विनेष्यामि युद्धश्रद्धां वृकोदर	046c  
किं न पश्यसि मां पाप गदायुद्धे व्यवस्थितम्	047a  
हिमवच्छिखराकारां प्रगृह्य महतीं गदाम्	047c  
गदिनं कोऽद्य मां पाप जेतुमुत्सहते रिपुः	048a  
न्यायतो युध्यमानस्य देवेष्वपि पुरन्दरः	048c  
मा वृथा गर्ज कौन्तेय शारदाभ्रमिवाजलम्	049a  
दर्शयस्व बलं युद्धे यावत्तत्तेऽद्य विद्यते	049c  
तस्य तद्वचनं श्रुत्वा पाञ्चालाः सहसृञ्जयाः	050a  
सर्वे सम्पूजयामासुस्तद्वचो विजिगीषवः	050c  
तं मत्तमिव मातङ्गं तलशब्देन मानवाः	051a  
भूयः संहर्षयामासू राजन्दुर्योधनं नृपम्	051c  
बृंहन्ति कुञ्जरास्तत्र हया हेषन्ति चासकृत्	052a  
शस्त्राणि सम्प्रदीप्यन्ते पाण्डवानां जयैषिणाम्	052c  

