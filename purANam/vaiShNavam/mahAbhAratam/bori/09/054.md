वैशम्पायन उवाच	001  
एवं तदभवद्युद्धं तुमुलं जनमेजय	001a  
यत्र दुःखान्वितो राजा धृतराष्ट्रोऽब्रवीदिदम्	001c  
रामं सन्निहितं दृष्ट्वा गदायुद्ध उपस्थिते	002a  
मम पुत्रः कथं भीमं प्रत्ययुध्यत सञ्जय	002c  
सञ्जय उवाच	003  
रामसान्निध्यमासाद्य पुत्रो दुर्योधनस्तव	003a  
युद्धकामो महाबाहुः समहृष्यत वीर्यवान्	003c  
दृष्ट्वा लाङ्गलिनं राजा प्रत्युत्थाय च भारत	004a  
प्रीत्या परमया युक्तो युधिष्ठिरमथाब्रवीत्	004c  
समन्तपञ्चकं क्षिप्रमितो याम विशां पते	005a  
प्रथितोत्तरवेदी सा देवलोके प्रजापतेः	005c  
तस्मिन्महापुण्यतमे त्रैलोक्यस्य सनातने	006a  
सङ्ग्रामे निधनं प्राप्य ध्रुवं स्वर्गो भविष्यति	006c  
तथेत्युक्त्वा महाराज कुन्तीपुत्रो युधिष्ठिरः	007a  
समन्तपञ्चकं वीरः प्रायादभिमुखः प्रभुः	007c  
ततो दुर्योधनो राजा प्रगृह्य महतीं गदाम्	008a  
पद्भ्याममर्षाद्द्युतिमानगच्छत्पाण्डवैः सह	008c  
तथा यान्तं गदाहस्तं वर्मणा चापि दंशितम्	009a  
अन्तरिक्षगता देवाः साधु साध्वित्यपूजयन्	009c  
वातिकाश्च नरा येऽत्र दृष्ट्वा ते हर्षमागताः	009e  
स पाण्डवैः परिवृतः कुरुराजस्तवात्मजः	010a  
मत्तस्येव गजेन्द्रस्य गतिमास्थाय सोऽव्रजत्	010c  
ततः शङ्खनिनादेन भेरीणां च महास्वनैः	011a  
सिंहनादैश्च शूराणां दिशः सर्वाः प्रपूरिताः	011c  
प्रतीच्यभिमुखं देशं यथोद्दिष्टं सुतेन ते	012a  
गत्वा च तैः परिक्षिप्तं समन्तात्सर्वतोदिशम्	012c  
दक्षिणेन सरस्वत्याः स्वयनं तीर्थमुत्तमम्	013a  
तस्मिन्देशे त्वनिरिणे तत्र युद्धमरोचयन्	013c  
ततो भीमो महाकोटिं गदां गृह्याथ वर्मभृत्	014a  
बिभ्रद्रूपं महाराज सदृशं हि गरुत्मतः	014c  
अवबद्धशिरस्त्राणः सङ्ख्ये काञ्चनवर्मभृत्	015a  
रराज राजन्पुत्रस्ते काञ्चनः शैलराडिव	015c  
वर्मभ्यां संवृतौ वीरौ भीमदुर्योधनावुभौ	016a  
संयुगे च प्रकाशेते संरब्धाविव कुञ्जरौ	016c  
रणमण्डलमध्यस्थौ भ्रातरौ तौ नरर्षभौ	017a  
अशोभेतां महाराज चन्द्रसूर्याविवोदितौ	017c  
तावन्योन्यं निरीक्षेतां क्रुद्धाविव महाद्विपौ	018a  
दहन्तौ लोचनै राजन्परस्परवधैषिणौ	018c  
सम्प्रहृष्टमना राजन्गदामादाय कौरवः	019a  
सृक्किणी संलिहन्राजन्क्रोधरक्तेक्षणः श्वसन्	019c  
ततो दुर्योधनो राजा गदामादाय वीर्यवान्	020a  
भीमसेनमभिप्रेक्ष्य गजो गजमिवाह्वयत्	020c  
अद्रिसारमयीं भीमस्तथैवादाय वीर्यवान्	021a  
आह्वयामास नृपतिं सिंहः सिंहं यथा वने	021c  
तावुद्यतगदापाणी दुर्योधनवृकोदरौ	022a  
संयुगे स्म प्रकाशेते गिरी सशिखराविव	022c  
तावुभावभिसङ्क्रुद्धावुभौ भीमपराक्रमौ	023a  
उभौ शिष्यौ गदायुद्धे रौहिणेयस्य धीमतः	023c  
उभौ सदृशकर्माणौ यमवासवयोरिव	024a  
तथा सदृशकर्माणौ वरुणस्य महाबलौ	024c  
वासुदेवस्य रामस्य तथा वैश्रवणस्य च	025a  
सदृशौ तौ महाराज मधुकैटभयोर्युधि	025c  
उभौ सदृशकर्माणौ रणे सुन्दोपसुन्दयोः	026a  
तथैव कालस्य समौ मृत्योश्चैव परन्तपौ	026c  
अन्योन्यमभिधावन्तौ मत्ताविव महाद्विपौ	027a  
वाशितासङ्गमे दृप्तौ शरदीव मदोत्कटौ	027c  
मत्ताविव जिगीषन्तौ मातङ्गौ भरतर्षभौ	028a  
उभौ क्रोधविषं दीप्तं वमन्तावुरगाविव	028c  
अन्योन्यमभिसंरब्धौ प्रेक्षमाणावरिन्दमौ	029a  
उभौ भरतशार्दूलौ विक्रमेण समन्वितौ	029c  
सिंहाविव दुराधर्षौ गदायुद्धे परन्तपौ	030a  
नखदंष्ट्रायुधौ वीरौ व्याघ्राविव दुरुत्सहौ	030c  
प्रजासंहरणे क्षुब्धौ समुद्राविव दुस्तरौ	031a  
लोहिताङ्गाविव क्रुद्धौ प्रतपन्तौ महारथौ	031c  
रश्मिमन्तौ महात्मानौ दीप्तिमन्तौ महाबलौ	032a  
ददृशाते कुरुश्रेष्ठौ कालसूर्याविवोदितौ	032c  
व्याघ्राविव सुसंरब्धौ गर्जन्ताविव तोयदौ	033a  
जहृषाते महाबाहू सिंहौ केसरिणाविव	033c  
गजाविव सुसंरब्धौ ज्वलिताविव पावकौ	034a  
ददृशुस्तौ महात्मानौ सशृङ्गाविव पर्वतौ	034c  
रोषात्प्रस्फुरमाणोष्ठौ निरीक्षन्तौ परस्परम्	035a  
तौ समेतौ महात्मानौ गदाहस्तौ नरोत्तमौ	035c  
उभौ परमसंहृष्टावुभौ परमसम्मतौ	036a  
सदश्वाविव हेषन्तौ बृंहन्ताविव कुञ्जरौ	036c  
वृषभाविव गर्जन्तौ दुर्योधनवृकोदरौ	037a  
दैत्याविव बलोन्मत्तौ रेजतुस्तौ नरोत्तमौ	037c  
ततो दुर्योधनो राजन्निदमाह युधिष्ठिरम्	038a  
सृञ्जयैः सह तिष्ठन्तं तपन्तमिव भास्करम्	038c  
इदं व्यवसितं युद्धं मम भीमस्य चोभयोः	039a  
उपोपविष्टाः पश्यध्वं विमर्दं नृपसत्तमाः	039c  
ततः समुपविष्टं तत्सुमहद्राजमण्डलम्	040a  
विराजमानं ददृशे दिवीवादित्यमण्डलम्	040c  
तेषां मध्ये महाबाहुः श्रीमान्केशवपूर्वजः	041a  
उपविष्टो महाराज पूज्यमानः समन्ततः	041c  
शुशुभे राजमध्यस्थो नीलवासाः सितप्रभः	042a  
नक्षत्रैरिव सम्पूर्णो वृतो निशि निशाकरः	042c  
तौ तथा तु महाराज गदाहस्तौ दुरासदौ	043a  
अन्योन्यं वाग्भिरुग्राभिस्तक्षमाणौ व्यवस्थितौ	043c  
अप्रियाणि ततोऽन्योन्यमुक्त्वा तौ कुरुपुङ्गवौ	044a  
उदीक्षन्तौ स्थितौ वीरौ वृत्रशक्राविवाहवे	044c  
