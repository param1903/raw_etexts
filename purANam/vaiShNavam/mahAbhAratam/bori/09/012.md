सञ्जय उवाच	001  
पीडिते धर्मराजे तु मद्रराजेन मारिष	001a  
सात्यकिर्भीमसेनश्च माद्रीपुत्रौ च पाण्डवौ	001c  
परिवार्य रथैः शल्यं पीडयामासुराहवे	001e  
तमेकं बहुभिर्दृष्ट्वा पीड्यमानं महारथैः	002a  
साधुवादो महाञ्जज्ञे सिद्धाश्चासन्प्रहर्षिताः	002c  
आश्चर्यमित्यभाषन्त मुनयश्चापि सङ्गताः	002e  
भीमसेनो रणे शल्यं शल्यभूतं पराक्रमे	003a  
एकेन विद्ध्वा बाणेन पुनर्विव्याध सप्तभिः	003c  
सात्यकिश्च शतेनैनं धर्मपुत्रपरीप्सया	004a  
मद्रेश्वरमवाकीर्य सिंहनादमथानदत्	004c  
नकुलः पञ्चभिश्चैनं सहदेवश्च सप्तभिः	005a  
विद्ध्वा तं तु ततस्तूर्णं पुनर्विव्याध सप्तभिः	005c  
स तु शूरो रणे यत्तः पीडितस्तैर्महारथैः	006a  
विकृष्य कार्मुकं घोरं वेगघ्नं भारसाधनम्	006c  
सात्यकिं पञ्चविंशत्या शल्यो विव्याध मारिष	007a  
भीमसेनं त्रिसप्तत्या नकुलं सप्तभिस्तथा	007c  
ततः सविशिखं चापं सहदेवस्य धन्विनः	008a  
छित्त्वा भल्लेन समरे विव्याधैनं त्रिसप्तभिः	008c  
सहदेवस्तु समरे मातुलं भूरिवर्चसम्	009a  
सज्यमन्यद्धनुः कृत्वा पञ्चभिः समताडयत्	009c  
शरैराशीविषाकारैर्ज्वलज्ज्वलनसन्निभैः	009e  
सारथिं चास्य समरे शरेणानतपर्वणा	010a  
विव्याध भृशसङ्क्रुद्धस्तं च भूयस्त्रिभिः शरैः	010c  
भीमसेनस्त्रिसप्तत्या सात्यकिर्नवभिः शरैः	011a  
धर्मराजस्तथा षष्ट्या गात्रे शल्यं समर्पयत्	011c  
ततः शल्यो महाराज निर्विद्धस्तैर्महारथैः	012a  
सुस्राव रुधिरं गात्रैर्गैरिकं पर्वतो यथा	012c  
तांश्च सर्वान्महेष्वासान्पञ्चभिः पञ्चभिः शरैः	013a  
विव्याध तरसा राजंस्तदद्भुतमिवाभवत्	013c  
ततोऽपरेण भल्लेन धर्मपुत्रस्य मारिष	014a  
धनुश्चिच्छेद समरे सज्यं स सुमहारथः	014c  
अथान्यद्धनुरादाय धर्मपुत्रो महारथः	015a  
साश्वसूतध्वजरथं शल्यं प्राच्छादयच्छरैः	015c  
स च्छाद्यमानः समरे धर्मपुत्रस्य सायकैः	016a  
युधिष्ठिरमथाविध्यद्दशभिर्निशितैः शरैः	016c  
सात्यकिस्तु ततः क्रुद्धो धर्मपुत्रे शरार्दिते	017a  
मद्राणामधिपं शूरं शरौघैः समवारयत्	017c  
स सात्यकेः प्रचिच्छेद क्षुरप्रेण महद्धनुः	018a  
भीमसेनमुखांस्तांश्च त्रिभिस्त्रिभिरताडयत्	018c  
तस्य क्रुद्धो महाराज सात्यकिः सत्यविक्रमः	019a  
तोमरं प्रेषयामास स्वर्णदण्डं महाधनम्	019c  
भीमसेनोऽथ नाराचं ज्वलन्तमिव पन्नगम्	020a  
नकुलः समरे शक्तिं सहदेवो गदां शुभाम्	020c  
धर्मराजः शतघ्नीं तु जिघांसुः शल्यमाहवे	020e  
तानापतत एवाशु पञ्चानां वै भुजच्युतान्	021a  
सात्यकिप्रहितं शल्यो भल्लैश्चिच्छेद तोमरम्	021c  
भीमेन प्रहितं चापि शरं कनकभूषणम्	022a  
द्विधा चिच्छेद समरे कृतहस्तः प्रतापवान्	022c  
नकुलप्रेषितां शक्तिं हेमदण्डां भयावहाम्	023a  
गदां च सहदेवेन शरौघैः समवारयत्	023c  
शराभ्यां च शतघ्नीं तां राज्ञश्चिच्छेद भारत	024a  
पश्यतां पाण्डुपुत्राणां सिंहनादं ननाद च	024c  
नामृष्यत्तं तु शैनेयः शत्रोर्विजयमाहवे	024e  
अथान्यद्धनुरादाय सात्यकिः क्रोधमूर्छितः	025a  
द्वाभ्यां मद्रेश्वरं विद्ध्वा सारथिं च त्रिभिः शरैः	025c  
ततः शल्यो महाराज सर्वांस्तान्दशभिः शरैः	026a  
विव्याध सुभृशं क्रुद्धस्तोत्त्रैरिव महाद्विपान्	026c  
ते वार्यमाणाः समरे मद्रराज्ञा महारथाः	027a  
न शेकुः प्रमुखे स्थातुं तस्य शत्रुनिषूदनाः	027c  
ततो दुर्योधनो राजा दृष्ट्वा शल्यस्य विक्रमम्	028a  
निहतान्पाण्डवान्मेने पाञ्चालानथ सृञ्जयान्	028c  
ततो राजन्महाबाहुर्भीमसेनः प्रतापवान्	029a  
सन्त्यज्य मनसा प्राणान्मद्राधिपमयोधयत्	029c  
नकुलः सहदेवश्च सात्यकिश्च महारथः	030a  
परिवार्य तदा शल्यं समन्ताद्व्यकिरञ्शरैः	030c  
स चतुर्भिर्महेष्वासैः पाण्डवानां महारथैः	031a  
वृतस्तान्योधयामास मद्रराजः प्रतापवान्	031c  
तस्य धर्मसुतो राजन्क्षुरप्रेण महाहवे	032a  
चक्ररक्षं जघानाशु मद्रराजस्य पार्थिव	032c  
तस्मिंस्तु निहते शूरे चक्ररक्षे महारथे	033a  
मद्रराजोऽतिबलवान्सैनिकानास्तृणोच्छरैः	033c  
समाच्छन्नांस्ततस्तांस्तु राजन्वीक्ष्य स सैनिकान्	034a  
चिन्तयामास समरे धर्मराजो युधिष्ठिरः	034c  
कथं नु न भवेत्सत्यं तन्माधववचो महत्	035a  
न हि क्रुद्धो रणे राजा क्षपयेत बलं मम	035c  
ततः सरथनागाश्वाः पाण्डवाः पाण्डुपूर्वज	036a  
मद्रेश्वरं समासेदुः पीडयन्तः समन्ततः	036c  
नानाशस्त्रौघबहुलां शस्त्रवृष्टिं समुत्थिताम्	037a  
व्यधमत्समरे राजन्महाभ्राणीव मारुतः	037c  
ततः कनकपुङ्खां तां शल्यक्षिप्तां वियद्गताम्	038a  
शरवृष्टिमपश्याम शलभानामिवाततिम्	038c  
ते शरा मद्रराजेन प्रेषिता रणमूर्धनि	039a  
सम्पतन्तः स्म दृश्यन्ते शलभानां व्रजा इव	039c  
मद्रराजधनुर्मुक्तैः शरैः कनकभूषणैः	040a  
निरन्तरमिवाकाशं सम्बभूव जनाधिप	040c  
न पाण्डवानां नास्माकं तत्र कश्चिद्व्यदृश्यत	041a  
बाणान्धकारे महति कृते तत्र महाभये	041c  
मद्रराजेन बलिना लाघवाच्छरवृष्टिभिः	042a  
लोड्यमानं तथा दृष्ट्वा पाण्डवानां बलार्णवम्	042c  
विस्मयं परमं जग्मुर्देवगन्धर्वदानवाः	042e  
स तु तान्सर्वतो यत्ताञ्शरैः सम्पीड्य मारिष	043a  
धर्मराजमवच्छाद्य सिंहवद्व्यनदन्मुहुः	043c  
ते छन्नाः समरे तेन पाण्डवानां महारथाः	044a  
न शेकुस्तं तदा युद्धे प्रत्युद्यातुं महारथम्	044c  
धर्मराजपुरोगास्तु भीमसेनमुखा रथाः	045a  
न जहुः समरे शूरं शल्यमाहवशोभिनम्	045c  
