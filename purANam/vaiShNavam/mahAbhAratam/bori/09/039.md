जनमेजय उवाच	001  
कथमार्ष्टिषेणो भगवान्विपुलं तप्तवांस्तपः	001a  
सिन्धुद्वीपः कथं चापि ब्राह्मण्यं लब्धवांस्तदा	001c  
देवापिश्च कथं ब्रह्मन्विश्वामित्रश्च सत्तम	002a  
तन्ममाचक्ष्व भगवन्परं कौतूहलं हि मे	002c  
वैशम्पायन उवाच	003  
पुरा कृतयुगे राजन्नार्ष्टिषेणो द्विजोत्तमः	003a  
वसन्गुरुकुले नित्यं नित्यमध्ययने रतः	003c  
तस्य राजन्गुरुकुले वसतो नित्यमेव ह	004a  
समाप्तिं नागमद्विद्या नापि वेदा विशां पते	004c  
स निर्विण्णस्ततो राजंस्तपस्तेपे महातपाः	005a  
ततो वै तपसा तेन प्राप्य वेदाननुत्तमान्	005c  
स विद्वान्वेदयुक्तश्च सिद्धश्चाप्यृषिसत्तमः	006a  
तत्र तीर्थे वरान्प्रादात्त्रीनेव सुमहातपाः	006c  
अस्मिंस्तीर्थे महानद्या अद्यप्रभृति मानवः	007a  
आप्लुतो वाजिमेधस्य फलं प्राप्नोति पुष्कलम्	007c  
अद्यप्रभृति नैवात्र भयं व्यालाद्भविष्यति	008a  
अपि चाल्पेन यत्नेन फलं प्राप्स्यति पुष्कलम्	008c  
एवमुक्त्वा महातेजा जगाम त्रिदिवं मुनिः	009a  
एवं सिद्धः स भगवानार्ष्टिषेणः प्रतापवान्	009c  
तस्मिन्नेव तदा तीर्थे सिन्धुद्वीपः प्रतापवान्	010a  
देवापिश्च महाराज ब्राह्मण्यं प्रापतुर्महत्	010c  
तथा च कौशिकस्तात तपोनित्यो जितेन्द्रियः	011a  
तपसा वै सुतप्तेन ब्राह्मणत्वमवाप्तवान्	011c  
गाधिर्नाम महानासीत्क्षत्रियः प्रथितो भुवि	012a  
तस्य पुत्रोऽभवद्राजन्विश्वामित्रः प्रतापवान्	012c  
स राजा कौशिकस्तात महायोग्यभवत्किल	013a  
स पुत्रमभिषिच्याथ विश्वामित्रं महातपाः	013c  
देहन्यासे मनश्चक्रे तमूचुः प्रणताः प्रजाः	014a  
न गन्तव्यं महाप्राज्ञ त्राहि चास्मान्महाभयात्	014c  
एवमुक्तः प्रत्युवाच ततो गाधिः प्रजास्तदा	015a  
विश्वस्य जगतो गोप्ता भविष्यति सुतो मम	015c  
इत्युक्त्वा तु ततो गाधिर्विश्वामित्रं निवेश्य च	016a  
जगाम त्रिदिवं राजन्विश्वामित्रोऽभवन्नृपः	016c  
न च शक्नोति पृथिवीं यत्नवानपि रक्षितुम्	016e  
ततः शुश्राव राजा स राक्षसेभ्यो महाभयम्	017a  
निर्ययौ नगराच्चापि चतुरङ्गबलान्वितः	017c  
स गत्वा दूरमध्वानं वसिष्ठाश्रममभ्ययात्	018a  
तस्य ते सैनिका राजंश्चक्रुस्तत्रानयान्बहून्	018c  
ततस्तु भगवान्विप्रो वसिष्ठोऽऽश्रममभ्ययात्	019a  
ददृशे च ततः सर्वं भज्यमानं महावनम्	019c  
तस्य क्रुद्धो महाराज वसिष्ठो मुनिसत्तमः	020a  
सृजस्व शबरान्घोरानिति स्वां गामुवाच ह	020c  
तथोक्ता सासृजद्धेनुः पुरुषान्घोरदर्शनान्	021a  
ते च तद्बलमासाद्य बभञ्जुः सर्वतोदिशम्	021c  
तद्दृष्ट्वा विद्रुतं सैन्यं विश्वामित्रस्तु गाधिजः	022a  
तपः परं मन्यमानस्तपस्येव मनो दधे	022c  
सोऽस्मिंस्तीर्थवरे राजन्सरस्वत्याः समाहितः	023a  
नियमैश्चोपवासैश्च कर्शयन्देहमात्मनः	023c  
जलाहारो वायुभक्षः पर्णाहारश्च सोऽभवत्	024a  
तथा स्थण्डिलशायी च ये चान्ये नियमाः पृथक्	024c  
असकृत्तस्य देवास्तु व्रतविघ्नं प्रचक्रिरे	025a  
न चास्य नियमाद्बुद्धिरपयाति महात्मनः	025c  
ततः परेण यत्नेन तप्त्वा बहुविधं तपः	026a  
तेजसा भास्कराकारो गाधिजः समपद्यत	026c  
तपसा तु तथा युक्तं विश्वामित्रं पितामहः	027a  
अमन्यत महातेजा वरदो वरमस्य तत्	027c  
स तु वव्रे वरं राजन्स्यामहं ब्राह्मणस्त्विति	028a  
तथेति चाब्रवीद्ब्रह्मा सर्वलोकपितामहः	028c  
स लब्ध्वा तपसोग्रेण ब्राह्मणत्वं महायशाः	029a  
विचचार महीं कृत्स्नां कृतकामः सुरोपमः	029c  
तस्मिंस्तीर्थवरे रामः प्रदाय विविधं वसु	030a  
पयस्विनीस्तथा धेनूर्यानानि शयनानि च	030c  
तथा वस्त्राण्यलङ्कारं भक्ष्यं पेयं च शोभनम्	031a  
अददान्मुदितो राजन्पूजयित्वा द्विजोत्तमान्	031c  
ययौ राजंस्ततो रामो बकस्याश्रममन्तिकात्	032a  
यत्र तेपे तपस्तीव्रं दाल्भ्यो बक इति श्रुतिः	032c  
