वैशम्पायन उवाच	09050001  
यत्रेजिवानुडुपती राजसूयेन भारत	09050001a  
तस्मिन्वृत्ते महानासीत्सङ्ग्रामस्तारकामयः	09050001c  
तत्राप्युपस्पृश्य बलो दत्त्वा दानानि चात्मवान्	09050002a  
सारस्वतस्य धर्मात्मा मुनेस्तीर्थं जगाम ह	09050002c  
यत्र द्वादशवार्षिक्यामनावृष्ट्यां द्विजोत्तमान्	09050003a  
वेदानध्यापयामास पुरा सारस्वतो मुनिः	09050003c  
जनमेजय उवाच	09050004  
कथं द्वादशवार्षिक्यामनावृष्ट्यां तपोधनः	09050004a  
वेदानध्यापयामास पुरा सारस्वतो मुनिः	09050004c  
वैशम्पायन उवाच	09050005  
आसीत्पूर्वं महाराज मुनिर्धीमान्महातपाः	09050005a  
दधीच इति विख्यातो ब्रह्मचारी जितेन्द्रियः	09050005c  
तस्यातितपसः शक्रो बिभेति सततं विभो	09050006a  
न स लोभयितुं शक्यः फलैर्बहुविधैरपि	09050006c  
प्रलोभनार्थं तस्याथ प्राहिणोत्पाकशासनः	09050007a  
दिव्यामप्सरसं पुण्यां दर्शनीयामलम्बुसाम्	09050007c  
तस्य तर्पयतो देवान्सरस्वत्यां महात्मनः	09050008a  
समीपतो महाराज सोपातिष्ठत भामिनी	09050008c  
तां दिव्यवपुषं दृष्ट्वा तस्यर्षेर्भावितात्मनः	09050009a  
रेतः स्कन्नं सरस्वत्यां तत्सा जग्राह निम्नगा	09050009c  
कुक्षौ चाप्यदधद्दृष्ट्वा तद्रेतः पुरुषर्षभ	09050010a  
सा दधार च तं गर्भं पुत्रहेतोर्महानदी	09050010c  
सुषुवे चापि समये पुत्रं सा सरितां वरा	09050011a  
जगाम पुत्रमादाय तमृषिं प्रति च प्रभो	09050011c  
ऋषिसंसदि तं दृष्ट्वा सा नदी मुनिसत्तमम्	09050012a  
ततः प्रोवाच राजेन्द्र ददती पुत्रमस्य तम्	09050012c  
ब्रह्मर्षे तव पुत्रोऽयं त्वद्भक्त्या धारितो मया	09050012e  
दृष्ट्वा तेऽप्सरसं रेतो यत्स्कन्नं प्रागलम्बुसाम्	09050013a  
तत्कुक्षिणा वै ब्रह्मर्षे त्वद्भक्त्या धृतवत्यहम्	09050013c  
न विनाशमिदं गच्छेत्त्वत्तेज इति निश्चयात्	09050014a  
प्रतिगृह्णीष्व पुत्रं स्वं मया दत्तमनिन्दितम्	09050014c  
इत्युक्तः प्रतिजग्राह प्रीतिं चावाप उत्तमाम्	09050015a  
मन्त्रवच्चोपजिघ्रत्तं मूर्ध्नि प्रेम्णा द्विजोत्तमः	09050015c  
परिष्वज्य चिरं कालं तदा भरतसत्तम	09050016a  
सरस्वत्यै वरं प्रादात्प्रीयमाणो महामुनिः	09050016c  
विश्वे देवाः सपितरो गन्धर्वाप्सरसां गणाः	09050017a  
तृप्तिं यास्यन्ति सुभगे तर्प्यमाणास्तवाम्भसा	09050017c  
इत्युक्त्वा स तु तुष्टाव वचोभिर्वै महानदीम्	09050018a  
प्रीतः परमहृष्टात्मा यथावच्छृणु पार्थिव	09050018c  
प्रसृतासि महाभागे सरसो ब्रह्मणः पुरा	09050019a  
जानन्ति त्वां सरिच्छ्रेष्ठे मुनयः संशितव्रताः	09050019c  
मम प्रियकरी चापि सततं प्रियदर्शने	09050020a  
तस्मात्सारस्वतः पुत्रो महांस्ते वरवर्णिनि	09050020c  
तवैव नाम्ना प्रथितः पुत्रस्ते लोकभावनः	09050021a  
सारस्वत इति ख्यातो भविष्यति महातपाः	09050021c  
एष द्वादशवार्षिक्यामनावृष्ट्यां द्विजर्षभान्	09050022a  
सारस्वतो महाभागे वेदानध्यापयिष्यति	09050022c  
पुण्याभ्यश्च सरिद्भ्यस्त्वं सदा पुण्यतमा शुभे	09050023a  
भविष्यसि महाभागे मत्प्रसादात्सरस्वति	09050023c  
एवं सा संस्तुता तेन वरं लब्ध्वा महानदी	09050024a  
पुत्रमादाय मुदिता जगाम भरतर्षभ	09050024c  
एतस्मिन्नेव काले तु विरोधे देवदानवैः	09050025a  
शक्रः प्रहरणान्वेषी लोकांस्त्रीन्विचचार ह	09050025c  
न चोपलेभे भगवाञ्शक्रः प्रहरणं तदा	09050026a  
यद्वै तेषां भवेद्योग्यं वधाय विबुधद्विषाम्	09050026c  
ततोऽब्रवीत्सुराञ्शक्रो न मे शक्या महासुराः	09050027a  
ऋतेऽस्थिभिर्दधीचस्य निहन्तुं त्रिदशद्विषः	09050027c  
तस्माद्गत्वा ऋषिश्रेष्ठो याच्यतां सुरसत्तमाः	09050028a  
दधीचास्थीनि देहीति तैर्वधिष्यामहे रिपून्	09050028c  
स देवैर्याचितोऽस्थीनि यत्नादृषिवरस्तदा	09050029a  
प्राणत्यागं कुरुष्वेति चकारैवाविचारयन्	09050029c  
स लोकानक्षयान्प्राप्तो देवप्रियकरस्तदा	09050029e  
तस्यास्थिभिरथो शक्रः सम्प्रहृष्टमनास्तदा	09050030a  
कारयामास दिव्यानि नानाप्रहरणान्युत	09050030c  
वज्राणि चक्राणि गदा गुरुदण्डांश्च पुष्कलान्	09050030e  
स हि तीव्रेण तपसा सम्भृतः परमर्षिणा	09050031a  
प्रजापतिसुतेनाथ भृगुणा लोकभावनः	09050031c  
अतिकायः स तेजस्वी लोकसारविनिर्मितः	09050032a  
जज्ञे शैलगुरुः प्रांशुर्महिम्ना प्रथितः प्रभुः	09050032c  
नित्यमुद्विजते चास्य तेजसा पाकशासनः	09050032e  
तेन वज्रेण भगवान्मन्त्रयुक्तेन भारत	09050033a  
भृशं क्रोधविसृष्टेन ब्रह्मतेजोभवेन च	09050033c  
दैत्यदानववीराणां जघान नवतीर्नव	09050033e  
अथ काले व्यतिक्रान्ते महत्यतिभयङ्करे	09050034a  
अनावृष्टिरनुप्राप्ता राजन्द्वादशवार्षिकी	09050034c  
तस्यां द्वादशवार्षिक्यामनावृष्ट्यां महर्षयः	09050035a  
वृत्त्यर्थं प्राद्रवन्राजन्क्षुधार्ताः सर्वतोदिशम्	09050035c  
दिग्भ्यस्तान्प्रद्रुतान्दृष्ट्वा मुनिः सारस्वतस्तदा	09050036a  
गमनाय मतिं चक्रे तं प्रोवाच सरस्वती	09050036c  
न गन्तव्यमितः पुत्र तवाहारमहं सदा	09050037a  
दास्यामि मत्स्यप्रवरानुष्यतामिह भारत	09050037c  
इत्युक्तस्तर्पयामास स पितॄन्देवतास्तथा	09050038a  
आहारमकरोन्नित्यं प्राणान्वेदांश्च धारयन्	09050038c  
अथ तस्यामतीतायामनावृष्ट्यां महर्षयः	09050039a  
अन्योन्यं परिपप्रच्छुः पुनः स्वाध्यायकारणात्	09050039c  
तेषां क्षुधापरीतानां नष्टा वेदा विधावताम्	09050040a  
सर्वेषामेव राजेन्द्र न कश्चित्प्रतिभानवान्	09050040c  
अथ कश्चिदृषिस्तेषां सारस्वतमुपेयिवान्	09050041a  
कुर्वाणं संशितात्मानं स्वाध्यायमृषिसत्तमम्	09050041c  
स गत्वाचष्ट तेभ्यश्च सारस्वतमतिप्रभम्	09050042a  
स्वाध्यायममरप्रख्यं कुर्वाणं विजने जने	09050042c  
ततः सर्वे समाजग्मुस्तत्र राजन्महर्षयः	09050043a  
सारस्वतं मुनिश्रेष्ठमिदमूचुः समागताः	09050043c  
अस्मानध्यापयस्वेति तानुवाच ततो मुनिः	09050044a  
शिष्यत्वमुपगच्छध्वं विधिवद्भो ममेत्युत	09050044c  
ततोऽब्रवीदृषिगणो बालस्त्वमसि पुत्रक	09050045a  
स तानाह न मे धर्मो नश्येदिति पुनर्मुनीन्	09050045c  
यो ह्यधर्मेण विब्रूयाद्गृह्णीयाद्वाप्यधर्मतः	09050046a  
म्रियतां तावुभौ क्षिप्रं स्यातां वा वैरिणावुभौ	09050046c  
न हायनैर्न पलितैर्न वित्तेन न बन्धुभिः	09050047a  
ऋषयश्चक्रिरे धर्मं योऽनूचानः स नो महान्	09050047c  
एतच्छ्रुत्वा वचस्तस्य मुनयस्ते विधानतः	09050048a  
तस्माद्वेदाननुप्राप्य पुनर्धर्मं प्रचक्रिरे	09050048c  
षष्टिर्मुनिसहस्राणि शिष्यत्वं प्रतिपेदिरे	09050049a  
सारस्वतस्य विप्रर्षेर्वेदस्वाध्यायकारणात्	09050049c  
मुष्टिं मुष्टिं ततः सर्वे दर्भाणां तेऽभ्युपाहरन्	09050050a  
तस्यासनार्थं विप्रर्षेर्बालस्यापि वशे स्थिताः	09050050c  
तत्रापि दत्त्वा वसु रौहिणेयो महाबलः केशवपूर्वजोऽथ	09050051a  
जगाम तीर्थं मुदितः क्रमेण ख्यातं महद्वृद्धकन्या स्म यत्र	09050051c  
