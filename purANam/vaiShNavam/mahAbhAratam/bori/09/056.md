सञ्जय उवाच	001  
ततो दुर्योधनो दृष्ट्वा भीमसेनं तथागतम्	001a  
प्रत्युद्ययावदीनात्मा वेगेन महता नदन्	001c  
समापेततुरानद्य शृङ्गिणौ वृषभाविव	002a  
महानिर्घातघोषश्च सम्प्रहारस्तयोरभूत्	002c  
अभवच्च तयोर्युद्धं तुमुलं रोमहर्षणम्	003a  
जिगीषतोर्युधान्योन्यमिन्द्रप्रह्रादयोरिव	003c  
रुधिरोक्षितसर्वाङ्गौ गदाहस्तौ मनस्विनौ	004a  
ददृशाते महात्मानौ पुष्पिताविव किंशुकौ	004c  
तथा तस्मिन्महायुद्धे वर्तमाने सुदारुणे	005a  
खद्योतसङ्घैरिव खं दर्शनीयं व्यरोचत	005c  
तथा तस्मिन्वर्तमाने सङ्कुले तुमुले भृशम्	006a  
उभावपि परिश्रान्तौ युध्यमानावरिन्दमौ	006c  
तौ मुहूर्तं समाश्वस्य पुनरेव परन्तपौ	007a  
अभ्यहारयतां तत्र सम्प्रगृह्य गदे शुभे	007c  
तौ तु दृष्ट्वा महावीर्यौ समाश्वस्तौ नरर्षभौ	008a  
बलिनौ वारणौ यद्वद्वाशितार्थे मदोत्कटौ	008c  
अपारवीर्यौ सम्प्रेक्ष्य प्रगृहीतगदावुभौ	009a  
विस्मयं परमं जग्मुर्देवगन्धर्वदानवाः	009c  
प्रगृहीतगदौ दृष्ट्वा दुर्योधनवृकोदरौ	010a  
संशयः सर्वभूतानां विजये समपद्यत	010c  
समागम्य ततो भूयो भ्रातरौ बलिनां वरौ	011a  
अन्योन्यस्यान्तरप्रेप्सू प्रचक्रातेऽन्तरं प्रति	011c  
यमदण्डोपमां गुर्वीमिन्द्राशनिमिवोद्यताम्	012a  
ददृशुः प्रेक्षका राजन्रौद्रीं विशसनीं गदाम्	012c  
आविध्यतो गदां तस्य भीमसेनस्य संयुगे	013a  
शब्दः सुतुमुलो घोरो मुहूर्तं समपद्यत	013c  
आविध्यन्तमभिप्रेक्ष्य धार्तराष्ट्रोऽथ पाण्डवम्	014a  
गदामलघुवेगां तां विस्मितः सम्बभूव ह	014c  
चरंश्च विविधान्मार्गान्मण्डलानि च भारत	015a  
अशोभत तदा वीरो भूय एव वृकोदरः	015c  
तौ परस्परमासाद्य यत्तावन्योन्यरक्षणे	016a  
मार्जाराविव भक्षार्थे ततक्षाते मुहुर्मुहुः	016c  
अचरद्भीमसेनस्तु मार्गान्बहुविधांस्तथा	017a  
मण्डलानि विचित्राणि स्थानानि विविधानि च	017c  
गोमूत्रिकाणि चित्राणि गतप्रत्यागतानि च	018a  
परिमोक्षं प्रहाराणां वर्जनं परिधावनम्	018c  
अभिद्रवणमाक्षेपमवस्थानं सविग्रहम्	019a  
परावर्तनसंवर्तमवप्लुतमथाप्लुतम्	019c  
उपन्यस्तमपन्यस्तं गदायुद्धविशारदौ	019e  
एवं तौ विचरन्तौ तु न्यघ्नतां वै परस्परम्	020a  
वञ्चयन्तौ पुनश्चैव चेरतुः कुरुसत्तमौ	020c  
विक्रीडन्तौ सुबलिनौ मण्डलानि प्रचेरतुः	021a  
गदाहस्तौ ततस्तौ तु मण्डलावस्थितौ बली	021c  
दक्षिणं मण्डलं राजन्धार्तराष्ट्रोऽभ्यवर्तत	022a  
सव्यं तु मण्डलं तत्र भीमसेनोऽभ्यवर्तत	022c  
तथा तु चरतस्तस्य भीमस्य रणमूर्धनि	023a  
दुर्योधनो महाराज पार्श्वदेशेऽभ्यताडयत्	023c  
आहतस्तु तदा भीमस्तव पुत्रेण भारत	024a  
आविध्यत गदां गुर्वीं प्रहारं तमचिन्तयन्	024c  
इन्द्राशनिसमां घोरां यमदण्डमिवोद्यताम्	025a  
ददृशुस्ते महाराज भीमसेनस्य तां गदाम्	025c  
आविध्यन्तं गदां दृष्ट्वा भीमसेनं तवात्मजः	026a  
समुद्यम्य गदां घोरां प्रत्यविध्यदरिन्दमः	026c  
गदामारुतवेगेन तव पुत्रस्य भारत	027a  
शब्द आसीत्सुतुमुलस्तेजश्च समजायत	027c  
स चरन्विविधान्मार्गान्मण्डलानि च भागशः	028a  
समशोभत तेजस्वी भूयो भीमात्सुयोधनः	028c  
आविद्धा सर्ववेगेन भीमेन महती गदा	029a  
सधूमं सार्चिषं चाग्निं मुमोचोग्रा महास्वना	029c  
आधूतां भीमसेनेन गदां दृष्ट्वा सुयोधनः	030a  
अद्रिसारमयीं गुर्वीमाविध्यन्बह्वशोभत	030c  
गदामारुतवेगं हि दृष्ट्वा तस्य महात्मनः	031a  
भयं विवेश पाण्डून्वै सर्वानेव ससोमकान्	031c  
तौ दर्शयन्तौ समरे युद्धक्रीडां समन्ततः	032a  
गदाभ्यां सहसान्योन्यमाजघ्नतुररिन्दमौ	032c  
तौ परस्परमासाद्य दंष्ट्राभ्यां द्विरदौ यथा	033a  
अशोभेतां महाराज शोणितेन परिप्लुतौ	033c  
एवं तदभवद्युद्धं घोररूपमसंवृतम्	034a  
परिवृत्तेऽहनि क्रूरं वृत्रवासवयोरिव	034c  
दृष्ट्वा व्यवस्थितं भीमं तव पुत्रो महाबलः	035a  
चरंश्चित्रतरान्मार्गान्कौन्तेयमभिदुद्रुवे	035c  
तस्य भीमो महावेगां जाम्बूनदपरिष्कृताम्	036a  
अभिक्रुद्धस्य क्रुद्धस्तु ताडयामास तां गदाम्	036c  
सविस्फुलिङ्गो निर्ह्रादस्तयोस्तत्राभिघातजः	037a  
प्रादुरासीन्महाराज सृष्टयोर्वज्रयोरिव	037c  
वेगवत्या तया तत्र भीमसेनप्रमुक्तया	038a  
निपतन्त्या महाराज पृथिवी समकम्पत	038c  
तां नामृष्यत कौरव्यो गदां प्रतिहतां रणे	039a  
मत्तो द्विप इव क्रुद्धः प्रतिकुञ्जरदर्शनात्	039c  
स सव्यं मण्डलं राजन्नुद्भ्राम्य कृतनिश्चयः	040a  
आजघ्ने मूर्ध्नि कौन्तेयं गदया भीमवेगया	040c  
तया त्वभिहतो भीमः पुत्रेण तव पाण्डवः	041a  
नाकम्पत महाराज तदद्भुतमिवाभवत्	041c  
आश्चर्यं चापि तद्राजन्सर्वसैन्यान्यपूजयन्	042a  
यद्गदाभिहतो भीमो नाकम्पत पदात्पदम्	042c  
ततो गुरुतरां दीप्तां गदां हेमपरिष्कृताम्	043a  
दुर्योधनाय व्यसृजद्भीमो भीमपराक्रमः	043c  
तं प्रहारमसम्भ्रान्तो लाघवेन महाबलः	044a  
मोघं दुर्योधनश्चक्रे तत्राभूद्विस्मयो महान्	044c  
सा तु मोघा गदा राजन्पतन्ती भीमचोदिता	045a  
चालयामास पृथिवीं महानिर्घातनिस्वना	045c  
आस्थाय कौशिकान्मार्गानुत्पतन्स पुनः पुनः	046a  
गदानिपातं प्रज्ञाय भीमसेनमवञ्चयत्	046c  
वञ्चयित्वा तथा भीमं गदया कुरुसत्तमः	047a  
ताडयामास सङ्क्रुद्धो वक्षोदेशे महाबलः	047c  
गदयाभिहतो भीमो मुह्यमानो महारणे	048a  
नाभ्यमन्यत कर्तव्यं पुत्रेणाभ्याहतस्तव	048c  
तस्मिंस्तथा वर्तमाने राजन्सोमकपाण्डवाः	049a  
भृशोपहतसङ्कल्पा नहृष्टमनसोऽभवन्	049c  
स तु तेन प्रहारेण मातङ्ग इव रोषितः	050a  
हस्तिवद्धस्तिसङ्काशमभिदुद्राव ते सुतम्	050c  
ततस्तु रभसो भीमो गदया तनयं तव	051a  
अभिदुद्राव वेगेन सिंहो वनगजं यथा	051c  
उपसृत्य तु राजानं गदामोक्षविशारदः	052a  
आविध्यत गदां राजन्समुद्दिश्य सुतं तव	052c  
अताडयद्भीमसेनः पार्श्वे दुर्योधनं तदा	053a  
स विह्वलः प्रहारेण जानुभ्यामगमन्महीम्	053c  
तस्मिंस्तु भरतश्रेष्ठे जानुभ्यामवनीं गते	054a  
उदतिष्ठत्ततो नादः सृञ्जयानां जगत्पते	054c  
तेषां तु निनदं श्रुत्वा सृञ्जयानां नरर्षभः	055a  
अमर्षाद्भरतश्रेष्ठ पुत्रस्ते समकुप्यत	055c  
उत्थाय तु महाबाहुः क्रुद्धो नाग इव श्वसन्	056a  
दिधक्षन्निव नेत्राभ्यां भीमसेनमवैक्षत	056c  
ततः स भरतश्रेष्ठो गदापाणिरभिद्रवत्	057a  
प्रमथिष्यन्निव शिरो भीमसेनस्य संयुगे	057c  
स महात्मा महात्मानं भीमं भीमपराक्रमः	058a  
अताडयच्छङ्खदेशे स चचालाचलोपमः	058c  
स भूयः शुशुभे पार्थस्ताडितो गदया रणे	059a  
उद्भिन्नरुधिरो राजन्प्रभिन्न इव कुञ्जरः	059c  
ततो गदां वीरहणीमयस्मयीं प्रगृह्य वज्राशनितुल्यनिस्वनाम्	060a  
अताडयच्छत्रुममित्रकर्शनो बलेन विक्रम्य धनञ्जयाग्रजः	060c  
स भीमसेनाभिहतस्तवात्मजः पपात सङ्कम्पितदेहबन्धनः	061a  
सुपुष्पितो मारुतवेगताडितो महावने साल इवावघूर्णितः	061c  
ततः प्रणेदुर्जहृषुश्च पाण्डवाः समीक्ष्य पुत्रं पतितं क्षितौ तव	062a  
ततः सुतस्ते प्रतिलभ्य चेतनां समुत्पपात द्विरदो यथा ह्रदात्	062c  
स पार्थिवो नित्यममर्षितस्तदा महारथः शिक्षितवत्परिभ्रमन्	063a  
अताडयत्पाण्डवमग्रतः स्थितं स विह्वलाङ्गो जगतीमुपास्पृशत्	063c  
स सिंहनादान्विननाद कौरवो निपात्य भूमौ युधि भीममोजसा	064a  
बिभेद चैवाशनितुल्यतेजसा गदानिपातेन शरीररक्षणम्	064c  
ततोऽन्तरिक्षे निनदो महानभूद्दिवौकसामप्सरसां च नेदुषाम्	065a  
पपात चोच्चैरमरप्रवेरितं विचित्रपुष्पोत्करवर्षमुत्तमम्	065c  
ततः परानाविशदुत्तमं भयं समीक्ष्य भूमौ पतितं नरोत्तमम्	066a  
अहीयमानं च बलेन कौरवं निशम्य भेदं च दृढस्य वर्मणः	066c  
ततो मुहूर्तादुपलभ्य चेतनां प्रमृज्य वक्त्रं रुधिरार्द्रमात्मनः	067a  
धृतिं समालम्ब्य विवृत्तलोचनो बलेन संस्तभ्य वृकोदरः स्थितः	067c  
