जनमेजय उवाच	001  
सप्तसारस्वतं कस्मात्कश्च मङ्कणको मुनिः	001a  
कथं सिद्धश्च भगवान्कश्चास्य नियमोऽभवत्	001c  
कस्य वंशे समुत्पन्नः किं चाधीतं द्विजोत्तम	002a  
एतदिच्छाम्यहं श्रोतुं विधिवद्द्विजसत्तम	002c  
वैशम्पायन उवाच	003  
राजन्सप्त सरस्वत्यो याभिर्व्याप्तमिदं जगत्	003a  
आहूता बलवद्भिर्हि तत्र तत्र सरस्वती	003c  
सुप्रभा काञ्चनाक्षी च विशाला मानसह्रदा	004a  
सरस्वती ओघवती सुवेणुर्विमलोदका	004c  
पितामहस्य महतो वर्तमाने महीतले	005a  
वितते यज्ञवाटे वै समेतेषु द्विजातिषु	005c  
पुण्याहघोषैर्विमलैर्वेदानां निनदैस्तथा	006a  
देवेषु चैव व्यग्रेषु तस्मिन्यज्ञविधौ तदा	006c  
तत्र चैव महाराज दीक्षिते प्रपितामहे	007a  
यजतस्तत्र सत्रेण सर्वकामसमृद्धिना	007c  
मनसा चिन्तिता ह्यर्था धर्मार्थकुशलैस्तदा	008a  
उपतिष्ठन्ति राजेन्द्र द्विजातींस्तत्र तत्र ह	008c  
जगुश्च तत्र गन्धर्वा ननृतुश्चाप्सरोगणाः	009a  
वादित्राणि च दिव्यानि वादयामासुरञ्जसा	009c  
तस्य यज्ञस्य सम्पत्त्या तुतुषुर्देवता अपि	010a  
विस्मयं परमं जग्मुः किमु मानुषयोनयः	010c  
वर्तमाने तथा यज्ञे पुष्करस्थे पितामहे	011a  
अब्रुवन्नृषयो राजन्नायं यज्ञो महाफलः	011c  
न दृश्यते सरिच्छ्रेष्ठा यस्मादिह सरस्वती	011e  
तच्छ्रुत्वा भगवान्प्रीतः सस्माराथ सरस्वतीम्	012a  
पितामहेन यजता आहूता पुष्करेषु वै	012c  
सुप्रभा नाम राजेन्द्र नाम्ना तत्र सरस्वती	012e  
तां दृष्ट्वा मुनयस्तुष्टा वेगयुक्तां सरस्वतीम्	013a  
पितामहं मानयन्तीं क्रतुं ते बहु मेनिरे	013c  
एवमेषा सरिच्छ्रेष्ठा पुष्करेषु सरस्वती	014a  
पितामहार्थं सम्भूता तुष्ट्यर्थं च मनीषिणाम्	014c  
नैमिषे मुनयो राजन्समागम्य समासते	015a  
तत्र चित्राः कथा ह्यासन्वेदं प्रति जनेश्वर	015c  
तत्र ते मुनयो ह्यासन्नानास्वाध्यायवेदिनः	016a  
ते समागम्य मुनयः सस्मरुर्वै सरस्वतीम्	016c  
सा तु ध्याता महाराज ऋषिभिः सत्रयाजिभिः	017a  
समागतानां राजेन्द्र सहायार्थं महात्मनाम्	017c  
आजगाम महाभागा तत्र पुण्या सरस्वती	017e  
नैमिषे काञ्चनाक्षी तु मुनीनां सत्रयाजिनाम्	018a  
आगता सरितां श्रेष्ठा तत्र भारत पूजिता	018c  
गयस्य यजमानस्य गयेष्वेव महाक्रतुम्	019a  
आहूता सरितां श्रेष्ठा गययज्ञे सरस्वती	019c  
विशालां तु गयेष्वाहुरृषयः संशितव्रताः	020a  
सरित्सा हिमवत्पार्श्वात्प्रसूता शीघ्रगामिनी	020c  
औद्दालकेस्तथा यज्ञे यजतस्तत्र भारत	021a  
समेते सर्वतः स्फीते मुनीनां मण्डले तदा	021c  
उत्तरे कोसलाभागे पुण्ये राजन्महात्मनः	022a  
औद्दालकेन यजता पूर्वं ध्याता सरस्वती	022c  
आजगाम सरिच्छ्रेष्ठा तं देशमृषिकारणात्	023a  
पूज्यमाना मुनिगणैर्वल्कलाजिनसंवृतैः	023c  
मनोह्रदेति विख्याता सा हि तैर्मनसा हृता	023e  
सुवेणुरृषभद्वीपे पुण्ये राजर्षिसेविते	024a  
कुरोश्च यजमानस्य कुरुक्षेत्रे महात्मनः	024c  
आजगाम महाभागा सरिच्छ्रेष्ठा सरस्वती	024e  
ओघवत्यपि राजेन्द्र वसिष्ठेन महात्मना	025a  
समाहूता कुरुक्षेत्रे दिव्यतोया सरस्वती	025c  
दक्षेण यजता चापि गङ्गाद्वारे सरस्वती	026a  
विमलोदा भगवती ब्रह्मणा यजता पुनः	026c  
समाहूता ययौ तत्र पुण्ये हैमवते गिरौ	026e  
एकीभूतास्ततस्तास्तु तस्मिंस्तीर्थे समागताः	027a  
सप्तसारस्वतं तीर्थं ततस्तत्प्रथितं भुवि	027c  
इति सप्त सरस्वत्यो नामतः परिकीर्तिताः	028a  
सप्तसारस्वतं चैव तीर्थं पुण्यं तथा स्मृतम्	028c  
शृणु मङ्कणकस्यापि कौमारब्रह्मचारिणः	029a  
आपगामवगाढस्य राजन्प्रक्रीडितं महत्	029c  
दृष्ट्वा यदृच्छया तत्र स्त्रियमम्भसि भारत	030a  
स्नायन्तीं रुचिरापाङ्गीं दिग्वाससमनिन्दिताम्	030c  
सरस्वत्यां महाराज चस्कन्दे वीर्यमम्भसि	030e  
तद्रेतः स तु जग्राह कलशे वै महातपाः	031a  
सप्तधा प्रविभागं तु कलशस्थं जगाम ह	031c  
तत्रर्षयः सप्त जाता जज्ञिरे मरुतां गणाः	031e  
वायुवेगो वायुबलो वायुहा वायुमण्डलः	032a  
वायुज्वालो वायुरेता वायुचक्रश्च वीर्यवान्	032c  
एवमेते समुत्पन्ना मरुतां जनयिष्णवः	032e  
इदमन्यच्च राजेन्द्र शृण्वाश्चर्यतरं भुवि	033a  
महर्षेश्चरितं यादृक्त्रिषु लोकेषु विश्रुतम्	033c  
पुरा मङ्कणकः सिद्धः कुशाग्रेणेति नः श्रुतम्	034a  
क्षतः किल करे राजंस्तस्य शाकरसोऽस्रवत्	034c  
स वि शाकरसं दृष्ट्वा हर्षाविष्टः प्रनृत्तवान्	034e  
ततस्तस्मिन्प्रनृत्ते वै स्थावरं जङ्गमं च यत्	035a  
प्रनृत्तमुभयं वीर तेजसा तस्य मोहितम्	035c  
ब्रह्मादिभिः सुरै राजन्नृषिभिश्च तपोधनैः	036a  
विज्ञप्तो वै महादेव ऋषेरर्थे नराधिप	036c  
नायं नृत्येद्यथा देव तथा त्वं कर्तुमर्हसि	036e  
ततो देवो मुनिं दृष्ट्वा हर्षाविष्टमतीव ह	037a  
सुराणां हितकामार्थं महादेवोऽभ्यभाषत	037c  
भो भो ब्राह्मण धर्मज्ञ किमर्थं नरिनर्त्सि वै	038a  
हर्षस्थानं किमर्थं वै तवेदं मुनिसत्तम	038c  
तपस्विनो धर्मपथे स्थितस्य द्विजसत्तम	038e  
ऋषिरुवाच	039  
किं न पश्यसि मे ब्रह्मन्कराच्छाकरसं स्रुतम्	039a  
यं दृष्ट्वा वै प्रनृत्तोऽहं हर्षेण महता विभो	039c  
तं प्रहस्याब्रवीद्देवो मुनिं रागेण मोहितम्	040a  
अहं न विस्मयं विप्र गच्छामीति प्रपश्य माम्	040c  
एवमुक्त्वा मुनिश्रेष्ठं महादेवेन धीमता	041a  
अङ्गुल्यग्रेण राजेन्द्र स्वाङ्गुष्ठस्ताडितोऽभवत्	041c  
ततो भस्म क्षताद्राजन्निर्गतं हिमसन्निभम्	042a  
तद्दृष्ट्वा व्रीडितो राजन्स मुनिः पादयोर्गतः	042c  
ऋषिरुवाच	043  
नान्यं देवादहं मन्ये रुद्रात्परतरं महत्	043a  
सुरासुरस्य जगतो गतिस्त्वमसि शूलधृक्	043c  
त्वया सृष्टमिदं विश्वं वदन्तीह मनीषिणः	044a  
त्वामेव सर्वं विशति पुनरेव युगक्षये	044c  
देवैरपि न शक्यस्त्वं परिज्ञातुं कुतो मया	045a  
त्वयि सर्वे स्म दृश्यन्ते सुरा ब्रह्मादयोऽनघ	045c  
सर्वस्त्वमसि देवानां कर्ता कारयिता च ह	046a  
त्वत्प्रसादात्सुराः सर्वे मोदन्तीहाकुतोभयाः	046c  
एवं स्तुत्वा महादेवं स ऋषिः प्रणतोऽब्रवीत्	047a  
भगवंस्त्वत्प्रसादाद्वै तपो मे न क्षरेदिति	047c  
ततो देवः प्रीतमनास्तमृषिं पुनरब्रवीत्	048a  
तपस्ते वर्धतां विप्र मत्प्रसादात्सहस्रधा	048c  
आश्रमे चेह वत्स्यामि त्वया सार्धमहं सदा	048e  
सप्तसारस्वते चास्मिन्यो मामर्चिष्यते नरः	049a  
न तस्य दुर्लभं किञ्चिद्भवितेह परत्र च	049c  
सारस्वतं च लोकं ते गमिष्यन्ति न संशयः	049e  
एतन्मङ्कणकस्यापि चरितं भूरितेजसः	050a  
स हि पुत्रः सजन्यायामुत्पन्नो मातरिश्वना	050c  
