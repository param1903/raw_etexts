सञ्जय उवाच	001  
तं पातितं ततो दृष्ट्वा महाशालमिवोद्गतम्	001a  
प्रहृष्टमनसः सर्वे बभूवुस्तत्र पाण्डवाः	001c  
उन्मत्तमिव मातङ्गं सिंहेन विनिपातितम्	002a  
ददृशुर्हृष्टरोमाणः सर्वे ते चापि सोमकाः	002c  
ततो दुर्योधनं हत्वा भीमसेनः प्रतापवान्	003a  
पतितं कौरवेन्द्रं तमुपगम्येदमब्रवीत्	003c  
गौर्गौरिति पुरा मन्द द्रौपदीमेकवाससम्	004a  
यत्सभायां हसन्नस्मांस्तदा वदसि दुर्मते	004c  
तस्यावहासस्य फलमद्य त्वं समवाप्नुहि	004e  
एवमुक्त्वा स वामेन पदा मौलिमुपास्पृशत्	005a  
शिरश्च राजसिंहस्य पादेन समलोडयत्	005c  
तथैव क्रोधसंरक्तो भीमः परबलार्दनः	006a  
पुनरेवाब्रवीद्वाक्यं यत्तच्छृणु नराधिप	006c  
येऽस्मान्पुरोऽपनृत्यन्त पुनर्गौरिति गौरिति	007a  
तान्वयं प्रतिनृत्यामः पुनर्गौरिति गौरिति	007c  
नास्माकं निकृतिर्वह्निर्नाक्षद्यूतं न वञ्चना	008a  
स्वबाहुबलमाश्रित्य प्रबाधामो वयं रिपून्	008c  
सोऽवाप्य वैरस्य परस्य पारं वृकोदरः प्राह शनैः प्रहस्य	009a  
युधिष्ठिरं केशवसृञ्जयांश्च धनञ्जयं माद्रवतीसुतौ च	009c  
रजस्वलां द्रौपदीमानयन्ये ये चाप्यकुर्वन्त सदस्यवस्त्राम्	010a  
तान्पश्यध्वं पाण्डवैर्धार्तराष्ट्रान्रणे हतांस्तपसा याज्ञसेन्याः	010c  
ये नः पुरा षण्ढतिलानवोचन्क्रूरा राज्ञो धृतराष्ट्रस्य पुत्राः	011a  
ते नो हताः सगणाः सानुबन्धाः कामं स्वर्गं नरकं वा व्रजामः	011c  
पुनश्च राज्ञः पतितस्य भूमौ स तां गदां स्कन्धगतां निरीक्ष्य	012a  
वामेन पादेन शिरः प्रमृद्य दुर्योधनं नैकृतिकेत्यवोचत्	012c  
हृष्टेन राजन्कुरुपार्थिवस्य क्षुद्रात्मना भीमसेनेन पादम्	013a  
दृष्ट्वा कृतं मूर्धनि नाभ्यनन्दन्धर्मात्मानः सोमकानां प्रबर्हाः	013c  
तव पुत्रं तथा हत्वा कत्थमानं वृकोदरम्	014a  
नृत्यमानं च बहुशो धर्मराजोऽब्रवीदिदम्	014c  
मा शिरोऽस्य पदा मर्दीर्मा धर्मस्तेऽत्यगान्महान्	015a  
राजा ज्ञातिर्हतश्चायं नैतन्न्याय्यं तवानघ	015c  
विध्वस्तोऽयं हतामात्यो हतभ्राता हतप्रजः	016a  
उत्सन्नपिण्डो भ्राता च नैतन्न्याय्यं कृतं त्वया	016c  
धार्मिको भीमसेनोऽसावित्याहुस्त्वां पुरा जनाः	017a  
स कस्माद्भीमसेन त्वं राजानमधितिष्ठसि	017c  
दृष्ट्वा दुर्योधनं राजा कुन्तीपुत्रस्तथागतम्	018a  
नेत्राभ्यामश्रुपूर्णाभ्यामिदं वचनमब्रवीत्	018c  
नूनमेतद्बलवता धात्रादिष्टं महात्मना	019a  
यद्वयं त्वां जिघांसामस्त्वं चास्मान्कुरुसत्तम	019c  
आत्मनो ह्यपराधेन महद्व्यसनमीदृशम्	020a  
प्राप्तवानसि यल्लोभान्मदाद्बाल्याच्च भारत	020c  
घातयित्वा वयस्यांश्च भ्रातॄनथ पितॄंस्तथा	021a  
पुत्रान्पौत्रांस्तथाचार्यांस्ततोऽसि निधनं गतः	021c  
तवापराधादस्माभिर्भ्रातरस्ते महारथाः	022a  
निहता ज्ञातयश्चान्ये दिष्टं मन्ये दुरत्ययम्	022c  
स्नुषाश्च प्रस्नुषाश्चैव धृतराष्ट्रस्य विह्वलाः	023a  
गर्हयिष्यन्ति नो नूनं विधवाः शोककर्शिताः	023c  
एवमुक्त्वा सुदुःखार्तो निशश्वास स पार्थिवः	024a  
विललाप चिरं चापि धर्मपुत्रो युधिष्ठिरः	024c  

