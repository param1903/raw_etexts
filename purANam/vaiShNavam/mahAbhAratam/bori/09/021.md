सञ्जय उवाच	001  
पुत्रस्तु ते महाराज रथस्थो रथिनां वरः	001a  
दुरुत्सहो बभौ युद्धे यथा रुद्रः प्रतापवान्	001c  
तस्य बाणसहस्रैस्तु प्रच्छन्ना ह्यभवन्मही	002a  
परांश्च सिषिचे बाणैर्धाराभिरिव पर्वतान्	002c  
न च सोऽस्ति पुमान्कश्चित्पाण्डवानां महाहवे	003a  
हयो गजो रथो वापि योऽस्य बाणैरविक्षतः	003c  
यं यं हि समरे योधं प्रपश्यामि विशां पते	004a  
स स बाणैश्चितोऽभूद्वै पुत्रेण तव भारत	004c  
यथा सैन्येन रजसा समुद्धूतेन वाहिनी	005a  
प्रत्यदृश्यत सञ्छन्ना तथा बाणैर्महात्मनः	005c  
बाणभूतामपश्याम पृथिवीं पृथिवीपते	006a  
दुर्योधनेन प्रकृतां क्षिप्रहस्तेन धन्विना	006c  
तेषु योधसहस्रेषु तावकेषु परेषु च	007a  
एको दुर्योधनो ह्यासीत्पुमानिति मतिर्मम	007c  
तत्राद्भुतमपश्याम तव पुत्रस्य विक्रमम्	008a  
यदेकं सहिताः पार्था नात्यवर्तन्त भारत	008c  
युधिष्ठिरं शतेनाजौ विव्याध भरतर्षभ	009a  
भीमसेनं च सप्तत्या सहदेवं च सप्तभिः	009c  
नकुलं च चतुःषष्ट्या धृष्टद्युम्नं च पञ्चभिः	010a  
सप्तभिर्द्रौपदेयांश्च त्रिभिर्विव्याध सात्यकिम्	010c  
धनुश्चिच्छेद भल्लेन सहदेवस्य मारिष	010e  
तदपास्य धनुश्छिन्नं माद्रीपुत्रः प्रतापवान्	011a  
अभ्यधावत राजानं प्रगृह्यान्यन्महद्धनुः	011c  
ततो दुर्योधनं सङ्ख्ये विव्याध दशभिः शरैः	011e  
नकुलश्च ततो वीरो राजानं नवभिः शरैः	012a  
घोररूपैर्महेष्वासो विव्याध च ननाद च	012c  
सात्यकिश्चापि राजानं शरेणानतपर्वणा	013a  
द्रौपदेयास्त्रिसप्तत्या धर्मराजश्च सप्तभिः	013c  
अशीत्या भीमसेनश्च शरै राजानमार्दयत्	013e  
समन्तात्कीर्यमाणस्तु बाणसङ्घैर्महात्मभिः	014a  
न चचाल महाराज सर्वसैन्यस्य पश्यतः	014c  
लाघवं सौष्ठवं चापि वीर्यं चैव महात्मनः	015a  
अति सर्वाणि भूतानि ददृशुः सर्वमानवाः	015c  
धार्तराष्ट्रास्तु राजेन्द्र यात्वा तु स्वल्पमन्तरम्	016a  
अपश्यमाना राजानं पर्यवर्तन्त दंशिताः	016c  
तेषामापततां घोरस्तुमुलः समजायत	017a  
क्षुब्धस्य हि समुद्रस्य प्रावृट्काले यथा निशि	017c  
समासाद्य रणे ते तु राजानमपराजितम्	018a  
प्रत्युद्ययुर्महेष्वासाः पाण्डवानाततायिनः	018c  
भीमसेनं रणे क्रुद्धं द्रोणपुत्रो न्यवारयत्	019a  
ततो बाणैर्महाराज प्रमुक्तैः सर्वतोदिशम्	019c  
नाज्ञायन्त रणे वीरा न दिशः प्रदिशस्तथा	019e  
तावुभौ क्रूरकर्माणावुभौ भारत दुःसहौ	020a  
घोररूपमयुध्येतां कृतप्रतिकृतैषिणौ	020c  
त्रासयन्तौ जगत्सर्वं ज्याक्षेपविहतत्वचौ	020e  
शकुनिस्तु रणे वीरो युधिष्ठिरमपीडयत्	021a  
तस्याश्वांश्चतुरो हत्वा सुबलस्य सुतो विभुः	021c  
नादं चकार बलवान्सर्वसैन्यानि कम्पयन्	021e  
एतस्मिन्नन्तरे वीरं राजानमपराजितम्	022a  
अपोवाह रथेनाजौ सहदेवः प्रतापवान्	022c  
अथान्यं रथमास्थाय धर्मराजो युधिष्ठिरः	023a  
शकुनिं नवभिर्विद्ध्वा पुनर्विव्याध पञ्चभिः	023c  
ननाद च महानादं प्रवरः सर्वधन्विनाम्	023e  
तद्युद्धमभवच्चित्रं घोररूपं च मारिष	024a  
ईक्षितृप्रीतिजननं सिद्धचारणसेवितम्	024c  
उलूकस्तु महेष्वासं नकुलं युद्धदुर्मदम्	025a  
अभ्यद्रवदमेयात्मा शरवर्षैः समन्ततः	025c  
तथैव नकुलः शूरः सौबलस्य सुतं रणे	026a  
शरवर्षेण महता समन्तात्पर्यवारयत्	026c  
तौ तत्र समरे वीरौ कुलपुत्रौ महारथौ	027a  
योधयन्तावपश्येतां परस्परकृतागसौ	027c  
तथैव कृतवर्मा तु शैनेयं शत्रुतापनम्	028a  
योधयञ्शुशुभे राजन्बलं शक्र इवाहवे	028c  
दुर्योधनो धनुश्छित्त्वा धृष्टद्युम्नस्य संयुगे	029a  
अथैनं छिन्नधन्वानं विव्याध निशितैः शरैः	029c  
धृष्टद्युम्नोऽपि समरे प्रगृह्य परमायुधम्	030a  
राजानं योधयामास पश्यतां सर्वधन्विनाम्	030c  
तयोर्युद्धं महच्चासीत्सङ्ग्रामे भरतर्षभ	031a  
प्रभिन्नयोर्यथा सक्तं मत्तयोर्वरहस्तिनोः	031c  
गौतमस्तु रणे क्रुद्धो द्रौपदेयान्महाबलान्	032a  
विव्याध बहुभिः शूरः शरैः सन्नतपर्वभिः	032c  
तस्य तैरभवद्युद्धमिन्द्रियैरिव देहिनः	033a  
घोररूपमसंवार्यं निर्मर्यादमतीव च	033c  
ते च तं पीडयामासुरिन्द्रियाणीव बालिशम्	034a  
स च तान्प्रतिसंरब्धः प्रत्ययोधयदाहवे	034c  
एवं चित्रमभूद्युद्धं तस्य तैः सह भारत	035a  
उत्थायोत्थाय हि यथा देहिनामिन्द्रियैर्विभो	035c  
नराश्चैव नरैः सार्धं दन्तिनो दन्तिभिस्तथा	036a  
हया हयैः समासक्ता रथिनो रथिभिस्तथा	036c  
सङ्कुलं चाभवद्भूयो घोररूपं विशां पते	036e  
इदं चित्रमिदं घोरमिदं रौद्रमिति प्रभो	037a  
युद्धान्यासन्महाराज घोराणि च बहूनि च	037c  
ते समासाद्य समरे परस्परमरिन्दमाः	038a  
विव्यधुश्चैव जघ्नुश्च समासाद्य महाहवे	038c  
तेषां शस्त्रसमुद्भूतं रजस्तीव्रमदृश्यत	039a  
प्रवातेनोद्धतं राजन्धावद्भिश्चाश्वसादिभिः	039c  
रथनेमिसमुद्भूतं निःश्वासैश्चापि दन्तिनाम्	040a  
रजः सन्ध्याभ्रकपिलं दिवाकरपथं ययौ	040c  
रजसा तेन सम्पृक्ते भास्करे निष्प्रभीकृते	041a  
सञ्छादिताभवद्भूमिस्ते च शूरा महारथाः	041c  
मुहूर्तादिव संवृत्तं नीरजस्कं समन्ततः	042a  
वीरशोणितसिक्तायां भूमौ भरतसत्तम	042c  
उपाशाम्यत्ततस्तीव्रं तद्रजो घोरदर्शनम्	042e  
ततोऽपश्यं महाराज द्वन्द्वयुद्धानि भारत	043a  
यथाप्राग्र्यं यथाज्येष्ठं मध्याह्ने वै सुदारुणे	043c  
वर्मणां तत्र राजेन्द्र व्यदृश्यन्तोज्ज्वलाः प्रभाः	043e  
शब्दः सुतुमुलः सङ्ख्ये शराणां पततामभूत्	044a  
महावेणुवनस्येव दह्यमानस्य सर्वतः	044c  
