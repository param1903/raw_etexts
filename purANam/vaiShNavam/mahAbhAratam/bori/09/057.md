सञ्जय उवाच	001  
समुदीर्णं ततो दृष्ट्वा सङ्ग्रामं कुरुमुख्ययोः	001a  
अथाब्रवीदर्जुनस्तु वासुदेवं यशस्विनम्	001c  
अनयोर्वीरयोर्युद्धे को ज्यायान्भवतो मतः	002a  
कस्य वा को गुणो भूयानेतद्वद जनार्दन	002c  
वासुदेव उवाच	003  
उपदेशोऽनयोस्तुल्यो भीमस्तु बलवत्तरः	003a  
कृतयत्नतरस्त्वेष धार्तराष्ट्रो वृकोदरात्	003c  
भीमसेनस्तु धर्मेण युध्यमानो न जेष्यति	004a  
अन्यायेन तु युध्यन्वै हन्यादेष सुयोधनम्	004c  
मायया निर्जिता देवैरसुरा इति नः श्रुतम्	005a  
विरोचनश्च शक्रेण मायया निर्जितः सखे	005c  
मायया चाक्षिपत्तेजो वृत्रस्य बलसूदनः	005e  
प्रतिज्ञातं तु भीमेन द्यूतकाले धनञ्जय	006a  
ऊरू भेत्स्यामि ते सङ्ख्ये गदयेति सुयोधनम्	006c  
सोऽयं प्रतिज्ञां तां चापि पारयित्वारिकर्शनः	007a  
मायाविनं च राजानं माययैव निकृन्ततु	007c  
यद्येष बलमास्थाय न्यायेन प्रहरिष्यति	008a  
विषमस्थस्ततो राजा भविष्यति युधिष्ठिरः	008c  
पुनरेव च वक्ष्यामि पाण्डवेदं निबोध मे	009a  
धर्मराजापराधेन भयं नः पुनरागतम्	009c  
कृत्वा हि सुमहत्कर्म हत्वा भीष्ममुखान्कुरून्	010a  
जयः प्राप्तो यशश्चाग्र्यं वैरं च प्रतियातितम्	010c  
तदेवं विजयः प्राप्तः पुनः संशयितः कृतः	010e  
अबुद्धिरेषा महती धर्मराजस्य पाण्डव	011a  
यदेकविजये युद्धं पणितं कृतमीदृशम्	011c  
सुयोधनः कृती वीर एकायनगतस्तथा	011e  
अपि चोशनसा गीतः श्रूयतेऽयं पुरातनः	012a  
श्लोकस्तत्त्वार्थसहितस्तन्मे निगदतः शृणु	012c  
पुनरावर्तमानानां भग्नानां जीवितैषिणाम्	013a  
भेतव्यमरिशेषाणामेकायनगता हि ते	013c  
सुयोधनमिमं भग्नं हतसैन्यं ह्रदं गतम्	014a  
पराजितं वनप्रेप्सुं निराशं राज्यलम्भने	014c  
को न्वेष संयुगे प्राज्ञः पुनर्द्वन्द्वे समाह्वयेत्	015a  
अपि वो निर्जितं राज्यं न हरेत सुयोधनः	015c  
यस्त्रयोदशवर्षाणि गदया कृतनिश्रमः	016a  
चरत्यूर्ध्वं च तिर्यक्च भीमसेनजिघांसया	016c  
एवं चेन्न महाबाहुरन्यायेन हनिष्यति	017a  
एष वः कौरवो राजा धार्तराष्ट्रो भविष्यति	017c  
धनञ्जयस्तु श्रुत्वैतत्केशवस्य महात्मनः	018a  
प्रेक्षतो भीमसेनस्य हस्तेनोरुमताडयत्	018c  
गृह्य सञ्ज्ञां ततो भीमो गदया व्यचरद्रणे	019a  
मण्डलानि विचित्राणि यमकानीतराणि च	019c  
दक्षिणं मण्डलं सव्यं गोमूत्रकमथापि च	020a  
व्यचरत्पाण्डवो राजन्नरिं सम्मोहयन्निव	020c  
तथैव तव पुत्रोऽपि गदामार्गविशारदः	021a  
व्यचरल्लघु चित्रं च भीमसेनजिघांसया	021c  
आधुन्वन्तौ गदे घोरे चन्दनागरुरूषिते	022a  
वैरस्यान्तं परीप्सन्तौ रणे क्रुद्धाविवान्तकौ	022c  
अन्योन्यं तौ जिघांसन्तौ प्रवीरौ पुरुषर्षभौ	023a  
युयुधाते गरुत्मन्तौ यथा नागामिषैषिणौ	023c  
मण्डलानि विचित्राणि चरतोर्नृपभीमयोः	024a  
गदासम्पातजास्तत्र प्रजज्ञुः पावकार्चिषः	024c  
समं प्रहरतोस्तत्र शूरयोर्बलिनोर्मृधे	025a  
क्षुब्धयोर्वायुना राजन्द्वयोरिव समुद्रयोः	025c  
तयोः प्रहरतोस्तुल्यं मत्तकुञ्जरयोरिव	026a  
गदानिर्घातसंह्रादः प्रहाराणामजायत	026c  
तस्मिंस्तदा सम्प्रहारे दारुणे सङ्कुले भृशम्	027a  
उभावपि परिश्रान्तौ युध्यमानावरिन्दमौ	027c  
तौ मुहूर्तं समाश्वस्य पुनरेव परन्तपौ	028a  
अभ्यहारयतां क्रुद्धौ प्रगृह्य महती गदे	028c  
तयोः समभवद्युद्धं घोररूपमसंवृतम्	029a  
गदानिपातै राजेन्द्र तक्षतोर्वै परस्परम्	029c  
व्यायामप्रद्रुतौ तौ तु वृषभाक्षौ तरस्विनौ	030a  
अन्योन्यं जघ्नतुर्वीरौ पङ्कस्थौ महिषाविव	030c  
जर्जरीकृतसर्वाङ्गौ रुधिरेणाभिसम्प्लुतौ	031a  
ददृशाते हिमवति पुष्पिताविव किंशुकौ	031c  
दुर्योधनेन पार्थस्तु विवरे सम्प्रदर्शिते	032a  
ईषदुत्स्मयमानस्तु सहसा प्रससार ह	032c  
तमभ्याशगतं प्राज्ञो रणे प्रेक्ष्य वृकोदरः	033a  
अवाक्षिपद्गदां तस्मै वेगेन महता बली	033c  
अवक्षेपं तु तं दृष्ट्वा पुत्रस्तव विशां पते	034a  
अपासर्पत्ततः स्थानात्सा मोघा न्यपतद्भुवि	034c  
मोक्षयित्वा प्रहारं तं सुतस्तव स सम्भ्रमात्	035a  
भीमसेनं च गदया प्राहरत्कुरुसत्तमः	035c  
तस्य विष्यन्दमानेन रुधिरेणामितौजसः	036a  
प्रहारगुरुपाताच्च मूर्छेव समजायत	036c  
दुर्योधनस्तं च वेद पीडितं पाण्डवं रणे	037a  
धारयामास भीमोऽपि शरीरमतिपीडितम्	037c  
अमन्यत स्थितं ह्येनं प्रहरिष्यन्तमाहवे	038a  
अतो न प्राहरत्तस्मै पुनरेव तवात्मजः	038c  
ततो मुहूर्तमाश्वस्य दुर्योधनमवस्थितम्	039a  
वेगेनाभ्यद्रवद्राजन्भीमसेनः प्रतापवान्	039c  
तमापतन्तं सम्प्रेक्ष्य संरब्धममितौजसम्	040a  
मोघमस्य प्रहारं तं चिकीर्षुर्भरतर्षभ	040c  
अवस्थाने मतिं कृत्वा पुत्रस्तव महामनाः	041a  
इयेषोत्पतितुं राजंश्छलयिष्यन्वृकोदरम्	041c  
अबुध्यद्भीमसेनस्तद्राज्ञस्तस्य चिकीर्षितम्	042a  
अथास्य समभिद्रुत्य समुत्क्रम्य च सिंहवत्	042c  
सृत्या वञ्चयतो राजन्पुनरेवोत्पतिष्यतः	043a  
ऊरुभ्यां प्राहिणोद्राजन्गदां वेगेन पाण्डवः	043c  
सा वज्रनिष्पेषसमा प्रहिता भीमकर्मणा	044a  
ऊरू दुर्योधनस्याथ बभञ्ज प्रियदर्शनौ	044c  
स पपात नरव्याघ्रो वसुधामनुनादयन्	045a  
भग्नोरुर्भीमसेनेन पुत्रस्तव महीपते	045c  
ववुर्वाताः सनिर्घाताः पांसुवर्षं पपात च	046a  
चचाल पृथिवी चापि सवृक्षक्षुपपर्वता	046c  
तस्मिन्निपतिते वीरे पत्यौ सर्वमहीक्षिताम्	047a  
महास्वना पुनर्दीप्ता सनिर्घाता भयङ्करी	047c  
पपात चोल्का महती पतिते पृथिवीपतौ	047e  
तथा शोणितवर्षं च पांसुवर्षं च भारत	048a  
ववर्ष मघवांस्तत्र तव पुत्रे निपातिते	048c  
यक्षाणां राक्षसानां च पिशाचानां तथैव च	049a  
अन्तरिक्षे महानादः श्रूयते भरतर्षभ	049c  
तेन शब्देन घोरेण मृगाणामथ पक्षिणाम्	050a  
जज्ञे घोरतमः शब्दो बहूनां सर्वतोदिशम्	050c  
ये तत्र वाजिनः शेषा गजाश्च मनुजैः सह	051a  
मुमुचुस्ते महानादं तव पुत्रे निपातिते	051c  
भेरीशङ्खमृदङ्गानामभवच्च स्वनो महान्	052a  
अन्तर्भूमिगतश्चैव तव पुत्रे निपातिते	052c  
बहुपादैर्बहुभुजैः कबन्धैर्घोरदर्शनैः	053a  
नृत्यद्भिर्भयदैर्व्याप्ता दिशस्तत्राभवन्नृप	053c  
ध्वजवन्तोऽस्त्रवन्तश्च शस्त्रवन्तस्तथैव च	054a  
प्राकम्पन्त ततो राजंस्तव पुत्रे निपातिते	054c  
ह्रदाः कूपाश्च रुधिरमुद्वेमुर्नृपसत्तम	055a  
नद्यश्च सुमहावेगाः प्रतिस्रोतोवहाभवन्	055c  
पुल्लिङ्गा इव नार्यस्तु स्त्रीलिङ्गाः पुरुषाभवन्	056a  
दुर्योधने तदा राजन्पतिते तनये तव	056c  
दृष्ट्वा तानद्भुतोत्पातान्पाञ्चालाः पाण्डवैः सह	057a  
आविग्नमनसः सर्वे बभूवुर्भरतर्षभ	057c  
ययुर्देवा यथाकामं गन्धर्वाप्सरसस्तथा	058a  
कथयन्तोऽद्भुतं युद्धं सुतयोस्तव भारत	058c  
तथैव सिद्धा राजेन्द्र तथा वातिकचारणाः	059a  
नरसिंहौ प्रशंसन्तौ विप्रजग्मुर्यथागतम्	059c  

