सञ्जय उवाच	001  
ततः प्रववृते युद्धं कुरूणां भयवर्धनम्	001a  
सृञ्जयैः सह राजेन्द्र घोरं देवासुरोपमम्	001c  
नरा रथा गजौघाश्च सादिनश्च सहस्रशः	002a  
वाजिनश्च पराक्रान्ताः समाजग्मुः परस्परम्	002c  
नागानां भीमरूपाणां द्रवतां निस्वनो महान्	003a  
अश्रूयत यथा काले जलदानां नभस्तले	003c  
नागैरभ्याहताः केचित्सरथा रथिनोऽपतन्	004a  
व्यद्रवन्त रणे वीरा द्राव्यमाणा मदोत्कटैः	004c  
हयौघान्पादरक्षांश्च रथिनस्तत्र शिक्षिताः	005a  
शरैः सम्प्रेषयामासुः परलोकाय भारत	005c  
सादिनः शिक्षिता राजन्परिवार्य महारथान्	006a  
विचरन्तो रणेऽभ्यघ्नन्प्रासशक्त्यृष्टिभिस्तथा	006c  
धन्विनः पुरुषाः केचित्सन्निवार्य महारथान्	007a  
एकं बहव आसाद्य प्रेषयेयुर्यमक्षयम्	007c  
नागं रथवरांश्चान्ये परिवार्य महारथाः	008a  
सोत्तरायुधिनं जघ्नुर्द्रवमाणा महारवम्	008c  
तथा च रथिनं क्रुद्धं विकिरन्तं शरान्बहून्	009a  
नागा जघ्नुर्महाराज परिवार्य समन्ततः	009c  
नागो नागमभिद्रुत्य रथी च रथिनं रणे	010a  
शक्तितोमरनाराचैर्निजघ्नुस्तत्र तत्र ह	010c  
पादातानवमृद्नन्तो रथवारणवाजिनः	011a  
रणमध्ये व्यदृश्यन्त कुर्वन्तो महदाकुलम्	011c  
हयाश्च पर्यधावन्त चामरैरुपशोभिताः	012a  
हंसा हिमवतः प्रस्थे पिबन्त इव मेदिनीम्	012c  
तेषां तु वाजिनां भूमिः खुरैश्चित्रा विशां पते	013a  
अशोभत यथा नारी करजक्षतविक्षता	013c  
वाजिनां खुरशब्देन रथनेमिस्वनेन च	014a  
पत्तीनां चापि शब्देन नागानां बृंहितेन च	014c  
वादित्राणां च घोषेण शङ्खानां निस्वनेन च	015a  
अभवन्नादिता भूमिर्निर्घातैरिव भारत	015c  
धनुषां कूजमानानां निस्त्रिंशानां च दीप्यताम्	016a  
कवचानां प्रभाभिश्च न प्राज्ञायत किञ्चन	016c  
बहवो बाहवश्छिन्ना नागराजकरोपमाः	017a  
उद्वेष्टन्ते विवेष्टन्ते वेगं कुर्वन्ति दारुणम्	017c  
शिरसां च महाराज पततां वसुधातले	018a  
च्युतानामिव तालेभ्यः फलानां श्रूयते स्वनः	018c  
शिरोभिः पतितैर्भाति रुधिरार्द्रैर्वसुन्धरा	019a  
तपनीयनिभैः काले नलिनैरिव भारत	019c  
उद्वृत्तनयनैस्तैस्तु गतसत्त्वैः सुविक्षतैः	020a  
व्यभ्राजत महाराज पुण्डरीकैरिवावृता	020c  
बाहुभिश्चन्दनादिग्धैः सकेयूरैर्महाधनैः	021a  
पतितैर्भाति राजेन्द्र मही शक्रध्वजैरिव	021c  
ऊरुभिश्च नरेन्द्राणां विनिकृत्तैर्महाहवे	022a  
हस्तिहस्तोपमैरन्यैः संवृतं तद्रणाङ्गणम्	022c  
कबन्धशतसङ्कीर्णं छत्रचामरशोभितम्	023a  
सेनावनं तच्छुशुभे वनं पुष्पाचितं यथा	023c  
तत्र योधा महाराज विचरन्तो ह्यभीतवत्	024a  
दृश्यन्ते रुधिराक्ताङ्गाः पुष्पिता इव किंशुकाः	024c  
मातङ्गाश्चाप्यदृश्यन्त शरतोमरपीडिताः	025a  
पतन्तस्तत्र तत्रैव छिन्नाभ्रसदृशा रणे	025c  
गजानीकं महाराज वध्यमानं महात्मभिः	026a  
व्यदीर्यत दिशः सर्वा वातनुन्ना घना इव	026c  
ते गजा घनसङ्काशाः पेतुरुर्व्यां समन्ततः	027a  
वज्ररुग्णा इव बभुः पर्वता युगसङ्क्षये	027c  
हयानां सादिभिः सार्धं पतितानां महीतले	028a  
राशयः सम्प्रदृश्यन्ते गिरिमात्रास्ततस्ततः	028c  
सञ्जज्ञे रणभूमौ तु परलोकवहा नदी	029a  
शोणितोदा रथावर्ता ध्वजवृक्षास्थिशर्करा	029c  
भुजनक्रा धनुःस्रोता हस्तिशैला हयोपला	030a  
मेदोमज्जाकर्दमिनी छत्रहंसा गदोडुपा	030c  
कवचोष्णीषसञ्छन्ना पताकारुचिरद्रुमा	031a  
चक्रचक्रावलीजुष्टा त्रिवेणूदण्डकावृता	031c  
शूराणां हर्षजननी भीरूणां भयवर्धिनी	032a  
प्रावर्तत नदी रौद्रा कुरुसृञ्जयसङ्कुला	032c  
तां नदीं पितृलोकाय वहन्तीमतिभैरवाम्	033a  
तेरुर्वाहननौभिस्ते शूराः परिघबाहवः	033c  
वर्तमाने तथा युद्धे निर्मर्यादे विशां पते	034a  
चतुरङ्गक्षये घोरे पूर्वं देवासुरोपमे	034c  
अक्रोशन्बान्धवानन्ये तत्र तत्र परन्तप	035a  
क्रोशद्भिर्बान्धवैश्चान्ये भयार्ता न निवर्तिरे	035c  
निर्मर्यादे तथा युद्धे वर्तमाने भयानके	036a  
अर्जुनो भीमसेनश्च मोहयां चक्रतुः परान्	036c  
सा वध्यमाना महती सेना तव जनाधिप	037a  
अमुह्यत्तत्र तत्रैव योषिन्मदवशादिव	037c  
मोहयित्वा च तां सेनां भीमसेनधनञ्जयौ	038a  
दध्मतुर्वारिजौ तत्र सिंहनादं च नेदतुः	038c  
श्रुत्वैव तु महाशब्दं धृष्टद्युम्नशिखण्डिनौ	039a  
धर्मराजं पुरस्कृत्य मद्रराजमभिद्रुतौ	039c  
तत्राश्चर्यमपश्याम घोररूपं विशां पते	040a  
शल्येन सङ्गताः शूरा यदयुध्यन्त भागशः	040c  
माद्रीपुत्रौ सरभसौ कृतास्त्रौ युद्धदुर्मदौ	041a  
अभ्ययातां त्वरायुक्तौ जिगीषन्तौ बलं तव	041c  
ततो न्यवर्तत बलं तावकं भरतर्षभ	042a  
शरैः प्रणुन्नं बहुधा पाण्डवैर्जितकाशिभिः	042c  
वध्यमाना चमूः सा तु पुत्राणां प्रेक्षतां तव	043a  
भेजे दिशो महाराज प्रणुन्ना दृढधन्विभिः	043c  
हाहाकारो महाञ्जज्ञे योधानां तव भारत	043e  
तिष्ठ तिष्ठेति वागासीद्द्रावितानां महात्मनाम्	044a  
क्षत्रियाणां तदान्योन्यं संयुगे जयमिच्छताम्	044c  
आद्रवन्नेव भग्नास्ते पाण्डवैस्तव सैनिकाः	044e  
त्यक्त्वा युद्धे प्रियान्पुत्रान्भ्रातॄनथ पितामहान्	045a  
मातुलान्भागिनेयांश्च तथा सम्बन्धिबान्धवान्	045c  
हयान्द्विपांस्त्वरयन्तो योधा जग्मुः समन्ततः	046a  
आत्मत्राणकृतोत्साहास्तावका भरतर्षभ	046c  
