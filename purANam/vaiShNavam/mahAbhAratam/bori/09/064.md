सञ्जय उवाच	001  
वातिकानां सकाशात्तु श्रुत्वा दुर्योधनं हतम्	001a  
हतशिष्टास्ततो राजन्कौरवाणां महारथाः	001c  
विनिर्भिन्नाः शितैर्बाणैर्गदातोमरशक्तिभिः	002a  
अश्वत्थामा कृपश्चैव कृतवर्मा च सात्वतः	002c  
त्वरिता जवनैरश्वैरायोधनमुपागमन्	002e  
तत्रापश्यन्महात्मानं धार्तराष्ट्रं निपातितम्	003a  
प्रभग्नं वायुवेगेन महाशालं यथा वने	003c  
भूमौ विवेष्टमानं तं रुधिरेण समुक्षितम्	004a  
महागजमिवारण्ये व्याधेन विनिपातितम्	004c  
विवर्तमानं बहुशो रुधिरौघपरिप्लुतम्	005a  
यदृच्छया निपतितं चक्रमादित्यगोचरम्	005c  
महावातसमुत्थेन संशुष्कमिव सागरम्	006a  
पूर्णचन्द्रमिव व्योम्नि तुषारावृतमण्डलम्	006c  
रेणुध्वस्तं दीर्घभुजं मातङ्गसमविक्रमम्	007a  
वृतं भूतगणैर्घोरैः क्रव्यादैश्च समन्ततः	007c  
यथा धनं लिप्समानैर्भृत्यैर्नृपतिसत्तमम्	007e  
भ्रुकुटीकृतवक्त्रान्तं क्रोधादुद्वृत्तचक्षुषम्	008a  
सामर्षं तं नरव्याघ्रं व्याघ्रं निपतितं यथा	008c  
ते तु दृष्ट्वा महेष्वासा भूतले पतितं नृपम्	009a  
मोहमभ्यागमन्सर्वे कृपप्रभृतयो रथाः	009c  
अवतीर्य रथेभ्यस्तु प्राद्रवन्राजसन्निधौ	010a  
दुर्योधनं च सम्प्रेक्ष्य सर्वे भूमावुपाविशन्	010c  
ततो द्रौणिर्महाराज बाष्पपूर्णेक्षणः श्वसन्	011a  
उवाच भरतश्रेष्ठं सर्वलोकेश्वरेश्वरम्	011c  
न नूनं विद्यतेऽसह्यं मानुष्ये किञ्चिदेव हि	012a  
यत्र त्वं पुरुषव्याघ्र शेषे पांसुषु रूषितः	012c  
भूत्वा हि नृपतिः पूर्वं समाज्ञाप्य च मेदिनीम्	013a  
कथमेकोऽद्य राजेन्द्र तिष्ठसे निर्जने वने	013c  
दुःशासनं न पश्यामि नापि कर्णं महारथम्	014a  
नापि तान्सुहृदः सर्वान्किमिदं भरतर्षभ	014c  
दुःखं नूनं कृतान्तस्य गतिं ज्ञातुं कथञ्चन	015a  
लोकानां च भवान्यत्र शेते पांसुषु रूषितः	015c  
एष मूर्धावसिक्तानामग्रे गत्वा परन्तपः	016a  
सतृणं ग्रसते पांसुं पश्य कालस्य पर्ययम्	016c  
क्व ते तदमलं छत्रं व्यजनं क्व च पार्थिव	017a  
सा च ते महती सेना क्व गता पार्थिवोत्तम	017c  
दुर्विज्ञेया गतिर्नूनं कार्याणां कारणान्तरे	018a  
यद्वै लोकगुरुर्भूत्वा भवानेतां दशां गतः	018c  
अध्रुवा सर्वमर्त्येषु ध्रुवं श्रीरुपलक्ष्यते	019a  
भवतो व्यसनं दृष्ट्वा शक्रविस्पर्धिनो भृशम्	019c  
तस्य तद्वचनं श्रुत्वा दुःखितस्य विशेषतः	020a  
उवाच राजन्पुत्रस्ते प्राप्तकालमिदं वचः	020c  
विमृज्य नेत्रे पाणिभ्यां शोकजं बाष्पमुत्सृजन्	021a  
कृपादीन्स तदा वीरान्सर्वानेव नराधिपः	021c  
ईदृशो मर्त्यधर्मोऽयं धात्रा निर्दिष्ट उच्यते	022a  
विनाशः सर्वभूतानां कालपर्यायकारितः	022c  
सोऽयं मां समनुप्राप्तः प्रत्यक्षं भवतां हि यः	023a  
पृथिवीं पालयित्वाहमेतां निष्ठामुपागतः	023c  
दिष्ट्या नाहं परावृत्तो युद्धे कस्याञ्चिदापदि	024a  
दिष्ट्याहं निहतः पापैश्छलेनैव विशेषतः	024c  
उत्साहश्च कृतो नित्यं मया दिष्ट्या युयुत्सता	025a  
दिष्ट्या चास्मि हतो युद्धे निहतज्ञातिबान्धवः	025c  
दिष्ट्या च वोऽहं पश्यामि मुक्तानस्माज्जनक्षयात्	026a  
स्वस्तियुक्तांश्च कल्यांश्च तन्मे प्रियमनुत्तमम्	026c  
मा भवन्तोऽनुतप्यन्तां सौहृदान्निधनेन मे	027a  
यदि वेदाः प्रमाणं वो जिता लोका मयाक्षयाः	027c  
मन्यमानः प्रभावं च कृष्णस्यामिततेजसः	028a  
तेन न च्यावितश्चाहं क्षत्रधर्मात्स्वनुष्ठितात्	028c  
स मया समनुप्राप्तो नास्मि शोच्यः कथञ्चन	029a  
कृतं भवद्भिः सदृशमनुरूपमिवात्मनः	029c  
यतितं विजये नित्यं दैवं तु दुरतिक्रमम्	029e  
एतावदुक्त्वा वचनं बाष्पव्याकुललोचनः	030a  
तूष्णीं बभूव राजेन्द्र रुजासौ विह्वलो भृशम्	030c  
तथा तु दृष्ट्वा राजानं बाष्पशोकसमन्वितम्	031a  
द्रौणिः क्रोधेन जज्वाल यथा वह्निर्जगत्क्षये	031c  
स तु क्रोधसमाविष्टः पाणौ पाणिं निपीड्य च	032a  
बाष्पविह्वलया वाचा राजानमिदमब्रवीत्	032c  
पिता मे निहतः क्षुद्रैः सुनृशंसेन कर्मणा	033a  
न तथा तेन तप्यामि यथा राजंस्त्वयाद्य वै	033c  
शृणु चेदं वचो मह्यं सत्येन वदतः प्रभो	034a  
इष्टापूर्तेन दानेन धर्मेण सुकृतेन च	034c  
अद्याहं सर्वपाञ्चालान्वासुदेवस्य पश्यतः	035a  
सर्वोपायैर्हि नेष्यामि प्रेतराजनिवेशनम्	035c  
अनुज्ञां तु महाराज भवान्मे दातुमर्हति	035e  
इति श्रुत्वा तु वचनं द्रोणपुत्रस्य कौरवः	036a  
मनसः प्रीतिजननं कृपं वचनमब्रवीत्	036c  
आचार्य शीघ्रं कलशं जलपूर्णं समानय	036e  
स तद्वचनमाज्ञाय राज्ञो ब्राह्मणसत्तमः	037a  
कलशं पूर्णमादाय राज्ञोऽन्तिकमुपागमत्	037c  
तमब्रवीन्महाराज पुत्रस्तव विशां पते	038a  
ममाज्ञया द्विजश्रेष्ठ द्रोणपुत्रोऽभिषिच्यताम्	038c  
सेनापत्येन भद्रं ते मम चेदिच्छसि प्रियम्	038e  
राज्ञो नियोगाद्योद्धव्यं ब्राह्मणेन विशेषतः	039a  
वर्तता क्षत्रधर्मेण ह्येवं धर्मविदो विदुः	039c  
राज्ञस्तु वचनं श्रुत्वा कृपः शारद्वतस्ततः	040a  
द्रौणिं राज्ञो नियोगेन सेनापत्येऽभ्यषेचयत्	040c  
सोऽभिषिक्तो महाराज परिष्वज्य नृपोत्तमम्	041a  
प्रययौ सिंहनादेन दिशः सर्वा विनादयन्	041c  
दुर्योधनोऽपि राजेन्द्र शोणितौघपरिप्लुतः	042a  
तां निशां प्रतिपेदेऽथ सर्वभूतभयावहाम्	042c  
अपक्रम्य तु ते तूर्णं तस्मादायोधनान्नृप	043a  
शोकसंविग्नमनसश्चिन्ताध्यानपराभवन	043c  
