सञ्जय उवाच	001  
दुर्योधनो महाराज सुदर्शश्चापि ते सुतः	001a  
हतशेषौ तदा सङ्ख्ये वाजिमध्ये व्यवस्थितौ	001c  
ततो दुर्योधनं दृष्ट्वा वाजिमध्ये व्यवस्थितम्	002a  
उवाच देवकीपुत्रः कुन्तीपुत्रं धनञ्जयम्	002c  
शत्रवो हतभूयिष्ठा ज्ञातयः परिपालिताः	003a  
गृहीत्वा सञ्जयं चासौ निवृत्तः शिनिपुङ्गवः	003c  
परिश्रान्तश्च नकुलः सहदेवश्च भारत	004a  
योधयित्वा रणे पापान्धार्तराष्ट्रपदानुगान्	004c  
सुयोधनमभित्यज्य त्रय एते व्यवस्थिताः	005a  
कृपश्च कृतवर्मा च द्रौणिश्चैव महारथः	005c  
असौ तिष्ठति पाञ्चाल्यः श्रिया परमया युतः	006a  
दुर्योधनबलं हत्वा सह सर्वैः प्रभद्रकैः	006c  
असौ दुर्योधनः पार्थ वाजिमध्ये व्यवस्थितः	007a  
छत्रेण ध्रियमाणेन प्रेक्षमाणो मुहुर्मुहुः	007c  
प्रतिव्यूह्य बलं सर्वं रणमध्ये व्यवस्थितः	008a  
एनं हत्वा शितैर्बाणैः कृतकृत्यो भविष्यसि	008c  
गजानीकं हतं दृष्ट्वा त्वां च प्राप्तमरिन्दम	009a  
यावन्न विद्रवन्त्येते तावज्जहि सुयोधनम्	009c  
यातु कश्चित्तु पाञ्चाल्यं क्षिप्रमागम्यतामिति	010a  
परिश्रान्तबलस्तात नैष मुच्येत किल्बिषी	010c  
तव हत्वा बलं सर्वं सङ्ग्रामे धृतराष्ट्रजः	011a  
जितान्पाण्डुसुतान्मत्वा रूपं धारयते महत्	011c  
निहतं स्वबलं दृष्ट्वा पीडितं चापि पाण्डवैः	012a  
ध्रुवमेष्यति सङ्ग्रामे वधायैवात्मनो नृपः	012c  
एवमुक्तः फल्गुनस्तु कृष्णं वचनमब्रवीत्	013a  
धृतराष्ट्रसुताः सर्वे हता भीमेन मानद	013c  
यावेतावास्थितौ कृष्ण तावद्य न भविष्यतः	013e  
हतो भीष्मो हतो द्रोणः कर्णो वैकर्तनो हतः	014a  
मद्रराजो हतः शल्यो हतः कृष्ण जयद्रथः	014c  
हयाः पञ्चशताः शिष्टाः शकुनेः सौबलस्य च	015a  
रथानां तु शते शिष्टे द्वे एव तु जनार्दन	015c  
दन्तिनां च शतं साग्रं त्रिसाहस्राः पदातयः	015e  
अश्वत्थामा कृपश्चैव त्रिगर्ताधिपतिस्तथा	016a  
उलूकः शकुनिश्चैव कृतवर्मा च सात्वतः	016c  
एतद्बलमभूच्छेषं धार्तराष्ट्रस्य माधव	017a  
मोक्षो न नूनं कालाद्धि विद्यते भुवि कस्यचित्	017c  
तथा विनिहते सैन्ये पश्य दुर्योधनं स्थितम्	018a  
अद्याह्ना हि महाराजो हतामित्रो भविष्यति	018c  
न हि मे मोक्ष्यते कश्चित्परेषामिति चिन्तये	019a  
ये त्वद्य समरं कृष्ण न हास्यन्ति रणोत्कटाः	019c  
तान्वै सर्वान्हनिष्यामि यद्यपि स्युरमानुषाः	019e  
अद्य युद्धे सुसङ्क्रुद्धो दीर्घं राज्ञः प्रजागरम्	020a  
अपनेष्यामि गान्धारं पातयित्वा शितैः शरैः	020c  
निकृत्या वै दुराचारो यानि रत्नानि सौबलः	021a  
सभायामहरद्द्यूते पुनस्तान्याहराम्यहम्	021c  
अद्य ता अपि वेत्स्यन्ति सर्वा नागपुरस्त्रियः	022a  
श्रुत्वा पतींश्च पुत्रांश्च पाण्डवैर्निहतान्युधि	022c  
समाप्तमद्य वै कर्म सर्वं कृष्ण भविष्यति	023a  
अद्य दुर्योधनो दीप्तां श्रियं प्राणांश्च त्यक्ष्यति	023c  
नापयाति भयात्कृष्ण सङ्ग्रामाद्यदि चेन्मम	024a  
निहतं विद्धि वार्ष्णेय धार्तराष्ट्रं सुबालिशम्	024c  
मम ह्येतदशक्तं वै वाजिवृन्दमरिन्दम	025a  
सोढुं ज्यातलनिर्घोषं याहि यावन्निहन्म्यहम्	025c  
एवमुक्तस्तु दाशार्हः पाण्डवेन यशस्विना	026a  
अचोदयद्धयान्राजन्दुर्योधनबलं प्रति	026c  
तदनीकमभिप्रेक्ष्य त्रयः सज्जा महारथाः	027a  
भीमसेनोऽर्जुनश्चैव सहदेवश्च मारिष	027c  
प्रययुः सिंहनादेन दुर्योधनजिघांसया	027e  
तान्प्रेक्ष्य सहितान्सर्वाञ्जवेनोद्यतकार्मुकान्	028a  
सौबलोऽभ्यद्रवद्युद्धे पाण्डवानाततायिनः	028c  
सुदर्शनस्तव सुतो भीमसेनं समभ्ययात्	029a  
सुशर्मा शकुनिश्चैव युयुधाते किरीटिना	029c  
सहदेवं तव सुतो हयपृष्ठगतोऽभ्ययात्	029e  
ततो ह्ययत्नतः क्षिप्रं तव पुत्रो जनाधिप	030a  
प्रासेन सहदेवस्य शिरसि प्राहरद्भृशम्	030c  
सोपाविशद्रथोपस्थे तव पुत्रेण ताडितः	031a  
रुधिराप्लुतसर्वाङ्ग आशीविष इव श्वसन्	031c  
प्रतिलभ्य ततः सञ्ज्ञां सहदेवो विशां पते	032a  
दुर्योधनं शरैस्तीक्ष्णैः सङ्क्रुद्धः समवाकिरत्	032c  
पार्थोऽपि युधि विक्रम्य कुन्तीपुत्रो धनञ्जयः	033a  
शूराणामश्वपृष्ठेभ्यः शिरांसि निचकर्त ह	033c  
तदनीकं तदा पार्थो व्यधमद्बहुभिः शरैः	034a  
पातयित्वा हयान्सर्वांस्त्रिगर्तानां रथान्ययौ	034c  
ततस्ते सहिता भूत्वा त्रिगर्तानां महारथाः	035a  
अर्जुनं वासुदेवं च शरवर्षैरवाकिरन्	035c  
सत्यकर्माणमाक्षिप्य क्षुरप्रेण महायशाः	036a  
ततोऽस्य स्यन्दनस्येषां चिच्छिदे पाण्डुनन्दनः	036c  
शिलाशितेन च विभो क्षुरप्रेण महायशाः	037a  
शिरश्चिच्छेद प्रहसंस्तप्तकुण्डलभूषणम्	037c  
सत्येषुमथ चादत्त योधानां मिषतां ततः	038a  
यथा सिंहो वने राजन्मृगं परिबुभुक्षितः	038c  
तं निहत्य ततः पार्थः सुशर्माणं त्रिभिः शरैः	039a  
विद्ध्वा तानहनत्सर्वान्रथान्रुक्मविभूषितान्	039c  
ततस्तु प्रत्वरन्पार्थो दीर्घकालं सुसम्भृतम्	040a  
मुञ्चन्क्रोधविषं तीक्ष्णं प्रस्थलाधिपतिं प्रति	040c  
तमर्जुनः पृषत्कानां शतेन भरतर्षभ	041a  
पूरयित्वा ततो वाहान्न्यहनत्तस्य धन्विनः	041c  
ततः शरं समादाय यमदण्डोपमं शितम्	042a  
सुशर्माणं समुद्दिश्य चिक्षेपाशु हसन्निव	042c  
स शरः प्रेषितस्तेन क्रोधदीप्तेन धन्विना	043a  
सुशर्माणं समासाद्य बिभेद हृदयं रणे	043c  
स गतासुर्महाराज पपात धरणीतले	044a  
नन्दयन्पाण्डवान्सर्वान्व्यथयंश्चापि तावकान्	044c  
सुशर्माणं रणे हत्वा पुत्रानस्य महारथान्	045a  
सप्त चाष्टौ च त्रिंशच्च सायकैरनयत्क्षयम्	045c  
ततोऽस्य निशितैर्बाणैः सर्वान्हत्वा पदानुगान्	046a  
अभ्यगाद्भारतीं सेनां हतशेषां महारथः	046c  
भीमस्तु समरे क्रुद्धः पुत्रं तव जनाधिप	047a  
सुदर्शनमदृश्यं तं शरैश्चक्रे हसन्निव	047c  
ततोऽस्य प्रहसन्क्रुद्धः शिरः कायादपाहरत्	048a  
क्षुरप्रेण सुतीक्ष्णेन स हतः प्रापतद्भुवि	048c  
तस्मिंस्तु निहते वीरे ततस्तस्य पदानुगाः	049a  
परिवव्रू रणे भीमं किरन्तो विशिखाञ्शितान्	049c  
ततस्तु निशितैर्बाणैस्तदनीकं वृकोदरः	050a  
इन्द्राशनिसमस्पर्शैः समन्तात्पर्यवाकिरत्	050c  
ततः क्षणेन तद्भीमो न्यहनद्भरतर्षभ	050e  
तेषु तूत्साद्यमानेषु सेनाध्यक्षा महाबलाः	051a  
भीमसेनं समासाद्य ततोऽयुध्यन्त भारत	051c  
तांस्तु सर्वाञ्शरैर्घोरैरवाकिरत पाण्डवः	051e  
तथैव तावका राजन्पाण्डवेयान्महारथान्	052a  
शरवर्षेण महता समन्तात्पर्यवारयन्	052c  
व्याकुलं तदभूत्सर्वं पाण्डवानां परैः सह	053a  
तावकानां च समरे पाण्डवेयैर्युयुत्सताम्	053c  
तत्र योधास्तदा पेतुः परस्परसमाहताः	054a  
उभयोः सेनयो राजन्संशोचन्तः स्म बान्धवान्	054c  
