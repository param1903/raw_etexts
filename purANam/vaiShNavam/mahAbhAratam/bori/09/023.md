सञ्जय उवाच	001  
तस्मिञ्शब्दे मृदौ जाते पाण्डवैर्निहते बले	001a  
अश्वैः सप्तशतैः शिष्टैरुपावर्तत सौबलः	001c  
स यात्वा वाहिनीं तूर्णमब्रवीत्त्वरयन्युधि	002a  
युध्यध्वमिति संहृष्टाः पुनः पुनररिन्दमः	002c  
अपृच्छत्क्षत्रियांस्तत्र क्व नु राजा महारथः	002e  
शकुनेस्तु वचः श्रुत्वा त ऊचुर्भरतर्षभ	003a  
असौ तिष्ठति कौरव्यो रणमध्ये महारथः	003c  
यत्रैतत्सुमहच्छत्रं पूर्णचन्द्रसमप्रभम्	004a  
यत्रैते सतलत्राणा रथास्तिष्ठन्ति दंशिताः	004c  
यत्रैष शब्दस्तुमुलः पर्जन्यनिनदोपमः	005a  
तत्र गच्छ द्रुतं राजंस्ततो द्रक्ष्यसि कौरवम्	005c  
एवमुक्तस्तु तैः शूरैः शकुनिः सौबलस्तदा	006a  
प्रययौ तत्र यत्रासौ पुत्रस्तव नराधिप	006c  
सर्वतः संवृतो वीरैः समरेष्वनिवर्तिभिः	006e  
ततो दुर्योधनं दृष्ट्वा रथानीके व्यवस्थितम्	007a  
सरथांस्तावकान्सर्वान्हर्षयञ्शकुनिस्ततः	007c  
दुर्योधनमिदं वाक्यं हृष्टरूपो विशां पते	008a  
कृतकार्यमिवात्मानं मन्यमानोऽब्रवीन्नृपम्	008c  
जहि राजन्रथानीकमश्वाः सर्वे जिता मया	009a  
नात्यक्त्वा जीवितं सङ्ख्ये शक्यो जेतुं युधिष्ठिरः	009c  
हते तस्मिन्रथानीके पाण्डवेनाभिपालिते	010a  
गजानेतान्हनिष्यामः पदातींश्चेतरांस्तथा	010c  
श्रुत्वा तु वचनं तस्य तावका जयगृद्धिनः	011a  
जवेनाभ्यपतन्हृष्टाः पाण्डवानामनीकिनीम्	011c  
सर्वे विवृततूणीराः प्रगृहीतशरासनाः	012a  
शरासनानि धुन्वानाः सिंहनादं प्रचक्रिरे	012c  
ततो ज्यातलनिर्घोषः पुनरासीद्विशां पते	013a  
प्रादुरासीच्छराणां च सुमुक्तानां सुदारुणः	013c  
तान्समीपगतान्दृष्ट्वा जवेनोद्यतकार्मुकान्	014a  
उवाच देवकीपुत्रं कुन्तीपुत्रो धनञ्जयः	014c  
चोदयाश्वानसम्भ्रान्तः प्रविशैतद्बलार्णवम्	015a  
अन्तमद्य गमिष्यामि शत्रूणां निशितैः शरैः	015c  
अष्टादश दिनान्यद्य युद्धस्यास्य जनार्दन	016a  
वर्तमानस्य महतः समासाद्य परस्परम्	016c  
अनन्तकल्पा ध्वजिनी भूत्वा ह्येषां महात्मनाम्	017a  
क्षयमद्य गता युद्धे पश्य दैवं यथाविधम्	017c  
समुद्रकल्पं तु बलं धार्तराष्ट्रस्य माधव	018a  
अस्मानासाद्य सञ्जातं गोष्पदोपममच्युत	018c  
हते भीष्मे च सन्दध्याच्छिवं स्यादिह माधव	019a  
न च तत्कृतवान्मूढो धार्तराष्ट्रः सुबालिशः	019c  
उक्तं भीष्मेण यद्वाक्यं हितं पथ्यं च माधव	020a  
तच्चापि नासौ कृतवान्वीतबुद्धिः सुयोधनः	020c  
तस्मिंस्तु पतिते भीष्मे प्रच्युते पृथिवीतले	021a  
न जाने कारणं किं नु येन युद्धमवर्तत	021c  
मूढांस्तु सर्वथा मन्ये धार्तराष्ट्रान्सुबालिशान्	022a  
पतिते शन्तनोः पुत्रे येऽकार्षुः संयुगं पुनः	022c  
अनन्तरं च निहते द्रोणे ब्रह्मविदां वरे	023a  
राधेये च विकर्णे च नैवाशाम्यत वैशसम्	023c  
अल्पावशिष्टे सैन्येऽस्मिन्सूतपुत्रे च पातिते	024a  
सपुत्रे वै नरव्याघ्रे नैवाशाम्यत वैशसम्	024c  
श्रुतायुषि हते शूरे जलसन्धे च पौरवे	025a  
श्रुतायुधे च नृपतौ नैवाशाम्यत वैशसम्	025c  
भूरिश्रवसि शल्ये च शाल्वे चैव जनार्दन	026a  
आवन्त्येषु च वीरेषु नैवाशाम्यत वैशसम्	026c  
जयद्रथे च निहते राक्षसे चाप्यलायुधे	027a  
बाह्लिके सोमदत्ते च नैवाशाम्यत वैशसम्	027c  
भगदत्ते हते शूरे काम्बोजे च सुदक्षिणे	028a  
दुःशासने च निहते नैवाशाम्यत वैशसम्	028c  
दृष्ट्वा च निहताञ्शूरान्पृथङ्माण्डलिकान्नृपान्	029a  
बलिनश्च रणे कृष्ण नैवाशाम्यत वैशसम्	029c  
अक्षौहिणीपतीन्दृष्ट्वा भीमसेनेन पातितान्	030a  
मोहाद्वा यदि वा लोभान्नैवाशाम्यत वैशसम्	030c  
को नु राजकुले जातः कौरवेयो विशेषतः	031a  
निरर्थकं महद्वैरं कुर्यादन्यः सुयोधनात्	031c  
गुणतोऽभ्यधिकं ज्ञात्वा बलतः शौर्यतोऽपि वा	032a  
अमूढः को नु युध्येत जानन्प्राज्ञो हिताहितम्	032c  
यन्न तस्य मनो ह्यासीत्त्वयोक्तस्य हितं वचः	033a  
प्रशमे पाण्डवैः सार्धं सोऽन्यस्य शृणुयात्कथम्	033c  
येन शान्तनवो भीष्मो द्रोणो विदुर एव च	034a  
प्रत्याख्याताः शमस्यार्थे किं नु तस्याद्य भेषजम्	034c  
मौर्ख्याद्येन पिता वृद्धः प्रत्याख्यातो जनार्दन	035a  
तथा माता हितं वाक्यं भाषमाणा हितैषिणी	035c  
प्रत्याख्याता ह्यसत्कृत्य स कस्मै रोचयेद्वचः	035e  
कुलान्तकरणो व्यक्तं जात एष जनार्दन	036a  
तथास्य दृश्यते चेष्टा नीतिश्चैव विशां पते	036c  
नैष दास्यति नो राज्यमिति मे मतिरच्युत	036e  
उक्तोऽहं बहुशस्तात विदुरेण महात्मना	037a  
न जीवन्दास्यते भागं धार्तराष्ट्रः कथञ्चन	037c  
यावत्प्राणा धमिष्यन्ति धार्तराष्ट्रस्य मानद	038a  
तावद्युष्मास्वपापेषु प्रचरिष्यति पातकम्	038c  
न स युक्तोऽन्यथा जेतुमृते युद्धेन माधव	039a  
इत्यब्रवीत्सदा मां हि विदुरः सत्यदर्शनः	039c  
तत्सर्वमद्य जानामि व्यवसायं दुरात्मनः	040a  
यदुक्तं वचनं तेन विदुरेण महात्मना	040c  
यो हि श्रुत्वा वचः पथ्यं जामदग्न्याद्यथातथम्	041a  
अवामन्यत दुर्बुद्धिर्ध्रुवं नाशमुखे स्थितः	041c  
उक्तं हि बहुभिः सिद्धैर्जातमात्रे सुयोधने	042a  
एनं प्राप्य दुरात्मानं क्षयं क्षत्रं गमिष्यति	042c  
तदिदं वचनं तेषां निरुक्तं वै जनार्दन	043a  
क्षयं याता हि राजानो दुर्योधनकृते भृशम्	043c  
सोऽद्य सर्वान्रणे योधान्निहनिष्यामि माधव	044a  
क्षत्रियेषु हतेष्वाशु शून्ये च शिबिरे कृते	044c  
वधाय चात्मनोऽस्माभिः संयुगं रोचयिष्यति	045a  
तदन्तं हि भवेद्वैरमनुमानेन माधव	045c  
एवं पश्यामि वार्ष्णेय चिन्तयन्प्रज्ञया स्वया	046a  
विदुरस्य च वाक्येन चेष्टया च दुरात्मनः	046c  
संयाहि भारतीं वीर यावद्धन्मि शितैः शरैः	047a  
दुर्योधनं दुरात्मानं वाहिनीं चास्य संयुगे	047c  
क्षेममद्य करिष्यामि धर्मराजस्य माधव	048a  
हत्वैतद्दुर्बलं सैन्यं धार्तराष्ट्रस्य पश्यतः	048c  
सञ्जय उवाच	049  
अभीशुहस्तो दाशार्हस्तथोक्तः सव्यसाचिना	049a  
तद्बलौघममित्राणामभीतः प्राविशद्रणे	049c  
शरासनवरं घोरं शक्तिकण्टकसंवृतम्	050a  
गदापरिघपन्थानं रथनागमहाद्रुमम्	050c  
हयपत्तिलताकीर्णं गाहमानो महायशाः	051a  
व्यचरत्तत्र गोविन्दो रथेनातिपताकिना	051c  
ते हयाः पाण्डुरा राजन्वहन्तोऽर्जुनमाहवे	052a  
दिक्षु सर्वास्वदृश्यन्त दाशार्हेण प्रचोदिताः	052c  
ततः प्रायाद्रथेनाजौ सव्यसाची परन्तपः	053a  
किरञ्शरशतांस्तीक्ष्णान्वारिधारा इवाम्बुदः	053c  
प्रादुरासीन्महाञ्शब्दः शराणां नतपर्वणाम्	054a  
इषुभिश्छाद्यमानानां समरे सव्यसाचिना	054c  
असज्जन्तस्तनुत्रेषु शरौघाः प्रापतन्भुवि	055a  
इन्द्राशनिसमस्पर्शा गाण्डीवप्रेषिताः शराः	055c  
नरान्नागान्समाहत्य हयांश्चापि विशां पते	056a  
अपतन्त रणे बाणाः पतङ्गा इव घोषिणः	056c  
आसीत्सर्वमवच्छन्नं गाण्डीवप्रेषितैः शरैः	057a  
न प्राज्ञायन्त समरे दिशो वा प्रदिशोऽपि वा	057c  
सर्वमासीज्जगत्पूर्णं पार्थनामाङ्कितैः शरैः	058a  
रुक्मपुङ्खैस्तैलधौतैः कर्मारपरिमार्जितैः	058c  
ते दह्यमानाः पार्थेन पावकेनेव कुञ्जराः	059a  
समासीदन्त कौरव्या वध्यमानाः शितैः शरैः	059c  
शरचापधरः पार्थः प्रज्वलन्निव भारत	060a  
ददाह समरे योधान्कक्षमग्निरिव ज्वलन्	060c  
यथा वनान्ते वनपैर्विसृष्टः कक्षं दहेत्कृष्णगतिः सघोषः	061a  
भूरिद्रुमं शुष्कलतावितानं भृशं समृद्धो ज्वलनः प्रतापी	061c  
एवं स नाराचगणप्रतापी शरार्चिरुच्चावचतिग्मतेजाः	062a  
ददाह सर्वां तव पुत्रसेनाममृष्यमाणस्तरसा तरस्वी	062c  
तस्येषवः प्राणहराः सुमुक्ता नासज्जन्वै वर्मसु रुक्मपुङ्खाः	063a  
न च द्वितीयं प्रमुमोच बाणं नरे हये वा परमद्विपे वा	063c  
अनेकरूपाकृतिभिर्हि बाणैर्महारथानीकमनुप्रविश्य	064a  
स एव एकस्तव पुत्रसेनां जघान दैत्यानिव वज्रपाणिः	064c  
