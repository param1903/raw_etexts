सञ्जय उवाच	001  
व्यतीतायां रजन्यां तु राजा दुर्योधनस्तदा	001a  
अब्रवीत्तावकान्सर्वान्सन्नह्यन्तां महारथाः	001c  
राज्ञस्तु मतमाज्ञाय समनह्यत सा चमूः	002a  
अयोजयन्रथांस्तूर्णं पर्यधावंस्तथापरे	002c  
अकल्प्यन्त च मातङ्गाः समनह्यन्त पत्तयः	003a  
हयानास्तरणोपेतांश्चक्रुरन्ये सहस्रशः	003c  
वादित्राणां च निनदः प्रादुरासीद्विशां पते	004a  
बोधनार्थं हि योधानां सैन्यानां चाप्युदीर्यताम्	004c  
ततो बलानि सर्वाणि सेनाशिष्टानि भारत	005a  
सन्नद्धान्येव ददृशुर्मृत्युं कृत्वा निवर्तनम्	005c  
शल्यं सेनापतिं कृत्वा मद्रराजं महारथाः	006a  
प्रविभज्य बलं सर्वमनीकेषु व्यवस्थिताः	006c  
ततः सर्वे समागम्य पुत्रेण तव सैनिकाः	007a  
कृपश्च कृतवर्मा च द्रौणिः शल्योऽथ सौबलः	007c  
अन्ये च पार्थिवाः शेषाः समयं चक्रिरे तदा	008a  
न न एकेन योद्धव्यं कथञ्चिदपि पाण्डवैः	008c  
यो ह्येकः पाण्डवैर्युध्येद्यो वा युध्यन्तमुत्सृजेत्	009a  
स पञ्चभिर्भवेद्युक्तः पातकैः सोपपातकैः	009c  
अन्योन्यं परिरक्षद्भिर्योद्धव्यं सहितैश्च नः	009e  
एवं ते समयं कृत्वा सर्वे तत्र महारथाः	010a  
मद्रराजं पुरस्कृत्य तूर्णमभ्यद्रवन्परान्	010c  
तथैव पाण्डवा राजन्व्यूह्य सैन्यं महारणे	011a  
अभ्ययुः कौरवान्सर्वान्योत्स्यमानाः समन्ततः	011c  
तद्बलं भरतश्रेष्ठ क्षुब्धार्णवसमस्वनम्	012a  
समुद्धूतार्णवाकारमुद्धूतरथकुञ्जरम्	012c  
धृतराष्ट्र उवाच	013  
द्रोणस्य भीष्मस्य च वै राधेयस्य च मे श्रुतम्	013a  
पातनं शंस मे भूयः शल्यस्याथ सुतस्य मे	013c  
कथं रणे हतः शल्यो धर्मराजेन सञ्जय	014a  
भीमेन च महाबाहुः पुत्रो दुर्योधनो मम	014c  
सञ्जय उवाच	015  
क्षयं मनुष्यदेहानां रथनागाश्वसङ्क्षयम्	015a  
शृणु राजन्स्थिरो भूत्वा सङ्ग्रामं शंसतो मम	015c  
आशा बलवती राजन्पुत्राणां तेऽभवत्तदा	016a  
हते भीष्मे च द्रोणे च सूतपुत्रे च पातिते	016c  
शल्यः पार्थान्रणे सर्वान्निहनिष्यति मारिष	016e  
तामाशां हृदये कृत्वा समाश्वास्य च भारत	017a  
मद्रराजं च समरे समाश्रित्य महारथम्	017c  
नाथवन्तमथात्मानममन्यत सुतस्तव	017e  
यदा कर्णे हते पार्थाः सिंहनादं प्रचक्रिरे	018a  
तदा राजन्धार्तराष्ट्रानाविवेश महद्भयम्	018c  
तान्समाश्वास्य तु तदा मद्रराजः प्रतापवान्	019a  
व्यूह्य व्यूहं महाराज सर्वतोभद्रमृद्धिमत्	019c  
प्रत्युद्यातो रणे पार्थान्मद्रराजः प्रतापवान्	020a  
विधुन्वन्कार्मुकं चित्रं भारघ्नं वेगवत्तरम्	020c  
रथप्रवरमास्थाय सैन्धवाश्वं महारथः	021a  
तस्य सीता महाराज रथस्थाशोभयद्रथम्	021c  
स तेन संवृतो वीरो रथेनामित्रकर्शनः	022a  
तस्थौ शूरो महाराज पुत्राणां ते भयप्रणुत्	022c  
प्रयाणे मद्रराजोऽभून्मुखं व्यूहस्य दंशितः	023a  
मद्रकैः सहितो वीरैः कर्णपुत्रैश्च दुर्जयैः	023c  
सव्येऽभूत्कृतवर्मा च त्रिगर्तैः परिवारितः	024a  
गौतमो दक्षिणे पार्श्वे शकैश्च यवनैः सह	024c  
अश्वत्थामा पृष्ठतोऽभूत्काम्बोजैः परिवारितः	025a  
दुर्योधनोऽभवन्मध्ये रक्षितः कुरुपुङ्गवैः	025c  
हयानीकेन महता सौबलश्चापि संवृतः	026a  
प्रययौ सर्वसैन्येन कैतव्यश्च महारथः	026c  
पाण्डवाश्च महेष्वासा व्यूह्य सैन्यमरिन्दमाः	027a  
त्रिधा भूत्वा महाराज तव सैन्यमुपाद्रवन्	027c  
धृष्टद्युम्नः शिखण्डी च सात्यकिश्च महारथः	028a  
शल्यस्य वाहिनीं तूर्णमभिदुद्रुवुराहवे	028c  
ततो युधिष्ठिरो राजा स्वेनानीकेन संवृतः	029a  
शल्यमेवाभिदुद्राव जिघांसुर्भरतर्षभ	029c  
हार्दिक्यं तु महेष्वासमर्जुनः शत्रुपूगहा	030a  
संशप्तकगणांश्चैव वेगतोऽभिविदुद्रुवे	030c  
गौतमं भीमसेनो वै सोमकाश्च महारथाः	031a  
अभ्यद्रवन्त राजेन्द्र जिघांसन्तः परान्युधि	031c  
माद्रीपुत्रौ तु शकुनिमुलूकं च महारथौ	032a  
ससैन्यौ सहसेनौ तावुपतस्थतुराहवे	032c  
तथैवायुतशो योधास्तावकाः पाण्डवान्रणे	033a  
अभ्यद्रवन्त सङ्क्रुद्धा विविधायुधपाणयः	033c  
धृतराष्ट्र उवाच	034  
हते भीष्मे महेष्वासे द्रोणे कर्णे महारथे	034a  
कुरुष्वल्पावशिष्टेषु पाण्डवेषु च संयुगे	034c  
सुसंरब्धेषु पार्थेषु पराक्रान्तेषु सञ्जय	035a  
मामकानां परेषां च किं शिष्टमभवद्बलम्	035c  
सञ्जय उवाच	036  
यथा वयं परे राजन्युद्धाय समवस्थिताः	036a  
यावच्चासीद्बलं शिष्टं सङ्ग्रामे तन्निबोध मे	036c  
एकादश सहस्राणि रथानां भरतर्षभ	037a  
दश दन्तिसहस्राणि सप्त चैव शतानि च	037c  
पूर्णे शतसहस्रे द्वे हयानां भरतर्षभ	038a  
नरकोट्यस्तथा तिस्रो बलमेतत्तवाभवत्	038c  
रथानां षट्सहस्राणि षट्सहस्राश्च कुञ्जराः	039a  
दश चाश्वसहस्राणि पत्तिकोटी च भारत	039c  
एतद्बलं पाण्डवानामभवच्छेषमाहवे	040a  
एत एव समाजग्मुर्युद्धाय भरतर्षभ	040c  
एवं विभज्य राजेन्द्र मद्रराजमते स्थिताः	041a  
पाण्डवान्प्रत्युदीयाम जयगृद्धाः प्रमन्यवः	041c  
तथैव पाण्डवाः शूराः समरे जितकाशिनः	042a  
उपयाता नरव्याघ्राः पाञ्चालाश्च यशस्विनः	042c  
एवमेते बलौघेन परस्परवधैषिणः	043a  
उपयाता नरव्याघ्राः पूर्वां सन्ध्यां प्रति प्रभो	043c  
ततः प्रववृते युद्धं घोररूपं भयानकम्	044a  
तावकानां परेषां च निघ्नतामितरेतरम्	044c  
