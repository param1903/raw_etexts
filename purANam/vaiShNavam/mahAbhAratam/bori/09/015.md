सञ्जय उवाच	001  
ततः सैन्यास्तव विभो मद्रराजपुरस्कृताः	001a  
पुनरभ्यद्रवन्पार्थान्वेगेन महता रणे	001c  
पीडितास्तावकाः सर्वे प्रधावन्तो रणोत्कटाः	002a  
क्षणेनैव च पार्थांस्ते बहुत्वात्समलोडयन्	002c  
ते वध्यमानाः कुरुभिः पाण्डवा नावतस्थिरे	003a  
निवार्यमाणा भीमेन पश्यतोः कृष्णपार्थयोः	003c  
ततो धनञ्जयः क्रुद्धः कृपं सह पदानुगैः	004a  
अवाकिरच्छरौघेण कृतवर्माणमेव च	004c  
शकुनिं सहदेवस्तु सहसैन्यमवारयत्	005a  
नकुलः पार्श्वतः स्थित्वा मद्रराजमवैक्षत	005c  
द्रौपदेया नरेन्द्रांश्च भूयिष्ठं समवारयन्	006a  
द्रोणपुत्रं च पाञ्चाल्यः शिखण्डी समवारयत्	006c  
भीमसेनस्तु राजानं गदापाणिरवारयत्	007a  
शल्यं तु सह सैन्येन कुन्तीपुत्रो युधिष्ठिरः	007c  
ततः समभवद्युद्धं संसक्तं तत्र तत्र ह	008a  
तावकानां परेषां च सङ्ग्रामेष्वनिवर्तिनाम्	008c  
तत्र पश्यामहे कर्म शल्यस्यातिमहद्रणे	009a  
यदेकः सर्वसैन्यानि पाण्डवानामयुध्यत	009c  
व्यदृश्यत तदा शल्यो युधिष्ठिरसमीपतः	010a  
रणे चन्द्रमसोऽभ्याशे शनैश्चर इव ग्रहः	010c  
पीडयित्वा तु राजानं शरैराशीविषोपमैः	011a  
अभ्यधावत्पुनर्भीमं शरवर्षैरवाकिरत्	011c  
तस्य तल्लाघवं दृष्ट्वा तथैव च कृतास्त्रताम्	012a  
अपूजयन्ननीकानि परेषां तावकानि च	012c  
पीड्यमानास्तु शल्येन पाण्डवा भृशविक्षताः	013a  
प्राद्रवन्त रणं हित्वा क्रोशमाने युधिष्ठिरे	013c  
वध्यमानेष्वनीकेषु मद्रराजेन पाण्डवः	014a  
अमर्षवशमापन्नो धर्मराजो युधिष्ठिरः	014c  
ततः पौरुषमास्थाय मद्रराजमपीडयत्	014e  
जयो वास्तु वधो वेति कृतबुद्धिर्महारथः	015a  
समाहूयाब्रवीत्सर्वान्भ्रातॄन्कृष्णं च माधवम्	015c  
भीष्मो द्रोणश्च कर्णश्च ये चान्ये पृथिवीक्षितः	016a  
कौरवार्थे पराक्रान्ताः सङ्ग्रामे निधनं गताः	016c  
यथाभागं यथोत्साहं भवन्तः कृतपौरुषाः	017a  
भागोऽवशिष्ट एकोऽयं मम शल्यो महारथः	017c  
सोऽहमद्य युधा जेतुमाशंसे मद्रकेश्वरम्	018a  
तत्र यन्मानसं मह्यं तत्सर्वं निगदामि वः	018c  
चक्ररक्षाविमौ शूरौ मम माद्रवतीसुतौ	019a  
अजेयौ वासवेनापि समरे वीरसम्मतौ	019c  
साध्विमौ मातुलं युद्धे क्षत्रधर्मपुरस्कृतौ	020a  
मदर्थं प्रतियुध्येतां मानार्हौ सत्यसङ्गरौ	020c  
मां वा शल्यो रणे हन्ता तं वाहं भद्रमस्तु वः	021a  
इति सत्यामिमां वाणीं लोकवीरा निबोधत	021c  
योत्स्येऽहं मातुलेनाद्य क्षत्रधर्मेण पार्थिवाः	022a  
स्वयं समभिसन्धाय विजयायेतराय वा	022c  
तस्य मेऽभ्यधिकं शस्त्रं सर्वोपकरणानि च	023a  
संयुञ्जन्तु रणे क्षिप्रं शास्त्रवद्रथयोजकाः	023c  
शैनेयो दक्षिणं चक्रं धृष्टद्युम्नस्तथोत्तरम्	024a  
पृष्ठगोपो भवत्वद्य मम पार्थो धनञ्जयः	024c  
पुरःसरो ममाद्यास्तु भीमः शस्त्रभृतां वरः	025a  
एवमभ्यधिकः शल्याद्भविष्यामि महामृधे	025c  
एवमुक्तास्तथा चक्रुः सर्वे राज्ञः प्रियैषिणः	026a  
ततः प्रहर्षः सैन्यानां पुनरासीत्तदा नृप	026c  
पाञ्चालानां सोमकानां मत्स्यानां च विशेषतः	027a  
प्रतिज्ञां तां च सङ्ग्रामे धर्मराजस्य पूरयन्	027c  
ततः शङ्खांश्च भेरीश्च शतशश्चैव पुष्करान्	028a  
अवादयन्त पाञ्चालाः सिंहनादांश्च नेदिरे	028c  
तेऽभ्यधावन्त संरब्धा मद्रराजं तरस्विनः	029a  
महता हर्षजेनाथ नादेन कुरुपुङ्गवाः	029c  
ह्रादेन गजघण्टानां शङ्खानां निनदेन च	030a  
तूर्यशब्देन महता नादयन्तश्च मेदिनीम्	030c  
तान्प्रत्यगृह्णात्पुत्रस्ते मद्रराजश्च वीर्यवान्	031a  
महामेघानिव बहूञ्शैलावस्तोदयावुभौ	031c  
शल्यस्तु समरश्लाघी धर्मराजमरिन्दमम्	032a  
ववर्ष शरवर्षेण वर्षेण मघवानिव	032c  
तथैव कुरुराजोऽपि प्रगृह्य रुचिरं धनुः	033a  
द्रोणोपदेशान्विविधान्दर्शयानो महामनाः	033c  
ववर्ष शरवर्षाणि चित्रं लघु च सुष्ठु च	034a  
न चास्य विवरं कश्चिद्ददर्श चरतो रणे	034c  
तावुभौ विविधैर्बाणैस्ततक्षाते परस्परम्	035a  
शार्दूलावामिषप्रेप्सू पराक्रान्ताविवाहवे	035c  
भीमस्तु तव पुत्रेण रणशौण्डेन सङ्गतः	036a  
पाञ्चाल्यः सात्यकिश्चैव माद्रीपुत्रौ च पाण्डवौ	036c  
शकुनिप्रमुखान्वीरान्प्रत्यगृह्णन्समन्ततः	036e  
तदासीत्तुमुलं युद्धं पुनरेव जयैषिणाम्	037a  
तावकानां परेषां च राजन्दुर्मन्त्रिते तव	037c  
दुर्योधनस्तु भीमस्य शरेणानतपर्वणा	038a  
चिच्छेदादिश्य सङ्ग्रामे ध्वजं हेमविभूषितम्	038c  
सकिङ्किणीकजालेन महता चारुदर्शनः	039a  
पपात रुचिरः सिंहो भीमसेनस्य नानदन्	039c  
पुनश्चास्य धनुश्चित्रं गजराजकरोपमम्	040a  
क्षुरेण शितधारेण प्रचकर्त नराधिपः	040c  
स च्छिन्नधन्वा तेजस्वी रथशक्त्या सुतं तव	041a  
बिभेदोरसि विक्रम्य स रथोपस्थ आविशत्	041c  
तस्मिन्मोहमनुप्राप्ते पुनरेव वृकोदरः	042a  
यन्तुरेव शिरः कायात्क्षुरप्रेणाहरत्तदा	042c  
हतसूता हयास्तस्य रथमादाय भारत	043a  
व्यद्रवन्त दिशो राजन्हाहाकारस्तदाभवत्	043c  
तमभ्यधावत्त्राणार्थं द्रोणपुत्रो महारथः	044a  
कृपश्च कृतवर्मा च पुत्रं तेऽभिपरीप्सवः	044c  
तस्मिन्विलुलिते सैन्ये त्रस्तास्तस्य पदानुगाः	045a  
गाण्डीवधन्वा विस्फार्य धनुस्तानहनच्छरैः	045c  
युधिष्ठिरस्तु मद्रेशमभ्यधावदमर्षितः	046a  
स्वयं सञ्चोदयन्नश्वान्दन्तवर्णान्मनोजवान्	046c  
तत्राद्भुतमपश्याम कुन्तीपुत्रे युधिष्ठिरे	047a  
पुरा भूत्वा मृदुर्दान्तो यत्तदा दारुणोऽभवत्	047c  
विवृताक्षश्च कौन्तेयो वेपमानश्च मन्युना	048a  
चिच्छेद योधान्निशितैः शरैः शतसहस्रशः	048c  
यां यां प्रत्युद्ययौ सेनां तां तां ज्येष्ठः स पाण्डवः	049a  
शरैरपातयद्राजन्गिरीन्वज्रैरिवोत्तमैः	049c  
साश्वसूतध्वजरथान्रथिनः पातयन्बहून्	050a  
आक्रीडदेको बलवान्पवनस्तोयदानिव	050c  
साश्वारोहांश्च तुरगान्पत्तींश्चैव सहस्रशः	051a  
व्यपोथयत सङ्ग्रामे क्रुद्धो रुद्रः पशूनिव	051c  
शून्यमायोधनं कृत्वा शरवर्षैः समन्ततः	052a  
अभ्यद्रवत मद्रेशं तिष्ठ शल्येति चाब्रवीत्	052c  
तस्य तच्चरितं दृष्ट्वा सङ्ग्रामे भीमकर्मणः	053a  
वित्रेसुस्तावकाः सर्वे शल्यस्त्वेनं समभ्ययात्	053c  
ततस्तौ तु सुसंरब्धौ प्रध्माप्य सलिलोद्भवौ	054a  
समाहूय तदान्योन्यं भर्त्सयन्तौ समीयतुः	054c  
शल्यस्तु शरवर्षेण युधिष्ठिरमवाकिरत्	055a  
मद्रराजं च कौन्तेयः शरवर्षैरवाकिरत्	055c  
व्यदृश्येतां तदा राजन्कङ्कपत्रिभिराहवे	056a  
उद्भिन्नरुधिरौ शूरौ मद्रराजयुधिष्ठिरौ	056c  
पुष्पिताविव रेजाते वने शल्मलिकिंशुकौ	057a  
दीप्यमानौ महात्मानौ प्राणयोर्युद्धदुर्मदौ	057c  
दृष्ट्वा सर्वाणि सैन्यानि नाध्यवस्यंस्तयोर्जयम्	058a  
हत्वा मद्राधिपं पार्थो भोक्ष्यतेऽद्य वसुन्धराम्	058c  
शल्यो वा पाण्डवं हत्वा दद्याद्दुर्योधनाय गाम्	059a  
इतीव निश्चयो नाभूद्योधानां तत्र भारत	059c  
प्रदक्षिणमभूत्सर्वं धर्मराजस्य युध्यतः	060a  
ततः शरशतं शल्यो मुमोचाशु युधिष्ठिरे	061a  
धनुश्चास्य शिताग्रेण बाणेन निरकृन्तत	061c  
सोऽन्यत्कार्मुकमादाय शल्यं शरशतैस्त्रिभिः	062a  
अविध्यत्कार्मुकं चास्य क्षुरेण निरकृन्तत	062c  
अथास्य निजघानाश्वांश्चतुरो नतपर्वभिः	063a  
द्वाभ्यामथ शिताग्राभ्यामुभौ च पार्ष्णिसारथी	063c  
ततोऽस्य दीप्यमानेन पीतेन निशितेन च	064a  
प्रमुखे वर्तमानस्य भल्लेनापाहरद्ध्वजम्	064c  
ततः प्रभग्नं तत्सैन्यं दौर्योधनमरिन्दम	064e  
ततो मद्राधिपं द्रौणिरभ्यधावत्तथाकृतम्	065a  
आरोप्य चैनं स्वरथं त्वरमाणः प्रदुद्रुवे	065c  
मुहूर्तमिव तौ गत्वा नर्दमाने युधिष्ठिरे	066a  
स्थित्वा ततो मद्रपतिरन्यं स्यन्दनमास्थितः	066c  
विधिवत्कल्पितं शुभ्रं महाम्बुदनिनादिनम्	067a  
सज्जयन्त्रोपकरणं द्विषतां रोमहर्षणम्	067c  
