सञ्जय उवाच	001  
ततस्ते प्रययुः सर्वे निवासाय महीक्षितः	001a  
शङ्खान्प्रध्मापयन्तो वै हृष्टाः परिघबाहवः	001c  
पाण्डवान्गच्छतश्चापि शिबिरं नो विशां पते	002a  
महेष्वासोऽन्वगात्पश्चाद्युयुत्सुः सात्यकिस्तथा	002c  
धृष्टद्युम्नः शिखण्डी च द्रौपदेयाश्च सर्वशः	003a  
सर्वे चान्ये महेष्वासा ययुः स्वशिबिराण्युत	003c  
ततस्ते प्राविशन्पार्था हतत्विट्कं हतेश्वरम्	004a  
दुर्योधनस्य शिबिरं रङ्गवद्विसृते जने	004c  
गतोत्सवं पुरमिव हृतनागमिव ह्रदम्	005a  
स्त्रीवर्षवरभूयिष्ठं वृद्धामात्यैरधिष्ठितम्	005c  
तत्रैतान्पर्युपातिष्ठन्दुर्योधनपुरःसराः	006a  
कृताञ्जलिपुटा राजन्काषायमलिनाम्बराः	006c  
शिबिरं समनुप्राप्य कुरुराजस्य पाण्डवाः	007a  
अवतेरुर्महाराज रथेभ्यो रथसत्तमाः	007c  
ततो गाण्डीवधन्वानमभ्यभाषत केशवः	008a  
स्थितः प्रियहिते नित्यमतीव भरतर्षभ	008c  
अवरोपय गाण्डीवमक्षय्यौ च महेषुधी	009a  
अथाहमवरोक्ष्यामि पश्चाद्भरतसत्तम	009c  
स्वयं चैवावरोह त्वमेतच्छ्रेयस्तवानघ	010a  
तच्चाकरोत्तथा वीरः पाण्डुपुत्रो धनञ्जयः	010c  
अथ पश्चात्ततः कृष्णो रश्मीनुत्सृज्य वाजिनाम्	011a  
अवारोहत मेधावी रथाद्गाण्डीवधन्वनः	011c  
अथावतीर्णे भूतानामीश्वरे सुमहात्मनि	012a  
कपिरन्तर्दधे दिव्यो ध्वजो गाण्डीवधन्वनः	012c  
स दग्धो द्रोणकर्णाभ्यां दिव्यैरस्त्रैर्महारथः	013a  
अथ दीप्तोऽग्निना ह्याशु प्रजज्वाल महीपते	013c  
सोपासङ्गः सरश्मिश्च साश्वः सयुगबन्धुरः	014a  
भस्मीभूतोऽपतद्भूमौ रथो गाण्डीवधन्वनः	014c  
तं तथा भस्मभूतं तु दृष्ट्वा पाण्डुसुताः प्रभो	015a  
अभवन्विस्मिता राजन्नर्जुनश्चेदमब्रवीत्	015c  
कृताञ्जलिः सप्रणयं प्रणिपत्याभिवाद्य च	016a  
गोविन्द कस्माद्भगवन्रथो दग्धोऽयमग्निना	016c  
किमेतन्महदाश्चर्यमभवद्यदुनन्दन	017a  
तन्मे ब्रूहि महाबाहो श्रोतव्यं यदि मन्यसे	017c  
वासुदेव उवाच	018  
अस्त्रैर्बहुविधैर्दग्धः पूर्वमेवायमर्जुन	018a  
मदधिष्ठितत्वात्समरे न विशीर्णः परन्तप	018c  
इदानीं तु विशीर्णोऽयं दग्धो ब्रह्मास्त्रतेजसा	019a  
मया विमुक्तः कौन्तेय त्वय्यद्य कृतकर्मणि	019c  
सञ्जय उवाच	020  
ईषदुत्स्मयमानश्च भगवान्केशवोऽरिहा	020a  
परिष्वज्य च राजानं युधिष्ठिरमभाषत	020c  
दिष्ट्या जयसि कौन्तेय दिष्ट्या ते शत्रवो जिताः	021a  
दिष्ट्या गाण्डीवधन्वा च भीमसेनश्च पाण्डवः	021c  
त्वं चापि कुशली राजन्माद्रीपुत्रौ च पाण्डवौ	022a  
मुक्ता वीरक्षयादस्मात्सङ्ग्रामान्निहतद्विषः	022c  
क्षिप्रमुत्तरकालानि कुरु कार्याणि भारत	022e  
उपयातमुपप्लव्यं सह गाण्डीवधन्वना	023a  
आनीय मधुपर्कं मां यत्पुरा त्वमवोचथाः	023c  
एष भ्राता सखा चैव तव कृष्ण धनञ्जयः	024a  
रक्षितव्यो महाबाहो सर्वास्वापत्स्विति प्रभो	024c  
तव चैवं ब्रुवाणस्य तथेत्येवाहमब्रुवम्	024e  
स सव्यसाची गुप्तस्ते विजयी च नरेश्वर	025a  
भ्रातृभिः सह राजेन्द्र शूरः सत्यपराक्रमः	025c  
मुक्तो वीरक्षयादस्मात्सङ्ग्रामाद्रोमहर्षणात्	025e  
एवमुक्तस्तु कृष्णेन धर्मराजो युधिष्ठिरः	026a  
हृष्टरोमा महाराज प्रत्युवाच जनार्दनम्	026c  
प्रमुक्तं द्रोणकर्णाभ्यां ब्रह्मास्त्रमरिमर्दन	027a  
कस्त्वदन्यः सहेत्साक्षादपि वज्री पुरन्दरः	027c  
भवतस्तु प्रसादेन सङ्ग्रामे बहवो जिताः	028a  
महारणगतः पार्थो यच्च नासीत्पराङ्मुखः	028c  
तथैव च महाबाहो पर्यायैर्बहुभिर्मया	029a  
कर्मणामनुसन्तानं तेजसश्च गतिः शुभा	029c  
उपप्लव्ये महर्षिर्मे कृष्णद्वैपायनोऽब्रवीत्	030a  
यतो धर्मस्ततः कृष्णो यतः कृष्णस्ततो जयः	030c  
इत्येवमुक्ते ते वीराः शिबिरं तव भारत	031a  
प्रविश्य प्रत्यपद्यन्त कोशरत्नर्द्धिसञ्चयान्	031c  
रजतं जातरूपं च मणीनथ च मौक्तिकान्	032a  
भूषणान्यथ मुख्यानि कम्बलान्यजिनानि च	032c  
दासीदासमसङ्ख्येयं राज्योपकरणानि च	032e  
ते प्राप्य धनमक्षय्यं त्वदीयं भरतर्षभ	033a  
उदक्रोशन्महेष्वासा नरेन्द्र विजितारयः	033c  
ते तु वीराः समाश्वस्य वाहनान्यवमुच्य च	034a  
अतिष्ठन्त मुहुः सर्वे पाण्डवाः सात्यकिस्तथा	034c  
अथाब्रवीन्महाराज वासुदेवो महायशाः	035a  
अस्माभिर्मङ्गलार्थाय वस्तव्यं शिबिराद्बहिः	035c  
तथेत्युक्त्वा च ते सर्वे पाण्डवाः सात्यकिस्तथा	036a  
वासुदेवेन सहिता मङ्गलार्थं ययुर्बहिः	036c  
ते समासाद्य सरितं पुण्यामोघवतीं नृप	037a  
न्यवसन्नथ तां रात्रिं पाण्डवा हतशत्रवः	037c  
ततः सम्प्रेषयामासुर्यादवं नागसाह्वयम्	038a  
स च प्रायाज्जवेनाशु वासुदेवः प्रतापवान्	038c  
दारुकं रथमारोप्य येन राजाम्बिकासुतः	038e  
तमूचुः सम्प्रयास्यन्तं सैन्यसुग्रीववाहनम्	039a  
प्रत्याश्वासय गान्धारीं हतपुत्रां यशस्विनीम्	039c  
स प्रायात्पाण्डवैरुक्तस्तत्पुरं सात्वतां वरः	040a  
आससादयिषुः क्षिप्रं गान्धारीं निहतात्मजाम्	040c  

