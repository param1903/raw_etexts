वैशम्पायन उवाच	001  
ब्रह्मयोनिभिराकीर्णं जगाम यदुनन्दनः	001a  
यत्र दाल्भ्यो बको राजन्पश्वर्थं सुमहातपाः	001c  
जुहाव धृतराष्ट्रस्य राष्ट्रं वैचित्रवीर्यिणः	001e  
तपसा घोररूपेण कर्शयन्देहमात्मनः	002a  
क्रोधेन महताविष्टो धर्मात्मा वै प्रतापवान्	002c  
पुरा हि नैमिषेयाणां सत्रे द्वादशवार्षिके	003a  
वृत्ते विश्वजितोऽन्ते वै पाञ्चालानृषयोऽगमन्	003c  
तत्रेश्वरमयाचन्त दक्षिणार्थं मनीषिणः	004a  
बलान्वितान्वत्सतरान्निर्व्याधीनेकविंशतिम्	004c  
तानब्रवीद्बको वृद्धो विभजध्वं पशूनिति	005a  
पशूनेतानहं त्यक्त्वा भिक्षिष्ये राजसत्तमम्	005c  
एवमुक्त्वा ततो राजन्नृषीन्सर्वान्प्रतापवान्	006a  
जगाम धृतराष्ट्रस्य भवनं ब्राह्मणोत्तमः	006c  
स समीपगतो भूत्वा धृतराष्ट्रं जनेश्वरम्	007a  
अयाचत पशून्दाल्भ्यः स चैनं रुषितोऽब्रवीत्	007c  
यदृच्छया मृता दृष्ट्वा गास्तदा नृपसत्तम	008a  
एतान्पशून्नय क्षिप्रं ब्रह्मबन्धो यदीच्छसि	008c  
ऋषिस्त्वथ वचः श्रुत्वा चिन्तयामास धर्मवित्	009a  
अहो बत नृशंसं वै वाक्यमुक्तोऽस्मि संसदि	009c  
चिन्तयित्वा मुहूर्तं च रोषाविष्टो द्विजोत्तमः	010a  
मतिं चक्रे विनाशाय धृतराष्ट्रस्य भूपतेः	010c  
स उत्कृत्य मृतानां वै मांसानि द्विजसत्तमः	011a  
जुहाव धृतराष्ट्रस्य राष्ट्रं नरपतेः पुरा	011c  
अवकीर्णे सरस्वत्यास्तीर्थे प्रज्वाल्य पावकम्	012a  
बको दाल्भ्यो महाराज नियमं परमास्थितः	012c  
स तैरेव जुहावास्य राष्ट्रं मांसैर्महातपाः	012e  
तस्मिंस्तु विधिवत्सत्रे सम्प्रवृत्ते सुदारुणे	013a  
अक्षीयत ततो राष्ट्रं धृतराष्ट्रस्य पार्थिव	013c  
छिद्यमानं यथानन्तं वनं परशुना विभो	014a  
बभूवापहतं तच्चाप्यवकीर्णमचेतनम्	014c  
दृष्ट्वा तदवकीर्णं तु राष्ट्रं स मनुजाधिपः	015a  
बभूव दुर्मना राजंश्चिन्तयामास च प्रभुः	015c  
मोक्षार्थमकरोद्यत्नं ब्राह्मणैः सहितः पुरा	016a  
अथासौ पार्थिवः खिन्नस्ते च विप्रास्तदा नृप	016c  
यदा चापि न शक्नोति राष्ट्रं मोचयितुं नृप	017a  
अथ वैप्राश्निकांस्तत्र पप्रच्छ जनमेजय	017c  
ततो वैप्राश्निकाः प्राहुः पशुविप्रकृतस्त्वया	018a  
मांसैरभिजुहोतीति तव राष्ट्रं मुनिर्बकः	018c  
तेन ते हूयमानस्य राष्ट्रस्यास्य क्षयो महान्	019a  
तस्यैतत्तपसः कर्म येन ते ह्यनयो महान्	019c  
अपां कुञ्जे सरस्वत्यास्तं प्रसादय पार्थिव	019e  
सरस्वतीं ततो गत्वा स राजा बकमब्रवीत्	020a  
निपत्य शिरसा भूमौ प्राञ्जलिर्भरतर्षभ	020c  
प्रसादये त्वा भगवन्नपराधं क्षमस्व मे	021a  
मम दीनस्य लुब्धस्य मौर्ख्येण हतचेतसः	021c  
त्वं गतिस्त्वं च मे नाथः प्रसादं कर्तुमर्हसि	021e  
तं तथा विलपन्तं तु शोकोपहतचेतसम्	022a  
दृष्ट्वा तस्य कृपा जज्ञे राष्ट्रं तच्च व्यमोचयत्	022c  
ऋषिः प्रसन्नस्तस्याभूत्संरम्भं च विहाय सः	023a  
मोक्षार्थं तस्य राष्ट्रस्य जुहाव पुनराहुतिम्	023c  
मोक्षयित्वा ततो राष्ट्रं प्रतिगृह्य पशून्बहून्	024a  
हृष्टात्मा नैमिषारण्यं जगाम पुनरेव हि	024c  
धृतराष्ट्रोऽपि धर्मात्मा स्वस्थचेता महामनाः	025a  
स्वमेव नगरं राजा प्रतिपेदे महर्द्धिमत्	025c  
तत्र तीर्थे महाराज बृहस्पतिरुदारधीः	026a  
असुराणामभावाय भावाय च दिवौकसाम्	026c  
मांसैरपि जुहावेष्टिमक्षीयन्त ततोऽसुराः	027a  
दैवतैरपि सम्भग्ना जितकाशिभिराहवे	027c  
तत्रापि विधिवद्दत्त्वा ब्राह्मणेभ्यो महायशाः	028a  
वाजिनः कुञ्जरांश्चैव रथांश्चाश्वतरीयुतान्	028c  
रत्नानि च महार्हाणि धनं धान्यं च पुष्कलम्	029a  
ययौ तीर्थं महाबाहुर्यायातं पृथिवीपते	029c  
यत्र यज्ञे ययातेस्तु महाराज सरस्वती	030a  
सर्पिः पयश्च सुस्राव नाहुषस्य महात्मनः	030c  
तत्रेष्ट्वा पुरुषव्याघ्रो ययातिः पृथिवीपतिः	031a  
आक्रामदूर्ध्वं मुदितो लेभे लोकांश्च पुष्कलान्	031c  
ययातेर्यजमानस्य यत्र राजन्सरस्वती	032a  
प्रसृता प्रददौ कामान्ब्राह्मणानां महात्मनाम्	032c  
यत्र यत्र हि यो विप्रो यान्यान्कामानभीप्सति	033a  
तत्र तत्र सरिच्छ्रेष्ठा ससर्ज सुबहून्रसान्	033c  
तत्र देवाः सगन्धर्वाः प्रीता यज्ञस्य सम्पदा	034a  
विस्मिता मानुषाश्चासन्दृष्ट्वा तां यज्ञसम्पदम्	034c  
ततस्तालकेतुर्महाधर्मसेतुर्महात्मा कृतात्मा महादाननित्यः	035a  
वसिष्ठापवाहं महाभीमवेगं धृतात्मा जितात्मा समभ्याजगाम	035c  
