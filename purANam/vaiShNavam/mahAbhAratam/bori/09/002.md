वैशम्पायन उवाच	001  
विसृष्टास्वथ नारीषु धृतराष्ट्रोऽम्बिकासुतः	001a  
विललाप महाराज दुःखाद्दुःखतरं गतः	001c  
सधूममिव निःश्वस्य करौ धुन्वन्पुनः पुनः	002a  
विचिन्त्य च महाराज ततो वचनमब्रवीत्	002c  
अहो बत महद्दुःखं यदहं पाण्डवान्रणे	003a  
क्षेमिणश्चाव्ययांश्चैव त्वत्तः सूत शृणोमि वै	003c  
वज्रसारमयं नूनं हृदयं सुदृढं मम	004a  
यच्छ्रुत्वा निहतान्पुत्रान्दीर्यते न सहस्रधा	004c  
चिन्तयित्वा वचस्तेषां बालक्रीडां च सञ्जय	005a  
अद्य श्रुत्वा हतान्पुत्रान्भृशं मे दीर्यते मनः	005c  
अन्धत्वाद्यदि तेषां तु न मे रूपनिदर्शनम्	006a  
पुत्रस्नेहकृता प्रीतिर्नित्यमेतेषु धारिता	006c  
बालभावमतिक्रान्तान्यौवनस्थांश्च तानहम्	007a  
मध्यप्राप्तांस्तथा श्रुत्वा हृष्ट आसं तथानघ	007c  
तानद्य निहताञ्श्रुत्वा हृतैश्वर्यान्हृतौजसः	008a  
न लभे वै क्वचिच्छान्तिं पुत्राधिभिरभिप्लुतः	008c  
एह्येहि पुत्र राजेन्द्र ममानाथस्य साम्प्रतम्	009a  
त्वया हीनो महाबाहो कां नु यास्याम्यहं गतिम्	009c  
गतिर्भूत्वा महाराज ज्ञातीनां सुहृदां तथा	010a  
अन्धं वृद्धं च मां वीर विहाय क्व नु गच्छसि	010c  
सा कृपा सा च ते प्रीतिः सा च राजन्सुमानिता	011a  
कथं विनिहतः पार्थैः संयुगेष्वपराजितः	011c  
कथं त्वं पृथिवीपालान्भुक्त्वा तात समागतान्	012a  
शेषे विनिहतो भूमौ प्राकृतः कुनृपो यथा	012c  
को नु मामुत्थितं काल्ये तात तातेति वक्ष्यति	013a  
महाराजेति सततं लोकनाथेति चासकृत्	013c  
परिष्वज्य च मां कण्ठे स्नेहेनाक्लिन्नलोचनः	014a  
अनुशाधीति कौरव्य तत्साधु वद मे वचः	014c  
ननु नामाहमश्रौषं वचनं तव पुत्रक	015a  
भूयसी मम पृथ्वीयं यथा पार्थस्य नो तथा	015c  
भगदत्तः कृपः शल्य आवन्त्योऽथ जयद्रथः	016a  
भूरिश्रवाः सोमदत्तो महाराजोऽथ बाह्लिकः	016c  
अश्वत्थामा च भोजश्च मागधश्च महाबलः	017a  
बृहद्बलश्च काशीशः शकुनिश्चापि सौबलः	017c  
म्लेच्छाश्च बहुसाहस्राः शकाश्च यवनैः सह	018a  
सुदक्षिणश्च काम्बोजस्त्रिगर्ताधिपतिस्तथा	018c  
भीष्मः पितामहश्चैव भारद्वाजोऽथ गौतमः	019a  
श्रुतायुश्चाच्युतायुश्च शतायुश्चापि वीर्यवान्	019c  
जलसन्धोऽथार्श्यशृङ्गी राक्षसश्चाप्यलायुधः	020a  
अलम्बुसो महाबाहुः सुबाहुश्च महारथः	020c  
एते चान्ये च बहवो राजानो राजसत्तम	021a  
मदर्थमुद्यताः सर्वे प्राणांस्त्यक्त्वा रणे प्रभो	021c  
येषां मध्ये स्थितो युद्धे भ्रातृभिः परिवारितः	022a  
योधयिष्याम्यहं पार्थान्पाञ्चालांश्चैव सर्वशः	022c  
चेदींश्च नृपशार्दूल द्रौपदेयांश्च संयुगे	023a  
सात्यकिं कुन्तिभोजं च राक्षसं च घटोत्कचम्	023c  
एकोऽप्येषां महाराज समर्थः सन्निवारणे	024a  
समरे पाण्डवेयानां सङ्क्रुद्धो ह्यभिधावताम्	024c  
किं पुनः सहिता वीराः कृतवैराश्च पाण्डवैः	024e  
अथ वा सर्व एवैते पाण्डवस्यानुयायिभिः	025a  
योत्स्यन्ति सह राजेन्द्र हनिष्यन्ति च तान्मृधे	025c  
कर्णस्त्वेको मया सार्धं निहनिष्यति पाण्डवान्	026a  
ततो नृपतयो वीराः स्थास्यन्ति मम शासने	026c  
यश्च तेषां प्रणेता वै वासुदेवो महाबलः	027a  
न स सन्नह्यते राजन्निति मामब्रवीद्वचः	027c  
तस्याहं वदतः सूत बहुशो मम सन्निधौ	028a  
युक्तितो ह्यनुपश्यामि निहतान्पाण्डवान्मृधे	028c  
तेषां मध्ये स्थिता यत्र हन्यन्ते मम पुत्रकाः	029a  
व्यायच्छमानाः समरे किमन्यद्भागधेयतः	029c  
भीष्मश्च निहतो यत्र लोकनाथः प्रतापवान्	030a  
शिखण्डिनं समासाद्य मृगेन्द्र इव जम्बुकम्	030c  
द्रोणश्च ब्राह्मणो यत्र सर्वशस्त्रास्त्रपारगः	031a  
निहतः पाण्डवैः सङ्ख्ये किमन्यद्भागधेयतः	031c  
भूरिश्रवा हतो यत्र सोमदत्तश्च संयुगे	032a  
बाह्लीकश्च महाराज किमन्यद्भागधेयतः	032c  
सुदक्षिणो हतो यत्र जलसन्धश्च कौरवः	033a  
श्रुतायुश्चाच्युतायुश्च किमन्यद्भागधेयतः	033c  
बृहद्बलो हतो यत्र मागधश्च महाबलः	034a  
आवन्त्यो निहतो यत्र त्रिगर्तश्च जनाधिपः	034c  
संशप्तकाश्च बहवः किमन्यद्भागधेयतः	034e  
अलम्बुसस्तथा राजन्राक्षसश्चाप्यलायुधः	035a  
आर्श्यशृङ्गश्च निहतः किमन्यद्भागधेयतः	035c  
नारायणा हता यत्र गोपाला युद्धदुर्मदाः	036a  
म्लेच्छाश्च बहुसाहस्राः किमन्यद्भागधेयतः	036c  
शकुनिः सौबलो यत्र कैतव्यश्च महाबलः	037a  
निहतः सबलो वीरः किमन्यद्भागधेयतः	037c  
राजानो राजपुत्राश्च शूराः परिघबाहवः	038a  
निहता बहवो यत्र किमन्यद्भागधेयतः	038c  
नानादेशसमावृत्ताः क्षत्रिया यत्र सञ्जय	039a  
निहताः समरे सर्वे किमन्यद्भागधेयतः	039c  
पुत्राश्च मे विनिहताः पौत्राश्चैव महाबलाः	040a  
वयस्या भ्रातरश्चैव किमन्यद्भागधेयतः	040c  
भागधेयसमायुक्तो ध्रुवमुत्पद्यते नरः	041a  
यश्च भाग्यसमायुक्तः स शुभं प्राप्नुयान्नरः	041c  
अहं वियुक्तः स्वैर्भाग्यैः पुत्रैश्चैवेह सञ्जय	042a  
कथमद्य भविष्यामि वृद्धः शत्रुवशं गतः	042c  
नान्यदत्र परं मन्ये वनवासादृते प्रभो	043a  
सोऽहं वनं गमिष्यामि निर्बन्धुर्ज्ञातिसङ्क्षये	043c  
न हि मेऽन्यद्भवेच्छ्रेयो वनाभ्युपगमादृते	044a  
इमामवस्थां प्राप्तस्य लूनपक्षस्य सञ्जय	044c  
दुर्योधनो हतो यत्र शल्यश्च निहतो युधि	045a  
दुःशासनो विशस्तश्च विकर्णश्च महाबलः	045c  
कथं हि भीमसेनस्य श्रोष्येऽहं शब्दमुत्तमम्	046a  
एकेन समरे येन हतं पुत्रशतं मम	046c  
असकृद्वदतस्तस्य दुर्योधनवधेन च	047a  
दुःखशोकाभिसन्तप्तो न श्रोष्ये परुषा गिरः	047c  
एवं स शोकसन्तप्तः पार्थिवो हतबान्धवः	048a  
मुहुर्मुहुर्मुह्यमानः पुत्राधिभिरभिप्लुतः	048c  
विलप्य सुचिरं कालं धृतराष्ट्रोऽम्बिकासुतः	049a  
दीर्घमुष्णं च निःश्वस्य चिन्तयित्वा पराभवम्	049c  
दुःखेन महता राजा सन्तप्तो भरतर्षभ	050a  
पुनर्गावल्गणिं सूतं पर्यपृच्छद्यथातथम्	050c  
भीष्मद्रोणौ हतौ श्रुत्वा सूतपुत्रं च पातितम्	051a  
सेनापतिं प्रणेतारं किमकुर्वत मामकाः	051c  
यं यं सेनाप्रणेतारं युधि कुर्वन्ति मामकाः	052a  
अचिरेणैव कालेन तं तं निघ्नन्ति पाण्डवाः	052c  
रणमूर्ध्नि हतो भीष्मः पश्यतां वः किरीटिना	053a  
एवमेव हतो द्रोणः सर्वेषामेव पश्यताम्	053c  
एवमेव हतः कर्णः सूतपुत्रः प्रतापवान्	054a  
स राजकानां सर्वेषां पश्यतां वः किरीटिना	054c  
पूर्वमेवाहमुक्तो वै विदुरेण महात्मना	055a  
दुर्योधनापराधेन प्रजेयं विनशिष्यति	055c  
केचिन्न सम्यक्पश्यन्ति मूढाः सम्यक्तथापरे	056a  
तदिदं मम मूढस्य तथाभूतं वचः स्म ह	056c  
यदब्रवीन्मे धर्मात्मा विदुरो दीर्घदर्शिवान्	057a  
तत्तथा समनुप्राप्तं वचनं सत्यवादिनः	057c  
दैवोपहतचित्तेन यन्मयापकृतं पुरा	058a  
अनयस्य फलं तस्य ब्रूहि गावल्गणे पुनः	058c  
को वा मुखमनीकानामासीत्कर्णे निपातिते	059a  
अर्जुनं वासुदेवं च को वा प्रत्युद्ययौ रथी	059c  
केऽरक्षन्दक्षिणं चक्रं मद्रराजस्य संयुगे	060a  
वामं च योद्धुकामस्य के वा वीरस्य पृष्ठतः	060c  
कथं च वः समेतानां मद्रराजो महाबलः	061a  
निहतः पाण्डवैः सङ्ख्ये पुत्रो वा मम सञ्जय	061c  
ब्रूहि सर्वं यथातत्त्वं भरतानां महाक्षयम्	062a  
यथा च निहतः सङ्ख्ये पुत्रो दुर्योधनो मम	062c  
पाञ्चालाश्च यथा सर्वे निहताः सपदानुगाः	063a  
धृष्टद्युम्नः शिखण्डी च द्रौपद्याः पञ्च चात्मजाः	063c  
पाण्डवाश्च यथा मुक्तास्तथोभौ सात्वतौ युधि	064a  
कृपश्च कृतवर्मा च भारद्वाजस्य चात्मजः	064c  
यद्यथा यादृशं चैव युद्धं वृत्तं च साम्प्रतम्	065a  
अखिलं श्रोतुमिच्छामि कुशलो ह्यसि सञ्जय	065c  
