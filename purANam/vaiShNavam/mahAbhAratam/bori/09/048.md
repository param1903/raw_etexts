वैशम्पायन उवाच	09048001  
इन्द्रतीर्थं ततो गत्वा यदूनां प्रवरो बली	09048001a  
विप्रेभ्यो धनरत्नानि ददौ स्नात्वा यथाविधि	09048001c  
तत्र ह्यमरराजोऽसावीजे क्रतुशतेन ह	09048002a  
बृहस्पतेश्च देवेशः प्रददौ विपुलं धनम्	09048002c  
निरर्गलान्सजारूथ्यान्सर्वान्विविधदक्षिणान्	09048003a  
आजहार क्रतूंस्तत्र यथोक्तान्वेदपारगैः	09048003c  
तान्क्रतून्भरतश्रेष्ठ शतकृत्वो महाद्युतिः	09048004a  
पूरयामास विधिवत्ततः ख्यातः शतक्रतुः	09048004c  
तस्य नाम्ना च तत्तीर्थं शिवं पुण्यं सनातनम्	09048005a  
इन्द्रतीर्थमिति ख्यातं सर्वपापप्रमोचनम्	09048005c  
उपस्पृश्य च तत्रापि विधिवन्मुसलायुधः	09048006a  
ब्राह्मणान्पूजयित्वा च पानाच्छादनभोजनैः	09048006c  
शुभं तीर्थवरं तस्माद्रामतीर्थं जगाम ह	09048006e  
यत्र रामो महाभागो भार्गवः सुमहातपाः	09048007a  
असकृत्पृथिवीं सर्वां हतक्षत्रियपुङ्गवाम्	09048007c  
उपाध्यायं पुरस्कृत्य कश्यपं मुनिसत्तमम्	09048008a  
अयजद्वाजपेयेन सोऽश्वमेधशतेन च	09048008c  
प्रददौ दक्षिणार्थं च पृथिवीं वै ससागराम्	09048008e  
रामो दत्त्वा धनं तत्र द्विजेभ्यो जनमेजय	09048009a  
उपस्पृश्य यथान्यायं पूजयित्वा तथा द्विजान्	09048009c  
पुण्ये तीर्थे शुभे देशे वसु दत्त्वा शुभाननः	09048010a  
मुनींश्चैवाभिवाद्याथ यमुनातीर्थमागमत्	09048010c  
यत्रानयामास तदा राजसूयं महीपते	09048011a  
पुत्रोऽदितेर्महाभागो वरुणो वै सितप्रभः	09048011c  
तत्र निर्जित्य सङ्ग्रामे मानुषान्दैवतांस्तथा	09048012a  
वरं क्रतुं समाजह्रे वरुणः परवीरहा	09048012c  
तस्मिन्क्रतुवरे वृत्ते सङ्ग्रामः समजायत	09048013a  
देवानां दानवानां च त्रैलोक्यस्य क्षयावहः	09048013c  
राजसूये क्रतुश्रेष्ठे निवृत्ते जनमेजय	09048014a  
जायते सुमहाघोरः सङ्ग्रामः क्षत्रियान्प्रति	09048014c  
सीरायुधस्तदा रामस्तस्मिंस्तीर्थवरे तदा	09048015a  
तत्र स्नात्वा च दत्त्वा च द्विजेभ्यो वसु माधवः	09048015c  
वनमाली ततो हृष्टः स्तूयमानो द्विजातिभिः	09048016a  
तस्मादादित्यतीर्थं च जगाम कमलेक्षणः	09048016c  
यत्रेष्ट्वा भगवाञ्ज्योतिर्भास्करो राजसत्तम	09048017a  
ज्योतिषामाधिपत्यं च प्रभावं चाभ्यपद्यत	09048017c  
तस्या नद्यास्तु तीरे वै सर्वे देवाः सवासवाः	09048018a  
विश्वेदेवाः समरुतो गन्धर्वाप्सरसश्च ह	09048018c  
द्वैपायनः शुकश्चैव कृष्णश्च मधुसूदनः	09048019a  
यक्षाश्च राक्षसाश्चैव पिशाचाश्च विशां पते	09048019c  
एते चान्ये च बहवो योगसिद्धाः सहस्रशः	09048020a  
तस्मिंस्तीर्थे सरस्वत्याः शिवे पुण्ये परन्तप	09048020c  
तत्र हत्वा पुरा विष्णुरसुरौ मधुकैटभौ	09048021a  
आप्लुतो भरतश्रेष्ठ तीर्थप्रवर उत्तमे	09048021c  
द्वैपायनश्च धर्मात्मा तत्रैवाप्लुत्य भारत	09048022a  
सम्प्राप्तः परमं योगं सिद्धिं च परमां गतः	09048022c  
असितो देवलश्चैव तस्मिन्नेव महातपाः	09048023a  
परमं योगमास्थाय ऋषिर्योगमवाप्तवान्	09048023c  
