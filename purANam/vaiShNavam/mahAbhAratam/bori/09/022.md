सञ्जय उवाच	001  
वर्तमाने तथा युद्धे घोररूपे भयानके	001a  
अभज्यत बलं तत्र तव पुत्रस्य पाण्डवैः	001c  
तांस्तु यत्नेन महता सन्निवार्य महारथान्	002a  
पुत्रस्ते योधयामास पाण्डवानामनीकिनीम्	002c  
निवृत्ताः सहसा योधास्तव पुत्रप्रियैषिणः	003a  
सन्निवृत्तेषु तेष्वेवं युद्धमासीत्सुदारुणम्	003c  
तावकानां परेषां च देवासुररणोपमम्	004a  
परेषां तव सैन्ये च नासीत्कश्चित्पराङ्मुखः	004c  
अनुमानेन युध्यन्ते सञ्ज्ञाभिश्च परस्परम्	005a  
तेषां क्षयो महानासीद्युध्यतामितरेतरम्	005c  
ततो युधिष्ठिरो राजा क्रोधेन महता युतः	006a  
जिगीषमाणः सङ्ग्रामे धार्तराष्ट्रान्सराजकान्	006c  
त्रिभिः शारद्वतं विद्ध्वा रुक्मपुङ्खैः शिलाशितैः	007a  
चतुर्भिर्निजघानाश्वान्कल्याणान्कृतवर्मणः	007c  
अश्वत्थामा तु हार्दिक्यमपोवाह यशस्विनम्	008a  
अथ शारद्वतोऽष्टाभिः प्रत्यविध्यद्युधिष्ठिरम्	008c  
ततो दुर्योधनो राजा रथान्सप्तशतान्रणे	009a  
प्रेषयद्यत्र राजासौ धर्मपुत्रो युधिष्ठिरः	009c  
ते रथा रथिभिर्युक्ता मनोमारुतरंहसः	010a  
अभ्यद्रवन्त सङ्ग्रामे कौन्तेयस्य रथं प्रति	010c  
ते समन्तान्महाराज परिवार्य युधिष्ठिरम्	011a  
अदृश्यं सायकैश्चक्रुर्मेघा इव दिवाकरम्	011c  
नामृष्यन्त सुसंरब्धाः शिखण्डिप्रमुखा रथाः	012a  
रथैरग्र्यजवैर्युक्तैः किङ्किणीजालसंवृतैः	012c  
आजग्मुरभिरक्षन्तः कुन्तीपुत्रं युधिष्ठिरम्	012e  
ततः प्रववृते रौद्रः सङ्ग्रामः शोणितोदकः	013a  
पाण्डवानां कुरूणां च यमराष्ट्रविवर्धनः	013c  
रथान्सप्तशतान्हत्वा कुरूणामाततायिनाम्	014a  
पाण्डवाः सह पाञ्चालैः पुनरेवाभ्यवारयन्	014c  
तत्र युद्धं महच्चासीत्तव पुत्रस्य पाण्डवैः	015a  
न च नस्तादृशं दृष्टं नैव चापि परिश्रुतम्	015c  
वर्तमाने तथा युद्धे निर्मर्यादे समन्ततः	016a  
वध्यमानेषु योधेषु तावकेष्वितरेषु च	016c  
निनदत्सु च योधेषु शङ्खवर्यैश्च पूरितैः	017a  
उत्कृष्टैः सिंहनादैश्च गर्जितेन च धन्विनाम्	017c  
अतिप्रवृद्धे युद्धे च छिद्यमानेषु मर्मसु	018a  
धावमानेषु योधेषु जयगृद्धिषु मारिष	018c  
संहारे सर्वतो जाते पृथिव्यां शोकसम्भवे	019a  
बह्वीनामुत्तमस्त्रीणां सीमन्तोद्धरणे तथा	019c  
निर्मर्यादे तथा युद्धे वर्तमाने सुदारुणे	020a  
प्रादुरासन्विनाशाय तदोत्पाताः सुदारुणाः	020c  
चचाल शब्दं कुर्वाणा सपर्वतवना मही	020e  
सदण्डाः सोल्मुका राजञ्शीर्यमाणाः समन्ततः	021a  
उल्काः पेतुर्दिवो भूमावाहत्य रविमण्डलम्	021c  
विष्वग्वाताः प्रादुरासन्नीचैः शर्करवर्षिणः	022a  
अश्रूणि मुमुचुर्नागा वेपथुश्चास्पृशद्भृशम्	022c  
एतान्घोराननादृत्य समुत्पातान्सुदारुणान्	023a  
पुनर्युद्धाय सम्मन्त्र्य क्षत्रियास्तस्थुरव्यथाः	023c  
रमणीये कुरुक्षेत्रे पुण्ये स्वर्गं यियासवः	023e  
ततो गान्धारराजस्य पुत्रः शकुनिरब्रवीत्	024a  
युध्यध्वमग्रतो यावत्पृष्ठतो हन्मि पाण्डवान्	024c  
ततो नः सम्प्रयातानां मद्रयोधास्तरस्विनः	025a  
हृष्टाः किलकिलाशब्दमकुर्वन्तापरे तथा	025c  
अस्मांस्तु पुनरासाद्य लब्धलक्षा दुरासदाः	026a  
शरासनानि धुन्वन्तः शरवर्षैरवाकिरन्	026c  
ततो हतं परैस्तत्र मद्रराजबलं तदा	027a  
दुर्योधनबलं दृष्ट्वा पुनरासीत्पराङ्मुखम्	027c  
गान्धारराजस्तु पुनर्वाक्यमाह ततो बली	028a  
निवर्तध्वमधर्मज्ञा युध्यध्वं किं सृतेन वः	028c  
अनीकं दशसाहस्रमश्वानां भरतर्षभ	029a  
आसीद्गान्धारराजस्य विमलप्रासयोधिनाम्	029c  
बलेन तेन विक्रम्य वर्तमाने जनक्षये	030a  
पृष्ठतः पाण्डवानीकमभ्यघ्नन्निशितैः शरैः	030c  
तदभ्रमिव वातेन क्षिप्यमाणं समन्ततः	031a  
अभज्यत महाराज पाण्डूनां सुमहद्बलम्	031c  
ततो युधिष्ठिरः प्रेक्ष्य भग्नं स्वबलमन्तिकात्	032a  
अभ्यचोदयदव्यग्रः सहदेवं महाबलम्	032c  
असौ सुबलपुत्रो नो जघनं पीड्य दंशितः	033a  
सेनां निसूदयन्त्येष पश्य पाण्डव दुर्मतिम्	033c  
गच्छ त्वं द्रौपदेयाश्च शकुनिं सौबलं जहि	034a  
रथानीकमहं रक्ष्ये पाञ्चालसहितोऽनघ	034c  
गच्छन्तु कुञ्जराः सर्वे वाजिनश्च सह त्वया	035a  
पादाताश्च त्रिसाहस्राः शकुनिं सौबलं जहि	035c  
ततो गजाः सप्तशताश्चापपाणिभिरास्थिताः	036a  
पञ्च चाश्वसहस्राणि सहदेवश्च वीर्यवान्	036c  
पादाताश्च त्रिसाहस्रा द्रौपदेयाश्च सर्वशः	037a  
रणे ह्यभ्यद्रवंस्ते तु शकुनिं युद्धदुर्मदम्	037c  
ततस्तु सौबलो राजन्नभ्यतिक्रम्य पाण्डवान्	038a  
जघान पृष्ठतः सेनां जयगृध्रः प्रतापवान्	038c  
अश्वारोहास्तु संरब्धाः पाण्डवानां तरस्विनाम्	039a  
प्राविशन्सौबलानीकमभ्यतिक्रम्य तान्रथान्	039c  
ते तत्र सादिनः शूराः सौबलस्य महद्बलम्	040a  
गजमध्येऽवतिष्ठन्तः शरवर्षैरवाकिरन्	040c  
तदुद्यतगदाप्रासमकापुरुषसेवितम्	041a  
प्रावर्तत महद्युद्धं राजन्दुर्मन्त्रिते तव	041c  
उपारमन्त ज्याशब्दाः प्रेक्षका रथिनोऽभवन्	042a  
न हि स्वेषां परेषां वा विशेषः प्रत्यदृश्यत	042c  
शूरबाहुविसृष्टानां शक्तीनां भरतर्षभ	043a  
ज्योतिषामिव सम्पातमपश्यन्कुरुपाण्डवाः	043c  
ऋष्टिभिर्विमलाभिश्च तत्र तत्र विशां पते	044a  
सम्पतन्तीभिराकाशमावृतं बह्वशोभत	044c  
प्रासानां पततां राजन्रूपमासीत्समन्ततः	045a  
शलभानामिवाकाशे तदा भरतसत्तम	045c  
रुधिरोक्षितसर्वाङ्गा विप्रविद्धैर्नियन्तृभिः	046a  
हयाः परिपतन्ति स्म शतशोऽथ सहस्रशः	046c  
अन्योन्यपरिपिष्टाश्च समासाद्य परस्परम्	047a  
अविक्षताः स्म दृश्यन्ते वमन्तो रुधिरं मुखैः	047c  
ततोऽभवत्तमो घोरं सैन्येन रजसा वृते	048a  
तानपाक्रमतोऽद्राक्षं तस्माद्देशादरिन्दमान्	048c  
अश्वान्राजन्मनुष्यांश्च रजसा संवृते सति	048e  
भूमौ निपतिताश्चान्ये वमन्तो रुधिरं बहु	049a  
केशाकेशिसमालग्ना न शेकुश्चेष्टितुं जनाः	049c  
अन्योन्यमश्वपृष्ठेभ्यो विकर्षन्तो महाबलाः	050a  
मल्ला इव समासाद्य निजघ्नुरितरेतरम्	050c  
अश्वैश्च व्यपकृष्यन्त बहवोऽत्र गतासवः	050e  
भूमौ निपतिताश्चान्ये बहवो विजयैषिणः	051a  
तत्र तत्र व्यदृश्यन्त पुरुषाः शूरमानिनः	051c  
रक्तोक्षितैश्छिन्नभुजैरपकृष्टशिरोरुहैः	052a  
व्यदृश्यत मही कीर्णा शतशोऽथ सहस्रशः	052c  
दूरं न शक्यं तत्रासीद्गन्तुमश्वेन केनचित्	053a  
साश्वारोहैर्हतैरश्वैरावृते वसुधातले	053c  
रुधिरोक्षितसन्नाहैरात्तशस्त्रैरुदायुधैः	054a  
नानाप्रहरणैर्घोरैः परस्परवधैषिभिः	054c  
सुसन्निकृष्टैः सङ्ग्रामे हतभूयिष्ठसैनिकैः	054e  
स मुहूर्तं ततो युद्ध्वा सौबलोऽथ विशां पते	055a  
षट्सहस्रैर्हयैः शिष्टैरपायाच्छकुनिस्ततः	055c  
तथैव पाण्डवानीकं रुधिरेण समुक्षितम्	056a  
षट्सहस्रैर्हयैः शिष्टैरपायाच्छ्रान्तवाहनम्	056c  
अश्वारोहास्तु पाण्डूनामब्रुवन्रुधिरोक्षिताः	057a  
सुसन्निकृष्टाः सङ्ग्रामे भूयिष्ठं त्यक्तजीविताः	057c  
नेह शक्यं रथैर्योद्धुं कुत एव महागजैः	058a  
रथानेव रथा यान्तु कुञ्जराः कुञ्जरानपि	058c  
प्रतियातो हि शकुनिः स्वमनीकमवस्थितः	059a  
न पुनः सौबलो राजा युद्धमभ्यागमिष्यति	059c  
ततस्तु द्रौपदेयाश्च ते च मत्ता महाद्विपाः	060a  
प्रययुर्यत्र पाञ्चाल्यो धृष्टद्युम्नो महारथः	060c  
सहदेवोऽपि कौरव्य रजोमेघे समुत्थिते	061a  
एकाकी प्रययौ तत्र यत्र राजा युधिष्ठिरः	061c  
ततस्तेषु प्रयातेषु शकुनिः सौबलः पुनः	062a  
पार्श्वतोऽभ्यहनत्क्रुद्धो धृष्टद्युम्नस्य वाहिनीम्	062c  
तत्पुनस्तुमुलं युद्धं प्राणांस्त्यक्त्वाभ्यवर्तत	063a  
तावकानां परेषां च परस्परवधैषिणाम्	063c  
ते ह्यन्योन्यमवेक्षन्त तस्मिन्वीरसमागमे	064a  
योधाः पर्यपतन्राजञ्शतशोऽथ सहस्रशः	064c  
असिभिश्छिद्यमानानां शिरसां लोकसङ्क्षये	065a  
प्रादुरासीन्महाशब्दस्तालानां पततामिव	065c  
विमुक्तानां शरीराणां भिन्नानां पततां भुवि	066a  
सायुधानां च बाहूनामुरूणां च विशां पते	066c  
आसीत्कटकटाशब्दः सुमहान्रोमहर्षणः	066e  
निघ्नन्तो निशितैः शस्त्रैर्भ्रातॄन्पुत्रान्सखीनपि	067a  
योधाः परिपतन्ति स्म यथामिषकृते खगाः	067c  
अन्योन्यं प्रतिसंरब्धाः समासाद्य परस्परम्	068a  
अहं पूर्वमहं पूर्वमिति न्यघ्नन्सहस्रशः	068c  
सङ्घातैरासनभ्रष्टैरश्वारोहैर्गतासुभिः	069a  
हयाः परिपतन्ति स्म शतशोऽथ सहस्रशः	069c  
स्फुरतां प्रतिपिष्टानामश्वानां शीघ्रसारिणाम्	070a  
स्तनतां च मनुष्याणां सन्नद्धानां विशां पते	070c  
शक्त्यृष्टिप्रासशब्दश्च तुमुलः समजायत	071a  
भिन्दतां परमर्माणि राजन्दुर्मन्त्रिते तव	071c  
श्रमाभिभूताः संरब्धाः श्रान्तवाहाः पिपासिताः	072a  
विक्षताश्च शितैः शस्त्रैरभ्यवर्तन्त तावकाः	072c  
मत्ता रुधिरगन्धेन बहवोऽत्र विचेतसः	073a  
जघ्नुः परान्स्वकांश्चैव प्राप्तान्प्राप्ताननन्तरान्	073c  
बहवश्च गतप्राणाः क्षत्रिया जयगृद्धिनः	074a  
भूमावभ्यपतन्राजञ्शरवृष्टिभिरावृताः	074c  
वृकगृध्रशृगालानां तुमुले मोदनेऽहनि	075a  
आसीद्बलक्षयो घोरस्तव पुत्रस्य पश्यतः	075c  
नराश्वकायसञ्छन्ना भूमिरासीद्विशां पते	076a  
रुधिरोदकचित्रा च भीरूणां भयवर्धिनी	076c  
असिभिः पट्टिशैः शूलैस्तक्षमाणाः पुनः पुनः	077a  
तावकाः पाण्डवाश्चैव नाभ्यवर्तन्त भारत	077c  
प्रहरन्तो यथाशक्ति यावत्प्राणस्य धारणम्	078a  
योधाः परिपतन्ति स्म वमन्तो रुधिरं व्रणैः	078c  
शिरो गृहीत्वा केशेषु कबन्धः समदृश्यत	079a  
उद्यम्य निशितं खड्गं रुधिरेण समुक्षितम्	079c  
अथोत्थितेषु बहुषु कबन्धेषु जनाधिप	080a  
तथा रुधिरगन्धेन योधाः कश्मलमाविशन्	080c  
मन्दीभूते ततः शब्दे पाण्डवानां महद्बलम्	081a  
अल्पावशिष्टैस्तुरगैरभ्यवर्तत सौबलः	081c  
ततोऽभ्यधावंस्त्वरिताः पाण्डवा जयगृद्धिनः	082a  
पदातयश्च नागाश्च सादिनश्चोद्यतायुधाः	082c  
कोष्टकीकृत्य चाप्येनं परिक्षिप्य च सर्वशः	083a  
शस्त्रैर्नानाविधैर्जघ्नुर्युद्धपारं तितीर्षवः	083c  
त्वदीयास्तांस्तु सम्प्रेक्ष्य सर्वतः समभिद्रुतान्	084a  
साश्वपत्तिद्विपरथाः पाण्डवानभिदुद्रुवुः	084c  
केचित्पदातयः पद्भिर्मुष्टिभिश्च परस्परम्	085a  
निजघ्नुः समरे शूराः क्षीणशस्त्रास्ततोऽपतन्	085c  
रथेभ्यो रथिनः पेतुर्द्विपेभ्यो हस्तिसादिनः	086a  
विमानेभ्य इव भ्रष्टाः सिद्धाः पुण्यक्षयाद्यथा	086c  
एवमन्योन्यमायस्ता योधा जघ्नुर्महामृधे	087a  
पितॄन्भ्रातॄन्वयस्यांश्च पुत्रानपि तथापरे	087c  
एवमासीदमर्यादं युद्धं भरतसत्तम	088a  
प्रासासिबाणकलिले वर्तमाने सुदारुणे	088c  
