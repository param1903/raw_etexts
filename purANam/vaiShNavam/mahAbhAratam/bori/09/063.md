धृतराष्ट्र उवाच	001  
अधिष्ठितः पदा मूर्ध्नि भग्नसक्थो महीं गतः	001a  
शौटीरमानी पुत्रो मे कान्यभाषत सञ्जय	001c  
अत्यर्थं कोपनो राजा जातवैरश्च पाण्डुषु	002a  
व्यसनं परमं प्राप्तः किमाह परमाहवे	002c  
सञ्जय उवाच	003  
शृणु राजन्प्रवक्ष्यामि यथावृत्तं नराधिप	003a  
राज्ञा यदुक्तं भग्नेन तस्मिन्व्यसन आगते	003c  
भग्नसक्थो नृपो राजन्पांसुना सोऽवगुण्ठितः	004a  
यमयन्मूर्धजांस्तत्र वीक्ष्य चैव दिशो दश	004c  
केशान्नियम्य यत्नेन निःश्वसन्नुरगो यथा	005a  
संरम्भाश्रुपरीताभ्यां नेत्राभ्यामभिवीक्ष्य माम्	005c  
बाहू धरण्यां निष्पिष्य मुहुर्मत्त इव द्विपः	006a  
प्रकीर्णान्मूर्धजान्धुन्वन्दन्तैर्दन्तानुपस्पृशन्	006c  
गर्हयन्पाण्डवं ज्येष्ठं निःश्वस्येदमथाब्रवीत्	006e  
भीष्मे शान्तनवे नाथे कर्णे चास्त्रभृतां वरे	007a  
गौतमे शकुनौ चापि द्रोणे चास्त्रभृतां वरे	007c  
अश्वत्थाम्नि तथा शल्ये शूरे च कृतवर्मणि	008a  
इमामवस्थां प्राप्तोऽस्मि कालो हि दुरतिक्रमः	008c  
एकादशचमूभर्ता सोऽहमेतां दशां गतः	009a  
कालं प्राप्य महाबाहो न कश्चिदतिवर्तते	009c  
आख्यातव्यं मदीयानां येऽस्मिञ्जीवन्ति सङ्गरे	010a  
यथाहं भीमसेनेन व्युत्क्रम्य समयं हतः	010c  
बहूनि सुनृशंसानि कृतानि खलु पाण्डवैः	011a  
भूरिश्रवसि कर्णे च भीष्मे द्रोणे च श्रीमति	011c  
इदं चाकीर्तिजं कर्म नृशंसैः पाण्डवैः कृतम्	012a  
येन ते सत्सु निर्वेदं गमिष्यन्तीति मे मतिः	012c  
का प्रीतिः सत्त्वयुक्तस्य कृत्वोपधिकृतं जयम्	013a  
को वा समयभेत्तारं बुधः सम्मन्तुमर्हति	013c  
अधर्मेण जयं लब्ध्वा को नु हृष्येत पण्डितः	014a  
यथा संहृष्यते पापः पाण्डुपुत्रो वृकोदरः	014c  
किं नु चित्रमतस्त्वद्य भग्नसक्थस्य यन्मम	015a  
क्रुद्धेन भीमसेनेन पादेन मृदितं शिरः	015c  
प्रतपन्तं श्रिया जुष्टं वर्तमानं च बन्धुषु	016a  
एवं कुर्यान्नरो यो हि स वै सञ्जय पूजितः	016c  
अभिज्ञौ क्षत्रधर्मस्य मम माता पिता च मे	017a  
तौ हि सञ्जय दुःखार्तौ विज्ञाप्यौ वचनान्मम	017c  
इष्टं भृत्या भृताः सम्यग्भूः प्रशास्ता ससागरा	018a  
मूर्ध्नि स्थितममित्राणां जीवतामेव सञ्जय	018c  
दत्ता दाया यथाशक्ति मित्राणां च प्रियं कृतम्	019a  
अमित्रा बाधिताः सर्वे को नु स्वन्ततरो मया	019c  
यातानि परराष्ट्राणि नृपा भुक्ताश्च दासवत्	020a  
प्रियेभ्यः प्रकृतं साधु को नु स्वन्ततरो मया	020c  
मानिता बान्धवाः सर्वे मान्यः सम्पूजितो जनः	021a  
त्रितयं सेवितं सर्वं को नु स्वन्ततरो मया	021c  
आज्ञप्तं नृपमुख्येषु मानः प्राप्तः सुदुर्लभः	022a  
आजानेयैस्तथा यातं को नु स्वन्ततरो मया	022c  
अधीतं विधिवद्दत्तं प्राप्तमायुर्निरामयम्	023a  
स्वधर्मेण जिता लोकाः को नु स्वन्ततरो मया	023c  
दिष्ट्या नाहं जितः सङ्ख्ये परान्प्रेष्यवदाश्रितः	024a  
दिष्ट्या मे विपुला लक्ष्मीर्मृते त्वन्यं गता विभो	024c  
यदिष्टं क्षत्रबन्धूनां स्वधर्ममनुतिष्ठताम्	025a  
निधनं तन्मया प्राप्तं को नु स्वन्ततरो मया	025c  
दिष्ट्या नाहं परावृत्तो वैरात्प्राकृतवज्जितः	026a  
दिष्ट्या न विमतिं काञ्चिद्भजित्वा तु पराजितः	026c  
सुप्तं वाथ प्रमत्तं वा यथा हन्याद्विषेण वा	027a  
एवं व्युत्क्रान्तधर्मेण व्युत्क्रम्य समयं हतः	027c  
अश्वत्थामा महाभागः कृतवर्मा च सात्वतः	028a  
कृपः शारद्वतश्चैव वक्तव्या वचनान्मम	028c  
अधर्मेण प्रवृत्तानां पाण्डवानामनेकशः	029a  
विश्वासं समयघ्नानां न यूयं गन्तुमर्हथ	029c  
वातिकांश्चाब्रवीद्राजा पुत्रस्ते सत्यविक्रमः	030a  
अधर्माद्भीमसेनेन निहतोऽहं यथा रणे	030c  
सोऽहं द्रोणं स्वर्गगतं शल्यकर्णावुभौ तथा	031a  
वृषसेनं महावीर्यं शकुनिं चापि सौबलम्	031c  
जलसन्धं महावीर्यं भगदत्तं च पार्थिवम्	032a  
सौमदत्तिं महेष्वासं सैन्धवं च जयद्रथम्	032c  
दुःशासनपुरोगांश्च भ्रातॄनात्मसमांस्तथा	033a  
दौःशासनिं च विक्रान्तं लक्ष्मणं चात्मजावुभौ	033c  
एतांश्चान्यांश्च सुबहून्मदीयांश्च सहस्रशः	034a  
पृष्ठतोऽनुगमिष्यामि सार्थहीन इवाध्वगः	034c  
कथं भ्रातॄन्हताञ्श्रुत्वा भर्तारं च स्वसा मम	035a  
रोरूयमाणा दुःखार्ता दुःशला सा भविष्यति	035c  
स्नुषाभिः प्रस्नुषाभिश्च वृद्धो राजा पिता मम	036a  
गान्धारीसहितः क्रोशन्कां गतिं प्रतिपत्स्यते	036c  
नूनं लक्ष्मणमातापि हतपुत्रा हतेश्वरा	037a  
विनाशं यास्यति क्षिप्रं कल्याणी पृथुलोचना	037c  
यदि जानाति चार्वाकः परिव्राड्वाग्विशारदः	038a  
करिष्यति महाभागो ध्रुवं सोऽपचितिं मम	038c  
समन्तपञ्चके पुण्ये त्रिषु लोकेषु विश्रुते	039a  
अहं निधनमासाद्य लोकान्प्राप्स्यामि शाश्वतान्	039c  
ततो जनसहस्राणि बाष्पपूर्णानि मारिष	040a  
प्रलापं नृपतेः श्रुत्वा विद्रवन्ति दिशो दश	040c  
ससागरवना घोरा पृथिवी सचराचरा	041a  
चचालाथ सनिर्ह्रादा दिशश्चैवाविलाभवन्	041c  
ते द्रोणपुत्रमासाद्य यथावृत्तं न्यवेदयन्	042a  
व्यवहारं गदायुद्धे पार्थिवस्य च घातनम्	042c  
तदाख्याय ततः सर्वे द्रोणपुत्रस्य भारत	043a  
ध्यात्वा च सुचिरं कालं जग्मुरार्ता यथागतम्	043c  
