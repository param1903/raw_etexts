सञ्जय उवाच	001  
पतितं प्रेक्ष्य यन्तारं शल्यः सर्वायसीं गदाम्	001a  
आदाय तरसा राजंस्तस्थौ गिरिरिवाचलः	001c  
तं दीप्तमिव कालाग्निं पाशहस्तमिवान्तकम्	002a  
सशृङ्गमिव कैलासं सवज्रमिव वासवम्	002c  
सशूलमिव हर्यक्षं वने मत्तमिव द्विपम्	003a  
जवेनाभ्यपतद्भीमः प्रगृह्य महतीं गदाम्	003c  
ततः शङ्खप्रणादश्च तूर्याणां च सहस्रशः	004a  
सिंहनादश्च सञ्जज्ञे शूराणां हर्षवर्धनः	004c  
प्रेक्षन्तः सर्वतस्तौ हि योधा योधमहाद्विपौ	005a  
तावकाश्च परे चैव साधु साध्वित्यथाब्रुवन्	005c  
न हि मद्राधिपादन्यो रामाद्वा यदुनन्दनात्	006a  
सोढुमुत्सहते वेगं भीमसेनस्य संयुगे	006c  
तथा मद्राधिपस्यापि गदावेगं महात्मनः	007a  
सोढुमुत्सहते नान्यो योधो युधि वृकोदरात्	007c  
तौ वृषाविव नर्दन्तौ मण्डलानि विचेरतुः	008a  
आवल्गितौ गदाहस्तौ मद्रराजवृकोदरौ	008c  
मण्डलावर्तमार्गेषु गदाविहरणेषु च	009a  
निर्विशेषमभूद्युद्धं तयोः पुरुषसिंहयोः	009c  
तप्तहेममयैः शुभ्रैर्बभूव भयवर्धनी	010a  
अग्निज्वालैरिवाविद्धा पट्टैः शल्यस्य सा गदा	010c  
तथैव चरतो मार्गान्मण्डलेषु महात्मनः	011a  
विद्युदभ्रप्रतीकाशा भीमस्य शुशुभे गदा	011c  
ताडिता मद्रराजेन भीमस्य गदया गदा	012a  
दीप्यमानेव वै राजन्ससृजे पावकार्चिषः	012c  
तथा भीमेन शल्यस्य ताडिता गदया गदा	013a  
अङ्गारवर्षं मुमुचे तदद्भुतमिवाभवत्	013c  
दन्तैरिव महानागौ शृङ्गैरिव महर्षभौ	014a  
तोत्त्रैरिव तदान्योन्यं गदाग्राभ्यां निजघ्नतुः	014c  
तौ गदानिहतैर्गात्रैः क्षणेन रुधिरोक्षितौ	015a  
प्रेक्षणीयतरावास्तां पुष्पिताविव किंशुकौ	015c  
गदया मद्रराजेन सव्यदक्षिणमाहतः	016a  
भीमसेनो महाबाहुर्न चचालाचलो यथा	016c  
तथा भीमगदावेगैस्ताड्यमानो मुहुर्मुहुः	017a  
शल्यो न विव्यथे राजन्दन्तिनेवाहतो गिरिः	017c  
शुश्रुवे दिक्षु सर्वासु तयोः पुरुषसिंहयोः	018a  
गदानिपातसंह्रादो वज्रयोरिव निस्वनः	018c  
निवृत्य तु महावीर्यौ समुच्छ्रितगदावुभौ	019a  
पुनरन्तरमार्गस्थौ मण्डलानि विचेरतुः	019c  
अथाभ्येत्य पदान्यष्टौ सन्निपातोऽभवत्तयोः	020a  
उद्यम्य लोहदण्डाभ्यामतिमानुषकर्मणोः	020c  
प्रार्थयानौ तदान्योऽन्यं मण्डलानि विचेरतुः	021a  
क्रियाविशेषं कृतिनौ दर्शयामासतुस्तदा	021c  
अथोद्यम्य गदे घोरे सशृङ्गाविव पर्वतौ	022a  
तावाजघ्नतुरन्योन्यं यथा भूमिचलेऽचलौ	022c  
तौ परस्परवेगाच्च गदाभ्यां च भृशाहतौ	023a  
युगपत्पेततुर्वीरावुभाविन्द्रध्वजाविव	023c  
उभयोः सेनयोर्वीरास्तदा हाहाकृतोऽभवन्	024a  
भृशं मर्मण्यभिहतावुभावास्तां सुविह्वलौ	024c  
ततः सगदमारोप्य मद्राणामृषभं रथे	025a  
अपोवाह कृपः शल्यं तूर्णमायोधनादपि	025c  
क्षीबवद्विह्वलत्वात्तु निमेषात्पुनरुत्थितः	026a  
भीमसेनो गदापाणिः समाह्वयत मद्रपम्	026c  
ततस्तु तावकाः शूरा नानाशस्त्रसमायुताः	027a  
नानावादित्रशब्देन पाण्डुसेनामयोधयन्	027c  
भुजावुच्छ्रित्य शस्त्रं च शब्देन महता ततः	028a  
अभ्यद्रवन्महाराज दुर्योधनपुरोगमाः	028c  
तदनीकमभिप्रेक्ष्य ततस्ते पाण्डुनन्दनाः	029a  
प्रययुः सिंहनादेन दुर्योधनवधेप्सया	029c  
तेषामापततां तूर्णं पुत्रस्ते भरतर्षभ	030a  
प्रासेन चेकितानं वै विव्याध हृदये भृशम्	030c  
स पपात रथोपस्थे तव पुत्रेण ताडितः	031a  
रुधिरौघपरिक्लिन्नः प्रविश्य विपुलं तमः	031c  
चेकितानं हतं दृष्ट्वा पाण्डवानां महारथाः	032a  
प्रसक्तमभ्यवर्षन्त शरवर्षाणि भागशः	032c  
तावकानामनीकेषु पाण्डवा जितकाशिनः	033a  
व्यचरन्त महाराज प्रेक्षणीयाः समन्ततः	033c  
कृपश्च कृतवर्मा च सौबलश्च महाबलः	034a  
अयोधयन्धर्मराजं मद्रराजपुरस्कृताः	034c  
भारद्वाजस्य हन्तारं भूरिवीर्यपराक्रमम्	035a  
दुर्योधनो महाराज धृष्टद्युम्नमयोधयत्	035c  
त्रिसाहस्रा रथा राजंस्तव पुत्रेण चोदिताः	036a  
अयोधयन्त विजयं द्रोणपुत्रपुरस्कृताः	036c  
विजये धृतसङ्कल्पाः समभित्यक्तजीविताः	037a  
प्राविशंस्तावका राजन्हंसा इव महत्सरः	037c  
ततो युद्धमभूद्घोरं परस्परवधैषिणाम्	038a  
अन्योन्यवधसंयुक्तमन्योन्यप्रीतिवर्धनम्	038c  
तस्मिन्प्रवृत्ते सङ्ग्रामे राजन्वीरवरक्षये	039a  
अनिलेनेरितं घोरमुत्तस्थौ पार्थिवं रजः	039c  
श्रवणान्नामधेयानां पाण्डवानां च कीर्तनात्	040a  
परस्परं विजानीमो ये चायुध्यन्नभीतवत्	040c  
तद्रजः पुरुषव्याघ्र शोणितेन प्रशामितम्	041a  
दिशश्च विमला जज्ञुस्तस्मिन्रजसि शामिते	041c  
तथा प्रवृत्ते सङ्ग्रामे घोररूपे भयानके	042a  
तावकानां परेषां च नासीत्कश्चित्पराङ्मुखः	042c  
ब्रह्मलोकपरा भूत्वा प्रार्थयन्तो जयं युधि	043a  
सुयुद्धेन पराक्रान्ता नराः स्वर्गमभीप्सवः	043c  
भर्तृपिण्डविमोक्षार्थं भर्तृकार्यविनिश्चिताः	044a  
स्वर्गसंसक्तमनसो योधा युयुधिरे तदा	044c  
नानारूपाणि शस्त्राणि विसृजन्तो महारथाः	045a  
अन्योन्यमभिगर्जन्तः प्रहरन्तः परस्परम्	045c  
हत विध्यत गृह्णीत प्रहरध्वं निकृन्तत	046a  
इति स्म वाचः श्रूयन्ते तव तेषां च वै बले	046c  
ततः शल्यो महाराज धर्मराजं युधिष्ठिरम्	047a  
विव्याध निशितैर्बाणैर्हन्तुकामो महारथम्	047c  
तस्य पार्थो महाराज नाराचान्वै चतुर्दश	048a  
मर्माण्युद्दिश्य मर्मज्ञो निचखान हसन्निव	048c  
तं वार्य पाण्डवं बाणैर्हन्तुकामो महायशाः	049a  
विव्याध समरे क्रुद्धो बहुभिः कङ्कपत्रिभिः	049c  
अथ भूयो महाराज शरेण नतपर्वणा	050a  
युधिष्ठिरं समाजघ्ने सर्वसैन्यस्य पश्यतः	050c  
धर्मराजोऽपि सङ्क्रुद्धो मद्रराजं महायशाः	051a  
विव्याध निशितैर्बाणैः कङ्कबर्हिणवाजितैः	051c  
चन्द्रसेनं च सप्तत्या सूतं च नवभिः शरैः	052a  
द्रुमसेनं चतुःषष्ट्या निजघान महारथः	052c  
चक्ररक्षे हते शल्यः पाण्डवेन महात्मना	053a  
निजघान ततो राजंश्चेदीन्वै पञ्चविंशतिम्	053c  
सात्यकिं पञ्चविंशत्या भीमसेनं च पञ्चभिः	054a  
माद्रीपुत्रौ शतेनाजौ विव्याध निशितैः शरैः	054c  
एवं विचरतस्तस्य सङ्ग्रामे राजसत्तम	055a  
सम्प्रेषयच्छितान्पार्थः शरानाशीविषोपमान्	055c  
ध्वजाग्रं चास्य समरे कुन्तीपुत्रो युधिष्ठिरः	056a  
प्रमुखे वर्तमानस्य भल्लेनापहरद्रथात्	056c  
पाण्डुपुत्रेण वै तस्य केतुं छिन्नं महात्मना	057a  
निपतन्तमपश्याम गिरिशृङ्गमिवाहतम्	057c  
ध्वजं निपतितं दृष्ट्वा पाण्डवं च व्यवस्थितम्	058a  
सङ्क्रुद्धो मद्रराजोऽभूच्छरवर्षं मुमोच ह	058c  
शल्यः सायकवर्षेण पर्जन्य इव वृष्टिमान्	059a  
अभ्यवर्षदमेयात्मा क्षत्रियं क्षत्रियर्षभः	059c  
सात्यकिं भीमसेनं च माद्रीपुत्रौ च पाण्डवौ	060a  
एकैकं पञ्चभिर्विद्ध्वा युधिष्ठिरमपीडयत्	060c  
ततो बाणमयं जालं विततं पाण्डवोरसि	061a  
अपश्याम महाराज मेघजालमिवोद्गतम्	061c  
तस्य शल्यो रणे क्रुद्धो बाणैः सन्नतपर्वभिः	062a  
दिशः प्रच्छादयामास प्रदिशश्च महारथः	062c  
ततो युधिष्ठिरो राजा बाणजालेन पीडितः	063a  
बभूव हृतविक्रान्तो जम्भो वृत्रहणा यथा	063c  
