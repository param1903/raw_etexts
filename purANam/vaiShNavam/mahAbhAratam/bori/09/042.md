वैशम्पायन उवाच	001  
सा शप्ता तेन क्रुद्धेन विश्वामित्रेण धीमता	001a  
तस्मिंस्तीर्थवरे शुभ्रे शोणितं समुपावहत्	001c  
अथाजग्मुस्ततो राजन्राक्षसास्तत्र भारत	002a  
तत्र ते शोणितं सर्वे पिबन्तः सुखमासते	002c  
तृप्ताश्च सुभृशं तेन सुखिता विगतज्वराः	003a  
नृत्यन्तश्च हसन्तश्च यथा स्वर्गजितस्तथा	003c  
कस्यचित्त्वथ कालस्य ऋषयः सतपोधनाः	004a  
तीर्थयात्रां समाजग्मुः सरस्वत्यां महीपते	004c  
तेषु सर्वेषु तीर्थेषु आप्लुत्य मुनिपुङ्गवाः	005a  
प्राप्य प्रीतिं परां चापि तपोलुब्धा विशारदाः	005c  
प्रययुर्हि ततो राजन्येन तीर्थं हि तत्तथा	005e  
अथागम्य महाभागास्तत्तीर्थं दारुणं तदा	006a  
दृष्ट्वा तोयं सरस्वत्याः शोणितेन परिप्लुतम्	006c  
पीयमानं च रक्षोभिर्बहुभिर्नृपसत्तम	006e  
तान्दृष्ट्वा राक्षसान्राजन्मुनयः संशितव्रताः	007a  
परित्राणे सरस्वत्याः परं यत्नं प्रचक्रिरे	007c  
ते तु सर्वे महाभागाः समागम्य महाव्रताः	008a  
आहूय सरितां श्रेष्ठामिदं वचनमब्रुवन्	008c  
कारणं ब्रूहि कल्याणि किमर्थं ते ह्रदो ह्ययम्	009a  
एवमाकुलतां यातः श्रुत्वा पास्यामहे वयम्	009c  
ततः सा सर्वमाचष्ट यथावृत्तं प्रवेपती	010a  
दुःखितामथ तां दृष्ट्वा त ऊचुर्वै तपोधनाः	010c  
कारणं श्रुतमस्माभिः शापश्चैव श्रुतोऽनघे	011a  
करिष्यन्ति तु यत्प्राप्तं सर्व एव तपोधनाः	011c  
एवमुक्त्वा सरिच्छ्रेष्ठामूचुस्तेऽथ परस्परम्	012a  
विमोचयामहे सर्वे शापादेतां सरस्वतीम्	012c  
तेषां तु वचनादेव प्रकृतिस्था सरस्वती	013a  
प्रसन्नसलिला जज्ञे यथा पूर्वं तथैव हि	013c  
विमुक्ता च सरिच्छ्रेष्ठा विबभौ सा यथा पुरा	013e  
दृष्ट्वा तोयं सरस्वत्या मुनिभिस्तैस्तथा कृतम्	014a  
कृताञ्जलीस्ततो राजन्राक्षसाः क्षुधयार्दिताः	014c  
ऊचुस्तान्वै मुनीन्सर्वान्कृपायुक्तान्पुनः पुनः	014e  
वयं हि क्षुधिताश्चैव धर्माद्धीनाश्च शाश्वतात्	015a  
न च नः कामकारोऽयं यद्वयं पापकारिणः	015c  
युष्माकं चाप्रसादेन दुष्कृतेन च कर्मणा	016a  
पक्षोऽयं वर्धतेऽस्माकं यतः स्म ब्रह्मराक्षसाः	016c  
एवं हि वैश्यशूद्राणां क्षत्रियाणां तथैव च	017a  
ये ब्राह्मणान्प्रद्विषन्ति ते भवन्तीह राक्षसाः	017c  
आचार्यमृत्विजं चैव गुरुं वृद्धजनं तथा	018a  
प्राणिनो येऽवमन्यन्ते ते भवन्तीह राक्षसाः	018c  
योषितां चैव पापानां योनिदोषेण वर्धते	018e  
तत्कुरुध्वमिहास्माकं कारुण्यं द्विजसत्तमाः	019a  
शक्ता भवन्तः सर्वेषां लोकानामपि तारणे	019c  
तेषां ते मुनयः श्रुत्वा तुष्टुवुस्तां महानदीम्	020a  
मोक्षार्थं रक्षसां तेषामूचुः प्रयतमानसाः	020c  
क्षुतकीटावपन्नं च यच्चोच्छिष्टाशितं भवेत्	021a  
केशावपन्नमाधूतमारुग्णमपि यद्भवेत्	021c  
श्वभिः संस्पृष्टमन्नं च भागोऽसौ रक्षसामिह	021e  
तस्माज्ज्ञात्वा सदा विद्वानेतान्यन्नानि वर्जयेत्	022a  
राक्षसान्नमसौ भुङ्क्ते यो भुङ्क्ते ह्यन्नमीदृशम्	022c  
शोधयित्वा ततस्तीर्थमृषयस्ते तपोधनाः	023a  
मोक्षार्थं राक्षसानां च नदीं तां प्रत्यचोदयन्	023c  
महर्षीणां मतं ज्ञात्वा ततः सा सरितां वरा	024a  
अरुणामानयामास स्वां तनुं पुरुषर्षभ	024c  
तस्यां ते राक्षसाः स्नात्वा तनूस्त्यक्त्वा दिवं गताः	025a  
अरुणायां महाराज ब्रह्महत्यापहा हि सा	025c  
एतमर्थमभिज्ञाय देवराजः शतक्रतुः	026a  
तस्मिंस्तीर्थवरे स्नात्वा विमुक्तः पाप्मना किल	026c  
जनमेजय उवाच	027  
किमर्थं भगवाञ्शक्रो ब्रह्महत्यामवाप्तवान्	027a  
कथमस्मिंश्च तीर्थे वै आप्लुत्याकल्मषोऽभवत्	027c  
वैशम्पायन उवाच	028  
शृणुष्वैतदुपाख्यानं यथावृत्तं जनेश्वर	028a  
यथा बिभेद समयं नमुचेर्वासवः पुरा	028c  
नमुचिर्वासवाद्भीतः सूर्यरश्मिं समाविशत्	029a  
तेनेन्द्रः सख्यमकरोत्समयं चेदमब्रवीत्	029c  
नार्द्रेण त्वा न शुष्केण न रात्रौ नापि वाहनि	030a  
वधिष्याम्यसुरश्रेष्ठ सखे सत्येन ते शपे	030c  
एवं स कृत्वा समयं सृष्ट्वा नीहारमीश्वरः	031a  
चिच्छेदास्य शिरो राजन्नपां फेनेन वासवः	031c  
तच्छिरो नमुचेश्छिन्नं पृष्ठतः शक्रमन्वयात्	032a  
हे मित्रहन्पाप इति ब्रुवाणं शक्रमन्तिकात्	032c  
एवं स शिरसा तेन चोद्यमानः पुनः पुनः	033a  
पितामहाय सन्तप्त एवमर्थं न्यवेदयत्	033c  
तमब्रवील्लोकगुरुररुणायां यथाविधि	034a  
इष्ट्वोपस्पृश देवेन्द्र ब्रह्महत्यापहा हि सा	034c  
इत्युक्तः स सरस्वत्याः कुञ्जे वै जनमेजय	035a  
इष्ट्वा यथावद्बलभिदरुणायामुपास्पृशत्	035c  
स मुक्तः पाप्मना तेन ब्रह्महत्याकृतेन ह	036a  
जगाम संहृष्टमनास्त्रिदिवं त्रिदशेश्वरः	036c  
शिरस्तच्चापि नमुचेस्तत्रैवाप्लुत्य भारत	037a  
लोकान्कामदुघान्प्राप्तमक्षयान्राजसत्तम	037c  
तत्राप्युपस्पृश्य बलो महात्मा दत्त्वा च दानानि पृथग्विधानि	038a  
अवाप्य धर्मं परमार्यकर्मा जगाम सोमस्य महत्स तीर्थम्	038c  
यत्रायजद्राजसूयेन सोमः साक्षात्पुरा विधिवत्पार्थिवेन्द्र	039a  
अत्रिर्धीमान्विप्रमुख्यो बभूव होता यस्मिन्क्रतुमुख्ये महात्मा	039c  
यस्यान्तेऽभूत्सुमहान्दानवानां दैतेयानां राक्षसानां च देवैः	040a  
स सङ्ग्रामस्तारकाख्यः सुतीव्रो यत्र स्कन्दस्तारकाख्यं जघान	040c  
सेनापत्यं लब्धवान्देवतानां महासेनो यत्र दैत्यान्तकर्ता	041a  
साक्षाच्चात्र न्यवसत्कार्त्तिकेयः सदा कुमारो यत्र स प्लक्षराजः	041c  
