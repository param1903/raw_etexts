सञ्जय उवाच	001  
अथ हैमवते प्रस्थे स्थित्वा युद्धाभिनन्दिनः	001a  
सर्व एव महाराज योधास्तत्र समागताः	001c  
शल्यश्च चित्रसेनश्च शकुनिश्च महारथः	002a  
अश्वत्थामा कृपश्चैव कृतवर्मा च सात्वतः	002c  
सुषेणोऽरिष्टसेनश्च धृतसेनश्च वीर्यवान्	003a  
जयत्सेनश्च राजानस्ते रात्रिमुषितास्ततः	003c  
रणे कर्णे हते वीरे त्रासिता जितकाशिभिः	004a  
नालभञ्शर्म ते पुत्रा हिमवन्तमृते गिरिम्	004c  
तेऽब्रुवन्सहितास्तत्र राजानं सैन्यसन्निधौ	005a  
कृतयत्ना रणे राजन्सम्पूज्य विधिवत्तदा	005c  
कृत्वा सेनाप्रणेतारं परांस्त्वं योद्धुमर्हसि	006a  
येनाभिगुप्ताः सङ्ग्रामे जयेमासुहृदो वयम्	006c  
ततो दुर्योधनः स्थित्वा रथे रथवरोत्तमम्	007a  
सर्वयुद्धविभागज्ञमन्तकप्रतिमं युधि	007c  
स्वङ्गं प्रच्छन्नशिरसं कम्बुग्रीवं प्रियंवदम्	008a  
व्याकोशपद्माभिमुखं व्याघ्रास्यं मेरुगौरवम्	008c  
स्थाणोर्वृषस्य सदृशं स्कन्धनेत्रगतिस्वरैः	009a  
पुष्टश्लिष्टायतभुजं सुविस्तीर्णघनोरसम्	009c  
जवे बले च सदृशमरुणानुजवातयोः	010a  
आदित्यस्य त्विषा तुल्यं बुद्ध्या चोशनसा समम्	010c  
कान्तिरूपमुखैश्वर्यैस्त्रिभिश्चन्द्रमसोपमम्	011a  
काञ्चनोपलसङ्घातैः सदृशं श्लिष्टसन्धिकम्	011c  
सुवृत्तोरुकटीजङ्घं सुपादं स्वङ्गुलीनखम्	012a  
स्मृत्वा स्मृत्वैव च गुणान्धात्रा यत्नाद्विनिर्मितम्	012c  
सर्वलक्षणसम्पन्नं निपुणं श्रुतिसागरम्	013a  
जेतारं तरसारीणामजेयं शत्रुभिर्बलात्	013c  
दशाङ्गं यश्चतुष्पादमिष्वस्त्रं वेद तत्त्वतः	014a  
साङ्गांश्च चतुरो वेदान्सम्यगाख्यानपञ्चमान्	014c  
आराध्य त्र्यम्बकं यत्नाद्व्रतैरुग्रैर्महातपाः	015a  
अयोनिजायामुत्पन्नो द्रोणेनायोनिजेन यः	015c  
तमप्रतिमकर्माणं रूपेणासदृशं भुवि	016a  
पारगं सर्वविद्यानां गुणार्णवमनिन्दितम्	016c  
तमभ्येत्यात्मजस्तुभ्यमश्वत्थामानमब्रवीत्	016e  
यं पुरस्कृत्य सहिता युधि जेष्याम पाण्डवान्	017a  
गुरुपुत्रोऽद्य सर्वेषामस्माकं परमा गतिः	017c  
भवांस्तस्मान्नियोगात्ते कोऽस्तु सेनापतिर्मम	017e  
द्रौणिरुवाच	018  
अयं कुलेन वीर्येण तेजसा यशसा श्रिया	018a  
सर्वैर्गुणैः समुदितः शल्यो नोऽस्तु चमूपतिः	018c  
भागिनेयान्निजांस्त्यक्त्वा कृतज्ञोऽस्मानुपागतः	019a  
महासेनो महाबाहुर्महासेन इवापरः	019c  
एनं सेनापतिं कृत्वा नृपतिं नृपसत्तम	020a  
शक्यः प्राप्तुं जयोऽस्माभिर्देवैः स्कन्दमिवाजितम्	020c  
तथोक्ते द्रोणपुत्रेण सर्व एव नराधिपाः	021a  
परिवार्य स्थिताः शल्यं जयशब्दांश्च चक्रिरे	021c  
युद्धाय च मतिं चक्रूरावेशं च परं ययुः	021e  
ततो दुर्योधनः शल्यं भूमौ स्थित्वा रथे स्थितम्	022a  
उवाच प्राञ्जलिर्भूत्वा रामभीष्मसमं रणे	022c  
अयं स कालः सम्प्राप्तो मित्राणां मित्रवत्सल	023a  
यत्र मित्रममित्रं वा परीक्षन्ते बुधा जनाः	023c  
स भवानस्तु नः शूरः प्रणेता वाहिनीमुखे	024a  
रणं च याते भवति पाण्डवा मन्दचेतसः	024c  
भविष्यन्ति सहामात्याः पाञ्चालाश्च निरुद्यमाः	024e  
शल्य उवाच	025  
यत्तु मां मन्यसे राजन्कुरुराज करोमि तत्	025a  
त्वत्प्रियार्थं हि मे सर्वं प्राणा राज्यं धनानि च	025c  
दुर्योधन उवाच	026  
सेनापत्येन वरये त्वामहं मातुलातुलम्	026a  
सोऽस्मान्पाहि युधां श्रेष्ठ स्कन्दो देवानिवाहवे	026c  
अभिषिच्यस्व राजेन्द्र देवानामिव पावकिः	027a  
जहि शत्रून्रणे वीर महेन्द्रो दानवानिव	027c  
