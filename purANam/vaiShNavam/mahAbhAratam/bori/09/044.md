वैशम्पायन उवाच	001  
ततोऽभिषेकसम्भारान्सर्वान्सम्भृत्य शास्त्रतः	001a  
बृहस्पतिः समिद्धेऽग्नौ जुहावाज्यं यथाविधि	001c  
ततो हिमवता दत्ते मणिप्रवरशोभिते	002a  
दिव्यरत्नाचिते दिव्ये निषण्णः परमासने	002c  
सर्वमङ्गलसम्भारैर्विधिमन्त्रपुरस्कृतम्	003a  
आभिषेचनिकं द्रव्यं गृहीत्वा देवतागणाः	003c  
इन्द्राविष्णू महावीर्यौ सूर्याचन्द्रमसौ तथा	004a  
धाता चैव विधाता च तथा चैवानिलानलौ	004c  
पूष्णा भगेनार्यम्णा च अंशेन च विवस्वता	005a  
रुद्रश्च सहितो धीमान्मित्रेण वरुणेन च	005c  
रुद्रैर्वसुभिरादित्यैरश्विभ्यां च वृतः प्रभुः	006a  
विश्वेदेवैर्मरुद्भिश्च साध्यैश्च पितृभिः सह	006c  
गन्धर्वैरप्सरोभिश्च यक्षराक्षसपन्नगैः	007a  
देवर्षिभिरसङ्ख्येयैस्तथा ब्रह्मर्षिभिर्वरैः	007c  
वैखानसैर्वालखिल्यैर्वाय्वाहारैर्मरीचिपैः	008a  
भृगुभिश्चाङ्गिरोभिश्च यतिभिश्च महात्मभिः	008c  
सर्वैर्विद्याधरैः पुण्यैर्योगसिद्धैस्तथा वृतः	008e  
पितामहः पुलस्त्यश्च पुलहश्च महातपाः	009a  
अङ्गिराः कश्यपोऽत्रिश्च मरीचिर्भृगुरेव च	009c  
क्रतुर्हरः प्रचेताश्च मनुर्दक्षस्तथैव च	010a  
ऋतवश्च ग्रहाश्चैव ज्योतींषि च विशां पते	010c  
मूर्तिमत्यश्च सरितो वेदाश्चैव सनातनाः	011a  
समुद्राश्च ह्रदाश्चैव तीर्थानि विविधानि च	011c  
पृथिवी द्यौर्दिशश्चैव पादपाश्च जनाधिप	011e  
अदितिर्देवमाता च ह्रीः श्रीः स्वाहा सरस्वती	012a  
उमा शची सिनीवाली तथा चानुमतिः कुहूः	012c  
राका च धिषणा चैव पत्न्यश्चान्या दिवौकसाम्	012e  
हिमवांश्चैव विन्ध्यश्च मेरुश्चानेकशृङ्गवान्	013a  
ऐरावतः सानुचरः कलाः काष्ठास्तथैव च	013c  
मासार्धमासा ऋतवस्तथा रात्र्यहनी नृप	013e  
उच्चैःश्रवा हयश्रेष्ठो नागराजश्च वामनः	014a  
अरुणो गरुडश्चैव वृक्षाश्चौषधिभिः सह	014c  
धर्मश्च भगवान्देवः समाजग्मुर्हि सङ्गताः	015a  
कालो यमश्च मृत्युश्च यमस्यानुचराश्च ये	015c  
बहुलत्वाच्च नोक्ता ये विविधा देवतागणाः	016a  
ते कुमाराभिषेकार्थं समाजग्मुस्ततस्ततः	016c  
जगृहुस्ते तदा राजन्सर्व एव दिवौकसः	017a  
आभिषेचनिकं भाण्डं मङ्गलानि च सर्वशः	017c  
दिव्यसम्भारसंयुक्तैः कलशैः काञ्चनैर्नृप	018a  
सरस्वतीभिः पुण्याभिर्दिव्यतोयाभिरेव तु	018c  
अभ्यषिञ्चन्कुमारं वै सम्प्रहृष्टा दिवौकसः	019a  
सेनापतिं महात्मानमसुराणां भयावहम्	019c  
पुरा यथा महाराज वरुणं वै जलेश्वरम्	020a  
तथाभ्यषिञ्चद्भगवान्ब्रह्मा लोकपितामहः	020c  
कश्यपश्च महातेजा ये चान्ये नानुकीर्तिताः	020e  
तस्मै ब्रह्मा ददौ प्रीतो बलिनो वातरंहसः	021a  
कामवीर्यधरान्सिद्धान्महापारिषदान्प्रभुः	021c  
नन्दिषेणं लोहिताक्षं घण्टाकर्णं च सम्मतम्	022a  
चतुर्थमस्यानुचरं ख्यातं कुमुदमालिनम्	022c  
ततः स्थाणुं महावेगं महापारिषदं क्रतुम्	023a  
मायाशतधरं कामं कामवीर्यबलान्वितम्	023c  
ददौ स्कन्दाय राजेन्द्र सुरारिविनिबर्हणम्	023e  
स हि देवासुरे युद्धे दैत्यानां भीमकर्मणाम्	024a  
जघान दोर्भ्यां सङ्क्रुद्धः प्रयुतानि चतुर्दश	024c  
तथा देवा ददुस्तस्मै सेनां नैरृतसङ्कुलाम्	025a  
देवशत्रुक्षयकरीमजय्यां विश्वरूपिणीम्	025c  
जयशब्दं ततश्चक्रुर्देवाः सर्वे सवासवाः	026a  
गन्धर्वयक्षरक्षांसि मुनयः पितरस्तथा	026c  
यमः प्रादादनुचरौ यमकालोपमावुभौ	027a  
उन्माथं च प्रमाथं च महावीर्यौ महाद्युती	027c  
सुभ्राजो भास्करश्चैव यौ तौ सूर्यानुयायिनौ	028a  
तौ सूर्यः कार्त्तिकेयाय ददौ प्रीतः प्रतापवान्	028c  
कैलासशृङ्गसङ्काशौ श्वेतमाल्यानुलेपनौ	029a  
सोमोऽप्यनुचरौ प्रादान्मणिं सुमणिमेव च	029c  
ज्वालाजिह्वं तथा ज्योतिरात्मजाय हुताशनः	030a  
ददावनुचरौ शूरौ परसैन्यप्रमाथिनौ	030c  
परिघं च वटं चैव भीमं च सुमहाबलम्	031a  
दहतिं दहनं चैव प्रचण्डौ वीर्यसम्मतौ	031c  
अंशोऽप्यनुचरान्पञ्च ददौ स्कन्दाय धीमते	031e  
उत्क्रोशं पङ्कजं चैव वज्रदण्डधरावुभौ	032a  
ददावनलपुत्राय वासवः परवीरहा	032c  
तौ हि शत्रून्महेन्द्रस्य जघ्नतुः समरे बहून्	032e  
चक्रं विक्रमकं चैव सङ्क्रमं च महाबलम्	033a  
स्कन्दाय त्रीननुचरान्ददौ विष्णुर्महायशाः	033c  
वर्धनं नन्दनं चैव सर्वविद्याविशारदौ	034a  
स्कन्दाय ददतुः प्रीतावश्विनौ भरतर्षभ	034c  
कुन्दनं कुसुमं चैव कुमुदं च महायशाः	035a  
डम्बराडम्बरौ चैव ददौ धाता महात्मने	035c  
वक्रानुवक्रौ बलिनौ मेषवक्त्रौ बलोत्कटौ	036a  
ददौ त्वष्टा महामायौ स्कन्दायानुचरौ वरौ	036c  
सुव्रतं सत्यसन्धं च ददौ मित्रो महात्मने	037a  
कुमाराय महात्मानौ तपोविद्याधरौ प्रभुः	037c  
सुदर्शनीयौ वरदौ त्रिषु लोकेषु विश्रुतौ	038a  
सुप्रभं च महात्मानं शुभकर्माणमेव च	038c  
कार्त्तिकेयाय सम्प्रादाद्विधाता लोकविश्रुतौ	038e  
पालितकं कालिकं च महामायाविनावुभौ	039a  
पूषा च पार्षदौ प्रादात्कार्त्तिकेयाय भारत	039c  
बलं चातिबलं चैव महावक्त्रौ महाबलौ	040a  
प्रददौ कार्त्तिकेयाय वायुर्भरतसत्तम	040c  
घसं चातिघसं चैव तिमिवक्त्रौ महाबलौ	041a  
प्रददौ कार्त्तिकेयाय वरुणः सत्यसङ्गरः	041c  
सुवर्चसं महात्मानं तथैवाप्यतिवर्चसम्	042a  
हिमवान्प्रददौ राजन्हुताशनसुताय वै	042c  
काञ्चनं च महात्मानं मेघमालिनमेव च	043a  
ददावनुचरौ मेरुरग्निपुत्राय भारत	043c  
स्थिरं चातिस्थिरं चैव मेरुरेवापरौ ददौ	044a  
महात्मनेऽग्निपुत्राय महाबलपराक्रमौ	044c  
उच्छ्रितं चातिशृङ्गं च महापाषाणयोधिनौ	045a  
प्रददावग्निपुत्राय विन्ध्यः पारिषदावुभौ	045c  
सङ्ग्रहं विग्रहं चैव समुद्रोऽपि गदाधरौ	046a  
प्रददावग्निपुत्राय महापारिषदावुभौ	046c  
उन्मादं पुष्पदन्तं च शङ्कुकर्णं तथैव च	047a  
प्रददावग्निपुत्राय पार्वती शुभदर्शना	047c  
जयं महाजयं चैव नागौ ज्वलनसूनवे	048a  
प्रददौ पुरुषव्याघ्र वासुकिः पन्नगेश्वरः	048c  
एवं साध्याश्च रुद्राश्च वसवः पितरस्तथा	049a  
सागराः सरितश्चैव गिरयश्च महाबलाः	049c  
ददुः सेनागणाध्यक्षाञ्शूलपट्टिशधारिणः	050a  
दिव्यप्रहरणोपेतान्नानावेषविभूषितान्	050c  
शृणु नामानि चान्येषां येऽन्ये स्कन्दस्य सैनिकाः	051a  
विविधायुधसम्पन्नाश्चित्राभरणवर्मिणः	051c  
शङ्कुकर्णो निकुम्भश्च पद्मः कुमुद एव च	052a  
अनन्तो द्वादशभुजस्तथा कृष्णोपकृष्णकौ	052c  
द्रोणश्रवाः कपिस्कन्धः काञ्चनाक्षो जलन्धमः	053a  
अक्षसन्तर्जनो राजन्कुनदीकस्तमोभ्रकृत्	053c  
एकाक्षो द्वादशाक्षश्च तथैवैकजटः प्रभुः	054a  
सहस्रबाहुर्विकटो व्याघ्राक्षः क्षितिकम्पनः	054c  
पुण्यनामा सुनामा च सुवक्त्रः प्रियदर्शनः	055a  
परिश्रुतः कोकनदः प्रियमाल्यानुलेपनः	055c  
अजोदरो गजशिराः स्कन्धाक्षः शतलोचनः	056a  
ज्वालाजिह्वः करालश्च सितकेशो जटी हरिः	056c  
चतुर्दंष्ट्रोऽष्टजिह्वश्च मेघनादः पृथुश्रवाः	057a  
विद्युदक्षो धनुर्वक्त्रो जठरो मारुताशनः	057c  
उदराक्षो झषाक्षश्च वज्रनाभो वसुप्रभः	058a  
समुद्रवेगो राजेन्द्र शैलकम्पी तथैव च	058c  
पुत्रमेषः प्रवाहश्च तथा नन्दोपनन्दकौ	059a  
धूम्रः श्वेतः कलिङ्गश्च सिद्धार्थो वरदस्तथा	059c  
प्रियकश्चैव नन्दश्च गोनन्दश्च प्रतापवान्	060a  
आनन्दश्च प्रमोदश्च स्वस्तिको ध्रुवकस्तथा	060c  
क्षेमवापः सुजातश्च सिद्धयात्रश्च भारत	061a  
गोव्रजः कनकापीडो महापारिषदेश्वरः	061c  
गायनो हसनश्चैव बाणः खड्गश्च वीर्यवान्	062a  
वैताली चातिताली च तथा कतिकवातिकौ	062c  
हंसजः पङ्कदिग्धाङ्गः समुद्रोन्मादनश्च ह	063a  
रणोत्कटः प्रहासश्च श्वेतशीर्षश्च नन्दकः	063c  
कालकण्ठः प्रभासश्च तथा कुम्भाण्डकोऽपरः	064a  
कालकाक्षः सितश्चैव भूतलोन्मथनस्तथा	064c  
यज्ञवाहः प्रवाहश्च देवयाजी च सोमपः	065a  
सजालश्च महातेजाः क्रथक्राथौ च भारत	065c  
तुहनश्च तुहानश्च चित्रदेवश्च वीर्यवान्	066a  
मधुरः सुप्रसादश्च किरीटी च महाबलः	066c  
वसनो मधुवर्णश्च कलशोदर एव च	067a  
धमन्तो मन्मथकरः सूचीवक्त्रश्च वीर्यवान्	067c  
श्वेतवक्त्रः सुवक्त्रश्च चारुवक्त्रश्च पाण्डुरः	068a  
दण्डबाहुः सुबाहुश्च रजः कोकिलकस्तथा	068c  
अचलः कनकाक्षश्च बालानामयिकः प्रभुः	069a  
सञ्चारकः कोकनदो गृध्रवक्त्रश्च जम्बुकः	069c  
लोहाशवक्त्रो जठरः कुम्भवक्त्रश्च कुण्डकः	070a  
मद्गुग्रीवश्च कृष्णौजा हंसवक्त्रश्च चन्द्रभाः	070c  
पाणिकूर्मा च शम्बूकः पञ्चवक्त्रश्च शिक्षकः	071a  
चाषवक्त्रश्च जम्बूकः शाकवक्त्रश्च कुण्डकः	071c  
योगयुक्ता महात्मानः सततं ब्राह्मणप्रियाः	072a  
पैतामहा महात्मानो महापारिषदाश्च ह	072c  
यौवनस्थाश्च बालाश्च वृद्धाश्च जनमेजय	072e  
सहस्रशः पारिषदाः कुमारमुपतस्थिरे	073a  
वक्त्रैर्नानाविधैर्ये तु शृणु ताञ्जनमेजय	073c  
कूर्मकुक्कुटवक्त्राश्च शशोलूकमुखास्तथा	074a  
खरोष्ट्रवदनाश्चैव वराहवदनास्तथा	074c  
मनुष्यमेषवक्त्राश्च सृगालवदनास्तथा	075a  
भीमा मकरवक्त्राश्च शिंशुमारमुखास्तथा	075c  
मार्जारशशवक्त्राश्च दीर्घवक्त्राश्च भारत	076a  
नकुलोलूकवक्त्राश्च श्ववक्त्राश्च तथापरे	076c  
आखुबभ्रुकवक्त्राश्च मयूरवदनास्तथा	077a  
मत्स्यमेषाननाश्चान्ये अजाविमहिषाननाः	077c  
ऋक्षशार्दूलवक्त्राश्च द्वीपिसिंहाननास्तथा	078a  
भीमा गजाननाश्चैव तथा नक्रमुखाः परे	078c  
गरुडाननाः खड्गमुखा वृककाकमुखास्तथा	079a  
गोखरोष्ट्रमुखाश्चान्ये वृषदंशमुखास्तथा	079c  
महाजठरपादाङ्गास्तारकाक्षाश्च भारत	080a  
पारावतमुखाश्चान्ये तथा वृषमुखाः परे	080c  
कोकिलावदनाश्चान्ये श्येनतित्तिरिकाननाः	081a  
कृकलासमुखाश्चैव विरजोम्बरधारिणः	081c  
व्यालवक्त्राः शूलमुखाश्चण्डवक्त्राः शताननाः	082a  
आशीविषाश्चीरधरा गोनासावरणास्तथा	082c  
स्थूलोदराः कृशाङ्गाश्च स्थूलाङ्गाश्च कृशोदराः	083a  
ह्रस्वग्रीवा महाकर्णा नानाव्यालविभूषिताः	083c  
गजेन्द्रचर्मवसनास्तथा कृष्णाजिनाम्बराः	084a  
स्कन्धेमुखा महाराज तथा ह्युदरतोमुखाः	084c  
पृष्ठेमुखा हनुमुखास्तथा जङ्घामुखा अपि	085a  
पार्श्वाननाश्च बहवो नानादेशमुखास्तथा	085c  
तथा कीटपतङ्गानां सदृशास्या गणेश्वराः	086a  
नानाव्यालमुखाश्चान्ये बहुबाहुशिरोधराः	086c  
नानावृक्षभुजाः केचित्कटिशीर्षास्तथापरे	087a  
भुजङ्गभोगवदना नानागुल्मनिवासिनः	087c  
चीरसंवृतगात्राश्च तथा फलकवाससः	088a  
नानावेषधराश्चैव चर्मवासस एव च	088c  
उष्णीषिणो मुकुटिनः कम्बुग्रीवाः सुवर्चसः	089a  
किरीटिनः पञ्चशिखास्तथा कठिनमूर्धजाः	089c  
त्रिशिखा द्विशिखाश्चैव तथा सप्तशिखाः परे	090a  
शिखण्डिनो मुकुटिनो मुण्डाश्च जटिलास्तथा	090c  
चित्रमाल्यधराः केचित्केचिद्रोमाननास्तथा	091a  
दिव्यमाल्याम्बरधराः सततं प्रियविग्रहाः	091c  
कृष्णा निर्मांसवक्त्राश्च दीर्घपृष्ठा निरूदराः	092a  
स्थूलपृष्ठा ह्रस्वपृष्ठाः प्रलम्बोदरमेहनाः	092c  
महाभुजा ह्रस्वभुजा ह्रस्वगात्राश्च वामनाः	093a  
कुब्जाश्च दीर्घजङ्घाश्च हस्तिकर्णशिरोधराः	093c  
हस्तिनासाः कूर्मनासा वृकनासास्तथापरे	094a  
दीर्घोष्ठा दीर्घजिह्वाश्च विकराला ह्यधोमुखाः	094c  
महादंष्ट्रा ह्रस्वदंष्ट्राश्चतुर्दंष्ट्रास्तथापरे	095a  
वारणेन्द्रनिभाश्चान्ये भीमा राजन्सहस्रशः	095c  
सुविभक्तशरीराश्च दीप्तिमन्तः स्वलङ्कृताः	096a  
पिङ्गाक्षाः शङ्कुकर्णाश्च वक्रनासाश्च भारत	096c  
पृथुदंष्ट्रा महादंष्ट्राः स्थूलौष्ठा हरिमूर्धजाः	097a  
नानापादौष्ठदंष्ट्राश्च नानाहस्तशिरोधराः	097c  
नानावर्मभिराच्छन्ना नानाभाषाश्च भारत	097e  
कुशला देशभाषासु जल्पन्तोऽन्योन्यमीश्वराः	098a  
हृष्टाः परिपतन्ति स्म महापारिषदास्तथा	098c  
दीर्घग्रीवा दीर्घनखा दीर्घपादशिरोभुजाः	099a  
पिङ्गाक्षा नीलकण्ठाश्च लम्बकर्णाश्च भारत	099c  
वृकोदरनिभाश्चैव केचिदञ्जनसन्निभाः	100a  
श्वेताङ्गा लोहितग्रीवाः पिङ्गाक्षाश्च तथापरे	100c  
कल्माषा बहवो राजंश्चित्रवर्णाश्च भारत	100e  
चामरापीडकनिभाः श्वेतलोहितराजयः	101a  
नानावर्णाः सवर्णाश्च मयूरसदृशप्रभाः	101c  
पुनः प्रहरणान्येषां कीर्त्यमानानि मे शृणु	102a  
शेषैः कृतं पारिषदैरायुधानां परिग्रहम्	102c  
पाशोद्यतकराः केचिद्व्यादितास्याः खराननाः	103a  
पृथ्वक्षा नीलकण्ठाश्च तथा परिघबाहवः	103c  
शतघ्नीचक्रहस्ताश्च तथा मुसलपाणयः	104a  
शूलासिहस्ताश्च तथा महाकाया महाबलाः	104c  
गदाभुशुण्डिहस्ताश्च तथा तोमरपाणयः	105a  
असिमुद्गरहस्ताश्च दण्डहस्ताश्च भारत	105c  
आयुधैर्विविधैर्घोरैर्महात्मानो महाजवाः	106a  
महाबला महावेगा महापारिषदास्तथा	106c  
अभिषेकं कुमारस्य दृष्ट्वा हृष्टा रणप्रियाः	107a  
घण्टाजालपिनद्धाङ्गा ननृतुस्ते महौजसः	107c  
एते चान्ये च बहवो महापारिषदा नृप	108a  
उपतस्थुर्महात्मानं कार्त्तिकेयं यशस्विनम्	108c  
दिव्याश्चाप्यान्तरिक्षाश्च पार्थिवाश्चानिलोपमाः	109a  
व्यादिष्टा दैवतैः शूराः स्कन्दस्यानुचराभवन्	109c  
तादृशानां सहस्राणि प्रयुतान्यर्बुदानि च	110a  
अभिषिक्तं महात्मानं परिवार्योपतस्थिरे	110c  
