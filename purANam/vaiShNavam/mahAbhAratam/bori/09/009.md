सञ्जय उवाच	001  
तत्प्रभग्नं बलं दृष्ट्वा मद्रराजः प्रतापवान्	001a  
उवाच सारथिं तूर्णं चोदयाश्वान्महाजवान्	001c  
एष तिष्ठति वै राजा पाण्डुपुत्रो युधिष्ठिरः	002a  
छत्रेण ध्रियमाणेन पाण्डुरेण विराजता	002c  
अत्र मां प्रापय क्षिप्रं पश्य मे सारथे बलम्	003a  
न समर्था हि मे पार्थाः स्थातुमद्य पुरो युधि	003c  
एवमुक्तस्ततः प्रायान्मद्रराजस्य सारथिः	004a  
यत्र राजा सत्यसन्धो धर्मराजो युधिष्ठिरः	004c  
आपतन्तं च सहसा पाण्डवानां महद्बलम्	005a  
दधारैको रणे शल्यो वेलेवोद्धृतमर्णवम्	005c  
पाण्डवानां बलौघस्तु शल्यमासाद्य मारिष	006a  
व्यतिष्ठत तदा युद्धे सिन्धोर्वेग इवाचलम्	006c  
मद्रराजं तु समरे दृष्ट्वा युद्धाय विष्ठितम्	007a  
कुरवः सन्न्यवर्तन्त मृत्युं कृत्वा निवर्तनम्	007c  
तेषु राजन्निवृत्तेषु व्यूढानीकेषु भागशः	008a  
प्रावर्तत महारौद्रः सङ्ग्रामः शोणितोदकः	008c  
समार्छच्चित्रसेनेन नकुलो युद्धदुर्मदः	008e  
तौ परस्परमासाद्य चित्रकार्मुकधारिणौ	009a  
मेघाविव यथोद्वृत्तौ दक्षिणोत्तरवर्षिणौ	009c  
शरतोयैः सिषिचतुस्तौ परस्परमाहवे	010a  
नान्तरं तत्र पश्यामि पाण्डवस्येतरस्य वा	010c  
उभौ कृतास्त्रौ बलिनौ रथचर्याविशारदौ	011a  
परस्परवधे यत्तौ छिद्रान्वेषणतत्परौ	011c  
चित्रसेनस्तु भल्लेन पीतेन निशितेन च	012a  
नकुलस्य महाराज मुष्टिदेशेऽच्छिनद्धनुः	012c  
अथैनं छिन्नधन्वानं रुक्मपुङ्खैः शिलाशितैः	013a  
त्रिभिः शरैरसम्भ्रान्तो ललाटे वै समर्पयत्	013c  
हयांश्चास्य शरैस्तीक्ष्णैः प्रेषयामास मृत्यवे	014a  
तथा ध्वजं सारथिं च त्रिभिस्त्रिभिरपातयत्	014c  
स शत्रुभुजनिर्मुक्तैर्ललाटस्थैस्त्रिभिः शरैः	015a  
नकुलः शुशुभे राजंस्त्रिशृङ्ग इव पर्वतः	015c  
स छिन्नधन्वा विरथः खड्गमादाय चर्म च	016a  
रथादवातरद्वीरः शैलाग्रादिव केसरी	016c  
पद्भ्यामापततस्तस्य शरवृष्टिमवासृजत्	017a  
नकुलोऽप्यग्रसत्तां वै चर्मणा लघुविक्रमः	017c  
चित्रसेनरथं प्राप्य चित्रयोधी जितश्रमः	018a  
आरुरोह महाबाहुः सर्वसैन्यस्य पश्यतः	018c  
सकुण्डलं समुकुटं सुनसं स्वायतेक्षणम्	019a  
चित्रसेनशिरः कायादपाहरत पाण्डवः	019c  
स पपात रथोपस्थाद्दिवाकरसमप्रभः	019e  
चित्रसेनं विशस्तं तु दृष्ट्वा तत्र महारथाः	020a  
साधुवादस्वनांश्चक्रुः सिंहनादांश्च पुष्कलान्	020c  
विशस्तं भ्रातरं दृष्ट्वा कर्णपुत्रौ महारथौ	021a  
सुषेणः सत्यसेनश्च मुञ्चन्तौ निशिताञ्शरान्	021c  
ततोऽभ्यधावतां तूर्णं पाण्डवं रथिनां वरम्	022a  
जिघांसन्तौ यथा नागं व्याघ्रौ राजन्महावने	022c  
तावभ्यधावतां तीक्ष्णौ द्वावप्येनं महारथम्	023a  
शरौघान्सम्यगस्यन्तौ जीमूतौ सलिलं यथा	023c  
स शरैः सर्वतो विद्धः प्रहृष्ट इव पाण्डवः	024a  
अन्यत्कार्मुकमादाय रथमारुह्य वीर्यवान्	024c  
अतिष्ठत रणे वीरः क्रुद्धरूप इवान्तकः	024e  
तस्य तौ भ्रातरौ राजञ्शरैः सन्नतपर्वभिः	025a  
रथं विशकलीकर्तुं समारब्धौ विशां पते	025c  
ततः प्रहस्य नकुलश्चतुर्भिश्चतुरो रणे	026a  
जघान निशितैस्तीक्ष्णैः सत्यसेनस्य वाजिनः	026c  
ततः सन्धाय नाराचं रुक्मपुङ्खं शिलाशितम्	027a  
धनुश्चिच्छेद राजेन्द्र सत्यसेनस्य पाण्डवः	027c  
अथान्यं रथमास्थाय धनुरादाय चापरम्	028a  
सत्यसेनः सुषेणश्च पाण्डवं पर्यधावताम्	028c  
अविध्यत्तावसम्भ्रान्तौ माद्रीपुत्रः प्रतापवान्	029a  
द्वाभ्यां द्वाभ्यां महाराज शराभ्यां रणमूर्धनि	029c  
सुषेणस्तु ततः क्रुद्धः पाण्डवस्य महद्धनुः	030a  
चिच्छेद प्रहसन्युद्धे क्षुरप्रेण महारथः	030c  
अथान्यद्धनुरादाय नकुलः क्रोधमूर्छितः	031a  
सुषेणं पञ्चभिर्विद्ध्वा ध्वजमेकेन चिच्छिदे	031c  
सत्यसेनस्य च धनुर्हस्तावापं च मारिष	032a  
चिच्छेद तरसा युद्धे तत उच्चुक्रुशुर्जनाः	032c  
अथान्यद्धनुरादाय वेगघ्नं भारसाधनम्	033a  
शरैः सञ्छादयामास समन्तात्पाण्डुनन्दनम्	033c  
सन्निवार्य तु तान्बाणान्नकुलः परवीरहा	034a  
सत्यसेनं सुषेणं च द्वाभ्यां द्वाभ्यामविध्यत	034c  
तावेनं प्रत्यविध्येतां पृथक्पृथगजिह्मगैः	035a  
सारथिं चास्य राजेन्द्र शरैर्विव्यधतुः शितैः	035c  
सत्यसेनो रथेषां तु नकुलस्य धनुस्तथा	036a  
पृथक्शराभ्यां चिच्छेद कृतहस्तः प्रतापवान्	036c  
स रथेऽतिरथस्तिष्ठन्रथशक्तिं परामृशत्	037a  
स्वर्णदण्डामकुण्ठाग्रां तैलधौतां सुनिर्मलाम्	037c  
लेलिहानामिव विभो नागकन्यां महाविषाम्	038a  
समुद्यम्य च चिक्षेप सत्यसेनस्य संयुगे	038c  
सा तस्य हृदयं सङ्ख्ये बिभेद शतधा नृप	039a  
स पपात रथाद्भूमौ गतसत्त्वोऽल्पचेतनः	039c  
भ्रातरं निहतं दृष्ट्वा सुषेणः क्रोधमूर्छितः	040a  
अभ्यवर्षच्छरैस्तूर्णं पदातिं पाण्डुनन्दनम्	040c  
नकुलं विरथं दृष्ट्वा द्रौपदेयो महाबलः	041a  
सुतसोमोऽभिदुद्राव परीप्सन्पितरं रणे	041c  
ततोऽधिरुह्य नकुलः सुतसोमस्य तं रथम्	042a  
शुशुभे भरतश्रेष्ठो गिरिस्थ इव केसरी	042c  
सोऽन्यत्कार्मुकमादाय सुषेणं समयोधयत्	042e  
तावुभौ शरवर्षाभ्यां समासाद्य परस्परम्	043a  
परस्परवधे यत्नं चक्रतुः सुमहारथौ	043c  
सुषेणस्तु ततः क्रुद्धः पाण्डवं विशिखैस्त्रिभिः	044a  
सुतसोमं च विंशत्या बाह्वोरुरसि चार्पयत्	044c  
ततः क्रुद्धो महाराज नकुलः परवीरहा	045a  
शरैस्तस्य दिशः सर्वाश्छादयामास वीर्यवान्	045c  
ततो गृहीत्वा तीक्ष्णाग्रमर्धचन्द्रं सुतेजनम्	046a  
स वेगयुक्तं चिक्षेप कर्णपुत्रस्य संयुगे	046c  
तस्य तेन शिरः कायाज्जहार नृपसत्तम	047a  
पश्यतां सर्वसैन्यानां तदद्भुतमिवाभवत्	047c  
स हतः प्रापतद्राजन्नकुलेन महात्मना	048a  
नदीवेगादिवारुग्णस्तीरजः पादपो महान्	048c  
कर्णपुत्रवधं दृष्ट्वा नकुलस्य च विक्रमम्	049a  
प्रदुद्राव भयात्सेना तावकी भरतर्षभ	049c  
तां तु सेनां महाराज मद्रराजः प्रतापवान्	050a  
अपालयद्रणे शूरः सेनापतिररिन्दमः	050c  
विभीस्तस्थौ महाराज व्यवस्थाप्य च वाहिनीम्	051a  
सिंहनादं भृशं कृत्वा धनुःशब्दं च दारुणम्	051c  
तावकाः समरे राजन्रक्षिता दृढधन्वना	052a  
प्रत्युद्ययुररातींस्ते समन्ताद्विगतव्यथाः	052c  
मद्रराजं महेष्वासं परिवार्य समन्ततः	053a  
स्थिता राजन्महासेना योद्धुकामाः समन्ततः	053c  
सात्यकिर्भीमसेनश्च माद्रीपुत्रौ च पाण्डवौ	054a  
युधिष्ठिरं पुरस्कृत्य ह्रीनिषेधमरिन्दमम्	054c  
परिवार्य रणे वीराः सिंहनादं प्रचक्रिरे	055a  
बाणशब्दरवांश्चोग्रान्क्ष्वेडांश्च विविधान्दधुः	055c  
तथैव तावकाः सर्वे मद्राधिपतिमञ्जसा	056a  
परिवार्य सुसंरब्धाः पुनर्युद्धमरोचयन्	056c  
ततः प्रववृते युद्धं भीरूणां भयवर्धनम्	057a  
तावकानां परेषां च मृत्युं कृत्वा निवर्तनम्	057c  
यथा देवासुरं युद्धं पूर्वमासीद्विशां पते	058a  
अभीतानां तथा राजन्यमराष्ट्रविवर्धनम्	058c  
ततः कपिध्वजो राजन्हत्वा संशप्तकान्रणे	059a  
अभ्यद्रवत तां सेनां कौरवीं पाण्डुनन्दनः	059c  
तथैव पाण्डवाः शेषा धृष्टद्युम्नपुरोगमाः	060a  
अभ्यधावन्त तां सेनां विसृजन्तः शिताञ्शरान्	060c  
पाण्डवैरवकीर्णानां सम्मोहः समजायत	061a  
न च जज्ञुरनीकानि दिशो वा प्रदिशस्तथा	061c  
आपूर्यमाणा निशितैः शरैः पाण्डवचोदितैः	062a  
हतप्रवीरा विध्वस्ता कीर्यमाणा समन्ततः	062c  
कौरव्यवध्यत चमूः पाण्डुपुत्रैर्महारथैः	062e  
तथैव पाण्डवी सेना शरै राजन्समन्ततः	063a  
रणेऽहन्यत पुत्रैस्ते शतशोऽथ सहस्रशः	063c  
ते सेने भृशसन्तप्ते वध्यमाने परस्परम्	064a  
व्याकुले समपद्येतां वर्षासु सरिताविव	064c  
आविवेश ततस्तीव्रं तावकानां महद्भयम्	065a  
पाण्डवानां च राजेन्द्र तथाभूते महाहवे	065c  
