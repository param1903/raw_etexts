वैशम्पायन उवाच	001  
शृणु मातृगणान्राजन्कुमारानुचरानिमान्	001a  
कीर्त्यमानान्मया वीर सपत्नगणसूदनान्	001c  
यशस्विनीनां मातॄणां शृणु नामानि भारत	002a  
याभिर्व्याप्तास्त्रयो लोकाः कल्याणीभिश्चराचराः	002c  
प्रभावती विशालाक्षी पलिता गोनसी तथा	003a  
श्रीमती बहुला चैव तथैव बहुपुत्रिका	003c  
अप्सुजाता च गोपाली बृहदम्बालिका तथा	004a  
जयावती मालतिका ध्रुवरत्ना भयङ्करी	004c  
वसुदामा सुदामा च विशोका नन्दिनी तथा	005a  
एकचूडा महाचूडा चक्रनेमिश्च भारत	005c  
उत्तेजनी जयत्सेना कमलाक्ष्यथ शोभना	006a  
शत्रुञ्जया तथा चैव क्रोधना शलभी खरी	006c  
माधवी शुभवक्त्रा च तीर्थनेमिश्च भारत	007a  
गीतप्रिया च कल्याणी कद्रुला चामिताशना	007c  
मेघस्वना भोगवती सुभ्रूश्च कनकावती	008a  
अलाताक्षी वीर्यवती विद्युज्जिह्वा च भारत	008c  
पद्मावती सुनक्षत्रा कन्दरा बहुयोजना	009a  
सन्तानिका च कौरव्य कमला च महाबला	009c  
सुदामा बहुदामा च सुप्रभा च यशस्विनी	010a  
नृत्यप्रिया च राजेन्द्र शतोलूखलमेखला	010c  
शतघण्टा शतानन्दा भगनन्दा च भामिनी	011a  
वपुष्मती चन्द्रशीता भद्रकाली च भारत	011c  
सङ्कारिका निष्कुटिका भ्रमा चत्वरवासिनी	012a  
सुमङ्गला स्वस्तिमती वृद्धिकामा जयप्रिया	012c  
धनदा सुप्रसादा च भवदा च जलेश्वरी	013a  
एडी भेडी समेडी च वेतालजननी तथा	013c  
कण्डूतिः कालिका चैव देवमित्रा च भारत	013e  
लम्बसी केतकी चैव चित्रसेना तथा बला	014a  
कुक्कुटिका शङ्खनिका तथा जर्जरिका नृप	014c  
कुण्डारिका कोकलिका कण्डरा च शतोदरी	015a  
उत्क्राथिनी जरेणा च महावेगा च कङ्कणा	015c  
मनोजवा कण्टकिनी प्रघसा पूतना तथा	016a  
खशया चुर्व्युटिर्वामा क्रोशनाथ तडित्प्रभा	016c  
मण्डोदरी च तुण्डा च कोटरा मेघवासिनी	017a  
सुभगा लम्बिनी लम्बा वसुचूडा विकत्थनी	017c  
ऊर्ध्ववेणीधरा चैव पिङ्गाक्षी लोहमेखला	018a  
पृथुवक्त्रा मधुरिका मधुकुम्भा तथैव च	018c  
पक्षालिका मन्थनिका जरायुर्जर्जरानना	019a  
ख्याता दहदहा चैव तथा धमधमा नृप	019c  
खण्डखण्डा च राजेन्द्र पूषणा मणिकुण्डला	020a  
अमोचा चैव कौरव्य तथा लम्बपयोधरा	020c  
वेणुवीणाधरा चैव पिङ्गाक्षी लोहमेखला	021a  
शशोलूकमुखी कृष्णा खरजङ्घा महाजवा	021c  
शिशुमारमुखी श्वेता लोहिताक्षी विभीषणा	022a  
जटालिका कामचरी दीर्घजिह्वा बलोत्कटा	022c  
कालेडिका वामनिका मुकुटा चैव भारत	023a  
लोहिताक्षी महाकाया हरिपिण्डी च भूमिप	023c  
एकाक्षरा सुकुसुमा कृष्णकर्णी च भारत	024a  
क्षुरकर्णी चतुष्कर्णी कर्णप्रावरणा तथा	024c  
चतुष्पथनिकेता च गोकर्णी महिषानना	025a  
खरकर्णी महाकर्णी भेरीस्वनमहास्वना	025c  
शङ्खकुम्भस्वना चैव भङ्गदा च महाबला	026a  
गणा च सुगणा चैव तथाभीत्यथ कामदा	026c  
चतुष्पथरता चैव भूतितीर्थान्यगोचरा	027a  
पशुदा वित्तदा चैव सुखदा च महायशाः	027c  
पयोदा गोमहिषदा सुविषाणा च भारत	027e  
प्रतिष्ठा सुप्रतिष्ठा च रोचमाना सुरोचना	028a  
गोकर्णी च सुकर्णी च ससिरा स्थेरिका तथा	028c  
एकचक्रा मेघरवा मेघमाला विरोचना	028e  
एताश्चान्याश्च बहवो मातरो भरतर्षभ	029a  
कार्त्तिकेयानुयायिन्यो नानारूपाः सहस्रशः	029c  
दीर्घनख्यो दीर्घदन्त्यो दीर्घतुण्ड्यश्च भारत	030a  
सरला मधुराश्चैव यौवनस्थाः स्वलङ्कृताः	030c  
माहात्म्येन च संयुक्ताः कामरूपधरास्तथा	031a  
निर्मांसगात्र्यः श्वेताश्च तथा काञ्चनसन्निभाः	031c  
कृष्णमेघनिभाश्चान्या धूम्राश्च भरतर्षभ	032a  
अरुणाभा महाभागा दीर्घकेश्यः सिताम्बराः	032c  
ऊर्ध्ववेणीधराश्चैव पिङ्गाक्ष्यो लम्बमेखलाः	033a  
लम्बोदर्यो लम्बकर्णास्तथा लम्बपयोधराः	033c  
ताम्राक्ष्यस्ताम्रवर्णाश्च हर्यक्ष्यश्च तथापराः	034a  
वरदाः कामचारिण्यो नित्यप्रमुदितास्तथा	034c  
याम्यो रौद्र्यस्तथा सौम्याः कौबेर्योऽथ महाबलाः	035a  
वारुण्योऽथ च माहेन्द्र्यस्तथाग्नेय्यः परन्तप	035c  
वायव्यश्चाथ कौमार्यो ब्राह्म्यश्च भरतर्षभ	036a  
रूपेणाप्सरसां तुल्या जवे वायुसमास्तथा	036c  
परपुष्टोपमा वाक्ये तथर्द्ध्या धनदोपमाः	037a  
शक्रवीर्योपमाश्चैव दीप्त्या वह्निसमास्तथा	037c  
वृक्षचत्वरवासिन्यश्चतुष्पथनिकेतनाः	038a  
गुहाश्मशानवासिन्यः शैलप्रस्रवणालयाः	038c  
नानाभरणधारिण्यो नानामाल्याम्बरास्तथा	039a  
नानाविचित्रवेषाश्च नानाभाषास्तथैव च	039c  
एते चान्ये च बहवो गणाः शत्रुभयङ्कराः	040a  
अनुजग्मुर्महात्मानं त्रिदशेन्द्रस्य सम्मते	040c  
ततः शक्त्यस्त्रमददद्भगवान्पाकशासनः	041a  
गुहाय राजशार्दूल विनाशाय सुरद्विषाम्	041c  
महास्वनां महाघण्टां द्योतमानां सितप्रभाम्	042a  
तरुणादित्यवर्णां च पताकां भरतर्षभ	042c  
ददौ पशुपतिस्तस्मै सर्वभूतमहाचमूम्	043a  
उग्रां नानाप्रहरणां तपोवीर्यबलान्विताम्	043c  
विष्णुर्ददौ वैजयन्तीं मालां बलविवर्धिनीम्	044a  
उमा ददौ चारजसी वाससी सूर्यसप्रभे	044c  
गङ्गा कमण्डलुं दिव्यममृतोद्भवमुत्तमम्	045a  
ददौ प्रीत्या कुमाराय दण्डं चैव बृहस्पतिः	045c  
गरुडो दयितं पुत्रं मयूरं चित्रबर्हिणम्	046a  
अरुणस्ताम्रचूडं च प्रददौ चरणायुधम्	046c  
पाशं तु वरुणो राजा बलवीर्यसमन्वितम्	047a  
कृष्णाजिनं तथा ब्रह्मा ब्रह्मण्याय ददौ प्रभुः	047c  
समरेषु जयं चैव प्रददौ लोकभावनः	047e  
सेनापत्यमनुप्राप्य स्कन्दो देवगणस्य ह	048a  
शुशुभे ज्वलितोऽर्चिष्मान्द्वितीय इव पावकः	048c  
ततः पारिषदैश्चैव मातृभिश्च समन्वितः	048e  
सा सेना नैरृती भीमा सघण्टोच्छ्रितकेतना	049a  
सभेरीशङ्खमुरजा सायुधा सपताकिनी	049c  
शारदी द्यौरिवाभाति ज्योतिर्भिरुपशोभिता	049e  
ततो देवनिकायास्ते भूतसेनागणास्तथा	050a  
वादयामासुरव्यग्रा भेरीशङ्खांश्च पुष्कलान्	050c  
पटहाञ्झर्झरांश्चैव कृकचान्गोविषाणिकान्	051a  
आडम्बरान्गोमुखांश्च डिण्डिमांश्च महास्वनान्	051c  
तुष्टुवुस्ते कुमारं च सर्वे देवाः सवासवाः	052a  
जगुश्च देवगन्धर्वा ननृतुश्चाप्सरोगणाः	052c  
ततः प्रीतो महासेनस्त्रिदशेभ्यो वरं ददौ	053a  
रिपून्हन्तास्मि समरे ये वो वधचिकीर्षवः	053c  
प्रतिगृह्य वरं देवास्तस्माद्विबुधसत्तमात्	054a  
प्रीतात्मानो महात्मानो मेनिरे निहतान्रिपून्	054c  
सर्वेषां भूतसङ्घानां हर्षान्नादः समुत्थितः	055a  
अपूरयत लोकांस्त्रीन्वरे दत्ते महात्मना	055c  
स निर्ययौ महासेनो महत्या सेनया वृतः	056a  
वधाय युधि दैत्यानां रक्षार्थं च दिवौकसाम्	056c  
व्यवसायो जयो धर्मः सिद्धिर्लक्ष्मीर्धृतिः स्मृतिः	057a  
महासेनस्य सैन्यानामग्रे जग्मुर्नराधिप	057c  
स तया भीमया देवः शूलमुद्गरहस्तया	058a  
गदामुसलनाराचशक्तितोमरहस्तया	058c  
दृप्तसिंहनिनादिन्या विनद्य प्रययौ गुहः	058e  
तं दृष्ट्वा सर्वदैतेया राक्षसा दानवास्तथा	059a  
व्यद्रवन्त दिशः सर्वा भयोद्विग्नाः समन्ततः	059c  
अभ्यद्रवन्त देवास्तान्विविधायुधपाणयः	059e  
दृष्ट्वा च स ततः क्रुद्धः स्कन्दस्तेजोबलान्वितः	060a  
शक्त्यस्त्रं भगवान्भीमं पुनः पुनरवासृजत्	060c  
आदधच्चात्मनस्तेजो हविषेद्ध इवानलः	060e  
अभ्यस्यमाने शक्त्यस्त्रे स्कन्देनामिततेजसा	061a  
उल्काज्वाला महाराज पपात वसुधातले	061c  
संह्रादयन्तश्च तथा निर्घाताश्चापतन्क्षितौ	062a  
यथान्तकालसमये सुघोराः स्युस्तथा नृप	062c  
क्षिप्ता ह्येका तथा शक्तिः सुघोरानलसूनुना	063a  
ततः कोट्यो विनिष्पेतुः शक्तीनां भरतर्षभ	063c  
स शक्त्यस्त्रेण सङ्ग्रामे जघान भगवान्प्रभुः	064a  
दैत्येन्द्रं तारकं नाम महाबलपराक्रमम्	064c  
वृतं दैत्यायुतैर्वीरैर्बलिभिर्दशभिर्नृप	064e  
महिषं चाष्टभिः पद्मैर्वृतं सङ्ख्ये निजघ्निवान्	065a  
त्रिपादं चायुतशतैर्जघान दशभिर्वृतम्	065c  
ह्रदोदरं निखर्वैश्च वृतं दशभिरीश्वरः	066a  
जघानानुचरैः सार्धं विविधायुधपाणिभिः	066c  
तत्राकुर्वन्त विपुलं नादं वध्यत्सु शत्रुषु	067a  
कुमारानुचरा राजन्पूरयन्तो दिशो दश	067c  
शक्त्यस्त्रस्य तु राजेन्द्र ततोऽर्चिर्भिः समन्ततः	068a  
दग्धाः सहस्रशो दैत्या नादैः स्कन्दस्य चापरे	068c  
पताकयावधूताश्च हताः केचित्सुरद्विषः	069a  
केचिद्घण्टारवत्रस्ता निपेतुर्वसुधातले	069c  
केचित्प्रहरणैश्छिन्ना विनिपेतुर्गतासवः	069e  
एवं सुरद्विषोऽनेकान्बलवानाततायिनः	070a  
जघान समरे वीरः कार्त्तिकेयो महाबलः	070c  
बाणो नामाथ दैतेयो बलेः पुत्रो महाबलः	071a  
क्रौञ्चं पर्वतमासाद्य देवसङ्घानबाधत	071c  
तमभ्ययान्महासेनः सुरशत्रुमुदारधीः	072a  
स कार्त्तिकेयस्य भयात्क्रौञ्चं शरणमेयिवान्	072c  
ततः क्रौञ्चं महामन्युः क्रौञ्चनादनिनादितम्	073a  
शक्त्या बिभेद भगवान्कार्त्तिकेयोऽग्निदत्तया	073c  
सशालस्कन्धसरलं त्रस्तवानरवारणम्	074a  
पुलिनत्रस्तविहगं विनिष्पतितपन्नगम्	074c  
गोलाङ्गूलर्क्षसङ्घैश्च द्रवद्भिरनुनादितम्	075a  
कुरङ्गगतिनिर्घोषमुद्भ्रान्तसृमराचितम्	075c  
विनिष्पतद्भिः शरभैः सिंहैश्च सहसा द्रुतैः	076a  
शोच्यामपि दशां प्राप्तो रराजैव स पर्वतः	076c  
विद्याधराः समुत्पेतुस्तस्य शृङ्गनिवासिनः	077a  
किन्नराश्च समुद्विग्नाः शक्तिपातरवोद्धताः	077c  
ततो दैत्या विनिष्पेतुः शतशोऽथ सहस्रशः	078a  
प्रदीप्तात्पर्वतश्रेष्ठाद्विचित्राभरणस्रजः	078c  
तान्निजघ्नुरतिक्रम्य कुमारानुचरा मृधे	079a  
बिभेद शक्त्या क्रौञ्चं च पावकिः परवीरहा	079c  
बहुधा चैकधा चैव कृत्वात्मानं महात्मना	080a  
शक्तिः क्षिप्ता रणे तस्य पाणिमेति पुनः पुनः	080c  
एवम्प्रभावो भगवानतो भूयश्च पावकिः	081a  
क्रौञ्चस्तेन विनिर्भिन्नो दैत्याश्च शतशो हताः	081c  
ततः स भगवान्देवो निहत्य विबुधद्विषः	082a  
सभाज्यमानो विबुधैः परं हर्षमवाप ह	082c  
ततो दुन्दुभयो राजन्नेदुः शङ्खाश्च भारत	083a  
मुमुचुर्देवयोषाश्च पुष्पवर्षमनुत्तमम्	083c  
दिव्यगन्धमुपादाय ववौ पुण्यश्च मारुतः	084a  
गन्धर्वास्तुष्टुवुश्चैनं यज्वानश्च महर्षयः	084c  
केचिदेनं व्यवस्यन्ति पितामहसुतं प्रभुम्	085a  
सनत्कुमारं सर्वेषां ब्रह्मयोनिं तमग्रजम्	085c  
केचिन्महेश्वरसुतं केचित्पुत्रं विभावसोः	086a  
उमायाः कृत्तिकानां च गङ्गायाश्च वदन्त्युत	086c  
एकधा च द्विधा चैव चतुर्धा च महाबलम्	087a  
योगिनामीश्वरं देवं शतशोऽथ सहस्रशः	087c  
एतत्ते कथितं राजन्कार्त्तिकेयाभिषेचनम्	088a  
शृणु चैव सरस्वत्यास्तीर्थवंशस्य पुण्यताम्	088c  
बभूव तीर्थप्रवरं हतेषु सुरशत्रुषु	089a  
कुमारेण महाराज त्रिविष्टपमिवापरम्	089c  
ऐश्वर्याणि च तत्रस्थो ददावीशः पृथक्पृथक्	090a  
तदा नैरृतमुख्येभ्यस्त्रैलोक्ये पावकात्मजः	090c  
एवं स भगवांस्तस्मिंस्तीर्थे दैत्यकुलान्तकः	091a  
अभिषिक्तो महाराज देवसेनापतिः सुरैः	091c  
औजसं नाम तत्तीर्थं यत्र पूर्वमपां पतिः	092a  
अभिषिक्तः सुरगणैर्वरुणो भरतर्षभ	092c  
तस्मिंस्तीर्थवरे स्नात्वा स्कन्दं चाभ्यर्च्य लाङ्गली	093a  
ब्राह्मणेभ्यो ददौ रुक्मं वासांस्याभरणानि च	093c  
उषित्वा रजनीं तत्र माधवः परवीरहा	094a  
पूज्य तीर्थवरं तच्च स्पृष्ट्वा तोयं च लाङ्गली	094c  
हृष्टः प्रीतमनाश्चैव ह्यभवन्माधवोत्तमः	094e  
एतत्ते सर्वमाख्यातं यन्मां त्वं परिपृच्छसि	095a  
यथाभिषिक्तो भगवान्स्कन्दो देवैः समागतैः	095c  
