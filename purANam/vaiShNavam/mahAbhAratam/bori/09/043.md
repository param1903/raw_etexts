जनमेजय उवाच	001  
सरस्वत्याः प्रभावोऽयमुक्तस्ते द्विजसत्तम	001a  
कुमारस्याभिषेकं तु ब्रह्मन्व्याख्यातुमर्हसि	001c  
यस्मिन्काले च देशे च यथा च वदतां वर	002a  
यैश्चाभिषिक्तो भगवान्विधिना येन च प्रभुः	002c  
स्कन्दो यथा च दैत्यानामकरोत्कदनं महत्	003a  
तथा मे सर्वमाचक्ष्व परं कौतूहलं हि मे	003c  
वैशम्पायन उवाच	004  
कुरुवंशस्य सदृशमिदं कौतूहलं तव	004a  
हर्षमुत्पादयत्येतद्वचो मे जनमेजय	004c  
हन्त ते कथयिष्यामि शृण्वानस्य जनाधिप	005a  
अभिषेकं कुमारस्य प्रभावं च महात्मनः	005c  
तेजो माहेश्वरं स्कन्नमग्नौ प्रपतितं पुरा	006a  
तत्सर्वभक्षो भगवान्नाशकद्दग्धुमक्षयम्	006c  
तेनासीदति तेजस्वी दीप्तिमान्हव्यवाहनः	007a  
न चैव धारयामास गर्भं तेजोमयं तदा	007c  
स गङ्गामभिसङ्गम्य नियोगाद्ब्रह्मणः प्रभुः	008a  
गर्भमाहितवान्दिव्यं भास्करोपमतेजसम्	008c  
अथ गङ्गापि तं गर्भमसहन्ती विधारणे	009a  
उत्ससर्ज गिरौ रम्ये हिमवत्यमरार्चिते	009c  
स तत्र ववृधे लोकानावृत्य ज्वलनात्मजः	010a  
ददृशुर्ज्वलनाकारं तं गर्भमथ कृत्तिकाः	010c  
शरस्तम्बे महात्मानमनलात्मजमीश्वरम्	011a  
ममायमिति ताः सर्वाः पुत्रार्थिन्योऽभिचक्रमुः	011c  
तासां विदित्वा भावं तं मातॄणां भगवान्प्रभुः	012a  
प्रस्नुतानां पयः षड्भिर्वदनैरपिबत्तदा	012c  
तं प्रभावं समालक्ष्य तस्य बालस्य कृत्तिकाः	013a  
परं विस्मयमापन्ना देव्यो दिव्यवपुर्धराः	013c  
यत्रोत्सृष्टः स भगवान्गङ्गया गिरिमूर्धनि	014a  
स शैलः काञ्चनः सर्वः सम्बभौ कुरुसत्तम	014c  
वर्धता चैव गर्भेण पृथिवी तेन रञ्जिता	015a  
अतश्च सर्वे संवृत्ता गिरयः काञ्चनाकराः	015c  
कुमारश्च महावीर्यः कार्त्तिकेय इति स्मृतः	016a  
गाङ्गेयः पूर्वमभवन्महायोगबलान्वितः	016c  
स देवस्तपसा चैव वीर्येण च समन्वितः	017a  
ववृधेऽतीव राजेन्द्र चन्द्रवत्प्रियदर्शनः	017c  
स तस्मिन्काञ्चने दिव्ये शरस्तम्बे श्रिया वृतः	018a  
स्तूयमानस्तदा शेते गन्धर्वैर्मुनिभिस्तथा	018c  
तथैनमन्वनृत्यन्त देवकन्याः सहस्रशः	019a  
दिव्यवादित्रनृत्तज्ञाः स्तुवन्त्यश्चारुदर्शनाः	019c  
अन्वास्ते च नदी देवं गङ्गा वै सरितां वरा	020a  
दधार पृथिवी चैनं बिभ्रती रूपमुत्तमम्	020c  
जातकर्मादिकास्तस्य क्रियाश्चक्रे बृहस्पतिः	021a  
वेदश्चैनं चतुर्मूर्तिरुपतस्थे कृताञ्जलिः	021c  
धनुर्वेदश्चतुष्पादः शस्त्रग्रामः ससङ्ग्रहः	022a  
तत्रैनं समुपातिष्ठत्साक्षाद्वाणी च केवला	022c  
स ददर्श महावीर्यं देवदेवमुमापतिम्	023a  
शैलपुत्र्या सहासीनं भूतसङ्घशतैर्वृतम्	023c  
निकाया भूतसङ्घानां परमाद्भुतदर्शनाः	024a  
विकृता विकृताकारा विकृताभरणध्वजाः	024c  
व्याघ्रसिंहर्क्षवदना बिडालमकराननाः	025a  
वृषदंशमुखाश्चान्ये गजोष्ट्रवदनास्तथा	025c  
उलूकवदनाः केचिद्गृध्रगोमायुदर्शनाः	026a  
क्रौञ्चपारावतनिभैर्वदनै राङ्कवैरपि	026c  
श्वाविच्छल्यकगोधानां खरैडकगवां तथा	027a  
सदृशानि वपूंष्यन्ये तत्र तत्र व्यधारयन्	027c  
केचिच्छैलाम्बुदप्रख्याश्चक्रालातगदायुधाः	028a  
केचिदञ्जनपुञ्जाभाः केचिच्छ्वेताचलप्रभाः	028c  
सप्तमातृगणाश्चैव समाजग्मुर्विशां पते	029a  
साध्या विश्वेऽथ मरुतो वसवः पितरस्तथा	029c  
रुद्रादित्यास्तथा सिद्धा भुजगा दानवाः खगाः	030a  
ब्रह्मा स्वयम्भूर्भगवान्सपुत्रः सह विष्णुना	030c  
शक्रस्तथाभ्ययाद्द्रष्टुं कुमारवरमच्युतम्	031a  
नारदप्रमुखाश्चापि देवगन्धर्वसत्तमाः	031c  
देवर्षयश्च सिद्धाश्च बृहस्पतिपुरोगमाः	032a  
ऋभवो नाम वरदा देवानामपि देवताः	032c  
तेऽपि तत्र समाजग्मुर्यामा धामाश्च सर्वशः	032e  
स तु बालोऽपि भगवान्महायोगबलान्वितः	033a  
अभ्याजगाम देवेशं शूलहस्तं पिनाकिनम्	033c  
तमाव्रजन्तमालक्ष्य शिवस्यासीन्मनोगतम्	034a  
युगपच्छैलपुत्र्याश्च गङ्गायाः पावकस्य च	034c  
किं नु पूर्वमयं बालो गौरवादभ्युपैष्यति	035a  
अपि मामिति सर्वेषां तेषामासीन्मनोगतम्	035c  
तेषामेतमभिप्रायं चतुर्णामुपलक्ष्य सः	036a  
युगपद्योगमास्थाय ससर्ज विविधास्तनूः	036c  
ततोऽभवच्चतुर्मूर्तिः क्षणेन भगवान्प्रभुः	037a  
स्कन्दः शाखो विशाखश्च नैगमेषश्च पृष्ठतः	037c  
एवं स कृत्वा ह्यात्मानं चतुर्धा भगवान्प्रभुः	038a  
यतो रुद्रस्ततः स्कन्दो जगामाद्भुतदर्शनः	038c  
विशाखस्तु ययौ येन देवी गिरिवरात्मजा	039a  
शाखो ययौ च भगवान्वायुमूर्तिर्विभावसुम्	039c  
नैगमेषोऽगमद्गङ्गां कुमारः पावकप्रभः	039e  
सर्वे भास्वरदेहास्ते चत्वारः समरूपिणः	040a  
तान्समभ्ययुरव्यग्रास्तदद्भुतमिवाभवत्	040c  
हाहाकारो महानासीद्देवदानवरक्षसाम्	041a  
तद्दृष्ट्वा महदाश्चर्यमद्भुतं रोमहर्षणम्	041c  
ततो रुद्रश्च देवी च पावकश्च पितामहम्	042a  
गङ्गया सहिताः सर्वे प्रणिपेतुर्जगत्पतिम्	042c  
प्रणिपत्य ततस्ते तु विधिवद्राजपुङ्गव	043a  
इदमूचुर्वचो राजन्कार्त्तिकेयप्रियेप्सया	043c  
अस्य बालस्य भगवन्नाधिपत्यं यथेप्सितम्	044a  
अस्मत्प्रियार्थं देवेश सदृशं दातुमर्हसि	044c  
ततः स भगवान्धीमान्सर्वलोकपितामहः	045a  
मनसा चिन्तयामास किमयं लभतामिति	045c  
ऐश्वर्याणि हि सर्वाणि देवगन्धर्वरक्षसाम्	046a  
भूतयक्षविहङ्गानां पन्नगानां च सर्वशः	046c  
पूर्वमेवादिदेशासौ निकायेषु महात्मनाम्	047a  
समर्थं च तमैश्वर्ये महामतिरमन्यत	047c  
ततो मुहूर्तं स ध्यात्वा देवानां श्रेयसि स्थितः	048a  
सेनापत्यं ददौ तस्मै सर्वभूतेषु भारत	048c  
सर्वदेवनिकायानां ये राजानः परिश्रुताः	049a  
तान्सर्वान्व्यादिदेशास्मै सर्वभूतपितामहः	049c  
ततः कुमारमादाय देवा ब्रह्मपुरोगमाः	050a  
अभिषेकार्थमाजग्मुः शैलेन्द्रं सहितास्ततः	050c  
पुण्यां हैमवतीं देवीं सरिच्छ्रेष्ठां सरस्वतीम्	051a  
समन्तपञ्चके या वै त्रिषु लोकेषु विश्रुता	051c  
तत्र तीरे सरस्वत्याः पुण्ये सर्वगुणान्विते	052a  
निषेदुर्देवगन्धर्वाः सर्वे सम्पूर्णमानसाः	052c  
