सञ्जय उवाच	001  
तस्मिन्विलुलिते सैन्ये वध्यमाने परस्परम्	001a  
द्रवमाणेषु योधेषु निनदत्सु च दन्तिषु	001c  
कूजतां स्तनतां चैव पदातीनां महाहवे	002a  
विद्रुतेषु महाराज हयेषु बहुधा तदा	002c  
प्रक्षये दारुणे जाते संहारे सर्वदेहिनाम्	003a  
नानाशस्त्रसमावापे व्यतिषक्तरथद्विपे	003c  
हर्षणे युद्धशौण्डानां भीरूणां भयवर्धने	004a  
गाहमानेषु योधेषु परस्परवधैषिषु	004c  
प्राणादाने महाघोरे वर्तमाने दुरोदरे	005a  
सङ्ग्रामे घोररूपे तु यमराष्ट्रविवर्धने	005c  
पाण्डवास्तावकं सैन्यं व्यधमन्निशितैः शरैः	006a  
तथैव तावका योधा जघ्नुः पाण्डवसैनिकान्	006c  
तस्मिंस्तथा वर्तमाने युद्धे भीरुभयावहे	007a  
पूर्वाह्णे चैव सम्प्राप्ते भास्करोदयनं प्रति	007c  
लब्धलक्षाः परे राजन्रक्षिताश्च महात्मना	008a  
अयोधयंस्तव बलं मृत्युं कृत्वा निवर्तनम्	008c  
बलिभिः पाण्डवैर्दृप्तैर्लब्धलक्षैः प्रहारिभिः	009a  
कौरव्यसीदत्पृतना मृगीवाग्निसमाकुला	009c  
तां दृष्ट्वा सीदतीं सेनां पङ्के गामिव दुर्बलाम्	010a  
उज्जिहीर्षुस्तदा शल्यः प्रायात्पाण्डुचमूं प्रति	010c  
मद्रराजस्तु सङ्क्रुद्धो गृहीत्वा धनुरुत्तमम्	011a  
अभ्यद्रवत सङ्ग्रामे पाण्डवानाततायिनः	011c  
पाण्डवाश्च महाराज समरे जितकाशिनः	012a  
मद्रराजं समासाद्य विव्यधुर्निशितैः शरैः	012c  
ततः शरशतैस्तीक्ष्णैर्मद्रराजो महाबलः	013a  
अर्दयामास तां सेनां धर्मराजस्य पश्यतः	013c  
प्रादुरासंस्ततो राजन्नानारूपाण्यनेकशः	014a  
चचाल शब्दं कुर्वाणा मही चापि सपर्वता	014c  
सदण्डशूला दीप्ताग्राः शीर्यमाणाः समन्ततः	015a  
उल्का भूमिं दिवः पेतुराहत्य रविमण्डलम्	015c  
मृगाश्च माहिषाश्चापि पक्षिणश्च विशां पते	016a  
अपसव्यं तदा चक्रुः सेनां ते बहुशो नृप	016c  
ततस्तद्युद्धमत्युग्रमभवत्सङ्घचारिणाम्	017a  
तथा सर्वाण्यनीकानि सन्निपत्य जनाधिप	017c  
अभ्ययुः कौरवा राजन्पाण्डवानामनीकिनीम्	017e  
शल्यस्तु शरवर्षेण वर्षन्निव सहस्रदृक्	018a  
अभ्यवर्षददीनात्मा कुन्तीपुत्रं युधिष्ठिरम्	018c  
भीमसेनं शरैश्चापि रुक्मपुङ्खैः शिलाशितः	019a  
द्रौपदेयांस्तथा सर्वान्माद्रीपुत्रौ च पाण्डवौ	019c  
धृष्टद्युम्नं च शैनेयं शिखण्डिनमथापि च	020a  
एकैकं दशभिर्बाणैर्विव्याध च महाबलः	020c  
ततोऽसृजद्बाणवर्षं घर्मान्ते मघवानिव	020e  
ततः प्रभद्रका राजन्सोमकाश्च सहस्रशः	021a  
पतिताः पात्यमानाश्च दृश्यन्ते शल्यसायकैः	021c  
भ्रमराणामिव व्राताः शलभानामिव व्रजाः	022a  
ह्रादिन्य इव मेघेभ्यः शल्यस्य न्यपतञ्शराः	022c  
द्विरदास्तुरगाश्चार्ताः पत्तयो रथिनस्तथा	023a  
शल्यस्य बाणैर्न्यपतन्बभ्रमुर्व्यनदंस्तथा	023c  
आविष्ट इव मद्रेशो मन्युना पौरुषेण च	024a  
प्राच्छादयदरीन्सङ्ख्ये कालसृष्ट इवान्तकः	024c  
विनर्दमानो मद्रेशो मेघह्रादो महाबलः	024e  
सा वध्यमाना शल्येन पाण्डवानामनीकिनी	025a  
अजातशत्रुं कौन्तेयमभ्यधावद्युधिष्ठिरम्	025c  
तां समर्प्य ततः सङ्ख्ये लघुहस्तः शितैः शरैः	026a  
शरवर्षेण महता युधिष्ठिरमपीडयत्	026c  
तमापतन्तं पत्त्यश्वैः क्रुद्धो राजा युधिष्ठिरः	027a  
अवारयच्छरैस्तीक्ष्णैर्मत्तं द्विपमिवाङ्कुशैः	027c  
तस्य शल्यः शरं घोरं मुमोचाशीविषोपमम्	028a  
सोऽभ्यविध्यन्महात्मानं वेगेनाभ्यपतच्च गाम्	028c  
ततो वृकोदरः क्रुद्धः शल्यं विव्याध सप्तभिः	029a  
पञ्चभिः सहदेवस्तु नकुलो दशभिः शरैः	029c  
द्रौपदेयाश्च शत्रुघ्नं शूरमार्तायनिं शरैः	030a  
अभ्यवर्षन्महाभागं मेघा इव महीधरम्	030c  
ततो दृष्ट्वा तुद्यमानं शल्यं पार्थैः समन्ततः	031a  
कृतवर्मा कृपश्चैव सङ्क्रुद्धावभ्यधावताम्	031c  
उलूकश्च पतत्री च शकुनिश्चापि सौबलः	032a  
स्मयमानश्च शनकैरश्वत्थामा महारथः	032c  
तव पुत्राश्च कार्त्स्न्येन जुगुपुः शल्यमाहवे	032e  
भीमसेनं त्रिभिर्विद्ध्वा कृतवर्मा शिलीमुखैः	033a  
बाणवर्षेण महता क्रुद्धरूपमवारयत्	033c  
धृष्टद्युम्नं कृपः क्रुद्धो बाणवर्षैरपीडयत्	034a  
द्रौपदेयांश्च शकुनिर्यमौ च द्रौणिरभ्ययात्	034c  
दुर्योधनो युधां श्रेष्ठावाहवे केशवार्जुनौ	035a  
समभ्ययादुग्रतेजाः शरैश्चाभ्यहनद्बली	035c  
एवं द्वन्द्वशतान्यासंस्त्वदीयानां परैः सह	036a  
घोररूपाणि चित्राणि तत्र तत्र विशां पते	036c  
ऋश्यवर्णाञ्जघानाश्वान्भोजो भीमस्य संयुगे	037a  
सोऽवतीर्य रथोपस्थाद्धताश्वः पाण्डुनन्दनः	037c  
कालो दण्डमिवोद्यम्य गदापाणिरयुध्यत	037e  
प्रमुखे सहदेवस्य जघानाश्वांश्च मद्रराट्	038a  
ततः शल्यस्य तनयं सहदेवोऽसिनावधीत्	038c  
गौतमः पुनराचार्यो धृष्टद्युम्नमयोधयत्	039a  
असम्भ्रान्तमसम्भ्रान्तो यत्नवान्यत्नवत्तरम्	039c  
द्रौपदेयांस्तथा वीरानेकैकं दशभिः शरैः	040a  
अविध्यदाचार्यसुतो नातिक्रुद्धः स्मयन्निव	040c  
शल्योऽपि राजन्सङ्क्रुद्धो निघ्नन्सोमकपाण्डवान्	041a  
पुनरेव शितैर्बाणैर्युधिष्ठिरमपीडयत्	041c  
तस्य भीमो रणे क्रुद्धः सन्दष्टदशनच्छदः	042a  
विनाशायाभिसन्धाय गदामादत्त वीर्यवान्	042c  
यमदण्डप्रतीकाशां कालरात्रिमिवोद्यताम्	043a  
गजवाजिमनुष्याणां प्राणान्तकरणीमपि	043c  
हेमपट्टपरिक्षिप्तामुल्कां प्रज्वलितामिव	044a  
शैक्यां व्यालीमिवात्युग्रां वज्रकल्पामयस्मयीम्	044c  
चन्दनागुरुपङ्काक्तां प्रमदामीप्सितामिव	045a  
वसामेदोसृगादिग्धां जिह्वां वैवस्वतीमिव	045c  
पटुघण्टारवशतां वासवीमशनीमिव	046a  
निर्मुक्ताशीविषाकारां पृक्तां गजमदैरपि	046c  
त्रासनीं रिपुसैन्यानां स्वसैन्यपरिहर्षिणीम्	047a  
मनुष्यलोके विख्यातां गिरिशृङ्गविदारिणीम्	047c  
यया कैलासभवने महेश्वरसखं बली	048a  
आह्वयामास कौन्तेयः सङ्क्रुद्धमलकाधिपम्	048c  
यया मायाविनो दृप्तान्सुबहून्धनदालये	049a  
जघान गुह्यकान्क्रुद्धो मन्दारार्थे महाबलः	049c  
निवार्यमाणो बहुभिर्द्रौपद्याः प्रियमास्थितः	049e  
तां वज्रमणिरत्नौघामष्टाश्रिं वज्रगौरवाम्	050a  
समुद्यम्य महाबाहुः शल्यमभ्यद्रवद्रणे	050c  
गदया युद्धकुशलस्तया दारुणनादया	051a  
पोथयामास शल्यस्य चतुरोऽश्वान्महाजवान्	051c  
ततः शल्यो रणे क्रुद्धः पीने वक्षसि तोमरम्	052a  
निचखान नदन्वीरो वर्म भित्त्वा च सोऽभ्यगात्	052c  
वृकोदरस्त्वसम्भ्रातस्तमेवोद्धृत्य तोमरम्	053a  
यन्तारं मद्रराजस्य निर्बिभेद ततो हृदि	053c  
स भिन्नवर्मा रुधिरं वमन्वित्रस्तमानसः	054a  
पपाताभिमुखो दीनो मद्रराजस्त्वपाक्रमत्	054c  
कृतप्रतिकृतं दृष्ट्वा शल्यो विस्मितमानसः	055a  
गदामाश्रित्य धीरात्मा प्रत्यमित्रमवैक्षत	055c  
ततः सुमनसः पार्था भीमसेनमपूजयन्	056a  
तद्दृष्ट्वा कर्म सङ्ग्रामे घोरमक्लिष्टकर्मणः	056c  
