सञ्जय उवाच	001  
अस्यतां यतमानानां शूराणामनिवर्तिनाम्	001a  
सङ्कल्पमकरोन्मोघं गाण्डीवेन धनञ्जयः	001c  
इन्द्राशनिसमस्पर्शानविषह्यान्महौजसः	002a  
विसृजन्दृश्यते बाणान्धारा मुञ्चन्निवाम्बुदः	002c  
तत्सैन्यं भरतश्रेष्ठ वध्यमानं किरीटिना	003a  
सम्प्रदुद्राव सङ्ग्रामात्तव पुत्रस्य पश्यतः	003c  
हतधुर्या रथाः केचिद्धतसूतास्तथापरे	004a  
भग्नाक्षयुगचक्रेषाः केचिदासन्विशां पते	004c  
अन्येषां सायकाः क्षीणास्तथान्ये शरपीडिताः	005a  
अक्षता युगपत्केचित्प्राद्रवन्भयपीडिताः	005c  
केचित्पुत्रानुपादाय हतभूयिष्ठवाहनाः	006a  
विचुक्रुशुः पितॄनन्ये सहायानपरे पुनः	006c  
बान्धवांश्च नरव्याघ्र भ्रातॄन्सम्बन्धिनस्तथा	007a  
दुद्रुवुः केचिदुत्सृज्य तत्र तत्र विशां पते	007c  
बहवोऽत्र भृशं विद्धा मुह्यमाना महारथाः	008a  
निष्टनन्तः स्म दृश्यन्ते पार्थबाणहता नराः	008c  
तानन्ये रथमारोप्य समाश्वास्य मुहूर्तकम्	009a  
विश्रान्ताश्च वितृष्णाश्च पुनर्युद्धाय जग्मिरे	009c  
तानपास्य गताः केचित्पुनरेव युयुत्सवः	010a  
कुर्वन्तस्तव पुत्रस्य शासनं युद्धदुर्मदाः	010c  
पानीयमपरे पीत्वा पर्याश्वास्य च वाहनम्	011a  
वर्माणि च समारोप्य केचिद्भरतसत्तम	011c  
समाश्वास्यापरे भ्रातॄन्निक्षिप्य शिबिरेऽपि च	012a  
पुत्रानन्ये पितॄनन्ये पुनर्युद्धमरोचयन्	012c  
सज्जयित्वा रथान्केचिद्यथामुख्यं विशां पते	013a  
आप्लुत्य पाण्डवानीकं पुनर्युद्धमरोचयन्	013c  
ते शूराः किङ्किणीजालैः समाच्छन्ना बभासिरे	014a  
त्रैलोक्यविजये युक्ता यथा दैतेयदानवाः	014c  
आगम्य सहसा केचिद्रथैः स्वर्णविभूषितैः	015a  
पाण्डवानामनीकेषु धृष्टद्युम्नमयोधयन्	015c  
धृष्टद्युम्नोऽपि पाञ्चाल्यः शिखण्डी च महारथः	016a  
नाकुलिश्च शतानीको रथानीकमयोधयन्	016c  
पाञ्चाल्यस्तु ततः क्रुद्धः सैन्येन महता वृतः	017a  
अभ्यद्रवत्सुसंरब्धस्तावकान्हन्तुमुद्यतः	017c  
ततस्त्वापततस्तस्य तव पुत्रो जनाधिप	018a  
बाणसन्घाननेकान्वै प्रेषयामास भारत	018c  
धृष्टद्युम्नस्ततो राजंस्तव पुत्रेण धन्विना	019a  
नाराचैर्बहुभिः क्षिप्रं बाह्वोरुरसि चार्पितः	019c  
सोऽतिविद्धो महेष्वासस्तोत्त्रार्दित इव द्विपः	020a  
तस्याश्वांश्चतुरो बाणैः प्रेषयामास मृत्यवे	020c  
सारथेश्चास्य भल्लेन शिरः कायादपाहरत्	020e  
ततो दुर्योधनो राजा पृष्ठमारुह्य वाजिनः	021a  
अपाक्रामद्धतरथो नातिदूरमरिन्दमः	021c  
दृष्ट्वा तु हतविक्रान्तं स्वमनीकं महाबलः	022a  
तव पुत्रो महाराज प्रययौ यत्र सौबलः	022c  
ततो रथेषु भग्नेषु त्रिसाहस्रा महाद्विपाः	023a  
पाण्डवान्रथिनः पञ्च समन्तात्पर्यवारयन्	023c  
ते वृताः समरे पञ्च गजानीकेन भारत	024a  
अशोभन्त नरव्याघ्रा ग्रहा व्याप्ता घनैरिव	024c  
ततोऽर्जुनो महाराज लब्धलक्षो महाभुजः	025a  
विनिर्ययौ रथेनैव श्वेताश्वः कृष्णसारथिः	025c  
तैः समन्तात्परिवृतः कुञ्जरैः पर्वतोपमैः	026a  
नाराचैर्विमलैस्तीक्ष्णैर्गजानीकमपोथयत्	026c  
तत्रैकबाणनिहतानपश्याम महागजान्	027a  
पतितान्पात्यमानांश्च विभिन्नान्सव्यसाचिना	027c  
भीमसेनस्तु तान्दृष्ट्वा नागान्मत्तगजोपमः	028a  
करेण गृह्य महतीं गदामभ्यपतद्बली	028c  
अवप्लुत्य रथात्तूर्णं दण्डपाणिरिवान्तकः	028e  
तमुद्यतगदं दृष्ट्वा पाण्डवानां महारथम्	029a  
वित्रेसुस्तावकाः सैन्याः शकृन्मूत्रं प्रसुस्रुवुः	029c  
आविग्नं च बलं सर्वं गदाहस्ते वृकोदरे	029e  
गदया भीमसेनेन भिन्नकुम्भान्रजस्वलान्	030a  
धावमानानपश्याम कुञ्जरान्पर्वतोपमान्	030c  
प्रधाव्य कुञ्जरास्ते तु भीमसेनगदाहताः	031a  
पेतुरार्तस्वरं कृत्वा छिन्नपक्षा इवाद्रयः	031c  
तान्भिन्नकुम्भान्सुबहून्द्रवमाणानितस्ततः	032a  
पतमानांश्च सम्प्रेक्ष्य वित्रेसुस्तव सैनिकाः	032c  
युधिष्ठिरोऽपि सङ्क्रुद्धो माद्रीपुत्रौ च पाण्डवौ	033a  
गृध्रपक्षैः शितैर्बाणैर्जघ्नुर्वै गजयोधिनः	033c  
धृष्टद्युम्नस्तु समरे पराजित्य नराधिपम्	034a  
अपक्रान्ते तव सुते हयपृष्ठं समाश्रिते	034c  
दृष्ट्वा च पाण्डवान्सर्वान्कुञ्जरैः परिवारितान्	035a  
धृष्टद्युम्नो महाराज सह सर्वैः प्रभद्रकैः	035c  
पुत्रः पाञ्चालराजस्य जिघांसुः कुञ्जरान्ययौ	035e  
अदृष्ट्वा तु रथानीके दुर्योधनमरिन्दमम्	036a  
अश्वत्थामा कृपश्चैव कृतवर्मा च सात्वतः	036c  
अपृच्छन्क्षत्रियांस्तत्र क्व नु दुर्योधनो गतः	036e  
अपश्यमाना राजानं वर्तमाने जनक्षये	037a  
मन्वाना निहतं तत्र तव पुत्रं महारथाः	037c  
विषण्णवदना भूत्वा पर्यपृच्छन्त ते सुतम्	037e  
आहुः केचिद्धते सूते प्रयातो यत्र सौबलः	038a  
अपरे त्वब्रुवंस्तत्र क्षत्रिया भृशविक्षताः	038c  
दुर्योधनेन किं कार्यं द्रक्ष्यध्वं यदि जीवति	039a  
युध्यध्वं सहिताः सर्वे किं वो राजा करिष्यति	039c  
ते क्षत्रियाः क्षतैर्गात्रैर्हतभूयिष्ठवाहनाः	040a  
शरैः सम्पीड्यमानाश्च नातिव्यक्तमिवाब्रुवन्	040c  
इदं सर्वं बलं हन्मो येन स्म परिवारिताः	041a  
एते सर्वे गजान्हत्वा उपयान्ति स्म पाण्डवाः	041c  
श्रुत्वा तु वचनं तेषामश्वत्थामा महाबलः	042a  
हित्वा पाञ्चालराजस्य तदनीकं दुरुत्सहम्	042c  
कृपश्च कृतवर्मा च प्रययुर्यत्र सौबलः	043a  
रथानीकं परित्यज्य शूराः सुदृढधन्विनः	043c  
ततस्तेषु प्रयातेषु धृष्टद्युम्नपुरोगमाः	044a  
आययुः पाण्डवा राजन्विनिघ्नन्तः स्म तावकान्	044c  
दृष्ट्वा तु तानापततः सम्प्रहृष्टान्महारथान्	045a  
पराक्रान्तांस्ततो वीरान्निराशाञ्जीविते तदा	045c  
विवर्णमुखभूयिष्ठमभवत्तावकं बलम्	045e  
परिक्षीणायुधान्दृष्ट्वा तानहं परिवारितान्	046a  
राजन्बलेन द्व्यङ्गेन त्यक्त्वा जीवितमात्मनः	046c  
आत्मनापञ्चमोऽयुध्यं पाञ्चालस्य बलेन ह	047a  
तस्मिन्देशे व्यवस्थाप्य यत्र शारद्वतः स्थितः	047c  
सम्प्रयुद्धा वयं पञ्च किरीटिशरपीडिताः	048a  
धृष्टद्युम्नं महानीकं तत्र नोऽभूद्रणो महान्	048c  
जितास्तेन वयं सर्वे व्यपयाम रणात्ततः	048e  
अथापश्यं सात्यकिं तमुपायान्तं महारथम्	049a  
रथैश्चतुःशतैर्वीरो मां चाभ्यद्रवदाहवे	049c  
धृष्टद्युम्नादहं मुक्तः कथञ्चिच्छ्रान्तवाहनः	050a  
पतितो माधवानीकं दुष्कृती नरकं यथा	050c  
तत्र युद्धमभूद्घोरं मुहूर्तमतिदारुणम्	050e  
सात्यकिस्तु महाबाहुर्मम हत्वा परिच्छदम्	051a  
जीवग्राहमगृह्णान्मां मूर्छितं पतितं भुवि	051c  
ततो मुहूर्तादिव तद्गजानीकमवध्यत	052a  
गदया भीमसेनेन नाराचैरर्जुनेन च	052c  
प्रतिपिष्टैर्महानागैः समन्तात्पर्वतोपमैः	053a  
नातिप्रसिद्धेव गतिः पाण्डवानामजायत	053c  
रथमार्गांस्ततश्चक्रे भीमसेनो महाबलः	054a  
पाण्डवानां महाराज व्यपकर्षन्महागजान्	054c  
अश्वत्थामा कृपश्चैव कृतवर्मा च सात्वतः	055a  
अपश्यन्तो रथानीके दुर्योधनमरिन्दमम्	055c  
राजानं मृगयामासुस्तव पुत्रं महारथम्	055e  
परित्यज्य च पाञ्चालं प्रयाता यत्र सौबलः	056a  
राज्ञोऽदर्शनसंविग्ना वर्तमाने जनक्षये	056c  
