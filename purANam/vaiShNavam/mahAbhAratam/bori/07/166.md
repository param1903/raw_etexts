001  धृतराष्ट्र उवाच
001a अधर्मेण हतं श्रुत्वा धृष्टद्युम्नेन सञ्जय
001c ब्राह्मणं पितरं वृद्धमश्वत्थामा किमब्रवीत्
002a मानुषं वारुणाग्नेयं ब्राह्ममस्त्रं च वीर्यवान्
002c ऐन्द्रं नारायणं चैव यस्मिन्नित्यं प्रतिष्ठितम्
003a तमधर्मेण धर्मिष्ठं धृष्टद्युम्नेन सञ्जय
003c श्रुत्वा निहतमाचार्यमश्वत्थामा किमब्रवीत्
004a येन रामादवाप्येह धनुर्वेदं महात्मना
004c प्रोक्तान्यस्त्राणि दिव्यानि पुत्राय गुरुकाङ्क्षिणे
005a एकमेव हि लोकेऽस्मिन्नात्मनो गुणवत्तरम्
005c इच्छन्ति पुत्रं पुरुषा लोके नान्यं कथञ्चन
006a आचार्याणां भवन्त्येव रहस्यानि महात्मनाम्
006c तानि पुत्राय वा दद्युः शिष्यायानुगताय वा
007a स शिल्पं प्राप्य तत्सर्वं सविशेषं च सञ्जय
007c शूरः शारद्वतीपुत्रः सङ्ख्ये द्रोणादनन्तरः
008a रामस्यानुमतः शास्त्रे पुरन्दरसमो युधि
008c कार्तवीर्यसमो वीर्ये बृहस्पतिसमो मतौ
009a महीधरसमो धृत्या तेजसाग्निसमो युवा
009c समुद्र इव गाम्भीर्ये क्रोधे सर्पविषोपमः
010a स रथी प्रथमो लोके दृढधन्वा जितक्लमः
010c शीघ्रोऽनिल इवाक्रन्दे चरन्क्रुद्ध इवान्तकः
011a अस्यता येन सङ्ग्रामे धरण्यभिनिपीडिता
011c यो न व्यथति सङ्ग्रामे वीरः सत्यपराक्रमः
012a वेदस्नातो व्रतस्नातो धनुर्वेदे च पारगः
012c महोदधिरिवाक्षोभ्यो रामो दाशरथिर्यथा
013a तमधर्मेण धर्मिष्ठं धृष्टद्युम्नेन संयुगे
013c श्रुत्वा निहतमाचार्यमश्वत्थामा किमब्रवीत्
014a धृष्टद्युम्नस्य यो मृत्युः सृष्टस्तेन महात्मना
014c यथा द्रोणस्य पाञ्चाल्यो यज्ञसेनसुतोऽभवत्
015a तं नृशंसेन पापेन क्रूरेणात्यल्पदर्शिना
015c श्रुत्वा निहतमाचार्यमश्वत्थामा किमब्रवीत्
016  सञ्जय उवाच
016a छद्मना निहतं श्रुत्वा पितरं पापकर्मणा
016c बाष्पेणापूर्यत द्रौणी रोषेण च नरर्षभ
017a तस्य क्रुद्धस्य राजेन्द्र वपुर्दिव्यमदृश्यत
017c अन्तकस्येव भूतानि जिहीर्षोः कालपर्यये
018a अश्रुपूर्णे ततो नेत्रे अपमृज्य पुनः पुनः
018c उवाच कोपान्निःश्वस्य दुर्योधनमिदं वचः
019a पिता मम यथा क्षुद्रैर्न्यस्तशस्त्रो निपातितः
019c धर्मध्वजवता पापं कृतं तद्विदितं मम
019e अनार्यं सुनृशंसस्य धर्मपुत्रस्य मे श्रुतम्
020a युद्धेष्वपि प्रवृत्तानां ध्रुवौ जयपराजयौ
020c द्वयमेतद्भवेद्राजन्वधस्तत्र प्रशस्यते
021a न्यायवृत्तो वधो यस्तु सङ्ग्रामे युध्यतो भवेत्
021c न स दुःखाय भवति तथा दृष्टो हि स द्विजः
022a गतः स वीरलोकाय पिता मम न संशयः
022c न शोच्यः पुरुषव्याघ्रस्तथा स निधनं गतः
023a यत्तु धर्मप्रवृत्तः सन्केशग्रहणमाप्तवान्
023c पश्यतां सर्वसैन्यानां तन्मे मर्माणि कृन्तति
024a कामात्क्रोधादवज्ञानाद्दर्पाद्बाल्येन वा पुनः
024c वैधर्मिकानि कुर्वन्ति तथा परिभवेन च
025a तदिदं पार्षतेनेह महदाधर्मिकं कृतम्
025c अवज्ञाय च मां नूनं नृशंसेन दुरात्मना
026a तस्यानुबन्धं स द्रष्टा धृष्टद्युम्नः सुदारुणम्
026c अनार्यं परमं कृत्वा मिथ्यावादी च पाण्डवः
027a यो ह्यसौ छद्मनाचार्यं शस्त्रं सन्न्यासयत्तदा
027c तस्याद्य धर्मराजस्य भूमिः पास्यति शोणितम्
028a सर्वोपायैर्यतिष्यामि पाञ्चालानामहं वधे
028c धृष्टद्युम्नं च समरे हन्ताहं पापकारिणम्
029a कर्मणा येन तेनेह मृदुना दारुणेन वा
029c पाञ्चालानां वधं कृत्वा शान्तिं लब्धास्मि कौरव
030a यदर्थं पुरुषव्याघ्र पुत्रमिच्छन्ति मानवाः
030c प्रेत्य चेह च सम्प्राप्तं त्राणाय महतो भयात्
031a पित्रा तु मम सावस्था प्राप्ता निर्बन्धुना यथा
031c मयि शैलप्रतीकाशे पुत्रे शिष्ये च जीवति
032a धिङ्ममास्त्राणि दिव्यानि धिग्बाहू धिक्पराक्रमम्
032c यन्मां द्रोणः सुतं प्राप्य केशग्रहणमाप्तवान्
033a स तथाहं करिष्यामि यथा भरतसत्तम
033c परलोकगतस्यापि गमिष्याम्यनृणः पितुः
034a आर्येण तु न वक्तव्या कदाचित्स्तुतिरात्मनः
034c पितुर्वधममृष्यंस्तु वक्ष्याम्यद्येह पौरुषम्
035a अद्य पश्यन्तु मे वीर्यं पाण्डवाः सजनार्दनाः
035c मृद्नतः सर्वसैन्यानि युगान्तमिव कुर्वतः
036a न हि देवा न गन्धर्वा नासुरा न च राक्षसाः
036c अद्य शक्ता रणे जेतुं रथस्थं मां नरर्षभ
037a मदन्यो नास्ति लोकेऽस्मिन्नर्जुनाद्वास्त्रवित्तमः
037c अहं हि ज्वलतां मध्ये मयूखानामिवांशुमान्
037e प्रयोक्ता देवसृष्टानामस्त्राणां पृतनागतः
038a कृशाश्वतनया ह्यद्य मत्प्रयुक्ता महामृधे
038c दर्शयन्तोऽऽत्मनो वीर्यं प्रमथिष्यन्ति पाण्डवान्
039a अद्य सर्वा दिशो राजन्धाराभिरिव सङ्कुलाः
039c आवृताः पत्रिभिस्तीक्ष्णैर्द्रष्टारो मामकैरिह
040a किरन्हि शरजालानि सर्वतो भैरवस्वरम्
040c शत्रून्निपातयिष्यामि महावात इव द्रुमान्
041a न च जानाति बीभत्सुस्तदस्त्रं न जनार्दनः
041c न भीमसेनो न यमौ न च राजा युधिष्ठिरः
042a न पार्षतो दुरात्मासौ न शिखण्डी न सात्यकिः
042c यदिदं मयि कौरव्य सकल्यं सनिवर्तनम्
043a नारायणाय मे पित्रा प्रणम्य विधिपूर्वकम्
043c उपहारः पुरा दत्तो ब्रह्मरूप उपस्थिते
044a तं स्वयं प्रतिगृह्याथ भगवान्स वरं ददौ
044c वव्रे पिता मे परममस्त्रं नारायणं ततः
045a अथैनमब्रवीद्राजन्भगवान्देवसत्तमः
045c भविता त्वत्समो नान्यः कश्चिद्युधि नरः क्वचित्
046a न त्विदं सहसा ब्रह्मन्प्रयोक्तव्यं कथञ्चन
046c न ह्येतदस्त्रमन्यत्र वधाच्छत्रोर्निवर्तते
047a न चैतच्छक्यते ज्ञातुं को न वध्येदिति प्रभो
047c अवध्यमपि हन्याद्धि तस्मान्नैतत्प्रयोजयेत्
048a वधः सङ्ख्ये द्रवश्चैव शस्त्राणां च विसर्जनम्
048c प्रयाचनं च शत्रूणां गमनं शरणस्य च
049a एते प्रशमने योगा महास्त्रस्य परन्तप
049c सर्वथा पीडितो हि स्यादवध्यान्पीडयन्रणे
050a तज्जग्राह पिता मह्यमब्रवीच्चैव स प्रभुः
050c त्वं वर्षिष्यसि दिव्यानि शस्त्रवर्षाण्यनेकशः
050e अनेनास्त्रेण सङ्ग्रामे तेजसा च ज्वलिष्यसि
051a एवमुक्त्वा स भगवान्दिवमाचक्रमे प्रभुः
051c एतन्नारायणादस्त्रं तत्प्राप्तं मम बन्धुना
052a तेनाहं पाण्डवांश्चैव पाञ्चालान्मत्स्यकेकयान्
052c विद्रावयिष्यामि रणे शचीपतिरिवासुरान्
053a यथा यथाहमिच्छेयं तथा भूत्वा शरा मम
053c निपतेयुः सपत्नेषु विक्रमत्स्वपि भारत
054a यथेष्टमश्मवर्षेण प्रवर्षिष्ये रणे स्थितः
054c अयोमुखैश्च विहगैर्द्रावयिष्ये महारथान्
054e परश्वधांश्च विविधान्प्रसक्ष्येऽहमसंशयम्
055a सोऽहं नारायणास्त्रेण महता शत्रुतापन
055c शत्रून्विध्वंसयिष्यामि कदर्थीकृत्य पाण्डवान्
056a मित्रब्रह्मगुरुद्वेषी जाल्मकः सुविगर्हितः
056c पाञ्चालापसदश्चाद्य न मे जीवन्विमोक्ष्यते
057a तच्छ्रुत्वा द्रोणपुत्रस्य पर्यवर्तत वाहिनी
057c ततः सर्वे महाशङ्खान्दध्मुः पुरुषसत्तमाः
058a भेरीश्चाभ्यहनन्हृष्टा डिण्डिमांश्च सहस्रशः
058c तथा ननाद वसुधा खुरनेमिप्रपीडिता
058e स शब्दस्तुमुलः खं द्यां पृथिवीं च व्यनादयत्
059a तं शब्दं पाण्डवाः श्रुत्वा पर्जन्यनिनदोपमम्
059c समेत्य रथिनां श्रेष्ठाः सहिताः सन्न्यमन्त्रयन्
060a तथोक्त्वा द्रोणपुत्रोऽपि तदोपस्पृश्य भारत
060c प्रादुश्चकार तद्दिव्यमस्त्रं नारायणं तदा

