धृतराष्ट्र उवाच	001  
बाणे तस्मिन्निकृत्ते तु धृष्टद्युम्ने च मोक्षिते	001a  
तेन वृष्णिप्रवीरेण युयुधानेन सञ्जय	001c  
अमर्षितो महेष्वासः सर्वशस्त्रभृतां वरः	002a  
नरव्याघ्रः शिनेः पौत्रे द्रोणः किमकरोद्युधि	002c  
सञ्जय उवाच	003  
सम्प्रद्रुतः क्रोधविषो व्यादितास्यशरासनः	003a  
तीक्ष्णधारेषुदशनः शितनाराचदंष्ट्रवान्	003c  
संरम्भामर्षताम्राक्षो महाहिरिव निःश्वसन्	004a  
नरवीरप्रमुदितैः शोणैरश्वैर्महाजवैः	004c  
उत्पतद्भिरिवाकाशं क्रमद्भिरिव सर्वतः	005a  
रुक्मपुङ्खाञ्शरानस्यन्युयुधानमुपाद्रवत्	005c  
शरपातमहावर्षं रथघोषबलाहकम्	006a  
कार्मुकाकर्षविक्षिप्तं नाराचबहुविद्युतम्	006c  
शक्तिखड्गाशनिधरं क्रोधवेगसमुत्थितम्	007a  
द्रोणमेघमनावार्यं हयमारुतचोदितम्	007c  
दृष्ट्वैवाभिपतन्तं तं शूरः परपुरञ्जयः	008a  
उवाच सूतं शैनेयः प्रहसन्युद्धदुर्मदः	008c  
एतं वै ब्राह्मणं क्रूरं स्वकर्मण्यनवस्थितम्	009a  
आश्रयं धार्तराष्ट्रस्य राज्ञो दुःखभयावहम्	009c  
शीघ्रं प्रजवितैरश्वैः प्रत्युद्याहि प्रहृष्टवत्	010a  
आचार्यं राजपुत्राणां सततं शूरमानिनम्	010c  
ततो रजतसङ्काशा माधवस्य हयोत्तमाः	011a  
द्रोणस्याभिमुखाः शीघ्रमगच्छन्वातरंहसः	011c  
इषुजालावृतं घोरमन्धकारमनन्तरम्	012a  
अनाधृष्यमिवान्येषां शूराणामभवत्तदा	012c  
ततः शीघ्रास्त्रविदुषोर्द्रोणसात्वतयोस्तदा	013a  
नान्तरं शरवृष्टीनां दृश्यते नरसिंहयोः	013c  
इषूणां सन्निपातेन शब्दो धाराभिघातजः	014a  
शुश्रुवे शक्रमुक्तानामशनीनामिव स्वनः	014c  
नाराचैरतिविद्धानां शराणां रूपमाबभौ	015a  
आशीविषविदष्टानां सर्पाणामिव भारत	015c  
तयोर्ज्यातलनिर्घोषो व्यश्रूयत सुदारुणः	016a  
अजस्रं शैलशृङ्गाणां वज्रेणाहन्यतामिव	016c  
उभयोस्तौ रथौ राजंस्ते चाश्वास्तौ च सारथी	017a  
रुक्मपुङ्खैः शरैश्छन्नाश्चित्ररूपा बभुस्तदा	017c  
निर्मलानामजिह्मानां नाराचानां विशां पते	018a  
निर्मुक्ताशीविषाभानां सम्पातोऽभूत्सुदारुणः	018c  
उभयोः पतिते छत्रे तथैव पतितौ ध्वजौ	019a  
उभौ रुधिरसिक्ताङ्गावुभौ च विजयैषिणौ	019c  
स्रवद्भिः शोणितं गात्रैः प्रस्रुताविव वारणौ	020a  
अन्योन्यमभिविध्येतां जीवितान्तकरैः शरैः	020c  
गर्जितोत्क्रुष्टसन्नादाः शङ्खदुन्दुभिनिस्वनाः	021a  
उपारमन्महाराज व्याजहार न कश्चन	021c  
तूष्णीम्भूतान्यनीकानि योधा युद्धादुपारमन्	022a  
ददृशे द्वैरथं ताभ्यां जातकौतूहलो जनः	022c  
रथिनो हस्तियन्तारो हयारोहाः पदातयः	023a  
अवैक्षन्ताचलैर्नेत्रैः परिवार्य रथर्षभौ	023c  
हस्त्यनीकान्यतिष्ठन्त तथानीकानि वाजिनाम्	024a  
तथैव रथवाहिन्यः प्रतिव्यूह्य व्यवस्थिताः	024c  
मुक्ताविद्रुमचित्रैश्च मणिकाञ्चनभूषितैः	025a  
ध्वजैराभरणैश्चित्रैः कवचैश्च हिरण्मयैः	025c  
वैजयन्तीपताकाभिः परिस्तोमाङ्गकम्बलैः	026a  
विमलैर्निशितैः शस्त्रैर्हयानां च प्रकीर्णकैः	026c  
जातरूपमयीभिश्च राजतीभिश्च मूर्धसु	027a  
गजानां कुम्भमालाभिर्दन्तवेष्टैश्च भारत	027c  
सबलाकाः सखद्योताः सैरावतशतह्रदाः	028a  
अदृश्यन्तोष्णपर्याये मेघानामिव वागुराः	028c  
अपश्यन्नस्मदीयाश्च ते च यौधिष्ठिराः स्थिताः	029a  
तद्युद्धं युयुधानस्य द्रोणस्य च महात्मनः	029c  
विमानाग्रगता देवा ब्रह्मशक्रपुरोगमाः	030a  
सिद्धचारणसङ्घाश्च विद्याधरमहोरगाः	030c  
गतप्रत्यागताक्षेपैश्चित्रैः शस्त्रविघातिभिः	031a  
विविधैर्विस्मयं जग्मुस्तयोः पुरुषसिंहयोः	031c  
हस्तलाघवमस्त्रेषु दर्शयन्तौ महाबलौ	032a  
अन्योन्यं समविध्येतां शरैस्तौ द्रोणसात्यकी	032c  
ततो द्रोणस्य दाशार्हः शरांश्चिच्छेद संयुगे	033a  
पत्रिभिः सुदृढैराशु धनुश्चैव महाद्युते	033c  
निमेषान्तरमात्रेण भारद्वाजोऽपरं धनुः	034a  
सज्यं चकार तच्चाशु चिच्छेदास्य स सात्यकिः	034c  
ततस्त्वरन्पुनर्द्रोणो धनुर्हस्तो व्यतिष्ठत	035a  
सज्यं सज्यं पुनश्चास्य चिच्छेद निशितैः शरैः	035c  
ततोऽस्य संयुगे द्रोणो दृष्ट्वा कर्मातिमानुषम्	036a  
युयुधानस्य राजेन्द्र मनसेदमचिन्तयत्	036c  
एतदस्त्रबलं रामे कार्तवीर्ये धनञ्जये	037a  
भीष्मे च पुरुषव्याघ्रे यदिदं सात्वतां वरे	037c  
तं चास्य मनसा द्रोणः पूजयामास विक्रमम्	038a  
लाघवं वासवस्येव सम्प्रेक्ष्य द्विजसत्तमः	038c  
तुतोषास्त्रविदां श्रेष्ठस्तथा देवाः सवासवाः	039a  
न तामालक्षयामासुर्लघुतां शीघ्रकारिणः	039c  
देवाश्च युयुधानस्य गन्धर्वाश्च विशां पते	040a  
सिद्धचारणसङ्घाश्च विदुर्द्रोणस्य कर्म तत्	040c  
ततोऽन्यद्धनुरादाय द्रोणः क्षत्रियमर्दनः	041a  
अस्त्रैरस्त्रविदां श्रेष्ठो योधयामास भारत	041c  
तस्यास्त्राण्यस्त्रमायाभिः प्रतिहन्य स सात्यकिः	042a  
जघान निशितैर्बाणैस्तदद्भुतमिवाभवत्	042c  
तस्यातिमानुषं कर्म दृष्ट्वान्यैरसमं रणे	043a  
युक्तं योगेन योगज्ञास्तावकाः समपूजयन्	043c  
यदस्त्रमस्यति द्रोणस्तदेवास्यति सात्यकिः	044a  
तमाचार्योऽप्यसम्भ्रान्तोऽयोधयच्छत्रुतापनः	044c  
ततः क्रुद्धो महाराज धनुर्वेदस्य पारगः	045a  
वधाय युयुधानस्य दिव्यमस्त्रमुदैरयत्	045c  
तदाग्नेयं महाघोरं रिपुघ्नमुपलक्ष्य सः	046a  
अस्त्रं दिव्यं महेष्वासो वारुणं समुदैरयत्	046c  
हाहाकारो महानासीद्दृष्ट्वा दिव्यास्त्रधारिणौ	047a  
न विचेरुस्तदाकाशे भूतान्याकाशगान्यपि	047c  
अस्त्रे ते वारुणाग्नेये ताभ्यां बाणसमाहिते	048a  
न तावदभिषज्येते व्यावर्तदथ भास्करः	048c  
ततो युधिष्ठिरो राजा भीमसेनश्च पाण्डवः	049a  
नकुलः सहदेवश्च पर्यरक्षन्त सात्यकिम्	049c  
धृष्टद्युम्नमुखैः सार्धं विराटश्च सकेकयः	050a  
मत्स्याः शाल्वेयसेनाश्च द्रोणमाजग्मुरञ्जसा	050c  
दुःशासनं पुरस्कृत्य राजपुत्राः सहस्रशः	051a  
द्रोणमभ्युपपद्यन्त सपत्नैः परिवारितम्	051c  
ततो युद्धमभूद्राजंस्तव तेषां च धन्विनाम्	052a  
रजसा संवृते लोके शरजालसमावृते	052c  
सर्वमाविग्नमभवन्न प्राज्ञायत किञ्चन	053a  
सैन्येन रजसा ध्वस्ते निर्मर्यादमवर्तत	053c  
