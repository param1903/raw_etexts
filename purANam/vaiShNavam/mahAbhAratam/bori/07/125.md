सञ्जय उवाच	001  
सैन्धवे निहते राजन्पुत्रस्तव सुयोधनः	001a  
अश्रुक्लिन्नमुखो दीनो निरुत्साहो द्विषज्जये	001c  
अमन्यतार्जुनसमो योधो भुवि न विद्यते	001e  
न द्रोणो न च राधेयो नाश्वत्थामा कृपो न च	002a  
क्रुद्धस्य प्रमुखे स्थातुं पर्याप्ता इति मारिष	002c  
निर्जित्य हि रणे पार्थः सर्वान्मम महारथान्	003a  
अवधीत्सैन्धवं सङ्ख्ये नैनं कश्चिदवारयत्	003c  
सर्वथा हतमेवैतत्कौरवाणां महद्बलम्	004a  
न ह्यस्य विद्यते त्राता साक्षादपि पुरन्दरः	004c  
यमुपाश्रित्य सङ्ग्रामे कृतः शस्त्रसमुद्यमः	005a  
स कर्णो निर्जितः सङ्ख्ये हतश्चैव जयद्रथः	005c  
परुषाणि सभामध्ये प्रोक्तवान्यः स्म पाण्डवान्	006a  
स कर्णो निर्जितः सङ्ख्ये सैन्धवश्च निपातितः	006c  
यस्य वीर्यं समाश्रित्य शमं याचन्तमच्युतम्	007a  
तृणवत्तमहं मन्ये स कर्णो निर्जितो युधि	007c  
एवं क्लान्तमना राजन्नुपायाद्द्रोणमीक्षितुम्	008a  
आगस्कृत्सर्वलोकस्य पुत्रस्ते भरतर्षभ	008c  
ततस्तत्सर्वमाचख्यौ कुरूणां वैशसं महत्	009a  
परान्विजयतश्चापि धार्तराष्ट्रान्निमज्जतः	009c  
दुर्योधन उवाच	010  
पश्य मूर्धावसिक्तानामाचार्य कदनं कृतम्	010a  
कृत्वा प्रमुखतः शूरं भीष्मं मम पितामहम्	010c  
तं निहत्य प्रलुब्धोऽयं शिखण्डी पूर्णमानसः	011a  
पाञ्चालैः सहितः सर्वैः सेनाग्रमभिकर्षति	011c  
अपरश्चापि दुर्धर्षः शिष्यस्ते सव्यसाचिना	012a  
अक्षौहिणीः सप्त हत्वा हतो राजा जयद्रथः	012c  
अस्मद्विजयकामानां सुहृदामुपकारिणाम्	013a  
गन्तास्मि कथमानृण्यं गतानां यमसादनम्	013c  
ये मदर्थं परीप्सन्ति वसुधां वसुधाधिपाः	014a  
ते हित्वा वसुधैश्वर्यं वसुधामधिशेरते	014c  
सोऽहं कापुरुषः कृत्वा मित्राणां क्षयमीदृशम्	015a  
नाश्वमेधसहस्रेण पातुमात्मानमुत्सहे	015c  
मम लुब्धस्य पापस्य तथा धर्मापचायिनः	016a  
व्यायच्छन्तो जिगीषन्तः प्राप्ता वैवस्वतक्षयम्	016c  
कथं पतितवृत्तस्य पृथिवी सुहृदां द्रुहः	017a  
विवरं नाशकद्दातुं मम पार्थिवसंसदि	017c  
सोऽहं रुधिरसिक्ताङ्गं राज्ञां मध्ये पितामहम्	018a  
शयानं नाशकं त्रातुं भीष्ममायोधने हतम्	018c  
तं मामनार्यपुरुषं मित्रद्रुहमधार्मिकम्	019a  
किं स वक्ष्यति दुर्धर्षः समेत्य परलोकजित्	019c  
जलसन्धं महेष्वासं पश्य सात्यकिना हतम्	020a  
मदर्थमुद्यतं शूरं प्राणांस्त्यक्त्वा महारथम्	020c  
काम्बोजं निहतं दृष्ट्वा तथालम्बुसमेव च	021a  
अन्यान्बहूंश्च सुहृदो जीवितार्थोऽद्य को मम	021c  
व्यायच्छन्तो हताः शूरा मदर्थे येऽपराङ्मुखाः	022a  
यतमानाः परं शक्त्या विजेतुमहितान्मम	022c  
तेषां गत्वाहमानृण्यमद्य शक्त्या परन्तप	023a  
तर्पयिष्यामि तानेव जलेन यमुनामनु	023c  
सत्यं ते प्रतिजानामि सर्वशस्त्रभृतां वर	024a  
इष्टापूर्तेन च शपे वीर्येण च सुतैरपि	024c  
निहत्य तान्रणे सर्वान्पाञ्चालान्पाण्डवैः सह	025a  
शान्तिं लब्धास्मि तेषां वा रणे गन्ता सलोकताम्	025c  
न हीदानीं सहाया मे परीप्सन्त्यनुपस्कृताः	026a  
श्रेयो हि पाण्डून्मन्यन्ते न तथास्मान्महाभुज	026c  
स्वयं हि मृत्युर्विहितः सत्यसन्धेन संयुगे	027a  
भवानुपेक्षां कुरुते सुशिष्यत्वाद्धनञ्जये	027c  
अतो विनिहताः सर्वे येऽस्मज्जयचिकीर्षवः	028a  
कर्णमेव तु पश्यामि सम्प्रत्यस्मज्जयैषिणम्	028c  
यो हि मित्रमविज्ञाय याथातथ्येन मन्दधीः	029a  
मित्रार्थे योजयत्येनं तस्य सोऽर्थोऽवसीदति	029c  
तादृग्रूपमिदं कार्यं कृतं मम सुहृद्ब्रुवैः	030a  
मोहाल्लुब्धस्य पापस्य जिह्माचारैस्ततस्ततः	030c  
हतो जयद्रथश्चैव सौमदत्तिश्च वीर्यवान्	031a  
अभीषाहाः शूरसेनाः शिबयोऽथ वसातयः	031c  
सोऽहमद्य गमिष्यामि यत्र ते पुरुषर्षभाः	032a  
हता मदर्थं सङ्ग्रामे युध्यमानाः किरीटिना	032c  
न हि मे जीवितेनार्थस्तानृते पुरुषर्षभान्	033a  
आचार्यः पाण्डुपुत्राणामनुजानातु नो भवान्	033c  
