सञ्जय उवाच	001  
स्रंसन्त इव मज्जानस्तावकानां भयान्नृप	001a  
तौ दृष्ट्वा समतिक्रान्तौ वासुदेवधनञ्जयौ	001c  
सर्वे तु प्रतिसंरब्धा ह्रीमन्तः सत्त्वचोदिताः	002a  
स्थिरीबूता महात्मानः प्रत्यगच्छन्धनञ्जयम्	002c  
ये गताः पाण्डवं युद्धे क्रोधामर्षसमन्विताः	003a  
तेऽद्यापि न निवर्तन्ते सिन्धवः सागरादिव	003c  
असन्तस्तु न्यवर्तन्त वेदेभ्य इव नास्तिकाः	004a  
नरकं भजमानास्ते प्रत्यपद्यन्त किल्बिषम्	004c  
तावतीत्य रथानीकं विमुक्तौ पुरुषर्षभौ	005a  
ददृशाते यथा राहोरास्यान्मुक्तौ प्रभाकरौ	005c  
मत्स्याविव महाजालं विदार्य विगतज्वरौ	006a  
तथा कृष्णावदृश्येतां सेनाजालं विदार्य तत्	006c  
विमुक्तौ शस्त्रसम्बाधाद्द्रोणानीकात्सुदुर्भिदात्	007a  
अदृश्येतां महात्मानौ कालसूर्याविवोदितौ	007c  
अस्त्रसम्बाधनिर्मुक्तौ विमुक्तौ शस्त्रसङ्कटात्	008a  
अदृश्येतां महात्मानौ शत्रुसम्बाधकारिणौ	008c  
विमुक्तौ ज्वलनस्पर्शान्मकरास्याज्झषाविव	009a  
व्यक्षोभयेतां सेनां तौ समुद्रं मकराविव	009c  
तावकास्तव पुत्राश्च द्रोणानीकस्थयोस्तयोः	010a  
नैतौ तरिष्यतो द्रोणमिति चक्रुस्तदा मतिम्	010c  
तौ तु दृष्ट्वा व्यतिक्रान्तौ द्रोणानीकं महाद्युती	011a  
नाशशंसुर्महाराज सिन्धुराजस्य जीवितम्	011c  
आशा बलवती राजन्पुत्राणामभवत्तव	012a  
द्रोणहार्दिक्ययोः कृष्णौ न मोक्ष्येते इति प्रभो	012c  
तामाशां विफलां कृत्वा निस्तीर्णौ तौ परन्तपौ	013a  
द्रोणानीकं महाराज भोजानीकं च दुस्तरम्	013c  
अथ दृष्ट्वा व्यतिक्रान्तौ ज्वलिताविव पावकौ	014a  
निराशाः सिन्धुराजस्य जीवितं नाशशंसिरे	014c  
मिथश्च समभाषेतामभीतौ भयवर्धनौ	015a  
जयद्रथवधे वाचस्तास्ताः कृष्णधनञ्जयौ	015c  
असौ मध्ये कृतः षड्भिर्धार्तराष्ट्रैर्महारथैः	016a  
चक्षुर्विषयसम्प्राप्तो न नौ मोक्ष्यति सैन्धवः	016c  
यद्यस्य समरे गोप्ता शक्रो देवगणैः सह	017a  
तथाप्येनं हनिष्याव इति कृष्णावभाषताम्	017c  
इति कृष्णौ महाबाहू मिथः कथयतां तदा	018a  
सिन्धुराजमवेक्षन्तौ तत्पुत्रास्तव शुश्रुवुः	018c  
अतीत्य मरुधन्वेव प्रयान्तौ तृषितौ गजौ	019a  
पीत्वा वारि समाश्वस्तौ तथैवास्तामरिन्दमौ	019c  
व्याघ्रसिंहगजाकीर्णानतिक्रम्येव पर्वतान्	020a  
अदृश्येतां महाबाहू यथा मृत्युजरातिगौ	020c  
तथा हि मुखवर्णोऽयमनयोरिति मेनिरे	021a  
तावका दृश्य मुक्तौ तौ विक्रोशन्ति स्म सर्वतः	021c  
द्रोणादाशीविषाकाराज्ज्वलितादिव पावकात्	022a  
अन्येभ्यः पार्थिवेभ्यश्च भास्वन्ताविव भास्करौ	022c  
तौ मुक्तौ सागरप्रख्याद्द्रोणानीकादरिन्दमौ	023a  
अदृश्येतां मुदा युक्तौ समुत्तीर्यार्णवं यथा	023c  
शस्त्रौघान्महतो मुक्तौ द्रोणहार्दिक्यरक्षितान्	024a  
रोचमानावदृश्येतामिन्द्राग्न्योः सदृशौ रणे	024c  
उद्भिन्नरुधिरौ कृष्णौ भारद्वाजस्य सायकैः	025a  
शितैश्चितौ व्यरोचेतां कर्णिकारैरिवाचलौ	025c  
द्रोणग्राहह्रदान्मुक्तौ शक्त्याशीविषसङ्कटात्	026a  
अयःशरोग्रमकरात्क्षत्रियप्रवराम्भसः	026c  
ज्याघोषतलनिर्ह्रादाद्गदानिस्त्रिंशविद्युतः	027a  
द्रोणास्त्रमेघान्निर्मुक्तौ सूर्येन्दू तिमिरादिव	027c  
बाहुभ्यामिव सन्तीर्णौ सिन्धुषष्ठाः समुद्रगाः	028a  
तपान्ते सरितः पूर्णा महाग्राहसमाकुलाः	028c  
इति कृष्णौ महेष्वासौ यशसा लोकविश्रुतौ	029a  
सर्वभूतान्यमन्यन्त द्रोणास्त्रबलविस्मयात्	029c  
जयद्रथं समीपस्थमवेक्षन्तौ जिघांसया	030a  
रुरुं निपाने लिप्सन्तौ व्याघ्रवत्तावतिष्ठताम्	030c  
यथा हि मुखवर्णोऽयमनयोरिति मेनिरे	031a  
तव योधा महाराज हतमेव जयद्रथम्	031c  
लोहिताक्षौ महाबाहू संयत्तौ कृष्णपाण्डवौ	032a  
सिन्धुराजमभिप्रेक्ष्य हृष्टौ व्यनदतां मुहुः	032c  
शौरेरभीशुहस्तस्य पार्थस्य च धनुष्मतः	033a  
तयोरासीत्प्रतिभ्राजः सूर्यपावकयोरिव	033c  
हर्ष एव तयोरासीद्द्रोणानीकप्रमुक्तयोः	034a  
समीपे सैन्धवं दृष्ट्वा श्येनयोरामिषं यथा	034c  
तौ तु सैन्धवमालोक्य वर्तमानमिवान्तिके	035a  
सहसा पेततुः क्रुद्धौ क्षिप्रं श्येनाविवामिषे	035c  
तौ तु दृष्ट्वा व्यतिक्रान्तौ हृषीकेशधनञ्जयौ	036a  
सिन्धुराजस्य रक्षार्थं पराक्रान्तः सुतस्तव	036c  
द्रोणेनाबद्धकवचो राजा दुर्योधनस्तदा	037a  
ययावेकरथेनाजौ हयसंस्कारवित्प्रभो	037c  
कृष्णपार्थौ महेष्वासौ व्यतिक्रम्याथ ते सुतः	038a  
अग्रतः पुण्डरीकाक्षं प्रतीयाय नराधिप	038c  
ततः सर्वेषु सैन्येषु वादित्राणि प्रहृष्टवत्	039a  
प्रावाद्यन्समतिक्रान्ते तव पुत्रे धनञ्जयम्	039c  
सिंहनादरवाश्चासञ्शङ्खदुन्दुभिमिश्रिताः	040a  
दृष्ट्वा दुर्योधनं तत्र कृष्णयोः प्रमुखे स्थितम्	040c  
ये च ते सिन्धुराजस्य गोप्तारः पावकोपमाः	041a  
ते प्रहृष्यन्त समरे दृष्ट्वा पुत्रं तवाभिभो	041c  
दृष्ट्वा दुर्योधनं कृष्णस्त्वतिक्रान्तं सहानुगम्	042a  
अब्रवीदर्जुनं राजन्प्राप्तकालमिदं वचः	042c  
