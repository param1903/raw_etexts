धृतराष्ट्र उवाच	001  
तथा तु नर्दमानं तं भीमसेनं महाबलम्	001a  
मेघस्तनितनिर्घोषं के वीराः पर्यवारयन्	001c  
न हि पश्याम्यहं तं वै त्रिषु लोकेषु सञ्जय	002a  
क्रुद्धस्य भिमसेनस्य यस्तिष्ठेदग्रतो रणे	002c  
गदामुद्यच्छमानस्य कालस्येव महामृधे	003a  
न हि पश्याम्यहं तात यस्तिष्ठेत रणाजिरे	003c  
रथं रथेन यो हन्यात्कुञ्जरं कुञ्जरेण च	004a  
कस्तस्य समरे स्थाता साक्षादपि शतक्रतुः	004c  
क्रुद्धस्य भीमसेनस्य मम पुत्राञ्जिघांसतः	005a  
दुर्योधनहिते युक्ताः समतिष्ठन्त केऽग्रतः	005c  
भीमसेनदवाग्नेस्तु मम पुत्रतृणोलपम्	006a  
प्रधक्ष्यतो रणमुखे के वीराः प्रमुखे स्थिताः	006c  
काल्यमानान्हि मे पुत्रान्भीमेनावेक्ष्य संयुगे	007a  
कालेनेव प्रजाः सर्वाः के भीमं पर्यवारयन्	007c  
भीमवह्नेः प्रदीप्तस्य मम पुत्रान्दिधक्षतः	008a  
के शूराः पर्यवर्तन्त तन्ममाचक्ष्व सञ्जय	008c  
सञ्जय उवाच	009  
तथा तु नर्दमानं तं भीमसेनं महारथम्	009a  
तुमुलेनैव शब्देन कर्णोऽप्यभ्यपतद्बली	009c  
व्याक्षिपन्बलवच्चापमतिमात्रममर्षणः	010a  
कर्णस्तु युद्धमाकाङ्क्षन्दर्शयिष्यन्बलं बली	010c  
प्रावेपन्निव गात्राणि कर्णभीमसमागमे	011a  
रथिनां सादिनां चैव तयोः श्रुत्वा तलस्वनम्	011c  
भीमसेनस्य निनदं घोरं श्रुत्वा रणाजिरे	012a  
खं च भूमिं च सम्बद्धां मेनिरे क्षत्रियर्षभाः	012c  
पुनर्घोरेण नादेन पाण्डवस्य महात्मनः	013a  
समरे सर्वयोधानां धनूंष्यभ्यपतन्क्षितौ	013c  
वित्रस्तानि च सर्वाणि शकृन्मूत्रं प्रसुस्रुवुः	014a  
वाहनानि महाराज बभूवुर्विमनांसि च	014c  
प्रादुरासन्निमित्तानि घोराणि च बहूनि च	015a  
तस्मिंस्तु तुमुले राजन्भीमकर्णसमागमे	015c  
ततः कर्णस्तु विंशत्या शराणां भीममार्दयत्	016a  
विव्याध चास्य त्वरितः सूतं पञ्चभिराशुगैः	016c  
प्रहस्य भीमसेनस्तु कर्णं प्रत्यर्पयद्रणे	017a  
सायकानां चतुःषष्ट्या क्षिप्रकारी महाबलः	017c  
तस्य कर्णो महेष्वासः सायकांश्चतुरोऽक्षिपत्	018a  
असम्प्राप्तांस्तु तान्भीमः सायकैर्नतपर्वभिः	018c  
चिच्छेद बहुधा राजन्दर्शयन्पाणिलाघवम्	018e  
तं कर्णश्छादयामास शरव्रातैरनेकशः	019a  
सञ्छाद्यमानः कर्णेन बहुधा पाण्डुनन्दनः	019c  
चिच्छेद चापं कर्णस्य मुष्टिदेशे महारथः	020a  
विव्याध चैनं बहुभिः सायकैर्नतपर्वभिः	020c  
अथान्यद्धनुरादाय सज्यं कृत्वा च सूतजः	021a  
विव्याध समरे भीमं भीमकर्मा महारथः	021c  
तस्य भीमो भृशं क्रुद्धस्त्रीञ्शरान्नतपर्वणः	022a  
निचखानोरसि तदा सूतपुत्रस्य वेगितः	022c  
तैः कर्णोऽभ्राजत शरैरुरोमध्यगतैस्तदा	023a  
महीधर इवोदग्रस्त्रिशृङ्गो भरतर्षभ	023c  
सुस्राव चास्य रुधिरं विद्धस्य परमेषुभिः	024a  
धातुप्रस्यन्दिनः शैलाद्यथा गैरिकराजयः	024c  
किञ्चिद्विचलितः कर्णः सुप्रहाराभिपीडितः	025a  
ससायकं धनुः कृत्वा भीमं विव्याध मारिष	025c  
चिक्षेप च पुनर्बाणाञ्शतशोऽथ सहस्रशः	025e  
स छाद्यमानः सहसा कर्णेन दृढधन्विना	026a  
धनुर्ज्यामच्छिनत्तूर्णमुत्स्मयन्पाण्डुनन्दनः	026c  
सारथिं चास्य भल्लेन प्राहिणोद्यमसादनम्	027a  
वाहांश्च चतुरः सङ्ख्ये व्यसूंश्चक्रे महारथः	027c  
हताश्वात्तु रथात्कर्णः समाप्लुत्य विशां पते	028a  
स्यन्दनं वृषसेनस्य समारोहन्महारथः	028c  
निर्जित्य तु रणे कर्णं भीमसेनः प्रतापवान्	029a  
ननाद सुमहानादं पर्जन्यनिनदोपमम्	029c  
तस्य तं निनदं श्रुत्वा प्रहृष्टोऽभूद्युधिष्ठिरः	030a  
कर्णं च निर्जितं मत्वा भीमसेनेन भारत	030c  
समन्ताच्छङ्खनिनदं पाण्डुसेनाकरोत्तदा	031a  
शत्रुसेनाध्वनिं श्रुत्वा तावका ह्यपि नानदन्	031c  
गाण्डीवं प्राक्षिपत्पार्थः कृष्णोऽप्यब्जमवादयत्	031e  
तमन्तर्धाय निनदं ध्वनिर्भीमस्य नर्दतः	032a  
अश्रूयत महाराज सर्वसैन्येषु भारत	032c  
ततो व्यायच्छतामस्त्रैः पृथक्पृथगरिन्दमौ	033a  
मृदुपूर्वं च राधेयो दृढपूर्वं च पाण्डवः	033c  
