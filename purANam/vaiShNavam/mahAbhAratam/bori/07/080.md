धृतराष्ट्र उवाच	001  
ध्वजान्बहुविधाकारान्भ्राजमानानतिश्रिया	001a  
पार्थानां मामकानां च तान्ममाचक्ष्व सञ्जय	001c  
सञ्जय उवाच	002  
ध्वजान्बहुविधाकाराञ्शृणु तेषां महात्मनाम्	002a  
रूपतो वर्णतश्चैव नामतश्च निबोध मे	002c  
तेषां तु रथमुह्यानां रथेषु विविधा ध्वजाः	003a  
प्रत्यदृश्यन्त राजेन्द्र ज्वलिता इव पावकाः	003c  
काञ्चनाः काञ्चनापीडाः काञ्चनस्रगलङ्कृताः	004a  
काञ्चनानीव शृङ्गाणि काञ्चनस्य महागिरेः	004c  
ते ध्वजाः संवृतास्तेषां पताकाभिः समन्ततः	005a  
नानावर्णविरागाभिर्विबभुः सर्वतो वृताः	005c  
पताकाश्च ततस्तास्तु श्वसनेन समीरिताः	006a  
नृत्यमानाः व्यदृश्यन्त रङ्गमध्ये विलासिकाः	006c  
इन्द्रायुधसवर्णाभाः पताका भरतर्षभ	007a  
दोधूयमाना रथिनां शोभयन्ति महारथान्	007c  
सिंहलाङ्गूलमुग्रास्यं धजं वानरलक्षणम्	008a  
धनञ्जयस्य सङ्ग्रामे प्रत्यपश्याम भैरवम्	008c  
स वानरवरो राजन्पताकाभिरलङ्कृतः	009a  
त्रासयामास तत्सैन्यं ध्वजो गाण्डीवधन्वनः	009c  
तथैव सिंहलाङ्गूलं द्रोणपुत्रस्य भारत	010a  
ध्वजाग्रं समपश्याम बालसूर्यसमप्रभम्	010c  
काञ्चनं पवनोद्धूतं शक्रध्वजसमप्रभम्	011a  
नन्दनं कौरवेन्द्राणां द्रौणेर्लक्षणमुच्छ्रितम्	011c  
हस्तिकक्ष्या पुनर्हैमी बभूवाधिरथेर्ध्वजे	012a  
आहवे खं महाराज ददृशे पूरयन्निव	012c  
पताकी काञ्चनस्रग्वी ध्वजः कर्णस्य संयुगे	013a  
नृत्यतीव रथोपस्थे श्वसनेन समीरितः	013c  
आचार्यस्य च पाण्डूनां ब्राह्मणस्य यशस्विनः	014a  
गोवृषो गौतमस्यासीत्कृपस्य सुपरिष्कृतः	014c  
स तेन भ्राजते राजन्गोवृषेण महारथः	015a  
त्रिपुरघ्नरथो यद्वद्गोवृषेण विराजते	015c  
मयूरो वृषसेनस्य काञ्चनो मणिरत्नवान्	016a  
व्याहरिष्यन्निवातिष्ठत्सेनाग्रमपि शोभयन्	016c  
तेन तस्य रथो भाति मयूरेण महात्मनः	017a  
यथा स्कन्दस्य राजेन्द्र मयूरेण विराजता	017c  
मद्रराजस्य शल्यस्य ध्वजाग्रेऽग्निशिखामिव	018a  
सौवर्णीं प्रतिपश्याम सीतामप्रतिमां शुभाम्	018c  
सा सीता भ्राजते तस्य रथमास्थाय मारिष	019a  
सर्वबीजविरूढेव यथा सीता श्रिया वृता	019c  
वराहः सिन्धुराजस्य राजतोऽभिविराजते	020a  
ध्वजाग्रेऽलोहितार्काभो हेमजालपरिष्कृतः	020c  
शुशुभे केतुना तेन राजतेन जयद्रथः	021a  
यथा देवासुरे युद्धे पुरा पूषा स्म शोभते	021c  
सौमदत्तेः पुनर्यूपो यज्ञशीलस्य धीमतः	022a  
ध्वजः सूर्य इवाभाति सोमश्चात्र प्रदृश्यते	022c  
स यूपः काञ्चनो राजन्सौमदत्तेर्विराजते	023a  
राजसूये मखश्रेष्ठे यथा यूपः समुच्छ्रितः	023c  
शलस्य तु महाराज राजतो द्विरदो महान्	024a  
केतुः काञ्चनचित्राङ्गैर्मयूरैरुपशोभितः	024c  
स केतुः शोभयामास सैन्यं ते भरतर्षभ	025a  
यथा श्वेतो महानागो देवराजचमूं तथा	025c  
नागो मणिमयो राज्ञो ध्वजः कनकसंवृतः	026a  
किङ्किणीशतसंह्रादो भ्राजंश्चित्रे रथोत्तमे	026c  
व्यभ्राजत भृशं राजन्पुत्रस्तव विशां पते	027a  
ध्वजेन महता सङ्ख्ये कुरूणामृषभस्तदा	027c  
नवैते तव वाहिन्यामुच्छ्रिताः परमध्वजाः	028a  
व्यदीपयंस्ते पृतनां युगान्तादित्यसन्निभाः	028c  
दशमस्त्वर्जुनस्यासीदेक एव महाकपिः	029a  
अदीप्यतार्जुनो येन हिमवानिव वह्निना	029c  
ततश्चित्राणि शुभ्राणि सुमहान्ति महारथाः	030a  
कार्मुकाण्याददुस्तूर्णमर्जुनार्थे परन्तपाः	030c  
तथैव धनुरायच्छत्पार्थः शत्रुविनाशनः	031a  
गाण्डीवं दिव्यकर्मा तद्राजन्दुर्मन्त्रिते तव	031c  
तवापराधाद्धि नरा निहता बहुधा युधि	032a  
नानादिग्भ्यः समाहूताः सहयाः सरथद्विपाः	032c  
तेषामासीद्व्यतिक्षेपो गर्जतामितरेतरम्	033a  
दुर्योधनमुखानां च पाण्डूनामृषभस्य च	033c  
तत्राद्भुतं परं चक्रे कौन्तेयः कृष्णसारथिः	034a  
यदेको बहुभिः सार्धं समागच्छदभीतवत्	034c  
अशोभत महाबाहुर्गाण्डीवं विक्षिपन्धनुः	035a  
जिगीषुस्तान्नरव्याघ्राञ्जिघांसुश्च जयद्रथम्	035c  
तत्रार्जुनो महाराज शरैर्मुक्तैः सहस्रशः	036a  
अदृश्यानकरोद्योधांस्तावकाञ्शत्रुतापनः	036c  
ततस्तेऽपि नरव्याघ्राः पार्थं सर्वे महारथाः	037a  
अदृश्यं समरे चक्रुः सायकौघैः समन्ततः	037c  
संवृते नरसिंहैस्तैः कुरूणामृषभेऽर्जुने	038a  
महानासीत्समुद्धूतस्तस्य सैन्यस्य निस्वनः	038c  
