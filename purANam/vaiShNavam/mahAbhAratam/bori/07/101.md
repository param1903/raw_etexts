सञ्जय उवाच	001  
अपराह्णे महाराज सङ्ग्रामः समपद्यत	001a  
पर्जन्यसमनिर्घोषः पुनर्द्रोणस्य सोमकैः	001c  
शोणाश्वं रथमास्थाय नरवीरः समाहितः	002a  
समरेऽभ्यद्रवत्पाण्डूञ्जवमास्थाय मध्यमम्	002c  
तव प्रियहिते युक्तो महेष्वासो महाबलः	003a  
चित्रपुङ्खैः शितैर्बाणैः कलशोत्तमसम्भवः	003c  
वरान्वरान्हि योधानां विचिन्वन्निव भारत	004a  
अक्रीडत रणे राजन्भारद्वाजः प्रतापवान्	004c  
तमभ्ययाद्बृहत्क्षत्रः केकयानां महारथः	005a  
भ्रातॄणां वीरपञ्चानां ज्येष्ठः समरकर्कशः	005c  
विमुञ्चन्विशिखांस्तीक्ष्णानाचार्यं छादयन्भृशम्	006a  
महामेघो यथा वर्षं विमुञ्चन्गन्धमादने	006c  
तस्य द्रोणो महाराज स्वर्णपुङ्खाञ्शिलाशितान्	007a  
प्रेषयामास सङ्क्रुद्धः सायकान्दश सप्त च	007c  
तांस्तु द्रोणधनुर्मुक्तान्घोरानाशीविषोपमान्	008a  
एकैकं दशभिर्बाणैर्युधि चिच्छेद हृष्टवत्	008c  
तस्य तल्लाघवं दृष्ट्वा प्रहसन्द्विजसत्तमः	009a  
प्रेषयामास विशिखानष्टौ सन्नतपर्वणः	009c  
तान्दृष्ट्वा पततः शीघ्रं द्रोणचापच्युताञ्शरान्	010a  
अवारयच्छरैरेव तावद्भिर्निशितैर्दृढैः	010c  
ततोऽभवन्महाराज तव सैन्यस्य विस्मयः	011a  
बृहत्क्षत्रेण तत्कर्म कृतं दृष्ट्वा सुदुष्करम्	011c  
ततो द्रोणो महाराज केकयं वै विशेषयन्	012a  
प्रादुश्चक्रे रणे दिव्यं ब्राह्ममस्त्रं महातपाः	012c  
तदस्य राजन्कैकेयः प्रत्यवारयदच्युतः	013a  
ब्राह्मेणैव महाबाहुराहवे समुदीरितम्	013c  
प्रतिहन्य तदस्त्रं तु भारद्वाजस्य संयुगे	014a  
विव्याध ब्राह्मणं षष्ट्या स्वर्णपुङ्खैः शिलाशितैः	014c  
तं द्रोणो द्विपदां श्रेष्ठो नाराचेन समर्पयत्	015a  
स तस्य कवचं भित्त्वा प्राविशद्धरणीतलम्	015c  
कृष्णसर्पो यथा मुक्तो वल्मीकं नृपसत्तम	016a  
तथाभ्यगान्महीं बाणो भित्त्वा कैकेयमाहवे	016c  
सोऽतिविद्धो महाराज द्रोणेनास्त्रविदा भृशम्	017a  
क्रोधेन महताविष्टो व्यावृत्य नयने शुभे	017c  
द्रोणं विव्याध सप्तत्या स्वर्णपुङ्खैः शिलाशितैः	018a  
सारथिं चास्य भल्लेन बाह्वोरुरसि चार्पयत्	018c  
द्रोणस्तु बहुधा विद्धो बृहत्क्षत्रेण मारिष	019a  
असृजद्विशिखांस्तीक्ष्णान्केकयस्य रथं प्रति	019c  
व्याकुलीकृत्य तं द्रोणो बृहत्क्षत्रं महारथम्	020a  
व्यसृजत्सायकं तीक्ष्णं केकयं प्रति भारत	020c  
स गाढविद्धस्तेनाशु महाराज स्तनान्तरे	021a  
रथात्पुरुषशार्दूलः सम्भिन्नहृदयोऽपतत्	021c  
बृहत्क्षत्रे हते राजन्केकयानां महारथे	022a  
शैशुपालिः सुसङ्क्रुद्धो यन्तारमिदमब्रवीत्	022c  
सारथे याहि यत्रैष द्रोणस्तिष्ठति दंशितः	023a  
विनिघ्नन्केकयान्सर्वान्पाञ्चालानां च वाहिनीम्	023c  
तस्य तद्वचनं श्रुत्वा सारथी रथिनां वरम्	024a  
द्रोणाय प्रापयामास काम्बोजैर्जवनैर्हयैः	024c  
धृष्टकेतुश्च चेदीनामृषभोऽतिबलोदितः	025a  
सहसा प्रापतद्द्रोणं पतङ्ग इव पावकम्	025c  
सोऽभ्यविध्यत्ततो द्रोणं षष्ट्या साश्वरथध्वजम्	026a  
पुनश्चान्यैः शरैस्तीक्ष्णैः सुप्तं व्याघ्रं तुदन्निव	026c  
तस्य द्रोणो धनुर्मध्ये क्षुरप्रेण शितेन ह	027a  
चिच्छेद राज्ञो बलिनो यतमानस्य संयुगे	027c  
अथान्यद्धनुरादाय शैशुपालिर्महारथः	028a  
विव्याध सायकैर्द्रोणं पुनः सुनिशितैर्दृढैः	028c  
तस्य द्रोणो हयान्हत्वा सारथिं च महाबलः	029a  
अथैनं पञ्चविंशत्या सायकानां समार्पयत्	029c  
विरथो विधनुष्कश्च चेदिराजोऽपि संयुगे	030a  
गदां चिक्षेप सङ्क्रुद्धो भारद्वाजरथं प्रति	030c  
तामापतन्तीं सहसा घोररूपां भयावहाम्	031a  
अश्मसारमयीं गुर्वीं तपनीयविभूषिताम्	031c  
शरैरनेकसाहस्रैर्भारद्वाजो न्यपातयत्	031e  
सा पपात गदा भूमौ भारद्वाजेन सादिता	032a  
रक्तमाल्याम्बरधरा तारेव नभसस्तलात्	032c  
गदां विनिहतां दृष्ट्वा धृष्टकेतुरमर्षणः	033a  
तोमरं व्यसृजत्तूर्णं शक्तिं च कनकोज्ज्वलाम्	033c  
तोमरं तु त्रिभिर्बाणैर्द्रोणश्छित्त्वा महामृधे	034a  
शक्तिं चिच्छेद सहसा कृतहस्तो महाबलः	034c  
ततोऽस्य विशिखं तीक्ष्णं वधार्थं वधकाङ्क्षिणः	035a  
प्रेषयामास समरे भारद्वाजः प्रतापवान्	035c  
स तस्य कवचं भित्त्वा हृदयं चामितौजसः	036a  
अभ्यगाद्धरणीं बाणो हंसः पद्मसरो यथा	036c  
पतङ्गं हि ग्रसेच्चाषो यथा राजन्बुभुक्षितः	037a  
तथा द्रोणोऽग्रसच्छूरो धृष्टकेतुं महामृधे	037c  
निहते चेदिराजे तु तत्खण्डं पित्र्यमाविशत्	038a  
अमर्षवशमापन्नः पुत्रोऽस्य परमास्त्रवित्	038c  
तमपि प्रहसन्द्रोणः शरैर्निन्ये यमक्षयम्	039a  
महाव्याघ्रो महारण्ये मृगशावं यथा बली	039c  
तेषु प्रक्षीयमाणेषु पाण्डवेयेषु भारत	040a  
जरासन्धसुतो वीरः स्वयं द्रोणमुपाद्रवत्	040c  
स तु द्रोणं महाराज छादयन्सायकैः शितैः	041a  
अदृश्यमकरोत्तूर्णं जलदो भास्करं यथा	041c  
तस्य तल्लाघवं दृष्ट्वा द्रोणः क्षत्रियमर्दनः	042a  
व्यसृजत्सायकांस्तूर्णं शतशोऽथ सहस्रशः	042c  
छादयित्वा रणे द्रोणो रथस्थं रथिनां वरम्	043a  
जारासन्धिमथो जघ्ने मिषतां सर्वधन्विनाम्	043c  
यो यः स्म लीयते द्रोणं तं तं द्रोणोऽन्तकोपमः	044a  
आदत्त सर्वभूतानि प्राप्ते काले यथान्तकः	044c  
ततो द्रोणो महेष्वासो नाम विश्राव्य संयुगे	045a  
शरैरनेकसाहस्रैः पाण्डवेयान्व्यमोहयत्	045c  
ततो द्रोणाङ्किता बाणाः स्वर्णपुङ्खाः शिलाशिताः	046a  
नरान्नागान्हयांश्चैव निजघ्नुः सर्वतो रणे	046c  
ते वध्यमाना द्रोणेन शक्रेणेव महासुराः	047a  
समकम्पन्त पाञ्चाला गावः शीतार्दिता इव	047c  
ततो निष्टानको घोरः पाण्डवानामजायत	048a  
द्रोणेन वध्यमानेषु सैन्येषु भरतर्षभ	048c  
मोहिताः शरवर्षेण भारद्वाजस्य संयुगे	049a  
ऊरुग्राहगृहीता हि पाञ्चालानां महारथाः	049c  
चेदयश्च महाराज सृञ्जयाः सोमकास्तथा	050a  
अभ्यद्रवन्त संहृष्टा भारद्वाजं युयुत्सया	050c  
हत द्रोणं हत द्रोणमिति ते द्रोणमभ्ययुः	051a  
यतन्तः पुरुषव्याघ्राः सर्वशक्त्या महाद्युतिम्	051c  
निनीषन्तो रणे द्रोणं यमस्य सदनं प्रति	051e  
यतमानांस्तु तान्वीरान्भारद्वाजः शिलीमुखैः	052a  
यमाय प्रेषयामास चेदिमुख्यान्विशेषतः	052c  
तेषु प्रक्षीयमाणेषु चेदिमुख्येषु भारत	053a  
पाञ्चालाः समकम्पन्त द्रोणसायकपीडिताः	053c  
प्राक्रोशन्भीमसेनं ते धृष्टद्युम्नरथं प्रति	054a  
दृष्ट्वा द्रोणस्य कर्माणि तथारूपाणि मारिष	054c  
ब्राह्मणेन तपो नूनं चरितं दुश्चरं महत्	055a  
तथा हि युधि विक्रान्तो दहति क्षत्रियर्षभान्	055c  
धर्मो युद्धं क्षत्रियस्य ब्राह्मणस्य परं तपः	056a  
तपस्वी कृतविद्यश्च प्रेक्षितेनापि निर्दहेत्	056c  
द्रोणास्त्रमग्निसंस्पर्शं प्रविष्टाः क्षत्रियर्षभाः	057a  
बहवो दुस्तरं घोरं यत्रादह्यन्त भारत	057c  
यथाबलं यथोत्साहं यथासत्त्वं महाद्युतिः	058a  
मोहयन्सर्वभूतानि द्रोणो हन्ति बलानि नः	058c  
तेषां तद्वचनं श्रुत्वा क्षत्रधर्मा व्यवस्थितः	059a  
अर्धचन्द्रेण चिच्छेद द्रोणस्य सशरं धनुः	059c  
स संरब्धतरो भूत्वा द्रोणः क्षत्रियमर्दनः	060a  
अन्यत्कार्मुकमादाय भास्वरं वेगवत्तरम्	060c  
तत्राधाय शरं तीक्ष्णं भारघ्नं विमलं दृढम्	061a  
आकर्णपूर्णमाचार्यो बलवानभ्यवासृजत्	061c  
स हत्वा क्षत्रधर्माणं जगाम धरणीतलम्	062a  
स भिन्नहृदयो वाहादपतन्मेदिनीतले	062c  
ततः सैन्यान्यकम्पन्त धृष्टद्युम्नसुते हते	063a  
अथ द्रोणं समारोहच्चेकितानो महारथः	063c  
स द्रोणं दशभिर्बाणैः प्रत्यविध्यत्स्तनान्तरे	064a  
चतुर्भिः सारथिं चास्य चतुर्भिश्चतुरो हयान्	064c  
तस्याचार्यः षोडशभिरविध्यद्दक्षिणं भुजम्	065a  
ध्वजं षोडशभिर्बाणैर्यन्तारं चास्य सप्तभिः	065c  
तस्य सूते हते तेऽश्वा रथमादाय विद्रुताः	066a  
समरे शरसंवीता भारद्वाजेन मारिष	066c  
चेकितानरथं दृष्ट्वा विद्रुतं हतसारथिम्	067a  
पाञ्चालान्पाण्डवांश्चैव महद्भयमथाविशत्	067c  
तान्समेतान्रणे शूरांश्चेदिपाञ्चालसृञ्जयान्	068a  
समन्ताद्द्रावयन्द्रोणो बह्वशोभत मारिष	068c  
आकर्णपलितः श्यामो वयसाशीतिकात्परः	069a  
रणे पर्यचरद्द्रोणो वृद्धः षोडशवर्षवत्	069c  
अथ द्रोणं महाराज विचरन्तमभीतवत्	070a  
वज्रहस्तममन्यन्त शत्रवः शत्रुसूदनम्	070c  
ततोऽब्रवीन्महाराज द्रुपदो बुद्धिमान्नृप	071a  
लुब्धोऽयं क्षत्रियान्हन्ति व्याघ्रः क्षुद्रमृगानिव	071c  
कृच्छ्रान्दुर्योधनो लोकान्पापः प्राप्स्यति दुर्मतिः	072a  
यस्य लोभाद्विनिहताः समरे क्षत्रियर्षभाः	072c  
शतशः शेरते भूमौ निकृत्ता गोवृषा इव	073a  
रुधिरेण परीताङ्गाः श्वसृगालादनीकृताः	073c  
एवमुक्त्वा महाराज द्रुपदोऽक्षौहिणीपतिः	074a  
पुरस्कृत्य रणे पार्थान्द्रोणमभ्यद्रवद्द्रुतम्	074c  
