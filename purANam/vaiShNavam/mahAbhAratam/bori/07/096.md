सञ्जय उवाच	001  
जित्वा यवनकाम्बोजान्युयुधानस्ततोऽर्जुनम्	001a  
जगाम तव सैन्यस्य मध्येन रथिनां वरः	001c  
शरदंष्ट्रो नरव्याघ्रो विचित्रकवचच्छविः	002a  
मृगान्व्याघ्र इवाजिघ्रंस्तव सैन्यमभीषयत्	002c  
स रथेन चरन्मार्गान्धनुरभ्रामयद्भृशम्	003a  
रुक्मपृष्ठं महावेगं रुक्मचन्द्रकसङ्कुलम्	003c  
रुक्माङ्गदशिरस्त्राणो रुक्मवर्मसमावृतः	004a  
रुक्मध्वजवरः शूरो मेरुशृङ्ग इवाबभौ	004c  
सधनुर्मण्डलः सङ्ख्ये तेजोभास्वररश्मिवान्	005a  
शरदीवोदितः सूर्यो नृसूर्यो विरराज ह	005c  
वृषभस्कन्धविक्रान्तो वृषभाक्षो नरर्षभः	006a  
तावकानां बभौ मध्ये गवां मध्ये यथा वृषः	006c  
मत्तद्विरदसङ्काशं मत्तद्विरदगामिनम्	007a  
प्रभिन्नमिव मातङ्गं यूथमध्ये व्यवस्थितम्	007c  
व्याघ्रा इव जिघांसन्तस्त्वदीयाभ्यद्रवन्रणे	007e  
द्रोणानीकमतिक्रान्तं भोजानीकं च दुस्तरम्	008a  
जलसङ्धार्णवं तीर्त्वा काम्बोजानां च वाहिनीम्	008c  
हार्दिक्यमकरान्मुक्तं तीर्णं वै सैन्यसागरम्	009a  
परिवव्रुः सुसङ्क्रुद्धास्त्वदीयाः सात्यकिं रथाः	009c  
दुर्योधनश्चित्रसेनो दुःशासनविविंशती	010a  
शकुनिर्दुःसहश्चैव युवा दुर्मर्षणः क्रथः	010c  
अन्ये च बहवः शूराः शस्त्रवन्तो दुरासदाः	011a  
पृष्ठतः सात्यकिं यान्तमन्वधावन्नमर्षिताः	011c  
अथ शब्दो महानासीत्तव सैन्यस्य मारिष	012a  
मारुतोद्धूतवेगस्य सागरस्येव पर्वणि	012c  
तानभिद्रवतः सर्वान्समीक्ष्य शिनिपुङ्गवः	013a  
शनैर्याहीति यन्तारमब्रवीत्प्रहसन्निव	013c  
इदमेति समुद्धूतं धार्तराष्ट्रस्य यद्बलम्	014a  
मामेवाभिमुखं तूर्णं गजाश्वरथपत्तिमत्	014c  
नादयन्वै दिशः सर्वा रथघोषेण सारथे	015a  
पृथिवीं चान्तरिक्षं च कम्पयन्सागरानपि	015c  
एतद्बलार्णवं तात वारयिष्ये महारणे	016a  
पौर्णमास्यामिवोद्धूतं वेलेव सलिलाशयम्	016c  
पश्य मे सूत विक्रान्तमिन्द्रस्येव महामृधे	017a  
एष सैन्यानि शत्रूणां विधमामि शितैः शरैः	017c  
निहतानाहवे पश्य पदात्यश्वरथद्विपान्	018a  
मच्छरैरग्निसङ्काशैर्विदेहासून्सहस्रशः	018c  
इत्येवं ब्रुवतस्तस्य सात्यकेरमितौजसः	019a  
समीपं सैनिकास्ते तु शीघ्रमीयुर्युयुत्सवः	019c  
जह्याद्रवस्व तिष्ठेति पश्य पश्येति वादिनः	019e  
तानेवं ब्रुवतो वीरान्सात्यकिर्निशितैः शरैः	020a  
जघान त्रिशतानश्वान्कुञ्जरांश्च चतुःशतान्	020c  
स सम्प्रहारस्तुमुलस्तस्य तेषां च धन्विनाम्	021a  
देवासुररणप्रख्यः प्रावर्तत जनक्षयः	021c  
मेघजालनिभं सैन्यं तव पुत्रस्य मारिष	022a  
प्रत्यगृह्णाच्छिनेः पौत्रः शरैराशीविषोपमैः	022c  
प्रच्छाद्यमानः समरे शरजालैः स वीर्यवान्	023a  
असम्भ्रमं महाराज तावकानवधीद्बहून्	023c  
आश्चर्यं तत्र राजेन्द्र सुमहद्दृष्टवानहम्	024a  
न मोघः सायकः कश्चित्सात्यकेरभवत्प्रभो	024c  
रथनागाश्वकलिलः पदात्यूर्मिसमाकुलः	025a  
शैनेयवेलामासाद्य स्थितः सैन्यमहार्णवः	025c  
सम्भ्रान्तनरनागाश्वमावर्तत मुहुर्मुहुः	026a  
तत्सैन्यमिषुभिस्तेन वध्यमानं समन्ततः	026c  
बभ्राम तत्र तत्रैव गावः शीतार्दिता इव	026e  
पदातिनं रथं नागं सादिनं तुरगं तथा	027a  
अविद्धं तत्र नाद्राक्षं युयुधानस्य सायकैः	027c  
न तादृक्कदनं राजन्कृतवांस्तत्र फल्गुनः	028a  
यादृक्क्षयमनीकानामकरोत्सात्यकिर्नृप	028c  
अत्यर्जुनं शिनेः पौत्रो युध्यते भरतर्षभ	028e  
ततो दुर्योधनो राजा सात्वतस्य त्रिभिः शरैः	029a  
विव्याध सूतं निशितैश्चतुर्भिश्चतुरो हयान्	029c  
सात्यकिं च त्रिभिर्विद्ध्वा पुनर्विव्याध सोऽष्टभिः	030a  
दुःशासनः षोडशभिर्विव्याध शिनिपुङ्गवम्	030c  
शकुनिः पञ्चविंशत्या चित्रसेनश्च पञ्चभिः	031a  
दुःसहः पञ्चदशभिर्विव्याधोरसि सात्यकिम्	031c  
उत्स्मयन्वृष्णिशार्दूलस्तथा बाणैः समाहतः	032a  
तानविध्यन्महाराज सर्वानेव त्रिभिस्त्रिभिः	032c  
गाढविद्धानरीन्कृत्वा मार्गणैः सोऽतितेजनैः	033a  
शैनेयः श्येनवत्सङ्ख्ये व्यचरल्लघुविक्रमः	033c  
सौबलस्य धनुश्छित्त्वा हस्तावापं निकृत्य च	034a  
दुर्योधनं त्रिभिर्बाणैरभ्यविध्यत्स्तनान्तरे	034c  
चित्रसेनं शतेनैव दशभिर्दुःसहं तथा	035a  
दुःशासनं च विंशत्या विव्याध शिनिपुङ्गवः	035c  
अथान्यद्धनुरादाय स्यालस्तव विशां पते	036a  
अष्टभिः सात्यकिं विद्ध्वा पुनर्विव्याध पञ्चभिः	036c  
दुःशासनश्च दशभिर्दुःसहश्च त्रिभिः शरैः	037a  
दुर्मुखश्च द्वादशभी राजन्विव्याध सात्यकिम्	037c  
दुर्योधनस्त्रिसप्तत्या विद्ध्वा भारत माधवम्	038a  
ततोऽस्य निशितैर्बाणैस्त्रिभिर्विव्याध सारथिम्	038c  
तान्सर्वान्सहिताञ्शूरान्यतमानान्महारथान्	039a  
पञ्चभिः पञ्चभिर्बाणैः पुनर्विव्याध सात्यकिः	039c  
ततः स रथिनां श्रेष्ठस्तव पुत्रस्य सारथिम्	040a  
आजघानाशु भल्लेन स हतो न्यपतद्भुवि	040c  
पातिते सारथौ तस्मिंस्तव पुत्ररथः प्रभो	041a  
वातायमानैस्तैरश्वैरपानीयत सङ्गरात्	041c  
ततस्तव सुता राजन्सैनिकाश्च विशां पते	042a  
राज्ञो रथमभिप्रेक्ष्य विद्रुताः शतशोऽभवन्	042c  
विद्रुतं तत्र तत्सैन्यं दृष्ट्वा भारत सात्यकिः	043a  
अवाकिरच्छरैस्तीक्ष्णै रुक्मपुङ्खैः शिलाशितैः	043c  
विद्राव्य सर्वसैन्यानि तावकानि समन्ततः	044a  
प्रययौ सात्यकी राजञ्श्वेताश्वस्य रथं प्रति	044c  
तं शरानाददानं च रक्षमाणं च सारथिम्	045a  
आत्मानं मोचयन्तं च तावकाः समपूजयन्	045c  
