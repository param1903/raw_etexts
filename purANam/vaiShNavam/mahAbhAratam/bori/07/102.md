सञ्जय उवाच	001  
व्यूहेष्वालोड्यमानेषु पाण्डवानां ततस्ततः	001a  
सुदूरमन्वयुः पार्थाः पाञ्चालाः सह सोमकैः	001c  
वर्तमाने तथा रौद्रे सङ्ग्रामे लोमहर्षणे	002a  
प्रक्षये जगतस्तीव्रे युगान्त इव भारत	002c  
द्रोणे युधि पराक्रान्ते नर्दमाने मुहुर्मुहुः	003a  
पाञ्चालेषु च क्षीणेषु वध्यमानेषु पाण्डुषु	003c  
नापश्यच्छरणं किञ्चिद्धर्मराजो युधिष्ठिरः	004a  
चिन्तयामास राजेन्द्र कथमेतद्भविष्यति	004c  
तत्रावेक्ष्य दिशः सर्वाः सव्यसाचिदिदृक्षया	005a  
युधिष्ठिरो ददर्शाथ नैव पार्थं न माधवम्	005c  
सोऽपश्यन्नरशार्दूलं वानरर्षभलक्षणम्	006a  
गाण्डीवस्य च निर्घोषमशृण्वन्व्यथितेन्द्रियः	006c  
अपश्यन्सात्यकिं चापि वृष्णीनां प्रवरं रथम्	007a  
चिन्तयाभिपरीताङ्गो धर्मराजो युधिष्ठिरः	007c  
नाध्यगच्छत्तदा शान्तिं तावपश्यन्नरर्षभौ	007e  
लोकोपक्रोशभीरुत्वाद्धर्मराजो महायशाः	008a  
अचिन्तयन्महाबाहुः शैनेयस्य रथं प्रति	008c  
पदवीं प्रेषितश्चैव फल्गुनस्य मया रणे	009a  
शैनेयः सात्यकिः सत्यो मित्राणामभयङ्करः	009c  
तदिदं ह्येकमेवासीद्द्विधा जातं ममाद्य वै	010a  
सात्यकिश्च हि मे ज्ञेयः पाण्डवश्च धनञ्जयः	010c  
सात्यकिं प्रेषयित्वा तु पाण्डवस्य पदानुगम्	011a  
सात्वतस्यापि कं युद्धे प्रेषयिष्ये पदानुगम्	011c  
करिष्यामि प्रयत्नेन भ्रातुरन्वेषणं यदि	012a  
युयुधानमनन्विष्य लोको मां गर्हयिष्यति	012c  
भ्रातुरन्वेषणं कृत्वा धर्मराजो युधिष्ठिरः	013a  
परित्यजति वार्ष्णेयं सात्यकिं सत्यविक्रमम्	013c  
लोकापवादभीरुत्वात्सोऽहं पार्थं वृकोदरम्	014a  
पदवीं प्रेषयिष्यामि माधवस्य महात्मनः	014c  
यथैव च मम प्रीतिरर्जुने शत्रुसूदने	015a  
तथैव वृष्णिवीरेऽपि सात्वते युद्धदुर्मदे	015c  
अतिभारे नियुक्तश्च मया शैनेयनन्दनः	016a  
स तु मित्रोपरोधेन गौरवाच्च महाबलः	016c  
प्रविष्टो भारतीं सेनां मकरः सागरं यथा	016e  
असौ हि श्रूयते शब्दः शूराणामनिवर्तिनाम्	017a  
मिथः संयुध्यमानानां वृष्णिवीरेण धीमता	017c  
प्राप्तकालं सुबलवन्निश्चित्य बहुधा हि मे	018a  
तत्रैव पाण्डवेयस्य भीमसेनस्य धन्विनः	018c  
गमनं रोचते मह्यं यत्र यातौ महारथौ	018e  
न चाप्यसह्यं भीमस्य विद्यते भुवि किञ्चन	019a  
शक्तो ह्येष रणे यत्तान्पृथिव्यां सर्वधन्विनः	019c  
स्वबाहुबलमास्थाय प्रतिव्यूहितुमञ्जसा	019e  
यस्य बाहुबलं सर्वे समाश्रित्य महात्मनः	020a  
वनवासान्निवृत्ताः स्म न च युद्धेषु निर्जिताः	020c  
इतो गते भीमसेने सात्वतं प्रति पाण्डवे	021a  
सनाथौ भवितारौ हि युधि सात्वतफल्गुनौ	021c  
कामं त्वशोचनीयौ तौ रणे सात्वतफल्गुनौ	022a  
रक्षितौ वासुदेवेन स्वयं चास्त्रविशारदौ	022c  
अवश्यं तु मया कार्यमात्मनः शोकनाशनम्	023a  
तस्माद्भीमं नियोक्ष्यामि सात्वतस्य पदानुगम्	023c  
ततः प्रतिकृतं मन्ये विधानं सात्यकिं प्रति	023e  
एवं निश्चित्य मनसा धर्मपुत्रो युधिष्ठिरः	024a  
यन्तारमब्रवीद्राजन्भीमं प्रति नयस्व माम्	024c  
धर्मराजवचः श्रुत्वा सारथिर्हयकोविदः	025a  
रथं हेमपरिष्कारं भीमान्तिकमुपानयत्	025c  
भीमसेनमनुप्राप्य प्राप्तकालमनुस्मरन्	026a  
कश्मलं प्राविशद्राजा बहु तत्र समादिशन्	026c  
यः सदेवान्सगन्धर्वान्दैत्यांश्चैकरथोऽजयत्	027a  
तस्य लक्ष्म न पश्यामि भीमसेनानुजस्य ते	027c  
ततोऽब्रवीद्धर्मराजं भीमसेनस्तथागतम्	028a  
नैवाद्राक्षं न चाश्रौषं तव कश्मलमीदृशम्	028c  
पुरा हि दुःखदीर्णानां भवान्गतिरभूद्धि नः	029a  
उत्तिष्ठोत्तिष्ठ राजेन्द्र शाधि किं करवाणि ते	029c  
न ह्यसाध्यमकार्यं वा विद्यते मम मानद	030a  
आज्ञापय कुरुश्रेष्ठ मा च शोके मनः कृथाः	030c  
तमब्रवीदश्रुपूर्णः कृष्णसर्प इव श्वसन्	031a  
भीमसेनमिदं वाक्यं प्रम्लानवदनो नृपः	031c  
यथा शङ्खस्य निर्घोषः पाञ्चजन्यस्य श्रूयते	032a  
प्रेरितो वासुदेवेन संरब्धेन यशस्विना	032c  
नूनमद्य हतः शेते तव भ्राता धनञ्जयः	032e  
तस्मिन्विनिहते नूनं युध्यतेऽसौ जनार्दनः	033a  
यस्य सत्त्ववतो वीर्यमुपजीवन्ति पाण्डवाः	033c  
यं भयेष्वभिगच्छन्ति सहस्राक्षमिवामराः	034a  
स शूरः सैन्धवप्रेप्सुरन्वयाद्भारतीं चमूम्	034c  
तस्य वै गमनं विद्मो भीम नावर्तनं पुनः	035a  
श्यामो युवा गुडाकेशो दर्शनीयो महाभुजः	035c  
व्यूढोरस्को महास्कन्धो मत्तद्विरदविक्रमः	036a  
चकोरनेत्रस्ताम्राक्षो द्विषतामघवर्धनः	036c  
तदिदं मम भद्रं ते शोकस्थानमरिन्दम	037a  
अर्जुनार्थं महाबाहो सात्वतस्य च कारणात्	037c  
वर्धते हविषेवाग्निरिध्यमानः पुनः पुनः	038a  
तस्य लक्ष्म न पश्यामि तेन विन्दामि कश्मलम्	038c  
तं विद्धि पुरुषव्याघ्रं सात्वतं च महारथम्	039a  
स तं महारथं पश्चादनुयातस्तवानुजम्	039c  
तमपश्यन्महाबाहुमहं विन्दामि कश्मलम्	039e  
तस्मात्कृष्णो रणे नूनं युध्यते युद्धकोविदः	040a  
यस्य वीर्यवतो वीर्यमुपजीवन्ति पाण्डवाः	040c  
स तत्र गच्छ कौन्तेय यत्र यातो धनञ्जयः	041a  
सात्यकिश्च महावीर्यः कर्तव्यं यदि मन्यसे	041c  
वचनं मम धर्मज्ञ ज्येष्ठो भ्राता भवामि ते	041e  
न तेऽर्जुनस्तथा ज्ञेयो ज्ञातव्यः सात्यकिर्यथा	042a  
चिकीर्षुर्मत्प्रियं पार्थ प्रयातः सव्यसाचिनः	042c  
पदवीं दुर्गमां घोरामगम्यामकृतात्मभिः	042e  
भीमसेन उवाच	043  
ब्रह्मेशानेन्द्रवरुणानवहद्यः पुरा रथः	043a  
तमास्थाय गतौ कृष्णौ न तयोर्विद्यते भयम्	043c  
आज्ञां तु शिरसा बिभ्रदेष गच्छामि मा शुचः	044a  
समेत्य तान्नरव्याघ्रांस्तव दास्यामि संविदम्	044c  
सञ्जय उवाच	045  
एतावदुक्त्वा प्रययौ परिदाय युधिष्ठिरम्	045a  
धृष्टद्युम्नाय बलवान्सुहृद्भ्यश्च पुनः पुनः	045c  
धृष्टद्युम्नं चेदमाह भीमसेनो महाबलः	045e  
विदितं ते महाबाहो यथा द्रोणो महारथः	046a  
ग्रहणे धर्मराजस्य सर्वोपायेन वर्तते	046c  
न च मे गमने कृत्यं तादृक्पार्षत विद्यते	047a  
यादृशं रक्षणे राज्ञः कार्यमात्ययिकं हि नः	047c  
एवमुक्तोऽस्मि पार्थेन प्रतिवक्तुं स्म नोत्सहे	048a  
प्रयास्ये तत्र यत्रासौ मुमूर्षुः सैन्धवः स्थितः	048c  
धर्मराजस्य वचने स्थातव्यमविशङ्कया	048e  
सोऽद्य यत्तो रणे पार्थं परिरक्ष युधिष्ठिरम्	049a  
एतद्धि सर्वकार्याणां परमं कृत्यमाहवे	049c  
तमब्रवीन्महाराज धृष्टद्युम्नो वृकोदरम्	050a  
ईप्सितेन महाबाहो गच्छ पार्थाविचारयन्	050c  
नाहत्वा समरे द्रोणो धृष्टद्युम्नं कथञ्चन	051a  
निग्रहं धर्मराजस्य प्रकरिष्यति संयुगे	051c  
ततो निक्षिप्य राजानं धृष्टद्युम्नाय पाण्डवः	052a  
अभिवाद्य गुरुं ज्येष्ठं प्रययौ यत्र फल्गुनः	052c  
परिष्वक्तस्तु कौन्तेयो धर्मराजेन भारत	053a  
आघ्रातश्च तथा मूर्ध्नि श्रावितश्चाशिषः शुभाः	053c  
भीमसेनो महाबाहुः कवची शुभकुण्डली	054a  
साङ्गदः सतनुत्राणः सशरी रथिनां वरः	054c  
तस्य कार्ष्णायसं वर्म हेमचित्रं महर्द्धिमत्	055a  
विबभौ पर्वतश्लिष्टः सविद्युदिव तोयदः	055c  
पीतरक्तासितसितैर्वासोभिश्च सुवेष्टितः	056a  
कण्ठत्राणेन च बभौ सेन्द्रायुध इवाम्बुदः	056c  
प्रयाते भीमसेने तु तव सैन्यं युयुत्सया	057a  
पाञ्चजन्यरवो घोरः पुनरासीद्विशां पते	057c  
तं श्रुत्वा निनदं घोरं त्रैलोक्यत्रासनं महत्	058a  
पुनर्भीमं महाबाहुर्धर्मपुत्रोऽभ्यभाषत	058c  
एष वृष्णिप्रवीरेण ध्मातः सलिलजो भृशम्	059a  
पृथिवीं चान्तरिक्षं च विनादयति शङ्खराट्	059c  
नूनं व्यसनमापन्ने सुमहत्सव्यसाचिनि	060a  
कुरुभिर्युध्यते सार्धं सर्वैश्चक्रगदाधरः	060c  
नूनमार्या महत्कुन्ती पापमद्य निदर्शनम्	061a  
द्रौपदी च सुभद्रा च पश्यन्ति सह बन्धुभिः	061c  
स भीमस्त्वरया युक्तो याहि यत्र धनञ्जयः	062a  
मुह्यन्तीव हि मे सर्वा धनञ्जयदिदृक्षया	062c  
दिशः सप्रदिशः पार्थ सात्वतस्य च कारणात्	062e  
गच्छ गच्छेति च पुनर्भीमसेनमभाषत	063a  
भृशं स प्रहितो भ्रात्रा भ्राता भ्रातुः प्रियङ्करः	063c  
आहत्य दुन्दुभिं भीमः शङ्खं प्रध्माय चासकृत्	063e  
विनद्य सिंहनादं च ज्यां विकर्षन्पुनः पुनः	064a  
दर्शयन्घोरमात्मानममित्रान्सहसाभ्ययात्	064c  
तमूहुर्जवना दान्ता विकुर्वाणा हयोत्तमाः	065a  
विशोकेनाभिसंयत्ता मनोमारुतरंहसः	065c  
आरुजन्विरुजन्पार्थो ज्यां विकर्षंश्च पाणिना	066a  
सोऽवकर्षन्विकर्षंश्च सेनाग्रं समलोडयत्	066c  
तं प्रयान्तं महाबाहुं पाञ्चालाः सहसोमकाः	067a  
पृष्ठतोऽनुययुः शूरा मघवन्तमिवामराः	067c  
तं ससेना महाराज सोदर्याः पर्यवारयन्	068a  
दुःशलश्चित्रसेनश्च कुण्डभेदी विविंशतिः	068c  
दुर्मुखो दुःसहश्चैव विकर्णश्च शलस्तथा	069a  
विन्दानुविन्दौ सुमुखो दीर्घबाहुः सुदर्शनः	069c  
वृन्दारकः सुहस्तश्च सुषेणो दीर्घलोचनः	070a  
अभयो रौद्रकर्मा च सुवर्मा दुर्विमोचनः	070c  
विविधै रथिनां श्रेष्ठाः सह सैन्यैः सहानुगैः	071a  
संयत्ताः समरे शूरा भीमसेनमुपाद्रवन्	071c  
तान्समीक्ष्य तु कौन्तेयो भीमसेनः पराक्रमी	072a  
अभ्यवर्तत वेगेन सिंहः क्षुद्रमृगानिव	072c  
ते महास्त्राणि दिव्यानि तत्र वीरा अदर्शयन्	073a  
वारयन्तः शरैर्भीमं मेघाः सूर्यमिवोदितम्	073c  
स तानतीत्य वेगेन द्रोणानीकमुपाद्रवत्	074a  
अग्रतश्च गजानीकं शरवर्षैरवाकिरत्	074c  
सोऽचिरेणैव कालेन तद्गजानीकमाशुगैः	075a  
दिशः सर्वाः समभ्यस्य व्यधमत्पवनात्मजः	075c  
त्रासिताः शरभस्येव गर्जितेन वने मृगाः	076a  
प्राद्रवन्द्विरदाः सर्वे नदन्तो भैरवान्रवान्	076c  
पुनश्चातीत्य वेगेन द्रोणानीकमुपाद्रवत्	077a  
तमवारयदाचार्यो वेलेवोद्वृत्तमर्णवम्	077c  
ललाटेऽताडयच्चैनं नाराचेन स्मयन्निव	078a  
ऊर्ध्वरश्मिरिवादित्यो विबभौ तत्र पाण्डवः	078c  
स मन्यमानस्त्वाचार्यो ममायं फल्गुनो यथा	079a  
भीमः करिष्यते पूजामित्युवाच वृकोदरम्	079c  
भीमसेन न ते शक्यं प्रवेष्टुमरिवाहिनीम्	080a  
मामनिर्जित्य समरे शत्रुमध्ये महाबल	080c  
यदि ते सोऽनुजः कृष्णः प्रविष्टोऽनुमते मम	081a  
अनीकं न तु शक्यं भोः प्रवेष्टुमिह वै त्वया	081c  
अथ भीमस्तु तच्छ्रुत्वा गुरोर्वाक्यमपेतभीः	082a  
क्रुद्धः प्रोवाच वै द्रोणं रक्तताम्रेक्षणः श्वसन्	082c  
तवार्जुनो नानुमते ब्रह्मबन्धो रणाजिरम्	083a  
प्रविष्टः स हि दुर्धर्षः शक्रस्यापि विशेद्बलम्	083c  
येन वै परमां पूजां कुर्वता मानितो ह्यसि	084a  
नार्जुनोऽहं घृणी द्रोण भीमसेनोऽस्मि ते रिपुः	084c  
पिता नस्त्वं गुरुर्बन्धुस्तथा पुत्रा हि ते वयम्	085a  
इति मन्यामहे सर्वे भवन्तं प्रणताः स्थिताः	085c  
अद्य तद्विपरीतं ते वदतोऽस्मासु दृश्यते	086a  
यदि शत्रुं त्वमात्मानं मन्यसे तत्तथास्त्विह	086c  
एष ते सदृशं शत्रोः कर्म भीमः करोम्यहम्	086e  
अथोद्भ्राम्य गदां भीमः कालदण्डमिवान्तकः	087a  
द्रोणायावसृजद्राजन्स रथादवपुप्लुवे	087c  
साश्वसूतध्वजं यानं द्रोणस्यापोथयत्तदा	088a  
प्रामृद्नाच्च बहून्योधान्वायुर्वृक्षानिवौजसा	088c  
तं पुनः परिवव्रुस्ते तव पुत्रा रथोत्तमम्	089a  
अन्यं च रथमास्थाय द्रोणः प्रहरतां वरः	089c  
ततः क्रुद्धो महाराज भीमसेनः पराक्रमी	090a  
अग्रतः स्यन्दनानीकं शरवर्षैरवाकिरत्	090c  
ते वध्यमानाः समरे तव पुत्रा महारथाः	091a  
भीमं भीमबलं युद्धेऽयोधयंस्तु जयैषिणः	091c  
ततो दुःशासनः क्रुद्धो रथशक्तिं समाक्षिपत्	092a  
सर्वपारशवीं तीक्ष्णां जिघांसुः पाण्डुनन्दनम्	092c  
आपतन्तीं महाशक्तिं तव पुत्रप्रचोदिताम्	093a  
द्विधा चिच्छेद तां भीमस्तदद्भुतमिवाभवत्	093c  
अथान्यैर्निशितैर्बाणैः सङ्क्रुद्धः कुण्डभेदिनम्	094a  
सुषेणं दीर्घनेत्रं च त्रिभिस्त्रीनवधीद्बली	094c  
ततो वृन्दारकं वीरं कुरूणां कीर्तिवर्धनम्	095a  
पुत्राणां तव वीराणां युध्यतामवधीत्पुनः	095c  
अभयं रौद्रकर्माणं दुर्विमोचनमेव च	096a  
त्रिभिस्त्रीनवधीद्भीमः पुनरेव सुतांस्तव	096c  
वध्यमाना महाराज पुत्रास्तव बलीयसा	097a  
भीमं प्रहरतां श्रेष्ठं समन्तात्पर्यवारयन्	097c  
विन्दानुविन्दौ सहितौ सुवर्माणं च ते सुतम्	098a  
प्रहसन्निव कौन्तेयः शरैर्निन्ये यमक्षयम्	098c  
ततः सुदर्शनं वीरं पुत्रं ते भरतर्षभ	099a  
विव्याध समरे तूर्णं स पपात ममार च	099c  
सोऽचिरेणैव कालेन तद्रथानीकमाशुगैः	100a  
दिशः सर्वाः समभ्यस्य व्यधमत्पाण्डुनन्दनः	100c  
ततो वै रथघोषेण गर्जितेन मृगा इव	101a  
वध्यमानाश्च समरे पुत्रास्तव विशां पते	101c  
प्राद्रवन्सरथाः सर्वे भीमसेनभयार्दिताः	101e  
अनुयाय तु कौन्तेयः पुत्राणां ते महद्बलम्	102a  
विव्याध समरे राजन्कौरवेयान्समन्ततः	102c  
वध्यमाना महाराज भीमसेनेन तावकाः	103a  
त्यक्त्वा भीमं रणे यान्ति चोदयन्तो हयोत्तमान्	103c  
तांस्तु निर्जित्य समरे भीमसेनो महाबलः	104a  
सिंहनादरवं चक्रे बाहुशब्दं च पाण्डवः	104c  
तलशब्दं च सुमहत्कृत्वा भीमो महाबलः	105a  
व्यतीत्य रथिनश्चापि द्रोणानीकमुपाद्रवत्	105c  
