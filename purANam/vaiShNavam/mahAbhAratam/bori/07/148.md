001  सञ्जय उवाच
001a ततः कर्णो रणे दृष्ट्वा पार्षतं परवीरहा
001c आजघानोरसि शरैर्दशभिर्मर्मभेदिभिः
002a प्रतिविव्याध तं तूर्णं धृष्टद्युम्नोऽपि मारिष
002c पञ्चभिः सायकैर्हृष्टस्तिष्ठ तिष्ठेति चाब्रवीत्
003a तावन्योन्यं शरैः सङ्ख्ये सञ्छाद्य सुमहारथौ
003c पुनः पूर्णायतोत्सृष्टैर्विव्यधाते परस्परम्
004a ततः पाञ्चालमुख्यस्य धृष्टद्युम्नस्य संयुगे
004c सारथिं चतुरश्चाश्वान्कर्णो विव्याध सायकैः
005a कार्मुकप्रवरं चास्य प्रचिच्छेद शितैः शरैः
005c सारथिं चास्य भल्लेन रथनीडादपातयत्
006a धृष्टद्युम्नस्तु विरथो हताश्वो हतसारथिः
006c गृहीत्वा परिघं घोरं कर्णस्याश्वानपीपिषत्
007a विद्धश्च बहुभिस्तेन शरैराशीविषोपमैः
007c ततो युधिष्ठिरानीकं पद्भ्यामेवान्ववर्तत
007e आरुरोह रथं चापि सहदेवस्य मारिष
008a कर्णस्यापि रथे वाहानन्यान्सूतो न्ययोजयत्
008c शङ्खवर्णान्महावेगान्सैन्धवान्साधुवाहिनः
009a लब्धलक्ष्यस्तु राधेयः पाञ्चालानां महारथान्
009c अभ्यपीडयदायस्तः शरैर्मेघ इवाचलान्
010a सा पीड्यमाना कर्णेन पाञ्चालानां महाचमूः
010c सम्प्राद्रवत्सुसन्त्रस्ता सिंहेनेवार्दिता मृगी
011a पतितास्तुरगेभ्यश्च गजेभ्यश्च महीतले
011c रथेभ्यश्च नरास्तूर्णमदृश्यन्त ततस्ततः
012a धावमानस्य योधस्य क्षुरप्रैः स महामृधे
012c बाहू चिच्छेद वै कर्णः शिरश्चैव सकुण्डलम्
013a ऊरू चिच्छेद चान्यस्य गजस्थस्य विशाम्पते
013c वाजिपृष्ठगतस्यापि भूमिष्ठस्य च मारिष
014a नाज्ञासिषुर्धावमाना बहवश्च महारथाः
014c सञ्छिन्नान्यात्मगात्राणि वाहनानि च संयुगे
015a ते वध्यमानाः समरे पाञ्चालाः सृञ्जयैः सह
015c तृणप्रस्पन्दनाच्चापि सूतपुत्रं स्म मेनिरे
016a अपि स्वं समरे योधं धावमानं विचेतसः
016c कर्णमेवाभ्यमन्यन्त ततो भीता द्रवन्ति ते
017a तान्यनीकानि भग्नानि द्रवमाणानि भारत
017c अभ्यद्रवद्द्रुतं कर्णः पृष्ठतो विकिरञ्शरान्
018a अवेक्षमाणास्तेऽन्योन्यं सुसम्मूढा विचेतसः
018c नाशक्नुवन्नवस्थातुं काल्यमाना महात्मना
019a कर्णेनाभ्याहता राजन्पाञ्चालाः परमेषुभिः
019c द्रोणेन च दिशः सर्वा वीक्षमाणाः प्रदुद्रुवुः
020a ततो युधिष्ठिरो राजा स्वसैन्यं प्रेक्ष्य विद्रुतम्
020c अपयाने मतिं कृत्वा फल्गुनं वाक्यमब्रवीत्
021a पश्य कर्णं महेष्वासं धनुष्पाणिमवस्थितम्
021c निशीथे दारुणे काले तपन्तमिव भास्करम्
022a कर्णसायकनुन्नानां क्रोशतामेष निस्वनः
022c अनिशं श्रूयते पार्थ त्वद्बन्धूनामनाथवत्
023a यथा विसृजतश्चास्य सन्दधानस्य चाशुगान्
023c पश्यामि जयविक्रान्तं क्षपयिष्यति नो ध्रुवम्
024a यदत्रानन्तरं कार्यं प्राप्तकालं प्रपश्यसि
024c कर्णस्य वधसंयुक्तं तत्कुरुष्व धनञ्जय
025a एवमुक्तो महाबाहुः पार्थः कृष्णमथाब्रवीत्
025c भीतः कुन्तीसुतो राजा राधेयस्यातिविक्रमात्
026a एवं गते प्राप्तकालं कर्णानीके पुनः पुनः
026c भवान्व्यवस्यतां क्षिप्रं द्रवते हि वरूथिनी
027a द्रोणसायकनुन्नानां भग्नानां मधुसूदन
027c कर्णेन त्रास्यमानानामवस्थानं न विद्यते
028a पश्यामि च तथा कर्णं विचरन्तमभीतवत्
028c द्रवमाणान्रथोदारान्किरन्तं विशिखैः शितैः
029a नैतदस्योत्सहे सोढुं चरितं रणमूर्धनि
029c प्रत्यक्षं वृष्णिशार्दूल पादस्पर्शमिवोरगः
030a स भवानत्र यात्वाशु यत्र कर्णो महारथः
030c अहमेनं वधिष्यामि मां वैष मधुसूदन
031  वासुदेव उवाच
031a पश्यामि कर्णं कौन्तेय देवराजमिवाहवे
031c विचरन्तं नरव्याघ्रमतिमानुषविक्रमम्
032a नैतस्यान्योऽस्ति समरे प्रत्युद्याता धनञ्जय
032c ऋते त्वां पुरुषव्याघ्र राक्षसाद्वा घटोत्कचात्
033a न तु तावदहं मन्ये प्राप्तकालं तवानघ
033c समागमं महाबाहो सूतपुत्रेण संयुगे
034a दीप्यमाना महोल्केव तिष्ठत्यस्य हि वासवी
034c त्वदर्थं हि महाबाहो रौद्ररूपं बिभर्ति च
035a घटोत्कचस्तु राधेयं प्रत्युद्यातु महाबलः
035c स हि भीमेन बलिना जातः सुरपराक्रमः
036a तस्मिन्नस्त्राणि दिव्यानि राक्षसान्यासुराणि च
036c सततं चानुरक्तो वो हितैषी च घटोत्कचः
036e विजेष्यति रणे कर्णमिति मे नात्र संशयः
037  सञ्जय उवाच
037a एवमुक्त्वा महाबाहुः पार्थं पुष्करलोचनः
037c आजुहावाथ तद्रक्षः तच्चासीत्प्रादुरग्रतः
038a कवची स शरी खड्गी सधन्वा च विशाम्पते
038c अभिवाद्य ततः कृष्णं पाण्डवं च धनञ्जयम्
038e अब्रवीत्तं तदा हृष्टस्त्वयमस्म्यनुशाधि माम्
039a ततस्तं मेघसङ्काशं दीप्तास्यं दीप्तकुण्डलम्
039c अभ्यभाषत हैडिम्बं दाशार्हः प्रहसन्निव
040a घटोत्कच विजानीहि यत्त्वां वक्ष्यामि पुत्रक
040c प्राप्तो विक्रमकालोऽयं तव नान्यस्य कस्यचित्
041a स भवान्मज्जमानानां बन्धूनां त्वं प्लवो यथा
041c विविधानि तवास्त्राणि सन्ति माया च राक्षसी
042a पश्य कर्णेन हैडिम्ब पाण्डवानामनीकिनी
042c काल्यमाना यथा गावः पालेन रणमूर्धनि
043a एष कर्णो महेष्वासो मतिमान्दृढविक्रमः
043c पाण्डवानामनीकेषु निहन्ति क्षत्रियर्षभान्
044a किरन्तः शरवर्षाणि महान्ति दृढधन्विनः
044c न शक्नुवन्त्यवस्थातुं पीड्यमानाः शरार्चिषा
045a निशीथे सूतपुत्रेण शरवर्षेण पीडिताः
045c एते द्रवन्ति पाञ्चालाः सिंहस्येव भयान्मृगाः
046a एतस्यैवं प्रवृद्धस्य सूतपुत्रस्य संयुगे
046c निषेद्धा विद्यते नान्यस्त्वदृते भीमविक्रम
047a स त्वं कुरु महाबाहो कर्म युक्तमिहात्मनः
047c मातुलानां पितॄणां च तेजसोऽस्त्रबलस्य च
048a एतदर्थं हि हैडिम्ब पुत्रानिच्छन्ति मानवाः
048c कथं नस्तारयेद्दुःखात्स त्वं तारय बान्धवान्
049a तव ह्यस्त्रबलं भीमं मायाश्च तव दुस्तराः
049c सङ्ग्रामे युध्यमानस्य सततं भीमनन्दन
050a पाण्डवानां प्रभग्नानां कर्णेन शितसायकैः
050c मज्जतां धार्तराष्ट्रेषु भव पारं परन्तप
051a रात्रौ हि राक्षसा भूयो भवन्त्यमितविक्रमाः
051c बलवन्तः सुदुर्धर्षाः शूरा विक्रान्तचारिणः
052a जहि कर्णं महेष्वासं निशीथे मायया रणे
052c पार्था द्रोणं वधिष्यन्ति धृष्टद्युम्नपुरोगमाः
053a केशवस्य वचः श्रुत्वा बीभत्सुरपि राक्षसम्
053c अभ्यभाषत कौरव्य घटोत्कचमरिन्दमम्
054a घटोत्कच भवांश्चैव दीर्घबाहुश्च सात्यकिः
054c मतौ मे सर्वसैन्येषु भीमसेनश्च पाण्डवः
055a स भवान्यातु कर्णेन द्वैरथं युध्यतां निशि
055c सात्यकिः पृष्ठगोपस्ते भविष्यति महारथः
056a जहि कर्णं रणे शूरं सात्वतेन सहायवान्
056c यथेन्द्रस्तारकं पूर्वं स्कन्देन सह जघ्निवान्
057  घटोत्कच उवाच
057a अलमेवास्मि कर्णाय द्रोणायालं च सत्तम
057c अन्येषां क्षत्रियाणां च कृतास्त्राणां महात्मनाम्
058a अद्य दास्यामि सङ्ग्रामं सूतपुत्राय तं निशि
058c यं जनाः सम्प्रवक्ष्यन्ति यावद्भूमिर्धरिष्यति
059a न चात्र शूरान्मोक्ष्यामि न भीतान्न कृताञ्जलीन्
059c सर्वानेव वधिष्यामि राक्षसं धर्ममास्थितः
060  सञ्जय उवाच
060a एवमुक्त्वा महाबाहुर्हैडिम्बः परवीरहा
060c अभ्ययात्तुमुले कर्णं तव सैन्यं विभीषयन्
061a तमापतन्तं सङ्क्रुद्धं दीप्तास्यमिव पन्नगम्
061c अभ्यस्यन्परमेष्वासः प्रतिजग्राह सूतजः
062a तयोः समभवद्युद्धं कर्णराक्षसयोर्निशि
062c गर्जतो राजशार्दूल शक्रप्रह्रादयोरिव
