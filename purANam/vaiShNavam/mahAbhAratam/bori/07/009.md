001  वैशम्पायन उवाच
001a एवं पृष्ट्वा सूतपुत्रं हृच्छोकेनार्दितो भृशम्
001c जये निराशः पुत्राणां धृतराष्ट्रोऽपतत्क्षितौ
002a तं विसञ्ज्ञं निपतितं सिषिचुः परिचारकाः
002c जलेनात्यर्थशीतेन वीजन्तः पुण्यगन्धिना
003a पतितं चैनमाज्ञाय समन्ताद्भरतस्त्रियः
003c परिवव्रुर्महाराजमस्पृशंश्चैव पाणिभिः
004a उत्थाप्य चैनं शनकै राजानं पृथिवीतलात्
004c आसनं प्रापयामासुर्बाष्पकण्ठ्यो वराङ्गनाः
005a आसनं प्राप्य राजा तु मूर्छयाभिपरिप्लुतः
005c निश्चेष्टोऽतिष्ठत तदा वीज्यमानः समन्ततः
006a स लब्ध्वा शनकैः सञ्ज्ञां वेपमानो महीपतिः
006c पुनर्गावल्गणिं सूतं पर्यपृच्छद्यथातथम्
007a यत्तदुद्यन्निवादित्यो ज्योतिषा प्रणुदंस्तमः
007c आयादजातशत्रुर्वै कस्तं द्रोणादवारयत्
008a प्रभिन्नमिव मातङ्गं तथा क्रुद्धं तरस्विनम्
008c आसक्तमनसं दीप्तं प्रतिद्विरदघातिनम्
008e वाशितासङ्गमे यद्वदजय्यं प्रतियूथपैः
009a अति चान्यान्रणे योधान्वीरः पुरुषसत्तमः
009c यो ह्येको हि महाबाहुर्निर्दहेद्घोरचक्षुषा
009e कृत्स्नं दुर्योधनबलं धृतिमान्सत्यसङ्गरः
010a चक्षुर्हणं जये सक्तमिष्वासवररक्षितम्
010c दान्तं बहुमतं लोके के शूराः पर्यवारयन्
011a के दुष्प्रधर्षं राजानमिष्वासवरमच्युतम्
011c समासेदुर्नरव्याघ्रं कौन्तेयं तत्र मामकाः
012a तरसैवाभिपत्याथ यो वै द्रोणमुपाद्रवत्
012c तं भीमसेनमायान्तं के शूराः पर्यवारयन्
013a यदायाज्जलदप्रख्यो रथः परमवीर्यवान्
013c पर्जन्य इव बीभत्सुस्तुमुलामशनिं सृजन्
014a ववर्ष शरवर्षाणि वर्षाणि मघवानिव
014c इषुसम्बाधमाकाशं कुर्वन्कपिवरध्वजः
014e अवस्फूर्जन्दिशः सर्वास्तलनेमिस्वनेन च
015a चापविद्युत्प्रभो घोरो रथगुल्मबलाहकः
015c रथनेमिघोषस्तनितः शरशब्दातिबन्धुरः
016a रोषनिर्जितजीमूतो मनोऽभिप्रायशीघ्रगः
016c मर्मातिगो बाणधारस्तुमुलः शोणितोदकः
017a सम्प्लावयन्महीं सर्वां मानवैरास्तरंस्तदा
017c गदानिष्टनितो रौद्रो दुर्योधनकृतोद्यमः
018a युद्धेऽभ्यषिञ्चद्विजयो गार्ध्रपत्रैः शिलाशितैः
018c गाण्डीवं धारयन्धीमान्कीदृशं वो मनस्तदा
019a कच्चिद्गाण्डीवशब्देन न प्रणश्यत वै बलम्
019c यद्वः स भैरवं कुर्वन्नर्जुनो भृशमभ्यगात्
020a कच्चिन्नापानुदद्द्रोणादिषुभिर्वो धनञ्जयः
020c वातो मेघानिवाविध्यन्प्रवाञ्शरवनानिलः
020e को हि गाण्डीवधन्वानं नरः सोढुं रणेऽर्हति
021a यत्सेनाः समकम्पन्त यद्वीरानस्पृशद्भयम्
021c के तत्र नाजहुर्द्रोणं के क्षुद्राः प्राद्रवन्भयात्
022a के वा तत्र तनूस्त्यक्त्वा प्रतीपं मृत्युमाव्रजन्
022c अमानुषाणां जेतारं युद्धेष्वपि धनञ्जयम्
023a न च वेगं सिताश्वस्य विशक्ष्यन्तीह मामकाः
023c गाण्डीवस्य च निर्घोषं प्रावृड्जलदनिस्वनम्
024a विष्वक्सेनो यस्य यन्ता योद्धा चैव धनञ्जयः
024c अशक्यः स रथो जेतुं मन्ये देवासुरैरपि
025a सुकुमारो युवा शूरो दर्शनीयश्च पाण्डवः
025c मेधावी निपुणो धीमान्युधि सत्यपराक्रमः
026a आरावं विपुलं कुर्वन्व्यथयन्सर्वकौरवान्
026c यदायान्नकुलो धीमान्के शूराः पर्यवारयन्
027a आशीविष इव क्रुद्धः सहदेवो यदाभ्ययात्
027c शत्रूणां कदनं कुर्वञ्जेतासौ दुर्जयो युधि
028a आर्यव्रतममोघेषुं ह्रीमन्तमपराजितम्
028c द्रोणायाभिमुखं यान्तं के शूराः पर्यवारयन्
029a यः स सौवीरराजस्य प्रमथ्य महतीं चमूम्
029c आदत्त महिषीं भोज्यां काम्यां सर्वाङ्गशोभनाम्
030a सत्यं धृतिश्च शौर्यं च ब्रह्मचर्यं च केवलम्
030c सर्वाणि युयुधानेऽस्मिन्नित्यानि पुरुषर्षभे
031a बलिनं सत्यकर्माणमदीनमपराजितम्
031c वासुदेवसमं युद्धे वासुदेवादनन्तरम्
032a युक्तं धनञ्जयप्रेष्ये शूरमाचार्यकर्मणि
032c पार्थेन सममस्त्रेषु कस्तं द्रोणादवारयत्
033a वृष्णीनां प्रवरं वीरं शूरं सर्वधनुष्मताम्
033c रामेण सममस्त्रेषु यशसा विक्रमेण च
034a सत्यं धृतिर्दमः शौर्यं ब्रह्मचर्यमनुत्तमम्
034c सात्वते तानि सर्वाणि त्रैलोक्यमिव केशवे
035a तमेवङ्गुणसम्पन्नं दुर्वारमपि दैवतैः
035c समासाद्य महेष्वासं के वीराः पर्यवारयन्
036a पाञ्चालेषूत्तमं शूरमुत्तमाभिजनप्रियम्
036c नित्यमुत्तमकर्माणमुत्तमौजसमाहवे
037a युक्तं धनञ्जयहिते ममानर्थाय चोत्तमम्
037c यमवैश्रवणादित्यमहेन्द्रवरुणोपमम्
038a महारथसमाख्यातं द्रोणायोद्यन्तमाहवे
038c त्यजन्तं तुमुले प्राणान्के शूराः पर्यवारयन्
039a एकोऽपसृत्य चेदिभ्यः पाण्डवान्यः समाश्रितः
039c धृष्टकेतुं तमायान्तं द्रोणात्कः समवारयत्
040a योऽवधीत्केतुमाञ्शूरो राजपुत्रं सुदर्शनम्
040c अपरान्तगिरिद्वारे कस्तं द्रोणादवारयत्
041a स्त्रीपूर्वो यो नरव्याघ्रो यः स वेद गुणागुणान्
041c शिखण्डिनं याज्ञसेनिमम्लानमनसं युधि
042a देवव्रतस्य समरे हेतुं मृत्योर्महात्मनः
042c द्रोणायाभिमुखं यान्तं के वीराः पर्यवारयन्
043a यस्मिन्नभ्यधिका वीरे गुणाः सर्वे धनञ्जयात्
043c यस्मिन्नस्त्राणि सत्यं च ब्रह्मचर्यं च नित्यदा
044a वासुदेवसमं वीर्ये धनञ्जयसमं बले
044c तेजसादित्यसदृशं बृहस्पतिसमं मतौ
045a अभिमन्युं महात्मानं व्यात्ताननमिवान्तकम्
045c द्रोणायाभिमुखं यान्तं के वीराः पर्यवारयन्
046a तरुणस्त्वरुणप्रख्यः सौभद्रः परवीरहा
046c यदाभ्याद्रवत द्रोणं तदासीद्वो मनः कथम्
047a द्रौपदेया नरव्याघ्राः समुद्रमिव सिन्धवः
047c यद्द्रोणमाद्रवन्सङ्ख्ये के वीरास्तानवारयन्
048a ये ते द्वादश वर्षाणि क्रीडामुत्सृज्य बालकाः
048c अस्त्रार्थमवसन्भीष्मे बिभ्रतो व्रतमुत्तमम्
049a क्षत्रञ्जयः क्षत्रदेवः क्षत्रधर्मा च मानिनः
049c धृष्टद्युम्नात्मजा वीराः के तान्द्रोणादवारयन्
050a शताद्विशिष्टं यं युद्धे समपश्यन्त वृष्णयः
050c चेकितानं महेष्वासं कस्तं द्रोणादवारयत्
051a वार्धक्षेमिः कलिङ्गानां यः कन्यामाहरद्युधि
051c अनाधृष्टिरदीनात्मा कस्तं द्रोणादवारयत्
052a भ्रातरः पञ्च कैकेया धार्मिकाः सत्यविक्रमाः
052c इन्द्रगोपकवर्णाश्च रक्तवर्मायुधध्वजाः
053a मातृष्वसुः सुता वीराः पाण्डवानां जयार्थिनः
053c तान्द्रोणं हन्तुमायातान्के वीराः पर्यवारयन्
054a यं योधयन्तो राजानो नाजयन्वारणावते
054c षण्मासानभिसंरब्धा जिघांसन्तो युधां पतिम्
055a धनुष्मतां वरं शूरं सत्यसन्धं महाबलम्
055c द्रोणात्कस्तं नरव्याघ्रं युयुत्सुं प्रत्यवारयत्
056a यः पुत्रं काशिराजस्य वाराणस्यां महारथम्
056c समरे स्त्रीषु गृध्यन्तं भल्लेनापहरद्रथात्
057a धृष्टद्युम्नं महेष्वासं पार्थानां मन्त्रधारिणम्
057c युक्तं दुर्योधनानर्थे सृष्टं द्रोणवधाय च
058a निर्दहन्तं रणे योधान्दारयन्तं च सर्वशः
058c द्रोणायाभिमुखं यान्तं के वीराः पर्यवारयन्
059a उत्सङ्ग इव संवृद्धं द्रुपदस्यास्त्रवित्तमम्
059c शैखण्डिनं क्षत्रदेवं के तं द्रोणादवारयन्
060a य इमां पृथिवीं कृत्स्नां चर्मवत्समवेष्टयत्
060c महता रथवंशेन मुख्यारिघ्नो महारथः
061a दशाश्वमेधानाजह्रे स्वन्नपानाप्तदक्षिणान्
061c निरर्गलान्सर्वमेधान्पुत्रवत्पालयन्प्रजाः
062a पिबन्त्यो दक्षिणां यस्य गङ्गास्रोतः समापिबन्
062c तावतीर्गा ददौ वीर उशीनरसुतोऽध्वरे
063a न पूर्वे नापरे चक्रुरिदं केचन मानवाः
063c इति सञ्चुक्रुशुर्देवाः कृते कर्मणि दुष्करे
064a पश्यामस्त्रिषु लोकेषु न तं संस्थास्नुचारिषु
064c जातं वापि जनिष्यं वा द्वितीयं वापि सम्प्रति
065a अन्यमौशीनराच्छैब्याद्धुरो वोढारमित्युत
065c गतिं यस्य न यास्यन्ति मानुषा लोकवासिनः
066a तस्य नप्तारमायान्तं शैब्यं कः समवारयत्
066c द्रोणायाभिमुखं यान्तं व्यात्ताननमिवान्तकम्
067a विराटस्य रथानीकं मत्स्यस्यामित्रघातिनः
067c प्रेप्सन्तं समरे द्रोणं के वीराः पर्यवारयन्
068a सद्यो वृकोदराज्जातो महाबलपराक्रमः
068c मायावी राक्षसो घोरो यस्मान्मम महद्भयम्
069a पार्थानां जयकामं तं पुत्राणां मम कण्टकम्
069c घटोत्कचं महाबाहुं कस्तं द्रोणादवारयत्
070a एते चान्ये च बहवो येषामर्थाय सञ्जय
070c त्यक्तारः संयुगे प्राणान्किं तेषामजितं युधि
071a येषां च पुरुषव्याघ्रः शार्ङ्गधन्वा व्यपाश्रयः
071c हितार्थी चापि पार्थानां कथं तेषां पराजयः
072a लोकानां गुरुरत्यन्तं लोकनाथः सनातनः
072c नारायणो रणे नाथो दिव्यो दिव्यात्मवान्प्रभुः
073a यस्य दिव्यानि कर्माणि प्रवदन्ति मनीषिणः
073c तान्यहं कीर्तयिष्यामि भक्त्या स्थैर्यार्थमात्मनः

