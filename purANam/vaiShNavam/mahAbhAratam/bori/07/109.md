सञ्जय उवाच	001  
स तथा विरथः कर्णः पुनर्भीमेन निर्जितः	001a  
रथमन्यं समास्थाय सद्यो विव्याध पाण्डवम्	001c  
महागजाविवासाद्य विषाणाग्रैः परस्परम्	002a  
शरैः पूर्णायतोत्सृष्टैरन्योन्यमभिजघ्नतुः	002c  
अथ कर्णः शरव्रातैर्भीमं बलवदर्दयत्	003a  
ननाद बलवन्नादं पुनर्विव्याध चोरसि	003c  
तं भीमो दशभिर्बाणैः प्रत्यविध्यदजिह्मगैः	004a  
पुनर्विव्याध विंशत्या शराणां नतपर्वणाम्	004c  
कर्णस्तु नवभिर्भीमं विद्ध्वा राजन्स्तनान्तरे	005a  
ध्वजमेकेन विव्याध सायकेन शितेन ह	005c  
सायकानां ततः पार्थस्त्रिषष्ट्या प्रत्यविध्यत	006a  
तोत्त्रैरिव महानागं कशाभिरिव वाजिनम्	006c  
सोऽतिविद्धो महाराज पाण्डवेन यशस्विना	007a  
सृक्विणी लेलिहन्वीरः क्रोधसंरक्तलोचनः	007c  
ततः शरं महाराज सर्वकायावदारणम्	008a  
प्राहिणोद्भीमसेनाय बलायेन्द्र इवाशनिम्	008c  
स निर्भिद्य रणे पार्थं सूतपुत्रधनुश्च्युतः	009a  
अगच्छद्दारयन्भूमिं चित्रपुङ्खः शिलीमुखः	009c  
सर्वशैक्यां चतुष्किष्कुं गुर्वीं रुक्माङ्गदां गदाम्	010a  
प्राहिणोत्सूतपुत्राय षडस्रामविचारयन्	010c  
तया जघानाधिरथेः सदश्वान्साधुवाहिनः	011a  
गदया भारतः क्रुद्धो वज्रेणेन्द्र इवासुरान्	011c  
ततो भीमो महाबाहुः क्षुराभ्यां भरतर्षभ	012a  
ध्वजमाधिरथेश्छित्त्वा सूतमभ्यहनत्तदा	012c  
हताश्वसूतमुत्सृज्य रथं स पतितध्वजम्	013a  
विस्फारयन्धनुः कर्णस्तस्थौ भारत दुर्मनाः	013c  
तत्राद्भुतमपश्याम राधेयस्य पराक्रमम्	014a  
विरथो रथिनां श्रेष्ठो वारयामास यद्रिपुम्	014c  
विरथं तं रथश्रेष्ठं दृष्ट्वाधिरथिमाहवे	015a  
दुर्योधनस्ततो राजन्नभ्यभाषत दुर्मुखम्	015c  
एष दुर्मुख राधेयो भीमेन विरथीकृतः	016a  
तं रथेन नरश्रेष्ठं सम्पादय महारथम्	016c  
दुर्योधनवचः श्रुत्वा ततो भारत दुर्मुखः	017a  
त्वरमाणोऽब्ययात्कर्णं भीमं चावारयच्छरैः	017c  
दुर्मुखं प्रेक्ष्य सङ्ग्रामे सूतपुत्रपदानुगम्	018a  
वायुपुत्रः प्रहृष्टोऽभूत्सृक्किणी परिलेलिहन्	018c  
ततः कर्णं महाराज वारयित्वा शिलीमुखैः	019a  
दुर्मुखाय रथं शीघ्रं प्रेषयामास पाण्डवः	019c  
तस्मिन्क्षणे महाराज नवभिर्नतपर्वभिः	020a  
सुपुङ्खैर्दुर्मुखं भीमः शरैर्निन्ये यमक्षयम्	020c  
ततस्तमेवाधिरथिः स्यन्दनं दुर्मुखे हते	021a  
आस्थितः प्रबभौ राजन्दीप्यमान इवांशुमान्	021c  
शयानं भिन्नमर्माणं दुर्मुखं शोणितोक्षितम्	022a  
दृष्ट्वा कर्णोऽश्रुपूर्णाक्षो मुहूर्तं नाभ्यवर्तत	022c  
तं गतासुमतिक्रम्य कृत्वा कर्णः प्रदक्षिणम्	023a  
दीर्घमुष्णं श्वसन्वीरो न किञ्चित्प्रत्यपद्यत	023c  
तस्मिंस्तु विवरे राजन्नाराचान्गार्ध्रवाससः	024a  
प्राहिणोत्सूतपुत्राय भीमसेनश्चतुर्दश	024c  
ते तस्य कवचं भित्त्वा स्वर्णपुङ्खा महौजसः	025a  
हेमचित्रा महाराज द्योतयन्तो दिशो दश	025c  
अपिबन्सूतपुत्रस्य शोणितं रक्तभोजनाः	026a  
क्रुद्धा इव मनुष्येन्द्र भुजगाः कालचोदिताः	026c  
प्रसर्पमाणा मेदिन्यां ते व्यरोचन्त मार्गणाः	027a  
अर्धप्रविष्टाः संरब्धा बिलानीव महोरगाः	027c  
तं प्रत्यविध्यद्राधेयो जाम्बूनदविभूषितैः	028a  
चतुर्दशभिरत्युग्रैर्नाराचैरविचारयन्	028c  
ते भीमसेनस्य भुजं सव्यं निर्भिद्य पत्रिणः	029a  
प्राविशन्मेदिनीं भीमाः क्रौञ्चं पत्ररथा इव	029c  
ते व्यरोचन्त नाराचाः प्रविशन्तो वसुन्धराम्	030a  
गच्छत्यस्तं दिनकरे दीप्यमाना इवांशवः	030c  
स निर्भिन्नो रणे भीमो नाराचैर्मर्मभेदिभिः	031a  
सुस्राव रुधिरं भूरि पर्वतः सलिलं यथा	031c  
स भीमस्त्रिभिरायस्तः सूतपुत्रं पतत्रिभिः	032a  
सुपर्णवेगैर्विव्याध सारथिं चास्य सप्तभिः	032c  
स विह्वलो महाराज कर्णो भीमबलार्दितः	033a  
प्राद्रवज्जवनैरश्वै रणं हित्वा महायशाः	033c  
भीमसेनस्तु विस्फार्य चापं हेमपरिष्कृतम्	034a  
आहवेऽतिरथोऽतिष्ठज्ज्वलन्निव हुताशनः	034c  
