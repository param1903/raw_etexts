धृतराष्ट्र उवाच	001  
तस्मिन्विनिहते वीरे सैन्धवे सव्यसाचिना	001a  
मामका यदकुर्वन्त तन्ममाचक्ष्व सञ्जय	001c  
सञ्जय उवाच	002  
सैन्धवं निहतं दृष्ट्वा रणे पार्थेन मारिष	002a  
अमर्षवशमापन्नः कृपः शारद्वतस्तदा	002c  
महता शरवर्षेण पाण्डवं समवाकिरत्	003a  
द्रौणिश्चाभ्यद्रवत्पार्थं रथमास्थाय फल्गुनम्	003c  
तावेनं रथिनां श्रेष्ठौ रथाभ्यां रथसत्तमम्	004a  
उभावुभयतस्तीक्ष्णैर्विशिखैरभ्यवर्षताम्	004c  
स तथा शरवर्षाभ्यां सुमहद्भ्यां महाभुजः	005a  
पीड्यमानः परामार्तिमगमद्रथिनां वरः	005c  
सोऽजिघांसुर्गुरुं सङ्ख्ये गुरोस्तनयमेव च	006a  
चकाराचार्यकं तत्र कुन्तीपुत्रो धनञ्जयः	006c  
अस्त्रैरस्त्राणि संवार्य द्रौणेः शारद्वतस्य च	007a  
मन्दवेगानिषूंस्ताभ्यामजिघांसुरवासृजत्	007c  
ते नातिभृशमभ्यघ्नन्विशिखा जयचोदिताः	008a  
बहुत्वात्तु परामार्तिं शराणां तावगच्छताम्	008c  
अथ शारद्वतो राजन्कौन्तेयशरपीडितः	009a  
अवासीदद्रथोपस्थे मूर्च्छामभिजगाम ह	009c  
विह्वलं तमभिज्ञाय भर्तारं शरपीडितम्	010a  
हतोऽयमिति च ज्ञात्वा सारथिस्तमपावहत्	010c  
तस्मिन्सन्ने महाराज कृपे शारद्वते युधि	011a  
अश्वत्थामाप्यपायासीत्पाण्डवेयाद्रथान्तरम्	011c  
दृष्ट्वा शारद्वतं पार्थो मूर्छितं शरपीडितम्	012a  
रथ एव महेष्वासः कृपणं पर्यदेवयत्	012c  
पश्यन्निदं महाप्राज्ञः क्षत्ता राजानमुक्तवान्	013a  
कुलान्तकरणे पापे जातमात्रे सुयोधने	013c  
नीयतां परलोकाय साध्वयं कुलपांसनः	014a  
अस्माद्धि कुरुमुख्यानां महदुत्पत्स्यते भयम्	014c  
तदिदं समनुप्राप्तं वचनं सत्यवादिनः	015a  
तत्कृते ह्यद्य पश्यामि शरतल्पगतं कृपम्	015c  
धिगस्तु क्षात्रमाचारं धिगस्तु बलपौरुषम्	016a  
को हि ब्राह्मणमाचार्यमभिद्रुह्येत मादृशः	016c  
ऋषिपुत्रो ममाचार्यो द्रोणस्य दयितः सखा	017a  
एष शेते रथोपस्थे मद्बाणैरभिपीडितः	017c  
अकामयानेन मया विशिखैरर्दितो भृशम्	018a  
अवासीदद्रथोपस्थे प्राणान्पीडयतीव मे	018c  
शरार्दितेन हि मया प्रेक्षणीयो महाद्युतिः	019a  
प्रत्यस्तो बहुभिर्बाणैर्दशधर्मगतेन वै	019c  
शोचयत्येष निपतन्भूयः पुत्रवधाद्धि माम्	020a  
कृपणं स्वरथे सन्नं पश्य कृष्ण यथा गतम्	020c  
उपाकृत्य तु वै विद्यामाचार्येभ्यो नरर्षभाः	021a  
प्रयच्छन्तीह ये कामान्देवत्वमुपयान्ति ते	021c  
ये तु विद्यामुपादाय गुरुभ्यः पुरुषाधमाः	022a  
घ्नन्ति तानेव दुर्वृत्तास्ते वै निरयगामिनः	022c  
तदिदं नरकायाद्य कृतं कर्म मया ध्रुवम्	023a  
आचार्यं शरवर्षेण रथे सादयता कृपम्	023c  
यत्तत्पूर्वमुपाकुर्वन्नस्त्रं मामब्रवीत्कृपः	024a  
न कथञ्चन कौरव्य प्रहर्तव्यं गुराविति	024c  
तदिदं वचनं साधोराचार्यस्य महात्मनः	025a  
नानुष्ठितं तमेवाजौ विशिखैरभिवर्षता	025c  
नमस्तस्मै सुपूज्याय गौतमायापलायिने	026a  
धिगस्तु मम वार्ष्णेय यो ह्यस्मै प्रहराम्यहम्	026c  
तथा विलपमाने तु सव्यसाचिनि तं प्रति	027a  
सैन्धवं निहतं दृष्ट्वा राधेयः समुपाद्रवत्	027c  
उपायान्तं तु राधेयं दृष्ट्वा पार्थो महारथः	028a  
प्रहसन्देवकीपुत्रमिदं वचनमब्रवीत्	028c  
एष प्रयात्याधिरथिः सात्यकेः स्यन्दनं प्रति	029a  
न मृष्यति हतं नूनं भूरिश्रवसमाहवे	029c  
यत्र यात्येष तत्र त्वं चोदयाश्वाञ्जनार्दन	030a  
मा सोमदत्तेः पदवीं गमयेत्सात्यकिं वृषः	030c  
एवमुक्तो महाबाहुः केशवः सव्यसाचिना	031a  
प्रत्युवाच महातेजाः कालयुक्तमिदं वचः	031c  
अलमेष महाबाहुः कर्णायैको हि पाण्डव	032a  
किं पुनर्द्रौपदेयाभ्यां सहितः सात्वतर्षभः	032c  
न च तावत्क्षमः पार्थ कर्णेन तव सङ्गरः	033a  
प्रज्वलन्ती महोल्केव तिष्ठत्यस्य हि वासवी	033c  
त्वदर्थं पूज्यमानैषा रक्ष्यते परवीरहन्	033e  
अतः कर्णः प्रयात्वत्र सात्वतस्य यथा तथा	034a  
अहं ज्ञास्यामि कौरव्य कालमस्य दुरात्मनः	034c  
धृतराष्ट्र उवाच	035  
योऽसौ कर्णेन वीरेण वार्ष्णेयस्य समागमः	035a  
हते तु भूरिश्रवसि सैन्धवे च निपातिते	035c  
सात्यकिश्चापि विरथः कं समारूढवान्रथम्	036a  
चक्ररक्षौ च पाञ्चाल्यौ तन्ममाचक्ष्व सञ्जय	036c  
सञ्जय उवाच	037  
हन्त ते वर्णयिष्यामि यथावृत्तं महारणे	037a  
शुश्रूषस्व स्थिरो भूत्वा दुराचरितमात्मनः	037c  
पूर्वमेव हि कृष्णस्य मनोगतमिदं प्रभो	038a  
विजेतव्यो यथा वीरः सात्यकिर्यूपकेतुना	038c  
अतीतानागतं राजन्स हि वेत्ति जनार्दनः	039a  
अतः सूतं समाहूय दारुकं सन्दिदेश ह	039c  
रथो मे युज्यतां काल्यमिति राजन्महाबलः	039e  
न हि देवा न गन्धर्वा न यक्षोरगराक्षसाः	040a  
मानवा वा विजेतारः कृष्णयोः सन्ति केचन	040c  
पितामहपुरोगाश्च देवाः सिद्धाश्च तं विदुः	041a  
तयोः प्रभावमतुलं शृणु युद्धं च तद्यथा	041c  
सात्यकिं विरथं दृष्ट्वा कर्णं चाभ्युद्यतायुधम्	042a  
दध्मौ शङ्खं महावेगमार्षभेणाथ माधवः	042c  
दारुकोऽवेत्य सन्देशं श्रुत्वा शङ्खस्य च स्वनम्	043a  
रथमन्वानयत्तस्मै सुपर्णोच्छ्रितकेतनम्	043c  
स केशवस्यानुमते रथं दारुकसंयुतम्	044a  
आरुरोह शिनेः पौत्रो ज्वलनादित्यसन्निभम्	044c  
कामगैः सैन्यसुग्रीवमेघपुष्पबलाहकैः	045a  
हयोदग्रैर्महावेगैर्हेमभाण्डविभूषितैः	045c  
युक्तं समारुह्य च तं विमानप्रतिमं रथम्	046a  
अभ्यद्रवत राधेयं प्रवपन्सायकान्बहून्	046c  
चक्ररक्षावपि तदा युधामन्यूत्तमौजसौ	047a  
धनञ्जयरथं हित्वा राधेयं प्रत्युदीययुः	047c  
राधेयोऽपि महाराज शरवर्षं समुत्सृजन्	048a  
अभ्यद्रवत्सुसङ्क्रुद्धो रणे शैनेयमच्युतम्	048c  
नैव दैवं न गान्धर्वं नासुरोरगराक्षसम्	049a  
तादृशं भुवि वा युद्धं दिवि वा श्रुतमित्युत	049c  
उपारमत तत्सैन्यं सरथाश्वनरद्विपम्	050a  
तयोर्दृष्ट्वा महाराज कर्म सम्मूढचेतनम्	050c  
सर्वे च समपश्यन्त तद्युद्धमतिमानुषम्	051a  
तयोर्नृवरयो राजन्सारथ्यं दारुकस्य च	051c  
गतप्रत्यागतावृत्तैर्मण्डलैः सन्निवर्तनैः	052a  
सारथेस्तु रथस्थस्य काश्यपेयस्य विस्मिताः	052c  
नभस्तलगताश्चैव देवगन्धर्वदानवाः	053a  
अतीवावहिता द्रष्टुं कर्णशैनेययो रणम्	053c  
मित्रार्थे तौ पराक्रान्तौ स्पर्धिनौ शुष्मिणौ रणे	054a  
कर्णश्चामरसङ्काशो युयुधानश्च सात्यकिः	054c  
अन्योन्यं तौ महाराज शरवर्षैरवर्षताम्	055a  
प्रममाथ शिनेः पौत्रं कर्णः सायकवृष्टिभिः	055c  
अमृष्यमाणो निधनं कौरव्यजलसन्धयोः	056a  
कर्णः शोकसमाविष्टो महोरग इव श्वसन्	056c  
स शैनेयं रणे क्रुद्धः प्रदहन्निव चक्षुषा	057a  
अभ्यद्रवत वेगेन पुनः पुनररिन्दमः	057c  
तं तु सम्प्रेक्ष्य सङ्क्रुद्धं सात्यकिः प्रत्यविध्यत	058a  
महता शरवर्षेण गजः प्रतिगजं यथा	058c  
तौ समेत्य नरव्याघ्रौ व्याघ्राविव तरस्विनौ	059a  
अन्योन्यं सन्ततक्षाते रणेऽनुपमविक्रमौ	059c  
ततः कर्णं शिनेः पौत्रः सर्वपारशवैः शरैः	060a  
बिभेद सर्वगात्रेषु पुनः पुनररिन्दमः	060c  
सारथिं चास्य भल्लेन रथनीडादपाहरत्	061a  
अश्वांश्च चतुरः श्वेतान्निजघ्ने निशितैः शरैः	061c  
छित्त्वा ध्वजं शतेनैव शतधा पुरुषर्षभः	062a  
चकार विरथं कर्णं तव पुत्रस्य पश्यतः	062c  
ततो विमनसो राजंस्तावकाः पुरुषर्षभाः	063a  
वृषसेनः कर्णसुतः शल्यो मद्राधिपस्तथा	063c  
द्रोणपुत्रश्च शैनेयं सर्वतः पर्यवारयन्	064a  
ततः पर्याकुलं सर्वं न प्राज्ञायत किञ्चन	064c  
तथा सात्यकिना वीरे विरथे सूतजे कृते	065a  
हाहाकारस्ततो राजन्सर्वसैन्येषु चाभवत्	065c  
कर्णोऽपि विह्वलो राजन्सात्वतेनार्दितः शरैः	066a  
दुर्योधनरथं राजन्नारुरोह विनिःश्वसन्	066c  
मानयंस्तव पुत्रस्य बाल्यात्प्रभृति सौहृदम्	067a  
कृतां राज्यप्रदानेन प्रतिज्ञां परिपालयन्	067c  
तथा तु विरथे कर्णे पुत्रान्वै तव पार्थिव	068a  
दुःशासनमुखाञ्शूरान्नावधीत्सात्यकिर्वशी	068c  
रक्षन्प्रतिज्ञां च पुनर्भीमसेनकृतां पुरा	069a  
विरथान्विह्वलांश्चक्रे न तु प्राणैर्व्ययोजयत्	069c  
भीमसेनेन तु वधः पुत्राणां ते प्रतिश्रुतः	070a  
पुनर्द्यूते च पार्थेन वधः कर्णस्य शंश्रुतः	070c  
वधे त्वकुर्वन्यत्नं ते तस्य कर्णमुखास्तदा	071a  
नाशक्नुवंश्च तं हन्तुं सात्यकिं प्रवरा रथाः	071c  
द्रौणिश्च कृतवर्मा च तथैवान्ये महारथाः	072a  
निर्जिता धनुषैकेन शतशः क्षत्रियर्षभाः	072c  
काङ्क्षता परलोकं च धर्मराजस्य च प्रियम्	072e  
कृष्णयोः सदृशो वीर्ये सात्यकिः शत्रुकर्शनः	073a  
कृष्णो वापि भवेल्लोके पार्थो वापि धनुर्धरः	073c  
शैनेयो वा नरव्याघ्रश्चतुर्थो नोपलभ्यते	073e  
धृतराष्ट्र उवाच	074  
अजय्यं रथमास्थाय वासुदेवस्य सात्यकिः	074a  
विरथं कृतवान्कर्णं वासुदेवसमो युवा	074c  
दारुकेण समायुक्तं स्वबाहुबलदर्पितः	075a  
कच्चिदन्यं समारूढः स रथं सात्यकिः पुनः	075c  
एतदिच्छाम्यहं श्रोतुं कुशलो ह्यसि भाषितुम्	076a  
असह्यं तमहं मन्ये तन्ममाचक्ष्व सञ्जय	076c  
सञ्जय उवाच	077  
शृणु राजन्यथा तस्य रथमन्यं महामतिः	077a  
दारुकस्यानुजस्तूर्णं कल्पनाविधिकल्पितम्	077c  
आयसैः काञ्चनैश्चापि पट्टैर्नद्धं सकूबरम्	078a  
तारासहस्रखचितं सिंहध्वजपताकिनम्	078c  
अश्वैर्वातजवैर्युक्तं हेमभाण्डपरिच्छदैः	079a  
पाण्डुरैरिन्दुसङ्काशैः सर्वशब्दातिगैर्दृढैः	079c  
चित्रकाञ्चनसन्नाहैर्वाजिमुख्यैर्विशां पते	080a  
घण्टाजालाकुलरवं शक्तितोमरविद्युतम्	080c  
वृतं साङ्ग्रामिकैर्द्रव्यैर्बहुशस्त्रपरिच्छदम्	081a  
रथं सम्पादयामास मेघगम्भीरनिस्वनम्	081c  
तं समारुह्य शैनेयस्तव सैन्यमुपाद्रवत्	082a  
दारुकोऽपि यथाकामं प्रययौ केशवान्तिकम्	082c  
कर्णस्यापि महाराज शङ्खगोक्षीरपाण्डुरैः	083a  
चित्रकाञ्चनसन्नाहैः सदश्वैर्वेगवत्तरैः	083c  
हेमकक्ष्याध्वजोपेतं कॢप्तयन्त्रपताकिनम्	084a  
अग्र्यं रथं सुयन्तारं बहुशस्त्रपरिच्छदम्	084c  
उपाजह्रुस्तमास्थाय कर्णोऽप्यभ्यद्रवद्रिपून्	085a  
एतत्ते सर्वमाख्यातं यन्मां त्वं परिपृच्छसि	085c  
भूयश्चापि निबोध त्वं तवापनयजं क्षयम्	086a  
एकत्रिंशत्तव सुता भीमसेनेन पातिताः	086c  
दुर्मुखं प्रमुखे कृत्वा सततं चित्रयोधिनम्	087a  
शतशो निहताः शूराः सात्वतेनार्जुनेन च	087c  
भीष्मं प्रमुखतः कृत्वा भगदत्तं च मारिष	088a  
एवमेष क्षयो वृत्तो राजन्दुर्मन्त्रिते तव	088c  
