001  युधिष्ठिर उवाच
001a त्वयि याते महाबाहो संशप्तकबलं प्रति
001c प्रयत्नमकरोत्तीव्रमाचार्यो ग्रहणे मम
002a व्यूढानीकं वयं द्रोणं वरयामः स्म सर्वशः
002c प्रतिव्यूह्य रथानीकं यतमानं तथा रणे
003a स वार्यमाणो रथिभी रक्षितेन मया तथा
003c अस्मानपि जघानाशु पीडयन्निशितैः शरैः
004a ते पीड्यमाना द्रोणेन द्रोणानीकं न शक्नुमः
004c प्रतिवीक्षितुमप्याजौ भेत्तुं तत्कुत एव तु
005a वयं त्वप्रतिमं वीर्ये सर्वे सौभद्रमात्मजम्
005c उक्तवन्तः स्म ते तात भिन्ध्यनीकमिति प्रभो
006a स तथा चोदितोऽस्माभिः सदश्व इव वीर्यवान्
006c असह्यमपि तं भारं वोढुमेवोपचक्रमे
007a स तवास्त्रोपदेशेन वीर्येण च समन्वितः
007c प्राविशत्तद्बलं बालः सुपर्ण इव सागरम्
008a तेऽनुयाता वयं वीरं सात्वतीपुत्रमाहवे
008c प्रवेष्टुकामास्तेनैव येन स प्राविशच्चमूम्
009a ततः सैन्धवको राजा क्षुद्रस्तात जयद्रथः
009c वरदानेन रुद्रस्य सर्वान्नः समवारयत्
010a ततो द्रोणः कृपः कर्णो द्रौणिश्च स बृहद्बलः
010c कृतवर्मा च सौभद्रं षड्रथाः पर्यवारयन्
011a परिवार्य तु तैः सर्वैर्युधि बालो महारथैः
011c यतमानः परं शक्त्या बहुभिर्विरथीकृतः
012a ततो दौःशासनिः क्षिप्रं तथा तैर्विरथीकृतम्
012c संशयं परमं प्राप्य दिष्टान्तेनाभ्ययोजयत्
013a स तु हत्वा सहस्राणि द्विपाश्वरथसादिनाम्
013c राजपुत्रशतं चाग्र्यं वीरांश्चालक्षितान्बहून्
014a बृहद्बलं च राजानं स्वर्गेणाजौ प्रयोज्य ह
014c ततः परमधर्मात्मा दिष्टान्तमुपजग्मिवान्
015a एतावदेव निर्वृत्तमस्माकं शोकवर्धनम्
015c स चैवं पुरुषव्याघ्रः स्वर्गलोकमवाप्तवान्
016  सञ्जय उवाच
016a ततोऽर्जुनो वचः श्रुत्वा धर्मराजेन भाषितम्
016c हा पुत्र इति निःश्वस्य व्यथितो न्यपतद्भुवि
017a विषण्णवदनाः सर्वे परिगृह्य धनञ्जयम्
017c नेत्रैरनिमिषैर्दीनाः प्रत्यवेक्षन्परस्परम्
018a प्रतिलभ्य ततः सञ्ज्ञां वासविः क्रोधमूर्छितः
018c कम्पमानो ज्वरेणेव निःश्वसंश्च मुहुर्मुहुः
019a पाणिं पाणौ विनिष्पिष्य श्वसमानोऽश्रुनेत्रवान्
019c उन्मत्त इव विप्रेक्षन्निदं वचनमब्रवीत्
020a सत्यं वः प्रतिजानामि श्वोऽस्मि हन्ता जयद्रथम्
020c न चेद्वधभयाद्भीतो धार्तराष्ट्रान्प्रहास्यति
021a न चास्माञ्शरणं गच्छेत्कृष्णं वा पुरुषोत्तमम्
021c भवन्तं वा महाराज श्वोऽस्मि हन्ता जयद्रथम्
022a धार्तराष्ट्रप्रियकरं मयि विस्मृतसौहृदम्
022c पापं बालवधे हेतुं श्वोऽस्मि हन्ता जयद्रथम्
023a रक्षमाणाश्च तं सङ्ख्ये ये मां योत्स्यन्ति केचन
023c अपि द्रोणकृपौ वीरौ छादयिष्यामि ताञ्शरैः
024a यद्येतदेवं सङ्ग्रामे न कुर्यां पुरुषर्षभाः
024c मा स्म पुण्यकृतां लोकान्प्राप्नुयां शूरसम्मतान्
025a ये लोका मातृहन्तॄणां ये चापि पितृघातिनाम्
025c गुरुदारगामिनां ये च पिशुनानां च ये तथा
026a साधूनसूयतां ये च ये चापि परिवादिनाम्
026c ये च निक्षेपहर्तॄणां ये च विश्वासघातिनाम्
027a भुक्तपूर्वां स्त्रियं ये च निन्दतामघशंसिनाम्
027c ब्रह्मघ्नानां च ये लोका ये च गोघातिनामपि
028a पायसं वा यवान्नं वा शाकं कृसरमेव वा
028c संयावापूपमांसानि ये च लोका वृथाश्नताम्
028e तानह्नैवाधिगच्छेयं न चेद्धन्यां जयद्रथम्
029a वेदाध्यायिनमत्यर्थं संशितं वा द्विजोत्तमम्
029c अवमन्यमानो यान्याति वृद्धान्साधूंस्तथा गुरून्
030a स्पृशतां ब्राह्मणं गां च पादेनाग्निं च यां लभेत्
030c याप्सु श्लेष्म पुरीषं वा मूत्रं वा मुञ्चतां गतिः
030e तां गच्छेयं गतिं घोरां न चेद्धन्यां जयद्रथम्
031a नग्नस्य स्नायमानस्य या च वन्ध्यातिथेर्गतिः
031c उत्कोचिनां मृषोक्तीनां वञ्चकानां च या गतिः
031e आत्मापहारिणां या च या च मिथ्याभिशंसिनाम्
032a भृत्यैः सन्दृश्यमानानां पुत्रदाराश्रितैस्तथा
032c असंविभज्य क्षुद्राणां या गतिर्मृष्टमश्नताम्
032e तां गच्छेयं गतिं घोरां न चेद्धन्यां जयद्रथम्
033a संश्रितं वापि यस्त्यक्त्वा साधुं तद्वचने रतम्
033c न बिभर्ति नृशंसात्मा निन्दते चोपकारिणम्
034a अर्हते प्रातिवेश्याय श्राद्धं यो न ददाति च
034c अनर्हते च यो दद्याद्वृषलीपत्युरेव च
035a मद्यपो भिन्नमर्यादः कृतघ्नो भ्रातृनिन्दकः
035c तेषां गतिमियां क्षिप्रं न चेद्धन्यां जयद्रथम्
036a धर्मादपेता ये चान्ये मया नात्रानुकीर्तिताः
036c ये चानुकीर्तिताः क्षिप्रं तेषां गतिमवाप्नुयाम्
036e यदि व्युष्टामिमां रात्रिं श्वो न हन्यां जयद्रथम्
037a इमां चाप्यपरां भूयः प्रतिज्ञां मे निबोधत
037c यद्यस्मिन्नहते पापे सूर्योऽस्तमुपयास्यति
037e इहैव सम्प्रवेष्टाहं ज्वलितं जातवेदसम्
038a असुरसुरमनुष्याः पक्षिणो वोरगा वा पितृरजनिचरा वा ब्रह्मदेवर्षयो वा
038c चरमचरमपीदं यत्परं चापि तस्मात्तदपि मम रिपुं तं रक्षितुं नैव शक्ताः
039a यदि विशति रसातलं तदग्र्यं वियदपि देवपुरं दितेः पुरं वा
039c तदपि शरशतैरहं प्रभाते भृशमभिपत्य रिपोः शिरोऽभिहर्ता
040a एवमुक्त्वा विचिक्षेप गाण्डीवं सव्यदक्षिणम्
040c तस्य शब्दमतिक्रम्य धनुःशब्दोऽस्पृशद्दिवम्
041a अर्जुनेन प्रतिज्ञाते पाञ्चजन्यं जनार्दनः
041c प्रदध्मौ तत्र सङ्क्रुद्धो देवदत्तं धनञ्जयः
042a स पाञ्चजन्योऽच्युतवक्त्रवायुना भृशं सुपूर्णोदरनिःसृतध्वनिः
042c जगत्सपातालवियद्दिगीश्वरं प्रकम्पयामास युगात्यये यथा
043a ततो वादित्रघोषाश्च प्रादुरासन्समन्ततः
043c सिंहनादाश्च पाण्डूनां प्रतिज्ञाते महात्मना

