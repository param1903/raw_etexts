सञ्जय उवाच	001  
तमुद्यतं महाबाहुं दुःशासनरथं प्रति	001a  
त्वरितं त्वरणीयेषु धनञ्जयहितैषिणम्	001c  
त्रिगर्तानां महेष्वासाः सुवर्णविकृतध्वजाः	002a  
सेनासमुद्रमाविष्टमानर्तं पर्यवारयन्	002c  
अथैनं रथवंशेन सर्वतः सन्निवार्य ते	003a  
अवाकिरञ्शरव्रातैः क्रुद्धाः परमधन्विनः	003c  
अजयद्राजपुत्रांस्तान्यतमानान्महारणे	004a  
एकः पञ्चाशतं शत्रून्सात्यकिः सत्यविक्रमः	004c  
सम्प्राप्य भारतीमध्यं तलघोषसमाकुलम्	005a  
असिशक्तिगदापूर्णमप्लवं सलिलं यथा	005c  
तत्राद्भुतमपश्याम शैनेयचरितं रणे	006a  
प्रतीच्यां दिशि तं दृष्ट्वा प्राच्यां पश्याम लाघवात्	006c  
उदीचीं दक्षिणां प्राचीं प्रतीचीं प्रसृतस्तथा	007a  
नृत्यन्निवाचरच्छूरो यथा रथशतं तथा	007c  
तद्दृष्ट्वा चरितं तस्य सिंहविक्रान्तगामिनः	008a  
त्रिगर्ताः सन्न्यवर्तन्त सन्तप्ताः स्वजनं प्रति	008c  
तमन्ये शूरसेनानां शूराः सङ्ख्ये न्यवारयन्	009a  
नियच्छन्तः शरव्रातैर्मत्तं द्विपमिवाङ्कुशैः	009c  
तान्न्यवारयदायस्तान्मुहूर्तमिव सात्यकिः	010a  
ततः कलिङ्गैर्युयुधे सोऽचिन्त्यबलविक्रमः	010c  
तां च सेनामतिक्रम्य कलिङ्गानां दुरत्ययाम्	011a  
अथ पार्थं महाबाहुर्धनञ्जयमुपासदत्	011c  
तरन्निव जले श्रान्तो यथा स्थलमुपेयिवान्	012a  
तं दृष्ट्वा पुरुषव्याघ्रं युयुधानः समाश्वसत्	012c  
तमायान्तमभिप्रेक्ष्य केशवोऽर्जुनमब्रवीत्	013a  
असावायाति शैनेयस्तव पार्थ पदानुगः	013c  
एष शिष्यः सखा चैव तव सत्यपराक्रमः	014a  
सर्वान्योधांस्तृणीकृत्य विजिग्ये पुरुषर्षभः	014c  
एष कौरवयोधानां कृत्वा घोरमुपद्रवम्	015a  
तव प्राणैः प्रियतरः किरीटिन्नेति सात्यकिः	015c  
एष द्रोणं तथा भोजं कृतवर्माणमेव च	016a  
कदर्थीकृत्य विशिखैः फल्गुनाभ्येति सात्यकिः	016c  
धर्मराजप्रियान्वेषी हत्वा योधान्वरान्वरान्	017a  
शूरश्चैव कृतास्त्रश्च फल्गुनाभ्येति सात्यकिः	017c  
कृत्वा सुदुष्करं कर्म सैन्यमध्ये महाबलः	018a  
तव दर्शनमन्विच्छन्पाण्डवाभ्येति सात्यकिः	018c  
बहूनेकरथेनाजौ योधयित्वा महारथान्	019a  
आचार्यप्रमुखान्पार्थ आयात्येष हि सात्यकिः	019c  
स्वबाहुबलमाश्रित्य विदार्य च वरूथिनीम्	020a  
प्रेषितो धर्मपुत्रेण पर्थैषोऽभ्येति सात्यकिः	020c  
यस्य नास्ति समो योधः कौरवेषु कथञ्चन	021a  
सोऽयमायाति कौन्तेय सात्यकिः सत्यविक्रमः	021c  
कुरुसैन्याद्विमुक्तो वै सिंहो मध्याद्गवामिव	022a  
निहत्य बहुलाः सेनाः पार्थैषोऽभ्येति सात्यकिः	022c  
एष राजसहस्राणां वक्त्रैः पङ्कजसन्निभैः	023a  
आस्तीर्य वसुधां पार्थ क्षिप्रमायाति सात्यकिः	023c  
एष दुर्योधनं जित्वा भ्रातृभिः सहितं रणे	024a  
निहत्य जलसन्धं च क्षिप्रमायाति सात्यकिः	024c  
रुधिरौघवतीं कृत्वा नदीं शोणितकर्दमाम्	025a  
तृणवन्न्यस्य कौरव्यानेष आयाति सात्यकिः	025c  
ततोऽप्रहृष्टः कौन्तेयः केशवं वाक्यमब्रवीत्	026a  
न मे प्रियं महाबाहो यन्मामभ्येति सात्यकिः	026c  
न हि जानामि वृत्तान्तं धर्मराजस्य केशव	027a  
सात्वतेन विहीनः स यदि जीवति वा न वा	027c  
एतेन हि महाबाहो रक्षितव्यः स पार्थिवः	028a  
तमेष कथमुत्सृज्य मम कृष्ण पदानुगः	028c  
राजा द्रोणाय चोत्सृष्टः सैन्धवश्चानिपातितः	029a  
प्रत्युद्यातश्च शैनेयमेष भूरिश्रवा रणे	029c  
सोऽयं गुरुतरो भारः सैन्धवान्मे समाहितः	030a  
ज्ञातव्यश्च हि मे राजा रक्षितव्यश्च सात्यकिः	030c  
जयद्रथश्च हन्तव्यो लम्बते च दिवाकरः	031a  
श्रान्तश्चैष महाबाहुरल्पप्राणश्च साम्प्रतम्	031c  
परिश्रान्ता हयाश्चास्य हययन्ता च माधव	032a  
न च भूरिश्रवाः श्रान्तः ससहायश्च केशव	032c  
अपीदानीं भवेदस्य क्षेममस्मिन्समागमे	033a  
कच्चिन्न सागरं तीर्त्वा सात्यकिः सत्यविक्रमः	033c  
गोष्पदं प्राप्य सीदेत महौजाः शिनिपुङ्गवः	033e  
अपि कौरवमुख्येन कृतास्त्रेण महात्मना	034a  
समेत्य भूरिश्रवसा स्वस्तिमान्सात्यकिर्भवेत्	034c  
व्यतिक्रममिमं मन्ये धर्मराजस्य केशव	035a  
आचार्याद्भयमुत्सृज्य यः प्रेषयति सात्यकिम्	035c  
ग्रहणं धर्मराजस्य खगः श्येन इवामिषम्	036a  
नित्यमाशंसते द्रोणः कच्चित्स्यात्कुशली नृपः	036c  
