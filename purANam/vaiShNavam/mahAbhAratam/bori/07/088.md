सञ्जय उवाच	001  
प्रयाते तव सैन्यं तु युयुधाने युयुत्सया	001a  
धर्मराजो महाराज स्वेनानीकेन संवृतः	001c  
प्रायाद्द्रोणरथप्रेप्सुर्युयुधानस्य पृष्ठतः	001e  
ततः पाञ्चालराजस्य पुत्रः समरदुर्मदः	002a  
प्राक्रोशत्पाण्डवानीके वसुदानश्च पार्थिवः	002c  
आगच्छत प्रहरत द्रुतं विपरिधावत	003a  
यथा सुखेन गच्छेत सात्यकिर्युद्धदुर्मदः	003c  
महारथा हि बहवो यतिष्यन्त्यस्य निर्जये	004a  
इति ब्रुवन्तो वेगेन समापेतुर्बलं तव	004c  
वयं प्रतिजिगीषन्तस्तत्र तान्समभिद्रुताः	005a  
ततः शब्दो महानासीद्युयुधानरथं प्रति	005c  
प्रकम्प्यमाना महती तव पुत्रस्य वाहिनी	006a  
सात्वतेन महाराज शतधाभिव्यदीर्यत	006c  
तस्यां विदीर्यमाणायां शिनेः पौत्रो महारथः	007a  
सप्त वीरान्महेष्वासानग्रानीके व्यपोथयत्	007c  
ते भीता मृद्यमानाश्च प्रमृष्टा दीर्घबाहुना	008a  
आयोधनं जहुर्वीरा दृष्ट्वा तमतिमानुषम्	008c  
रथैर्विमथिताक्षैश्च भग्ननीडैश्च मारिष	009a  
चक्रैर्विमथितैश्छिन्नैर्ध्वजैश्च विनिपातितैः	009c  
अनुकर्षैः पताकाभिः शिरस्त्राणैः सकाञ्चनैः	010a  
बाहुभिश्चन्दनादिग्धैः साङ्गदैश्च विशां पते	010c  
हस्तिहस्तोपमैश्चापि भुजगाभोगसन्निभैः	011a  
ऊरुभिः पृथिवी छन्ना मनुजानां नरोत्तम	011c  
शशाङ्कसन्निकाशैश्च वदनैश्चारुकुण्डलैः	012a  
पतितैर्वृषभाक्षाणां बभौ भारत मेदिनी	012c  
गजैश्च बहुधा छिन्नैः शयानैः पर्वतोपमैः	013a  
रराजातिभृशं भूमिर्विकीर्णैरिव पर्वतैः	013c  
तपनीयमयैर्योक्त्रैर्मुक्ताजालविभूषितैः	014a  
उरश्छदैर्विचित्रैश्च व्यशोभन्त तुरङ्गमाः	014c  
गतसत्त्वा महीं प्राप्य प्रमृष्टा दीर्घबाहुना	014e  
नानाविधानि सैन्यानि तव हत्वा तु सात्वतः	015a  
प्रविष्टस्तावकं सैन्यं द्रावयित्वा चमूं भृशम्	015c  
ततस्तेनैव मार्गेण येन यातो धनञ्जयः	016a  
इयेष सात्यकिर्गन्तुं ततो द्रोणेन वारितः	016c  
भरद्वाजं समासाद्य युयुधानस्तु मारिष	017a  
नाभ्यवर्तत सङ्क्रुद्धो वेलामिव जलाशयः	017c  
निवार्य तु रणे द्रोणो युयुधानं महारथम्	018a  
विव्याध निशितैर्बाणैः पञ्चभिर्मर्मभेदिभिः	018c  
सात्यकिस्तु रणे द्रोणं राजन्विव्याध सप्तभिः	019a  
हेमपुङ्खैः शिलाधौतैः कङ्कबर्हिणवाजितैः	019c  
तं षड्भिः सायकैर्द्रोणः साश्वयन्तारमार्दयत्	020a  
स तं न ममृषे द्रोणं युयुधानो महारथः	020c  
सिंहनादं ततः कृत्वा द्रोणं विव्याध सात्यकिः	021a  
दशभिः सायकैश्चान्यैः षड्भिरष्टाभिरेव च	021c  
युयुधानः पुनर्द्रोणं विव्याध दशभिः शरैः	022a  
एकेन सारथिं चास्य चतुर्भिश्चतुरो हयान्	022c  
ध्वजमेकेन बाणेन विव्याध युधि मारिष	022e  
तं द्रोणः साश्वयन्तारं सरथध्वजमाशुगैः	023a  
त्वरन्प्राच्छादयद्बाणैः शलभानामिव व्रजैः	023c  
तथैव युयुधानोऽपि द्रोणं बहुभिराशुगैः	024a  
प्राच्छादयदसम्भ्रान्तस्ततो द्रोण उवाच ह	024c  
तवाचार्यो रणं हित्वा गतः कापुरुषो यथा	025a  
युध्यमानं हि मां हित्वा प्रदक्षिणमवर्तत	025c  
त्वं हि मे युध्यतो नाद्य जीवन्मोक्ष्यसि माधव	026a  
यदि मां त्वं रणे हित्वा न यास्याचार्यवद्द्रुतम्	026c  
सात्यकिरुवाच	027  
धनञ्जयस्य पदवीं धर्मराजस्य शासनात्	027a  
गच्छामि स्वस्ति ते ब्रह्मन्न मे कालात्ययो भवेत्	027c  
सञ्जय उवाच	028  
एतावदुक्त्वा शैनेय आचार्यं परिवर्जयन्	028a  
प्रयातः सहसा राजन्सारथिं चेदमब्रवीत्	028c  
द्रोणः करिष्यते यत्नं सर्वथा मम वारणे	029a  
यत्तो याहि रणे सूत शृणु चेदं वचः परम्	029c  
एतदालोक्यते सैन्यमावन्त्यानां महाप्रभम्	030a  
अस्यानन्तरतस्त्वेतद्दाक्षिणात्यं महाबलम्	030c  
तदनन्तरमेतच्च बाह्लिकानां बलं महत्	031a  
बाह्लिकाभ्याशतो युक्तं कर्णस्यापि महद्बलम्	031c  
अन्योन्येन हि सैन्यानि भिन्नान्येतानि सारथे	032a  
अन्योन्यं समुपाश्रित्य न त्यक्ष्यन्ति रणाजिरम्	032c  
एतदन्तरमासाद्य चोदयाश्वान्प्रहृष्टवत्	033a  
मध्यमं जवमास्थाय वह मामत्र सारथे	033c  
बाह्लिका यत्र दृश्यन्ते नानाप्रहरणोद्यताः	034a  
दाक्षिणात्याश्च बहवः सूतपुत्रपुरोगमाः	034c  
हस्त्यश्वरथसम्बाधं यच्चानीकं विलोक्यते	035a  
नानादेशसमुत्थैश्च पदातिभिरधिष्ठितम्	035c  
एतावदुक्त्वा यन्तारं ब्रह्माणं परिवर्जयन्	036a  
स व्यतीयाय यत्रोग्रं कर्णस्य सुमहद्बलम्	036c  
तं द्रोणोऽनुययौ क्रुद्धो विकिरन्विशिखान्बहून्	037a  
युयुधानं महाबाहुं गच्छन्तमनिवर्तिनम्	037c  
कर्णस्य सैन्यं सुमहदभिहत्य शितैः शरैः	038a  
प्राविशद्भारतीं सेनामपर्यन्तां स सात्यकिः	038c  
प्रविष्टे युयुधाने तु सैनिकेषु द्रुतेषु च	039a  
अमर्षी कृतवर्मा तु सात्यकिं पर्यवारयत्	039c  
तमापतन्तं विशिखैः षड्भिराहत्य सात्यकिः	040a  
चतुर्भिश्चतुरोऽस्याश्वानाजघानाशु वीर्यवान्	040c  
ततः पुनः षोडशभिर्नतपर्वभिराशुगैः	041a  
सात्यकिः कृतवर्माणं प्रत्यविध्यत्स्तनान्तरे	041c  
स तुद्यमानो विशिखैर्बहुभिस्तिग्मतेजनैः	042a  
सात्वतेन महाराज कृतवर्मा न चक्षमे	042c  
स वत्सदन्तं सन्धाय जिह्मगानलसन्निभम्	043a  
आकृष्य राजन्नाकर्णाद्विव्याधोरसि सात्यकिम्	043c  
स तस्य देहावरणं भित्त्वा देहं च सायकः	044a  
सपत्रपुङ्खः पृथिवीं विवेश रुधिरोक्षितः	044c  
अथास्य बहुभिर्बाणैरच्छिनत्परमास्त्रवित्	045a  
समार्गणगुणं राजन्कृतवर्मा शरासनम्	045c  
विव्याध च रणे राजन्सात्यकिं सत्यविक्रमम्	046a  
दशभिर्विशिखैस्तीक्ष्णैरभिक्रुद्धः स्तनान्तरे	046c  
ततः प्रशीर्णे धनुषि शक्त्या शक्तिमतां वरः	047a  
अभ्यहन्दक्षिणं बाहुं सात्यकिः कृतवर्मणः	047c  
ततोऽन्यत्सुदृढं वीरो धनुरादाय सात्यकिः	048a  
व्यसृजद्विशिखांस्तूर्णं शतशोऽथ सहस्रशः	048c  
सरथं कृतवर्माणं समन्तात्पर्यवाकिरत्	049a  
छादयित्वा रणेऽत्यर्थं हार्दिक्यं तु स सात्यकिः	049c  
अथास्य भल्लेन शिरः सारथेः समकृन्तत	050a  
स पपात हतः सूतो हार्दिक्यस्य महारथात्	050c  
ततस्ते यन्तरि हते प्राद्रवंस्तुरगा भृशम्	050e  
अथ भोजस्त्वसम्भ्रान्तो निगृह्य तुरगान्स्वयम्	051a  
तस्थौ शरधनुष्पाणिस्तत्सैन्यान्यभ्यपूजयन्	051c  
स मुहूर्तमिवाश्वस्य सदश्वान्समचोदयत्	052a  
व्यपेतभीरमित्राणामावहत्सुमहद्भयम्	052c  
सात्यकिश्चाभ्यगात्तस्मात्स तु भीममुपाद्रवत्	052e  
युयुधानोऽपि राजेन्द्र द्रोणानीकाद्विनिःसृतः	053a  
प्रययौ त्वरितस्तूर्णं काम्बोजानां महाचमूम्	053c  
स तत्र बहुभिः शूरैः सन्निरुद्धो महारथैः	054a  
न चचाल तदा राजन्सात्यकिः सत्यविक्रमः	054c  
सन्धाय च चमूं द्रोणो भोजे भारं निवेश्य च	055a  
अन्वधावद्रणे यत्तो युयुधानं युयुत्सया	055c  
तथा तमनुधावन्तं युयुधानस्य पृष्ठतः	056a  
न्यवारयन्त सङ्क्रुद्धाः पाण्डुसैन्ये बृहत्तमाः	056c  
समासाद्य तु हार्दिक्यं रथानां प्रवरं रथम्	057a  
पाञ्चाला विगतोत्साहा भीमसेनपुरोगमाः	057c  
विक्रम्य वारिता राजन्वीरेण कृतवर्मणा	057e  
यतमानांस्तु तान्सर्वानीषद्विगतचेतसः	058a  
अभितस्ताञ्शरौघेण क्लान्तवाहानवारयत्	058c  
निगृहीतास्तु भोजेन भोजानीकेप्सवो रणे	059a  
अतिष्ठन्नार्यवद्वीराः प्रार्थयन्तो महद्यशः	059c  
