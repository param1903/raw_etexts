सञ्जय उवाच	001  
तस्यां निशायां व्युष्टायां द्रोणः शस्त्रभृतां वरः	001a  
स्वान्यनीकानि सर्वाणि प्राक्रामद्व्यूहितुं ततः	001c  
शूराणां गर्जतां राजन्सङ्क्रुद्धानाममर्षिणाम्	002a  
श्रूयन्ते स्म गिरश्चित्राः परस्परवधैषिणाम्	002c  
विस्फार्य च धनूंष्याजौ ज्याः करैः परिमृज्य च	003a  
विनिःश्वसन्तः प्राक्रोशन्क्वेदानीं स धनञ्जयः	003c  
विकोशान्सुत्सरूनन्ये कृतधारान्समाहितान्	004a  
पीतानाकाशसङ्काशानसीन्केचिच्च चिक्षिपुः	004c  
चरन्तस्त्वसिमार्गांश्च धनुर्मार्गांश्च शिक्षया	005a  
सङ्ग्राममनसः शूरा दृश्यन्ते स्म सहस्रशः	005c  
सघण्टाश्चन्दनादिग्धाः स्वर्णवज्रविभूषिताः	006a  
समुत्क्षिप्य गदाश्चान्ये पर्यपृच्छन्त पाण्डवम्	006c  
अन्ये बलमदोन्मत्ताः परिघैर्बाहुशालिनः	007a  
चक्रुः सम्बाधमाकाशमुच्छ्रितेन्द्रध्वजोपमैः	007c  
नानाप्रहरणैश्चान्ये विचित्रस्रगलङ्कृताः	008a  
सङ्ग्राममनसः शूरास्तत्र तत्र व्यवस्थिताः	008c  
क्वार्जुनः क्व च गोविन्दः क्व च मानी वृकोदरः	009a  
क्व च ते सुहृदस्तेषामाह्वयन्तो रणे तदा	009c  
ततः शङ्खमुपाध्माय त्वरयन्वाजिनः स्वयम्	010a  
इतस्ततस्तान्रचयन्द्रोणश्चरति वेगितः	010c  
तेष्वनीकेषु सर्वेषु स्थितेष्वाहवनन्दिषु	011a  
भारद्वाजो महाराज जयद्रथमथाब्रवीत्	011c  
त्वं चैव सौमदत्तिश्च कर्णश्चैव महारथः	012a  
अश्वत्थामा च शल्यश्च वृषसेनः कृपस्तथा	012c  
शतं चाश्वसहस्राणां रथानामयुतानि षट्	013a  
द्विरदानां प्रभिन्नानां सहस्राणि चतुर्दश	013c  
पदातीनां सहस्राणि दंशितान्येकविंशतिः	014a  
गव्यूतिषु त्रिमात्रेषु मामनासाद्य तिष्ठत	014c  
तत्रस्थं त्वां न संसोढुं शक्ता देवाः सवासवाः	015a  
किं पुनः पाण्डवाः सर्वे समाश्वसिहि सैन्धव	015c  
एवमुक्तः समाश्वस्तः सिन्धुराजो जयद्रथः	016a  
सम्प्रायात्सह गान्धारैर्वृतस्तैश्च महारथैः	016c  
वर्मिभिः सादिभिर्यत्तैः प्रासपाणिभिरास्थितैः	016e  
चामरापीडिनः सर्वे जाम्बूनदविभूषिताः	017a  
जयद्रथस्य राजेन्द्र हयाः साधुप्रवाहिनः	017c  
ते चैव सप्तसाहस्रा द्विसाहस्राश्च सैन्धवाः	017e  
मत्तानामधिरूढानां हस्त्यारोहैर्विशारदैः	018a  
नागानां भीमरूपाणां वर्मिणां रौद्रकर्मिणाम्	018c  
अध्यर्धेन सहस्रेण पुत्रो दुर्मर्षणस्तव	019a  
अग्रतः सर्वसैन्यानां योत्स्यमानो व्यवस्थितः	019c  
ततो दुःशासनश्चैव विकर्णश्च तवात्मजौ	020a  
सिन्धुराजार्थसिद्ध्यर्थमग्रानीके व्यवस्थितौ	020c  
दीर्घो द्वादशगव्यूतिः पश्चार्धे पञ्च विस्तृतः	021a  
व्यूहः स चक्रशकटो भारद्वाजेन निर्मितः	021c  
नानानृपतिभिर्वीरैस्तत्र तत्र व्यवस्थितैः	022a  
रथाश्वगजपत्त्योघैर्द्रोणेन विहितः स्वयम्	022c  
पश्चार्धे तस्य पद्मस्तु गर्भव्यूहः सुदुर्भिदः	023a  
सूची पद्मस्य मध्यस्थो गूढो व्यूहः पुनः कृतः	023c  
एवमेतं महाव्यूहं व्यूह्य द्रोणो व्यवस्थितः	024a  
सूचीमुखे महेष्वासः कृतवर्मा व्यवस्थितः	024c  
अनन्तरं च काम्बोजो जलसन्धश्च मारिष	025a  
दुर्योधनः सहामात्यस्तदनन्तरमेव च	025c  
ततः शतसहस्राणि योधानामनिवर्तिनाम्	026a  
व्यवस्थितानि सर्वाणि शकटे सूचिरक्षिणः	026c  
तेषां च पृष्ठतो राज बलेन महता वृतः	027a  
जयद्रथस्ततो राजन्सूचिपाशे व्यवस्थितः	027c  
शकटस्य तु राजेन्द्र भारद्वाजो मुखे स्थितः	028a  
अनु तस्याभवद्भोजो जुगोपैनं ततः स्वयम्	028c  
श्वेतवर्माम्बरोष्णीषो व्यूढोरस्को महाभुजः	029a  
धनुर्विस्फारयन्द्रोणस्तस्थौ क्रुद्ध इवान्तकः	029c  
पताकिनं शोणहयं वेदीकृष्णाजिनध्वजम्	030a  
द्रोणस्य रथमालोक्य प्रहृष्टाः कुरवोऽभवन्	030c  
सिद्धचारणसङ्घानां विस्मयः सुमहानभूत्	031a  
द्रोणेन विहितं दृष्ट्वा व्यूहं क्षुब्धार्णवोपमम्	031c  
सशैलसागरवनां नानाजनपदाकुलाम्	032a  
ग्रसेद्व्यूहः क्षितिं सर्वामिति भूतानि मेनिरे	032c  
बहुरथमनुजाश्वपत्तिनागं प्रतिभयनिस्वनमद्भुताभरूपम्	033a  
अहितहृदयभेदनं महद्वै शकटमवेक्ष्य कृतं ननन्द राजा	033c  
