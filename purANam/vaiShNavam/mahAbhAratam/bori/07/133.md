सञ्जय उवाच	001  
उदीर्यमाणं तद्दृष्ट्वा पाण्डवानां महद्बलम्	001a  
अविषह्यं च मन्वानः कर्णं दुर्योधनोऽब्रवीत्	001c  
अयं स कालः सम्प्राप्तो मित्राणां मित्रवत्सल	002a  
त्रायस्व समरे कर्ण सर्वान्योधान्महाबल	002c  
पाञ्चालैर्मत्स्यकैकेयैः पाण्डवैश्च महारथैः	003a  
वृतान्समन्तात्सङ्क्रुद्धैर्निःश्वसद्भिरिवोरगैः	003c  
एते नदन्ति संहृष्टाः पाण्डवा जितकाशिनः	004a  
शक्रोपमाश्च बहवः पाञ्चालानां रथव्रजाः	004c  
कर्ण उवाच	005  
परित्रातुमिह प्राप्तो यदि पार्थं पुरन्दरः	005a  
तमप्याशु पराजित्य ततो हन्तास्मि पाण्डवम्	005c  
सत्यं ते प्रतिजानामि समाश्वसिहि भारत	006a  
हन्तास्मि पाण्डुतनयान्पाञ्चालांश्च समागतान्	006c  
जयं ते प्रतिजानामि वासवस्येव पावकिः	007a  
प्रियं तव मया कार्यमिति जीवामि पार्थिव	007c  
सर्वेषामेव पार्थानां फल्गुनो बलवत्तरः	008a  
तस्यामोघां विमोक्ष्यामि शक्तिं शक्रविनिर्मिताम्	008c  
तस्मिन्हते महेष्वासे भ्रातरस्तस्य मानद	009a  
तव वश्या भविष्यन्ति वनं यास्यन्ति वा पुनः	009c  
मयि जीवति कौरव्य विषादं मा कृथाः क्वचित्	010a  
अहं जेष्यामि समरे सहितान्सर्वपाण्डवान्	010c  
पाञ्चालान्केकयांश्चैव वृष्णींश्चापि समागतान्	011a  
बाणौघैः शकलीकृत्य तव दास्यामि मेदिनीम्	011c  
सञ्जय उवाच	012  
एवं ब्रुवाणं कर्णं तु कृपः शारद्वतोऽब्रवीत्	012a  
स्मयन्निव महाबाहुः सूतपुत्रमिदं वचः	012c  
शोभनं शोभनं कर्ण सनाथः कुरुपुङ्गवः	013a  
त्वया नाथेन राधेय वचसा यदि सिध्यति	013c  
बहुशः कत्थसे कर्ण कौरव्यस्य समीपतः	014a  
न तु ते विक्रमः कश्चिद्दृश्यते बलमेव वा	014c  
समागमः पाण्डुसुतैर्दृष्टस्ते बहुशो युधि	015a  
सर्वत्र निर्जितश्चासि पाण्डवैः सूतनन्दन	015c  
ह्रियमाणे तदा कर्ण गन्धर्वैर्धृतराष्ट्रजे	016a  
तदायुध्यन्त सैन्यानि त्वमेकस्तु पलायथाः	016c  
विराटनगरे चापि समेताः सर्वकौरवाः	017a  
पार्थेन निर्जिता युद्धे त्वं च कर्ण सहानुजः	017c  
एकस्याप्यसमर्थस्त्वं फल्गुनस्य रणाजिरे	018a  
कथमुत्सहसे जेतुं सकृष्णान्सर्वपाण्डवान्	018c  
अब्रुवन्कर्ण युध्यस्व बहु कत्थसि सूतज	019a  
अनुक्त्वा विक्रमेद्यस्तु तद्वै सत्पुरुषव्रतम्	019c  
गर्जित्वा सूतपुत्र त्वं शारदाभ्रमिवाजलम्	020a  
निष्फलो दृश्यसे कर्ण तच्च राजा न बुध्यते	020c  
तावद्गर्जसि राधेय यावत्पार्थं न पश्यसि	021a  
पुरा पार्थं हि ते दृष्ट्वा दुर्लभं गर्जितं भवेत्	021c  
त्वमनासाद्य तान्बाणान्फल्गुनस्य विगर्जसि	022a  
पार्थसायकविद्धस्य दुर्लभं गर्जितं भवेत्	022c  
बाहुभिः क्षत्रियाः शूरा वाग्भिः शूरा द्विजातयः	023a  
धनुषा फल्गुनः शूरः कर्णः शूरो मनोरथैः	023c  
एवं परुषितस्तेन तदा शारद्वतेन सः	024a  
कर्णः प्रहरतां श्रेष्ठः कृपं वाक्यमथाब्रवीत्	024c  
शूरा गर्जन्ति सततं प्रावृषीव बलाहकाः	025a  
फलं चाशु प्रयच्छन्ति बीजमुप्तमृताविव	025c  
दोषमत्र न पश्यामि शूराणां रणमूर्धनि	026a  
तत्तद्विकत्थमानानां भारं चोद्वहतां मृधे	026c  
यं भारं पुरुषो वोढुं मनसा हि व्यवस्यति	027a  
दैवमस्य ध्रुवं तत्र साहाय्यायोपपद्यते	027c  
व्यवसायद्वितीयोऽहं मनसा भारमुद्वहन्	028a  
गर्जामि यद्यहं विप्र तव किं तत्र नश्यति	028c  
वृथा शूरा न गर्जन्ति सजला इव तोयदाः	029a  
सामर्थ्यमात्मनो ज्ञात्वा ततो गर्जन्ति पण्डिताः	029c  
सोऽहमद्य रणे यत्तः सहितौ कृष्णपाण्डवौ	030a  
उत्सहे तरसा जेतुं ततो गर्जामि गौतम	030c  
पश्य त्वं गर्जितस्यास्य फलं मे विप्र सानुगः	031a  
हत्वा पाण्डुसुतानाजौ सहकृष्णान्ससात्वतान्	031c  
दुर्योधनाय दास्यामि पृथिवीं हतकण्टकाम्	031e  
कृप उवाच	032  
मनोरथप्रलापो मे न ग्राह्यस्तव सूतज	032a  
यदा क्षिपसि वै कृष्णौ धर्मराजं च पाण्डवम्	032c  
ध्रुवस्तत्र जयः कर्ण यत्र युद्धविशारदौ	033a  
देवगन्धर्वयक्षाणां मनुष्योरगरक्षसाम्	033c  
दंशितानामपि रणे अजेयौ कृष्णपाण्डवौ	033e  
ब्रह्मण्यः सत्यवाग्दान्तो गुरुदैवतपूजकः	034a  
नित्यं धर्मरतश्चैव कृतास्त्रश्च विशेषतः	034c  
धृतिमांश्च कृतज्ञश्च धर्मपुत्रो युधिष्ठिरः	034e  
भ्रातरश्चास्य बलिनः सर्वास्त्रेषु कृतश्रमाः	035a  
गुरुवृत्तिरताः प्राज्ञा धर्मनित्या यशस्विनः	035c  
सम्बन्धिनश्चेन्द्रवीर्याः स्वनुरक्ताः प्रहारिणः	036a  
धृष्टद्युम्नः शिखण्डी च दौर्मुखिर्जनमेजयः	036c  
चन्द्रसेनो भद्रसेनः कीर्तिधर्मा ध्रुवो धरः	037a  
वसुचन्द्रो दामचन्द्रः सिंहचन्द्रः सुवेधनः	037c  
द्रुपदस्य तथा पुत्रा द्रुपदश्च महास्त्रवित्	038a  
येषामर्थाय संयत्तो मत्स्यराजः सहानुगः	038c  
शतानीकः सुदशनः श्रुतानीकः श्रुतध्वजः	039a  
बलानीको जयानीको जयाश्वो रथवाहनः	039c  
चन्द्रोदयः कामरथो विराटभ्रातरः शुभाः	040a  
यमौ च द्रौपदेयाश्च राक्षसश्च घटोत्कचः	040c  
येषामर्थाय युध्यन्ते न तेषां विद्यते क्षयः	040e  
कामं खलु जगत्सर्वं सदेवासुरमानवम्	041a  
सयक्षराक्षसगणं सभूतभुजगद्विपम्	041c  
निःशेषमस्त्रवीर्येण कुर्यातां भीमफल्गुनौ	041e  
युधिष्ठिरश्च पृथिवीं निर्दहेद्घोरचक्षुषा	042a  
अप्रमेयबलः शौरिर्येषामर्थे च दंशितः	042c  
कथं तान्संयुगे कर्ण जेतुमुत्सहसे परान्	042e  
महानपनयस्त्वेष तव नित्यं हि सूतज	043a  
यस्त्वमुत्सहसे योद्धुं समरे शौरिणा सह	043c  
सञ्जय उवाच	044  
एवमुक्तस्तु राधेयः प्रहसन्भरतर्षभ	044a  
अब्रवीच्च तदा कर्णो गुरुं शारद्वतं कृपम्	044c  
सत्यमुक्तं त्वया ब्रह्मन्पाण्डवान्प्रति यद्वचः	045a  
एते चान्ये च बहवो गुणाः पाण्डुसुतेषु वै	045c  
अजय्याश्च रणे पार्था देवैरपि सवासवैः	046a  
सदैत्ययक्षगन्धर्वपिशाचोरगराक्षसैः	046c  
तथापि पार्थाञ्जेष्यामि शक्त्या वासवदत्तया	046e  
ममाप्यमोघा दत्तेयं शक्तिः शक्रेण वै द्विज	047a  
एतया निहनिष्यामि सव्यसाचिनमाहवे	047c  
हते तु पाण्डवे कृष्णो भ्रातरश्चास्य सोदराः	048a  
अनर्जुना न शक्ष्यन्ति महीं भोक्तुं कथञ्चन	048c  
तेषु नष्टेषु सर्वेषु पृथिवीयं ससागरा	049a  
अयत्नात्कौरवेयस्य वशे स्थास्यति गौतम	049c  
सुनीतैरिह सर्वार्थाः सिध्यन्ते नात्र संशयः	050a  
एतमर्थमहं ज्ञात्वा ततो गर्जामि गौतम	050c  
त्वं तु वृद्धश्च विप्रश्च अशक्तश्चापि संयुगे	051a  
कृतस्नेहश्च पार्थेषु मोहान्मामवमन्यसे	051c  
यद्येवं वक्ष्यसे भूयो मामप्रियमिह द्विज	052a  
ततस्ते खड्गमुद्यम्य जिह्वां छेत्स्यामि दुर्मते	052c  
यच्चापि पाण्डवान्विप्र स्तोतुमिच्छसि संयुगे	053a  
भीषयन्सर्वसैन्यानि कौरवेयाणि दुर्मते	053c  
अत्रापि शृणु मे वाक्यं यथावद्गदतो द्विज	053e  
दुर्योधनश्च द्रोणश्च शकुनिर्दुर्मुखो जयः	054a  
दुःशासनो वृषसेनो मद्रराजस्त्वमेव च	054c  
सोमदत्तश्च भूरिश्च तथा द्रौणिर्विविंशतिः	054e  
तिष्ठेयुर्दंशिता यत्र सर्वे युद्धविशारदाः	055a  
जयेदेतान्रणे को नु शक्रतुल्यबलोऽप्यरिः	055c  
शूराश्च हि कृतास्त्राश्च बलिनः स्वर्गलिप्सवः	056a  
धर्मज्ञा युद्धकुशला हन्युर्युद्धे सुरानपि	056c  
एते स्थास्यन्ति सङ्ग्रामे पाण्डवानां वधार्थिनः	057a  
जयमाकाङ्क्षमाणा हि कौरवेयस्य दंशिताः	057c  
दैवायत्तमहं मन्ये जयं सुबलिनामपि	058a  
यत्र भीष्मो महाबाहुः शेते शरशताचितः	058c  
विकर्णश्चित्रसेनश्च बाह्लीकोऽथ जयद्रथः	059a  
भूरिश्रवा जयश्चैव जलसन्धः सुदक्षिणः	059c  
शलश्च रथिनां श्रेष्ठो भगदत्तश्च वीर्यवान्	060a  
एते चान्ये च राजानो देवैरपि सुदुर्जयाः	060c  
निहताः समरे शूराः पाण्डवैर्बलवत्तराः	061a  
किमन्यद्दैवसंयोगान्मन्यसे पुरुषाधम	061c  
यांश्च तान्स्तौषि सततं दुर्योधनरिपून्द्विज	062a  
तेषामपि हताः शूराः शतशोऽथ सहस्रशः	062c  
क्षीयन्ते सर्वसैन्यानि कुरूणां पाण्डवैः सह	063a  
प्रभावं नात्र पश्यामि पाण्डवानां कथञ्चन	063c  
यांस्तान्बलवतो नित्यं मन्यसे त्वं द्विजाधम	064a  
यतिष्येऽहं यथाशक्ति योद्धुं तैः सह संयुगे	064c  
दुर्योधनहितार्थाय जयो दैवे प्रतिष्ठितः	064e  
