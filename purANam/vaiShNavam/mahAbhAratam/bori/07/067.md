सञ्जय उवाच	001  
सन्निरुद्धस्तु तैः पार्थो महाबलपराक्रमः	001a  
द्रुतं समनुयातश्च द्रोणेन रथिनां वरः	001c  
किरन्निषुगणांस्तिक्ष्णान्स्वरश्मीनिव भास्करः	002a  
तापयामास तत्सैन्यं देहं व्याधिगणो यथा	002c  
अश्वो विद्धो ध्वजश्छिन्नः सारोहः पतितो गजः	003a  
छत्राणि चापविद्धानि रथाश्चक्रैर्विना कृताः	003c  
विद्रुतानि च सैन्यानि शरार्तानि समन्ततः	004a  
इत्यासीत्तुमुलं युद्धं न प्राज्ञायत किञ्चन	004c  
तेषामायच्छतां सङ्ख्ये परस्परमजिह्मगैः	005a  
अर्जुनो ध्वजिनीं राजन्नभीक्ष्णं समकम्पयत्	005c  
सत्यां चिकीर्षमाणस्तु प्रतिज्ञां सत्यसङ्गरः	006a  
अभ्यद्रवद्रथश्रेष्ठं शोणाश्वं श्वेतवाहनः	006c  
तं द्रोणः पञ्चविंशत्या मर्मभिद्भिरजिह्मगैः	007a  
अन्तेवासिनमाचार्यो महेष्वासं समर्दयत्	007c  
तं तूर्णमिव बीभत्सुः सर्वशस्त्रभृतां वरः	008a  
अभ्यधावदिषूनस्यन्निषुवेगविघातकान्	008c  
तस्याशु क्षिपतो भल्लान्भल्लैः सन्नतपर्वभिः	009a  
प्रत्यविध्यदमेयात्मा ब्रह्मास्त्रं समुदीरयन्	009c  
तदद्भुतमपश्याम द्रोणस्याचार्यकं युधि	010a  
यतमानो युवा नैनं प्रत्यविध्यद्यदर्जुनः	010c  
क्षरन्निव महामेघो वारिधाराः सहस्रशः	011a  
द्रोणमेघः पार्थशैलं ववर्ष शरवृष्टिभिः	011c  
अर्जुनः शरवर्षं तद्ब्रह्मास्त्रेणैव मारिष	012a  
प्रतिजग्राह तेजस्वी बाणैर्बाणान्विशातयन्	012c  
द्रोणस्तु पञ्चविंशत्या श्वेतवाहनमार्दयत्	013a  
वासुदेवं च सप्तत्या बाह्वोरुरसि चाशुगैः	013c  
पार्थस्तु प्रहसन्धीमानाचार्यं स शरौघिणम्	014a  
विसृजन्तं शितान्बाणानवारयत तं युधि	014c  
अथ तौ वध्यमानौ तु द्रोणेन रथसत्तमौ	015a  
आवर्जयेतां दुर्धर्षं युगान्ताग्निमिवोत्थितम्	015c  
वर्जयन्निशितान्बाणान्द्रोणचापविनिःसृतान्	016a  
किरीटमाली कौन्तेयो भोजानीकं न्यपातयत्	016c  
सोऽन्तरा कृतवर्माणं काम्बोजं च सुदक्षिणम्	017a  
अभ्ययाद्वर्जयन्द्रोणं मैनाकमिव पर्वतम्	017c  
ततो भोजो नरव्याघ्रं दुःसहः कुरुसत्तम	018a  
अविध्यत्तूर्णमव्यग्रो दशभिः कङ्कपत्रिभिः	018c  
तमर्जुनः शितेनाजौ राजन्विव्याध पत्रिणा	019a  
पुनश्चान्यैस्त्रिभिर्बाणैर्मोहयन्निव सात्वतम्	019c  
भोजस्तु प्रहसन्पार्थं वासुदेवं च माधवम्	020a  
एकैकं पञ्चविंशत्या सायकानां समार्पयत्	020c  
तस्यार्जुनो धनुश्छित्त्वा विव्याधैनं त्रिसप्तभिः	021a  
शरैरग्निशिखाकारैः क्रुद्धाशीविषसन्निभैः	021c  
अथान्यद्धनुरादाय कृतवर्मा महारथः	022a  
पञ्चभिः सायकैस्तूर्णं विव्याधोरसि भारत	022c  
पुनश्च निशितैर्बाणैः पार्थं विव्याध पञ्चभिः	023a  
तं पार्थो नवभिर्बाणैराजघान स्तनान्तरे	023c  
विषक्तं दृश्य कौन्तेयं कृतवर्मरथं प्रति	024a  
चिन्तयामास वार्ष्णेयो न नः कालात्ययो भवेत्	024c  
ततः कृष्णोऽब्रवीत्पार्थं कृतवर्मणि मा दयाम्	025a  
कुरुसाम्बन्धिकं कृत्वा प्रमथ्यैनं विशातय	025c  
ततः स कृतवर्माणं मोहयित्वार्जुनः शरैः	026a  
अभ्यगाज्जवनैरश्वैः काम्बोजानामनीकिनीम्	026c  
अमर्षितस्तु हार्दिख्यः प्रविष्टे श्वेतवाहने	027a  
विधुन्वन्सशरं चापं पाञ्चाल्याभ्यां समागतः	027c  
चक्ररक्षौ तु पाञ्चाल्यावर्जुनस्य पदानुगौ	028a  
पर्यवारयदायान्तौ कृतवर्मा रथेषुभिः	028c  
तावविध्यत्ततो भोजः सर्वपारशवैः शरैः	029a  
त्रिभिरेव युधामन्युं चतुर्भिश्चोत्तमौजसम्	029c  
तावप्येनं विव्यधतुर्दशभिर्दशभिः शरैः	030a  
सञ्चिच्छिदतुरप्यस्य ध्वजं कार्मुकमेव च	030c  
अथान्यद्धनुरादाय हार्दिक्यः क्रोधमूर्छितः	031a  
कृत्वा विधनुषौ वीरौ शरवर्षैरवाकिरत्	031c  
तावन्ये धनुषी सज्ये कृत्वा भोजं विजघ्नतुः	032a  
तेनान्तरेण बीभत्सुर्विवेशामित्रवाहिनीम्	032c  
न लेभाते तु तौ द्वारं वारितौ कृतवर्मणा	033a  
धार्तराष्ट्रेष्वनीकेषु यतमानौ नरर्षभौ	033c  
अनीकान्यर्दयन्युद्धे त्वरितः श्वेतवाहनः	034a  
नावधीत्कृतवर्माणं प्राप्तमप्यरिसूदनः	034c  
तं दृष्ट्वा तु तथायान्तं शूरो राजा श्रुतायुधः	035a  
अभ्यद्रवत्सुसङ्क्रुद्धो विधुन्वानो महद्धनुः	035c  
स पार्थं त्रिभिरानर्छत्सप्तत्या च जनार्दनम्	036a  
क्षुरप्रेण सुतीक्ष्णेन पार्थकेतुमताडयत्	036c  
तमर्जुनो नवत्या तु शराणां नतपर्वणाम्	037a  
आजघान भृशं क्रुद्धस्तोत्त्रैरिव महाद्विपम्	037c  
स तन्न ममृषे राजन्पाण्डवेयस्य विक्रमम्	038a  
अथैनं सप्तसप्तत्या नाराचानां समार्पयत्	038c  
तस्यार्जुनो धनुश्छित्त्वा शरावापं निकृत्य च	039a  
आजघानोरसि क्रुद्धः सप्तभिर्नतपर्वभिः	039c  
अथान्यद्धनुरादाय स राजा क्रोधमूर्छितः	040a  
वासविं नवभिर्बाणैर्बाह्वोरुरसि चार्पयत्	040c  
ततोऽर्जुनः स्मयन्नेव श्रुतायुधमरिन्दमः	041a  
शरैरनेकसाहस्रैः पीडयामास भारत	041c  
अश्वांश्चास्यावधीत्तूर्णं सारथिं च महारथः	042a  
विव्याध चैनं सप्तत्या नाराचानां महाबलः	042c  
हताश्वं रथमुत्सृज्य स तु राजा श्रुतायुधः	043a  
अभ्यद्रवद्रणे पार्थं गदामुद्यम्य वीर्यवान्	043c  
वरुणस्यात्मजो वीरः स तु राजा श्रुतायुधः	044a  
पर्णाशा जननी यस्य शीततोया महानदी	044c  
तस्य माताब्रवीद्वाक्यं वरुणं पुत्रकारणात्	045a  
अवध्योऽयं भवेल्लोके शत्रूणां तनयो मम	045c  
वरुणस्त्वब्रवीत्प्रीतो ददाम्यस्मै वरं हितम्	046a  
दिव्यमस्त्रं सुतस्तेऽयं येनावध्यो भविष्यति	046c  
नास्ति चाप्यमरत्वं वै मनुष्यस्य कथञ्चन	047a  
सर्वेणावश्यमर्तव्यं जातेन सरितां वरे	047c  
दुर्धर्षस्त्वेष शत्रूणां रणेषु भविता सदा	048a  
अस्त्रस्यास्य प्रभावाद्वै व्येतु ते मानसो ज्वरः	048c  
इत्युक्त्वा वरुणः प्रादाद्गदां मन्त्रपुरस्कृताम्	049a  
यामासाद्य दुराधर्षः सर्वलोके श्रुतायुधः	049c  
उवाच चैनं भगवान्पुनरेव जलेश्वरः	050a  
अयुध्यति न मोक्तव्या सा त्वय्येव पतेदिति	050c  
स तया वीरघातिन्या जनार्दनमताडयत्	051a  
प्रतिजग्राह तां कृष्णः पीनेनांसेन वीर्यवान्	051c  
नाकम्पयत शौरिं सा विन्ध्यं गिरिमिवानिलः	052a  
प्रत्यभ्ययात्तं विप्रोढा कृत्येव दुरधिष्ठिता	052c  
जघान चास्थितं वीरं श्रुतायुधममर्षणम्	053a  
हत्वा श्रुतायुधं वीरं जगतीमन्वपद्यत	053c  
हाहाकारो महांस्तत्र सैन्यानां समजायत	054a  
स्वेनास्त्रेण हतं दृष्ट्वा श्रुतायुधमरिन्दमम्	054c  
अयुध्यमानाय हि सा केशवाय नराधिप	055a  
क्षिप्ता श्रुतायुधेनाथ तस्मात्तमवधीद्गदा	055c  
यथोक्तं वरुणेनाजौ तथा स निधनं गतः	056a  
व्यसुश्चाप्यपतद्भूमौ प्रेक्षतां सर्वधन्विनाम्	056c  
पतमानस्तु स बभौ पर्णाशायाः प्रियः सुतः	057a  
सम्भग्न इव वातेन बहुशाखो वनस्पतिः	057c  
ततः सर्वाणि सैन्यानि सेनामुख्याश्च सर्वशः	058a  
प्राद्रवन्त हतं दृष्ट्वा श्रुतायुधमरिन्दमम्	058c  
तथ काम्बोजराजस्य पुत्रः शूरः सुदक्षिणः	059a  
अभ्ययाज्जवनैरश्वैः फल्गुनं शत्रुसूदनम्	059c  
तस्य पार्थः शरान्सप्त प्रेषयामास भारत	060a  
ते तं शूरं विनिर्भिद्य प्राविशन्धरणीतलम्	060c  
सोऽतिविद्धः शरैस्तीक्ष्णैर्गाण्डीवप्रेषितैर्मृधे	061a  
अर्जुनं प्रतिविव्याध दशभिः कङ्कपत्रिभिः	061c  
वासुदेवं त्रिभिर्विद्ध्वा पुनः पार्थं च पञ्चभिः	062a  
तस्य पार्थो धनुश्छित्त्वा केतुं चिच्छेद मारिष	062c  
भल्लाभ्यां भृशतीक्ष्णाभ्यां तं च विव्याध पाण्डवः	063a  
स तु पार्थं त्रिभिर्विद्ध्वा सिंहनादमथानदत्	063c  
सर्वपारशवीं चैव शक्तिं शूरः सुदक्षिणः	064a  
सघण्टां प्राहिणोद्घोरां क्रुद्धो गाण्डीवधन्वने	064c  
सा ज्वलन्ती महोल्केव तमासाद्य महारथम्	065a  
सविस्फुलिङ्गा निर्भिद्य निपपात महीतले	065c  
तं चतुर्दशभिः पार्थो नाराचैः कङ्कपत्रिभिः	066a  
साश्वध्वजधनुःसूतं विव्याधाचिन्त्यविक्रमः	066c  
रथं चान्यैः सुबहुभिश्चक्रे विशकलं शरैः	066e  
सुदक्षिणं तु काम्बोजं मोघसङ्कल्पविक्रमम्	067a  
बिभेद हृदि बाणेन पृथुधारेण पाण्डवः	067c  
स भिन्नमर्मा स्रस्ताङ्गः प्रभ्रष्टमुकुटाङ्गदः	068a  
पपाताभिमुखः शूरो यन्त्रमुक्त इव ध्वजः	068c  
गिरेः शिखरजः श्रीमान्सुशाखः सुप्रतिष्ठितः	069a  
निर्भग्न इव वातेन कर्णिकारो हिमात्यये	069c  
शेते स्म निहतो भूमौ काम्बोजास्तरणोचितः	070a  
सुदर्शनीयस्ताम्राक्षः कर्णिना स सुदक्षिणः	070c  
पुत्रः काम्बोजराजस्य पार्थेन विनिपातितः	070e  
ततः सर्वाणि सैन्यानि व्यद्रवन्त सुतस्य ते	071a  
हतं श्रुतायुधं दृष्ट्वा काम्बोजं च सुदक्षिणम्	071c  
