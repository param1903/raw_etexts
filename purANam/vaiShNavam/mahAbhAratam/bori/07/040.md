001  सञ्जय उवाच
001a सोऽभिगर्जन्धनुष्पाणिर्ज्यां विकर्षन्पुनः पुनः
001c तयोर्महात्मनोस्तूर्णं रथान्तरमवापतत्
002a सोऽविध्यद्दशभिर्बाणैरभिमन्युं दुरासदम्
002c सच्छत्रध्वजयन्तारं साश्वमाशु स्मयन्निव
003a पितृपैतामहं कर्म कुर्वाणमतिमानुषम्
003c दृष्ट्वार्दितं शरैः कार्ष्णिं त्वदीया हृषिताभवन्
004a तस्याभिमन्युरायम्य स्मयन्नेकेन पत्रिणा
004c शिरः प्रच्यावयामास स रथात्प्रापतद्भुवि
005a कर्णिकारमिवोद्धूतं वातेन मथितं नगात्
005c भ्रातरं निहतं दृष्ट्वा राजन्कर्णो व्यथां ययौ
006a विमुखीकृत्य कर्णं तु सौभद्रः कङ्कपत्रिभिः
006c अन्यानपि महेष्वासांस्तूर्णमेवाभिदुद्रुवे
007a ततस्तद्विततं जालं हस्त्यश्वरथपत्तिमत्
007c झषः क्रुद्ध इवाभिन्ददभिमन्युर्महायशाः
008a कर्णस्तु बहुभिर्बाणैरर्द्यमानोऽभिमन्युना
008c अपायाज्जवनैरश्वैस्ततोऽनीकमभिद्यत
009a शलभैरिव चाकाशे धाराभिरिव चावृते
009c अभिमन्योः शरै राजन्न प्राज्ञायत किञ्चन
010a तावकानां तु योधानां वध्यतां निशितैः शरैः
010c अन्यत्र सैन्धवाद्राजन्न स्म कश्चिदतिष्ठत
011a सौभद्रस्तु ततः शङ्खं प्रध्माप्य पुरुषर्षभः
011c शीघ्रमभ्यपतत्सेनां भारतीं भरतर्षभ
012a स कक्षेऽग्निरिवोत्सृष्टो निर्दहंस्तरसा रिपून्
012c मध्ये भारतसैन्यानामार्जुनिः पर्यवर्तत
013a रथनागाश्वमनुजानर्दयन्निशितैः शरैः
013c स प्रविश्याकरोद्भूमिं कबन्धगणसङ्कुलाम्
014a सौभद्रचापप्रभवैर्निकृत्ताः परमेषुभिः
014c स्वानेवाभिमुखान्घ्नन्तः प्राद्रवञ्जीवितार्थिनः
015a ते घोरा रौद्रकर्माणो विपाठाः पृथवः शिताः
015c निघ्नन्तो रथनागाश्वाञ्जग्मुराशु वसुन्धराम्
016a सायुधाः साङ्गुलित्राणाः सखड्गाः साङ्गदा रणे
016c दृश्यन्ते बाहवश्छिन्ना हेमाभरणभूषिताः
017a शराश्चापानि खड्गाश्च शरीराणि शिरांसि च
017c सकुण्डलानि स्रग्वीणि भूमावासन्सहस्रशः
018a अपस्करैरधिष्ठानैरीषादण्डकबन्धुरैः
018c अक्षैर्विमथितैश्चक्रैर्भग्नैश्च बहुधा रथैः
018e शक्तिचापायुधैश्चापि पतितैश्च महाध्वजैः
019a निहतैः क्षत्रियैरश्वैर्वारणैश्च विशाम्पते
019c अगम्यकल्पा पृथिवी क्षणेनासीत्सुदारुणा
020a वध्यतां राजपुत्राणां क्रन्दतामितरेतरम्
020c प्रादुरासीन्महाशब्दो भीरूणां भयवर्धनः
020e स शब्दो भरतश्रेष्ठ दिशः सर्वा व्यनादयत्
021a सौभद्रश्चाद्रवत्सेनां निघ्नन्नश्वरथद्विपान्
021c व्यचरत्स दिशः सर्वाः प्रदिशश्चाहितान्रुजन्
022a तं तदा नानुपश्याम सैन्येन रजसावृतम्
022c आददानं गजाश्वानां नृणां चायूंषि भारत
023a क्षणेन भूयोऽपश्याम सूर्यं मध्यन्दिने यथा
023c अभिमन्युं महाराज प्रतपन्तं द्विषद्गणान्
024a स वासवसमः सङ्ख्ये वासवस्यात्मजात्मजः
024c अभिमन्युर्महाराज सैन्यमध्ये व्यरोचत

