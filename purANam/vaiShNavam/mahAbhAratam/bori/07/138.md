सञ्जय उवाच	001  
वर्तमाने तथा युद्धे घोररूपे भयावहे	001a  
तमसा संवृते लोके रजसा च महीपते	001c  
नापश्यन्त रणे योधाः परस्परमवस्थिताः	001e  
अनुमानेन सञ्ज्ञाभिर्युद्धं तद्ववृते महत्	002a  
नरनागाश्वमथनं परमं लोमहर्षणम्	002c  
द्रोणकर्णकृपा वीरा भीमपार्षतसात्यकाः	003a  
अन्योन्यं क्षोभयामासुः सैन्यानि नृपसत्तम	003c  
वध्यमानानि सैन्यानि समन्तात्तैर्महारथैः	004a  
तमसा रजसा चैव समन्ताद्विप्रदुद्रुवुः	004c  
ते सर्वतो विद्रवन्तो योधा वित्रस्तचेतसः	005a  
अहन्यन्त महाराज धावमानाश्च संयुगे	005c  
महारथसहस्राणि जघ्नुरन्योन्यमाहवे	006a  
अन्धे तमसि मूढानि पुत्रस्य तव मन्त्रिते	006c  
ततः सर्वाणि सैन्यानि सेनागोपाश्च भारत	007a  
व्यमुह्यन्त रणे तत्र तमसा संवृते सति	007c  
धृतराष्ट्र उवाच	008  
तेषां संलोड्यमानानां पाण्डवैर्निहतौजसाम्	008a  
अन्धे तमसि मग्नानामासीत्का वो मतिस्तदा	008c  
कथं प्रकाशस्तेषां वा मम सैन्येषु वा पुनः	009a  
बभूव लोके तमसा तथा सञ्जय संवृते	009c  
सञ्जय उवाच	010  
ततः सर्वाणि सैन्यानि हतशिष्टानि यानि वै	010a  
सेनागोप्तॄनथादिश्य पुनर्व्यूहमकल्पयत्	010c  
द्रोणः पुरस्ताज्जघने तु शल्यस्तथा द्रौणिः पार्श्वतः सौबलश्च	011a  
स्वयं तु सर्वाणि बलानि राजन्राजाभ्ययाद्गोपयन्वै निशायाम्	011c  
उवाच सर्वांश्च पदातिसङ्घान्दुर्योधनः पार्थिव सान्त्वपूर्वम्	012a  
उत्सृज्य सर्वे परमायुधानि गृह्णीत हस्तैर्ज्वलितान्प्रदीपान्	012c  
ते चोदिताः पार्थिवसत्तमेन ततः प्रहृष्टा जगृहुः प्रदीपान्	013a  
सा भूय एव ध्वजिनी विभक्ता व्यरोचताग्निप्रभया निशायाम्	013c  
महाधनैराभरणैश्च दिव्यैः शस्त्रैः प्रदीप्तैरभिसम्पतद्भिः	014a  
क्षणेन सर्वे विहिताः प्रदीपा व्यदीपयंश्च ध्वजिनीं तदाशु	014c  
सर्वास्तु सेना व्यतिसेव्यमानाः पदातिभिः पावकतैलहस्तैः	015a  
प्रकाश्यमाना ददृशुर्निशायां यथान्तरिक्षे जलदास्तडिद्भिः	015c  
प्रकाशितायां तु तथा ध्वजिन्यां द्रोणोऽग्निकल्पः प्रतपन्समन्तात्	016a  
रराज राजेन्द्र सुवर्णवर्मा मध्यं गतः सूर्य इवांशुमाली	016c  
जाम्बूनदेष्वाभरणेषु चैव निष्केषु शुद्धेषु शरावरेषु	017a  
पीतेषु शस्त्रेषु च पावकस्य प्रतिप्रभास्तत्र ततो बभूवुः	017c  
गदाश्च शैक्याः परिघाश्च शुभ्रा रथेषु शक्त्यश्च विवर्तमानाः	018a  
प्रतिप्रभा रश्मिभिराजमीढ पुनः पुनः सञ्जनयन्ति दीप्ताः	018c  
छत्राणि बालव्यजनानुषङ्गा दीप्ता महोल्काश्च तथैव राजन्	019a  
व्याघूर्णमानाश्च सुवर्णमाला व्यायच्छतां तत्र तदा विरेजुः	019c  
शस्त्रप्रभाभिश्च विराजमानं दीपप्रभाभिश्च तदा बलं तत्	020a  
प्रकाशितं चाभरणप्रभाभिर्भृशं प्रकाशं नृपते बभूव	020c  
पीतानि शस्त्राण्यसृगुक्षितानि वीरावधूतानि तनुद्रुहाणि	021a  
दीप्तां प्रभां प्राजनयन्त तत्र तपात्यये विद्युदिवान्तरिक्षे	021c  
प्रकम्पितानामभिघातवेगैरभिघ्नतां चापततां जवेन	022a  
वक्त्राण्यशोभन्त तदा नराणां वाय्वीरितानीव महाम्बुजानि	022c  
महावने दाव इव प्रदीप्ते यथा प्रभा भास्करस्यापि नश्येत्	023a  
तथा तवासीद्ध्वजिनी प्रदीप्ता महाभये भारत भीमरूपा	023c  
तत्सम्प्रदीप्तं बलमस्मदीयं निशाम्य पार्थास्त्वरितास्तथैव	024a  
सर्वेषु सैन्येषु पदातिसङ्घानचोदयंस्तेऽथ चक्रुः प्रदीपान्	024c  
गजे गजे सप्त कृताः प्रदीपा रथे रथे चैव दश प्रदीपाः	025a  
द्वावश्वपृष्ठे परिपार्श्वतोऽन्ये ध्वजेषु चान्ये जघनेषु चान्ये	025c  
सेनासु सर्वासु च पार्श्वतोऽन्ये पश्चात्पुरस्ताच्च समन्ततश्च	026a  
मध्ये तथान्ये ज्वलिताग्निहस्ताः सेनाद्वयेऽपि स्म नरा विचेरुः	026c  
सर्वेषु सैन्येषु पदातिसङ्घा व्यामिश्रिता हस्तिरथाश्ववृन्दैः	027a  
मध्ये तथान्ये ज्वलिताग्निहस्ता व्यदीपयन्पाण्डुसुतस्य सेनाम्	027c  
तेन प्रदीप्तेन तथा प्रदीप्तं बलं तदासीद्बलवद्बलेन	028a  
भाः कुर्वता भानुमता ग्रहेण दिवाकरेणाग्निरिवाभितप्तः	028c  
तयोः प्रभाः पृथिवीमन्तरिक्षं सर्वा व्यतिक्रम्य दिशश्च वृद्धाः	029a  
तेन प्रकाशेन भृशं प्रकाशं बभूव तेषां तव चैव सैन्यम्	029c  
तेन प्रकाशेन दिवङ्गमेन सम्बोधिता देवगणाश्च राजन्	030a  
गन्धर्वयक्षासुरसिद्धसङ्घाः समागमन्नप्सरसश्च सर्वाः	030c  
तद्देवगन्धर्वसमाकुलं च यक्षासुरेन्द्राप्सरसां गणैश्च	031a  
हतैश्च वीरैर्दिवमारुहद्भिरायोधनं दिव्यकल्पं बभूव	031c  
रथाश्वनागाकुलदीपदीप्तं संरब्धयोधाहतविद्रुताश्वम्	032a  
महद्बलं व्यूढरथाश्वनागं सुरासुरव्यूहसमं बभूव	032c  
तच्छक्तिसङ्घाकुलचण्डवातं महारथाभ्रं रथवाजिघोषम्	033a  
शस्त्रौघवर्षं रुधिराम्बुधारं निशि प्रवृत्तं नरदेवयुद्धम्	033c  
तस्मिन्महाग्निप्रतिमो महात्मा सन्तापयन्पाण्डवान्विप्रमुख्यः	034a  
गभस्तिभिर्मध्यगतो यथार्को वर्षात्यये तद्वदभून्नरेन्द्र	034c  
