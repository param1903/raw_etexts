सञ्जय उवाच	001  
तथा तस्मिन्प्रवृत्ते तु सङ्ग्रामे लोमहर्षणे	001a  
कौरवेयांस्त्रिधाभूतान्पाण्डवाः समुपाद्रवन्	001c  
जलसन्धं महाबाहुर्भीमसेनो न्यवारयत्	002a  
युधिष्ठिरः सहानीकः कृतवर्माणमाहवे	002c  
किरन्तं शरवर्षाणि रोचमान इवांशुमान्	003a  
धृष्टद्युम्नो महाराज द्रोणमभ्यद्रवद्रणे	003c  
ततः प्रववृते युद्धं त्वरतां सर्वधन्विनाम्	004a  
कुरूणां सोमकानां च सङ्क्रुद्धानां परस्परम्	004c  
सङ्क्षये तु तथा भूते वर्तमाने महाभये	005a  
द्वन्द्वीभूतेषु सैन्येषु युध्यमानेष्वभीतवत्	005c  
द्रोणः पाञ्चालपुत्रेण बली बलवता सह	006a  
विचिक्षेप पृषत्कौघांस्तदद्भुतमिवाभवत्	006c  
पुण्डरीकवनानीव विध्वस्तानि समन्ततः	007a  
चक्राते द्रोणपाञ्चाल्यौ नृणां शीर्षाण्यनेकशः	007c  
विनिकीर्णानि वीराणामनीकेषु समन्ततः	008a  
वस्त्राभरणशस्त्राणि ध्वजवर्मायुधानि च	008c  
तपनीयविचित्राङ्गाः संसिक्ता रुधिरेण च	009a  
संसक्ता इव दृश्यन्ते मेघसङ्घाः सविद्युतः	009c  
कुञ्जराश्वनरान्सङ्ख्ये पातयन्तः पतत्रिभिः	010a  
तालमात्राणि चापानि विकर्षन्तो महारथाः	010c  
असिचर्माणि चापानि शिरांसि कवचानि च	011a  
विप्रकीर्यन्त शूराणां सम्प्रहारे महात्मनाम्	011c  
उत्थितान्यगणेयानि कबन्धानि समन्ततः	012a  
अदृश्यन्त महाराज तस्मिन्परमसङ्कुले	012c  
गृध्राः कङ्का वडाः श्येना वायसा जम्बुकास्तथा	013a  
बहवः पिशिताशाश्च तत्रादृश्यन्त मारिष	013c  
भक्षयन्तः स्म मांसानि पिबन्तश्चापि शोणितम्	014a  
विलुम्पन्तः स्म केशांश्च मज्जाश्च बहुधा नृप	014c  
आकर्षन्तः शरीराणि शरीरावयवांस्तथा	015a  
नराश्वगजसङ्घानां शिरांसि च ततस्ततः	015c  
कृतास्त्रा रणदीक्षाभिर्दीक्षिताः शरधारिणः	016a  
रणे जयं प्रार्थयन्तो भृशं युयुधिरे तदा	016c  
असिमार्गान्बहुविधान्विचेरुस्तावका रणे	017a  
ऋष्टिभिः शक्तिभिः प्रासैः शूलतोमरपट्टिशैः	017c  
गदाभिः परिघैश्चान्ये व्यायुधाश्च भुजैरपि	018a  
अन्योन्यं जघ्निरे क्रुद्धा युद्धरङ्गगता नराः	018c  
रथिनो रथिभिः सार्धमश्वारोहाश्च सादिभिः	019a  
मातङ्गा वरमातङ्गैः पदाताश्च पदातिभिः	019c  
क्षीबा इवान्ये चोन्मत्ता रङ्गेष्विव च चारणाः	020a  
उच्चुक्रुशुस्तथान्योन्यं जघ्नुरन्योन्यमाहवे	020c  
वर्तमाने तथा युद्धे निर्मर्यादे विशां पते	021a  
धृष्टद्युम्नो हयानश्वैर्द्रोणस्य व्यत्यमिश्रयत्	021c  
ते हया साध्वशोभन्त विमिश्रा वातरंहसः	022a  
पारावतसवर्णाश्च रक्तशोणाश्च संयुगे	022c  
हयाः शुशुभिरे राजन्मेघा इव सविद्युतः	022e  
धृष्टद्युम्नश्च सम्प्रेक्ष्य द्रोणमभ्याशमागतम्	023a  
असिचर्माददे वीरो धनुरुत्सृज्य भारत	023c  
चिकीर्षुर्दुष्करं कर्म पार्षतः परवीरहा	024a  
ईषया समतिक्रम्य द्रोणस्य रथमाविशत्	024c  
अतिष्ठद्युगमध्ये स युगसन्नहनेषु च	025a  
जघानार्धेषु चाश्वानां तत्सैन्यान्यभ्यपूजयन्	025c  
खड्गेन चरतस्तस्य शोणाश्वानधितिष्ठतः	026a  
न ददर्शान्तरं द्रोणस्तदद्भुतमिवाभवत्	026c  
यथा श्येनस्य पतनं वनेष्वामिषगृद्धिनः	027a  
तथैवासीदभीसारस्तस्य द्रोणं जिघांसतः	027c  
ततः शरशतेनास्य शतचन्द्रं समाक्षिपत्	028a  
द्रोणो द्रुपदपुत्रस्य खड्गं च दशभिः शरैः	028c  
हयांश्चैव चतुःषष्ट्या शराणां जघ्निवान्बली	029a  
ध्वजं छत्रं च भल्लाभ्यां तथोभौ पार्ष्णिसारथी	029c  
अथास्मै त्वरितो बाणमपरं जीवितान्तकम्	030a  
आकर्णपूर्णं चिक्षेप वज्रं वज्रधरो यथा	030c  
तं चतुर्दशभिर्बाणैर्बाणं चिच्छेद सात्यकिः	031a  
ग्रस्तमाचार्यमुख्येन धृष्टद्युम्नममोचयत्	031c  
सिंहेनेव मृगं ग्रस्तं नरसिंहेन मारिष	032a  
द्रोणेन मोचयामास पाञ्चाल्यं शिनिपुङ्गवः	032c  
सात्यकिं प्रेक्ष्य गोप्तारं पाञ्चाल्यस्य महाहवे	033a  
शराणां त्वरितो द्रोणः षड्विंशत्या समर्पयत्	033c  
ततो द्रोणं शिनेः पौत्रो ग्रसन्तमिव सृञ्जयान्	034a  
प्रत्यविध्यच्छितैर्बाणैः षड्विंशत्या स्तनान्तरे	034c  
ततः सर्वे रथास्तूर्णं पाञ्चाला जयगृद्धिनः	035a  
सात्वताभिसृते द्रोणे धृष्टद्युम्नममोचयन्	035c  
