सञ्जय उवाच	001  
हन्त ते सम्प्रवक्ष्यामि सर्वं प्रत्यक्षदर्शिवान्	001a  
शुश्रूषस्व स्थिरो भूत्वा तव ह्यपनयो महान्	001c  
गतोदके सेतुबन्धो यादृक्तादृगयं तव	002a  
विलापो निष्फलो राजन्मा शुचो भरतर्षभ	002c  
अनतिक्रमणीयोऽयं कृतान्तस्याद्भुतो विधिः	003a  
मा शुचो भरतश्रेष्ठ दिष्टमेतत्पुरातनम्	003c  
यदि हि त्वं पुरा द्यूतात्कुन्तीपुत्रं युधिष्ठिरम्	004a  
निवर्तयेथाः पुत्रांश्च न त्वां व्यसनमाव्रजेत्	004c  
युद्धकाले पुनः प्राप्ते तदैव भवता यदि	005a  
निवर्तिताः स्युः संरब्धा न त्वां व्यसनमाव्रजेत्	005c  
दुर्योधनं चाविधेयं बध्नीतेति पुरा यदि	006a  
कुरूनचोदयिष्यस्त्वं न त्वां व्यसनमाव्रजेत्	006c  
तत्ते बुद्धिव्यभीचारमुपलप्स्यन्ति पाण्डवाः	007a  
पाञ्चाला वृष्णयः सर्वे ये चान्येऽपि महाजनाः	007c  
स कृत्वा पितृकर्म त्वं पुत्रं संस्थाप्य सत्पथे	008a  
वर्तेथा यदि धर्मेण न त्वां व्यसनमाव्रजेत्	008c  
त्वं तु प्राज्ञतमो लोके हित्वा धर्मं सनातनम्	009a  
दुर्योधनस्य कर्णस्य शकुनेश्चान्वगा मतम्	009c  
तत्ते विलपितं सर्वं मया राजन्निशामितम्	010a  
अर्थे निविशमानस्य विषमिश्रं यथा मधु	010c  
न तथा मन्यते कृष्णो राजानं पाण्डवं पुरा	011a  
न भीष्मं नैव च द्रोणं यथा त्वां मन्यते नृप	011c  
व्यजानत यदा तु त्वां राजधर्मादधश्च्युतम्	012a  
तदा प्रभृति कृष्णस्त्वां न तथा बहु मन्यते	012c  
परुषाण्युच्यमानांश्च यथा पार्थानुपेक्षसे	013a  
तस्यानुबन्धः प्राप्तस्त्वां पुत्राणां राज्यकामुकम्	013c  
पितृपैतामहं राज्यमपवृत्तं तदानघ	014a  
अथ पार्थैर्जितां कृत्स्नां पृथिवीं प्रत्यपद्यथाः	014c  
पाण्डुनावर्जितं राज्यं कौरवाणां यशस्तथा	015a  
ततश्चाभ्यधिकं भूयः पाण्डवैर्धर्मचारिभिः	015c  
तेषां तत्तादृशं कर्म त्वामासाद्य सुनिष्फलम्	016a  
यत्पित्र्याद्भ्रंशिता राज्यात्त्वयेहामिषगृद्धिना	016c  
यत्पुनर्युद्धकाले त्वं पुत्रान्गर्हयसे नृप	017a  
बहुधा व्याहरन्दोषान्न तदद्योपपद्यते	017c  
न हि रक्षन्ति राजानो युध्यन्तो जीवितं रणे	018a  
चमूं विगाह्य पार्थानां युध्यन्ते क्षत्रियर्षभाः	018c  
यां तु कृष्णार्जुनौ सेनां यां सात्यकिवृकोदरौ	019a  
रक्षेरन्को नु तां युध्येच्चमूमन्यत्र कौरवैः	019c  
येषां योद्धा गुडाकेशो येषां मन्त्री जनार्दनः	020a  
येषां च सात्यकिर्गोप्ता येषां गोप्ता वृकोदरः	020c  
को हि तान्विषहेद्योद्धुं मर्त्यधर्मा धनुर्धरः	021a  
अन्यत्र कौरवेयेभ्यो ये वा तेषां पदानुगाः	021c  
यावत्तु शक्यते कर्तुमनुरक्तैर्जनाधिपैः	022a  
क्षत्रधर्मरतैः शूरैस्तावत्कुर्वन्ति कौरवाः	022c  
यथा तु पुरुषव्याघ्रैर्युद्धं परमसङ्कटम्	023a  
कुरूणां पाण्डवैः सार्धं तत्सर्वं शृणु तत्त्वतः	023c  
