सञ्जय उवाच	001  
आत्मापराधात्सम्भूतं व्यसनं भरतर्षभ	001a  
प्राप्य प्राकृतवद्वीर न त्वं शोचितुमर्हसि	001c  
तव निर्गुणतां ज्ञात्वा पक्षपातं सुतेषु च	002a  
द्वैधीभावं तथा धर्मे पाण्डवेषु च मत्सरम्	002c  
आर्तप्रलापांश्च बहून्मनुजाधिपसत्तम	002e  
सर्वलोकस्य तत्त्वज्ञः सर्वलोकगुरुः प्रभुः	003a  
वासुदेवस्ततो युद्धं कुरूणामकरोन्महत्	003c  
आत्मापराधात्सुमहान्प्राप्तस्ते विपुलः क्षयः	004a  
न हि ते सुकृतं किञ्चिदादौ मध्ये च भारत	004c  
दृश्यते पृष्ठतश्चैव त्वन्मूलो हि पराजयः	004e  
तस्मादद्य स्थिरो भूत्वा ज्ञात्वा लोकस्य निर्णयम्	005a  
शृणु युद्धं यथा वृत्तं घोरं देवासुरोपमम्	005c  
प्रविष्टे तव सैन्यं तु शैनेये सत्यविक्रमे	006a  
भीमसेनमुखाः पार्थाः प्रतीयुर्वाहिनीं तव	006c  
आगच्छतस्तान्सहसा क्रुद्धरूपान्सहानुगान्	007a  
दधारैको रणे पाण्डून्कृतवर्मा महारथः	007c  
यथोद्वृत्तं धारयते वेला वै सलिलार्णवम्	008a  
पाण्डुसैन्यं तथा सङ्ख्ये हार्दिक्यः समवारयत्	008c  
तत्राद्भुतममन्यन्त हार्दिक्यस्य पराक्रमम्	009a  
यदेनं सहिताः पार्था नातिचक्रमुराहवे	009c  
ततो भीमस्त्रिभिर्विद्ध्वा कृतवर्माणमायसैः	010a  
शङ्खं दध्मौ महाबाहुर्हर्षयन्सर्वपाण्डवान्	010c  
सहदेवस्तु विंशत्या धर्मराजश्च पञ्चभिः	011a  
शतेन नकुलश्चापि हार्दिक्यं समविध्यत	011c  
द्रौपदेयास्त्रिसप्तत्या सप्तभिश्च घटोत्कचः	012a  
धृष्टद्युम्नस्त्रिभिश्चापि कृतवर्माणमार्दयत्	012c  
विराटो द्रुपदश्चैव याज्ञसेनिश्च पञ्चभिः	012e  
शिखण्डी चापि हार्दिक्यं विद्ध्वा पञ्चभिराशुगैः	013a  
पुनर्विव्याध विंशत्या सायकानां हसन्निव	013c  
कृतवर्मा ततो राजन्सर्वतस्तान्महारथान्	014a  
एकैकं पञ्चभिर्विद्ध्वा भीमं विव्याध सप्तभिः	014c  
धनुर्ध्वजं च संयत्तो रथाद्भूमावपातयत्	014e  
अथैनं छिन्नधन्वानं त्वरमाणो महारथः	015a  
आजघानोरसि क्रुद्धः सप्तत्या निशितैः शरैः	015c  
स गाढविद्धो बलवान्हार्दिक्यस्य शरोत्तमैः	016a  
चचाल रथमध्यस्थः क्षितिकम्पे यथाचलः	016c  
भीमसेनं तथा दृष्ट्वा धर्मराजपुरोगमाः	017a  
विसृजन्तः शरान्घोरान्कृतवर्माणमार्दयन्	017c  
तं तथा कोष्ठकीकृत्य रथवंशेन मारिष	018a  
विव्यधुः सायकैर्हृष्टा रक्षार्थं मारुतेर्मृधे	018c  
प्रतिलभ्य ततः सञ्ज्ञां भीमसेनो महाबलः	019a  
शक्तिं जग्राह समरे हेमदण्डामयस्मयीम्	019c  
चिक्षेप च रथात्तूर्णं कृतवर्मरथं प्रति	019e  
सा भीमभुजनिर्मुक्ता निर्मुक्तोरगसन्निभा	020a  
कृतवर्माणमभितः प्रजज्वाल सुदारुणा	020c  
तामापतन्तीं सहसा युगान्ताग्निसमप्रभाम्	021a  
द्वाभ्यां शराभ्यां हार्दिक्यो निचकर्त द्विधा तदा	021c  
सा छिन्ना पतिता भूमौ शक्तिः कनकभूषणा	022a  
द्योतयन्ती दिशो राजन्महोल्केव दिवश्च्युता	022c  
शक्तिं विनिहतां दृष्ट्वा भीमश्चुक्रोध वै भृशम्	022e  
ततोऽन्यद्धनुरादाय वेगवत्सुमहास्वनम्	023a  
भीमसेनो रणे क्रुद्धो हार्दिक्यं समवारयत्	023c  
अथैनं पञ्चभिर्बाणैराजघान स्तनान्तरे	024a  
भीमो भीमबलो राजंस्तव दुर्मन्त्रितेन ह	024c  
भोजस्तु क्षतसर्वाङ्गो भीमसेनेन मारिष	025a  
रक्ताशोक इवोत्फुल्लो व्यभ्राजत रणाजिरे	025c  
ततः क्रुद्धस्त्रिभिर्बाणैर्भीमसेनं हसन्निव	026a  
अभिहत्य दृढं युद्धे तान्सर्वान्प्रत्यविध्यत	026c  
त्रिभिस्त्रिभिर्महेष्वासो यतमानान्महारथान्	027a  
तेऽपि तं प्रत्यविध्यन्त सप्तभिः सप्तभिः शरैः	027c  
शिखण्डिनस्ततः क्रुद्धः क्षुरप्रेण महारथः	028a  
धनुश्चिच्छेद समरे प्रहसन्निव भारत	028c  
शिखण्डी तु ततः क्रुद्धश्छिन्ने धनुषि सत्वरम्	029a  
असिं जग्राह समरे शतचन्द्रं च भास्वरम्	029c  
भ्रामयित्वा महाचर्म चामीकरविभूषितम्	030a  
तमसिं प्रेषयामास कृतवर्मरथं प्रति	030c  
स तस्य सशरं चापं छित्त्वा सङ्ख्ये महानसिः	031a  
अभ्यगाद्धरणीं राजंश्च्युतं ज्योतिरिवाम्बरात्	031c  
एतस्मिन्नेव काले तु त्वरमाणा महारथाः	032a  
विव्यधुः सायकैर्गाढं कृतवर्माणमाहवे	032c  
अथान्यद्धनुरादाय त्यक्त्वा तच्च महद्धनुः	033a  
विशीर्णं भरतश्रेष्ठ हार्दिक्यः परवीरहा	033c  
विव्याध पाण्डवान्युद्धे त्रिभिस्त्रिभिरजिह्मगैः	034a  
शिखण्डिनं च विव्याध त्रिभिः पञ्चभिरेव च	034c  
धनुरन्यत्समादाय शिखण्डी तु महायशाः	035a  
अवारयत्कूर्मनखैराशुगैर्हृदिकात्मजम्	035c  
ततः क्रुद्धो रणे राजन्हृदिकस्यात्मसम्भवः	036a  
अभिदुद्राव वेगेन याज्ञसेनिं महारथम्	036c  
भीष्मस्य समरे राजन्मृत्योर्हेतुं महात्मनः	037a  
विदर्शयन्बलं शूरः शार्दूल इव कुञ्जरम्	037c  
तौ दिशागजसङ्काशौ ज्वलिताविव पावकौ	038a  
समासेदतुरन्योन्यं शरसङ्घैररिन्दमौ	038c  
विधुन्वानौ धनुःश्रेष्ठे सन्दधानौ च सायकान्	039a  
विसृजन्तौ च शतशो गभस्तीनिव भास्करौ	039c  
तापयन्तौ शरैस्तीक्ष्णैरन्योन्यं तौ महारथौ	040a  
युगान्तप्रतिमौ वीरौ रेजतुर्भास्कराविव	040c  
कृतवर्मा तु रभसं याज्ञसेनिं महारथम्	041a  
विद्ध्वेषूणां त्रिसप्तत्या पुनर्विव्याध सप्तभिः	041c  
स गाढविद्धो व्यथितो रथोपस्थ उपाविशत्	042a  
विसृजन्सशरं चापं मूर्छयाभिपरिप्लुतः	042c  
तं विषण्णं रथे दृष्ट्वा तावका भरतर्षभ	043a  
हार्दिक्यं पूजयामासुर्वासांस्यादुधुवुश्च ह	043c  
शिखण्डिनं तथा ज्ञात्वा हार्दिक्यशरपीडितम्	044a  
अपोवाह रणाद्यन्ता त्वरमाणो महारथम्	044c  
सादितं तु रथोपस्थे दृष्ट्वा पार्थाः शिखण्डिनम्	045a  
परिवव्रू रथैस्तूर्णं कृतवर्माणमाहवे	045c  
तत्राद्भुतं परं चक्रे कृतवर्मा महारथः	046a  
यदेकः समरे पार्थान्वारयामास सानुगान्	046c  
पार्थाञ्जित्वाजयच्चेदीन्पाञ्चालान्सृञ्जयानपि	047a  
केकयांश्च महावीर्यान्कृतवर्मा महारथः	047c  
ते वध्यमानाः समरे हार्दिक्येन स्म पाण्डवाः	048a  
इतश्चेतश्च धावन्तो नैव चक्रुर्धृतिं रणे	048c  
जित्वा पाण्डुसुतान्युद्धे भीमसेनपुरोगमान्	049a  
हार्दिक्यः समरेऽतिष्ठद्विधूम इव पावकः	049c  
ते द्राव्यमाणाः समरे हार्दिक्येन महारथाः	050a  
विमुखाः समपद्यन्त शरवृष्टिभिरर्दिताः	050c  
