001  सञ्जय उवाच
001a तदनीकमनाधृष्यं भारद्वाजेन रक्षितम्
001c पार्थाः समभ्यवर्तन्त भीमसेनपुरोगमाः
002a सात्यकिश्चेकितानश्च धृष्टद्युम्नश्च पार्षतः
002c कुन्तिभोजश्च विक्रान्तो द्रुपदश्च महारथः
003a आर्जुनिः क्षत्रधर्मा च बृहत्क्षत्रश्च वीर्यवान्
003c चेदिपो धृष्टकेतुश्च माद्रीपुत्रौ घटोत्कचः
004a युधामन्युश्च विक्रान्तः शिखण्डी चापराजितः
004c उत्तमौजाश्च दुर्धर्षो विराटश्च महारथः
005a द्रौपदेयाश्च संरब्धाः शैशुपालिश्च वीर्यवान्
005c केकयाश्च महावीर्याः सृञ्जयाश्च सहस्रशः
006a एते चान्ये च सगणाः कृतास्त्रा युद्धदुर्मदाः
006c समभ्यधावन्सहसा भारद्वाजं युयुत्सवः
007a समवेतांस्तु तान्सर्वान्भारद्वाजोऽपि वीर्यवान्
007c असम्भ्रान्तः शरौघेण महता समवारयत्
008a महौघाः सलिलस्येव गिरिमासाद्य दुर्भिदम्
008c द्रोणं ते नाभ्यवर्तन्त वेलामिव जलाशयाः
009a पीड्यमानाः शरै राजन्द्रोणचापविनिःसृतैः
009c न शेकुः प्रमुखे स्थातुं भारद्वाजस्य पाण्डवाः
010a तदद्भुतमपश्याम द्रोणस्य भुजयोर्बलम्
010c यदेनं नाभ्यवर्तन्त पाञ्चालाः सृञ्जयैः सह
011a तमायान्तमभिक्रुद्धं द्रोणं दृष्ट्वा युधिष्ठिरः
011c बहुधा चिन्तयामास द्रोणस्य प्रतिवारणम्
012a अशक्यं तु तमन्येन द्रोणं मत्वा युधिष्ठिरः
012c अविषह्यं गुरुं भारं सौभद्रे समवासृजत्
013a वासुदेवादनवरं फल्गुनाच्चामितौजसम्
013c अब्रवीत्परवीरघ्नमभिमन्युमिदं वचः
014a एत्य नो नार्जुनो गर्हेद्यथा तात तथा कुरु
014c चक्रव्यूहस्य न वयं विद्म भेदं कथञ्चन
015a त्वं वार्जुनो वा कृष्णो वा भिन्द्यात्प्रद्युम्न एव वा
015c चक्रव्यूहं महाबाहो पञ्चमोऽन्यो न विद्यते
016a अभिमन्यो वरं तात याचतां दातुमर्हसि
016c पितॄणां मातुलानां च सैन्यानां चैव सर्वशः
017a धनञ्जयो हि नस्तात गर्हयेदेत्य संयुगात्
017c क्षिप्रमस्त्रं समादाय द्रोणानीकं विशातय
018  अभिमन्युरुवाच
018a द्रोणस्य दृढमव्यग्रमनीकप्रवरं युधि
018c पितॄणां जयमाकाङ्क्षन्नवगाहे भिनद्मि च
019a उपदिष्टो हि मे पित्रा योगोऽनीकस्य भेदने
019c नोत्सहे तु विनिर्गन्तुमहं कस्याञ्चिदापदि
020  युधिष्ठिर उवाच
020a भिन्ध्यनीकं युधा श्रेष्ठ द्वारं सञ्जनयस्व नः
020c वयं त्वानुगमिष्यामो येन त्वं तात यास्यसि
021a धनञ्जयसमं युद्धे त्वां वयं तात संयुगे
021c प्रणिधायानुयास्यामो रक्षन्तः सर्वतोमुखाः
022  भीम उवाच
022a अहं त्वानुगमिष्यामि धृष्टद्युम्नोऽथ सात्यकिः
022c पाञ्चालाः केकया मत्स्यास्तथा सर्वे प्रभद्रकाः
023a सकृद्भिन्नं त्वया व्यूहं तत्र तत्र पुनः पुनः
023c वयं प्रध्वंसयिष्यामो निघ्नमाना वरान्वरान्
024  अभिमन्युरुवाच
024a अहमेतत्प्रवेक्ष्यामि द्रोणानीकं दुरासदम्
024c पतङ्ग इव सङ्क्रुद्धो ज्वलितं जातवेदसम्
025a तत्कर्माद्य करिष्यामि हितं यद्वंशयोर्द्वयोः
025c मातुलस्य च या प्रीतिर्भविष्यति पितुश्च मे
026a शिशुनैकेन सङ्ग्रामे काल्यमानानि सङ्घशः
026c अद्य द्रक्ष्यन्ति भूतानि द्विषत्सैन्यानि वै मया
027  युधिष्ठिर उवाच
027a एवं ते भाषमाणस्य बलं सौभद्र वर्धताम्
027c यस्त्वमुत्सहसे भेत्तुं द्रोणानीकं सुदुर्भिदम्
028a रक्षितं पुरुषव्याघ्रैर्महेष्वासैः प्रहारिभिः
028c साध्यरुद्रमरुत्कल्पैर्वस्वग्न्यादित्यविक्रमैः
029  सञ्जय उवाच
029a तस्य तद्वचनं श्रुत्वा स यन्तारमचोदयत्
029c सुमित्राश्वान्रणे क्षिप्रं द्रोणानीकाय चोदय

