धृतराष्ट्र उवाच	001  
अजितो द्रोणराधेयविकर्णकृतवर्मभिः	001a  
तीर्णः सैन्यार्णवं वीरः प्रतिश्रुत्य युधिष्ठिरे	001c  
स कथं कौरवेयेण समरेष्वनिवारितः	002a  
निगृह्य भूरिश्रवसा बलाद्भुवि निपातितः	002c  
सञ्जय उवाच	003  
शृणु राजन्निहोत्पत्तिं शैनेयस्य यथा पुरा	003a  
यथा च भूरिश्रवसो यत्र ते संशयो नृप	003c  
अत्रेः पुत्रोऽभवत्सोमः सोमस्य तु बुधः स्मृतः	004a  
बुधस्यासीन्महेन्द्राभः पुत्र एकः पुरूरवाः	004c  
पुरूरवस आयुस्तु आयुषो नहुषः स्मृतः	005a  
नहुषस्य ययातिस्तु राजर्षिर्देवसम्मितः	005c  
ययातेर्देवयान्यां तु यदुर्ज्येष्ठोऽभवत्सुतः	006a  
यदोरभूदन्ववाये देवमीढ इति श्रुतः	006c  
यादवस्तस्य च सुतः शूरस्त्रैलोक्यसम्मतः	007a  
शूरस्य शौरिर्नृवरो वसुदेवो महायशाः	007c  
धनुष्यनवरः शूरः कार्तवीर्यसमो युधि	008a  
तद्वीर्यश्चापि तत्रैव कुले शिनिरभून्नृपः	008c  
एतस्मिन्नेव काले तु देवकस्य महात्मनः	009a  
दुहितुः स्वयंवरे राजन्सर्वक्षत्रसमागमे	009c  
तत्र वै देवकीं देवीं वसुदेवार्थमाप्तवान्	010a  
निर्जित्य पार्थिवान्सर्वान्रथमारोपयच्छिनिः	010c  
तां दृष्ट्वा देवकीं शौरे रथस्थां पुरुषर्षभः	011a  
नामृष्यत महातेजाः सोमदत्तः शिनेर्नृप	011c  
तयोर्युद्धमभूद्राजन्दिनार्धं चित्रमद्भुतम्	012a  
बाहुयुद्धं सुबलिनोः शक्रप्रह्रादयोरिव	012c  
शिनिना सोमदत्तस्तु प्रसह्य भुवि पातितः	013a  
असिमुद्यम्य केशेषु प्रगृह्य च पदा हतः	013c  
मध्ये राजसहस्राणां प्रेक्षकाणां समन्ततः	014a  
कृपया च पुनस्तेन जीवेति स विसर्जितः	014c  
तदवस्थः कृतस्तेन सोमदत्तोऽथ मारिष	015a  
प्रसादयन्महादेवममर्षवशमास्थितः	015c  
तस्य तुष्टो महादेवो वराणां वरदः प्रभुः	016a  
वरेण छन्दयामास स तु वव्रे वरं नृपः	016c  
पुत्रमिच्छामि भगवन्यो निहन्याच्छिनेः सुतम्	017a  
मध्ये राजसहस्राणां पदा हन्याच्च संयुगे	017c  
तस्य तद्वचनं श्रुत्वा सोमदत्तस्य पार्थिव	018a  
एवमस्त्विति तत्रोक्त्वा स देवोऽन्तरधीयत	018c  
स तेन वरदानेन लब्धवान्भूरिदक्षिणम्	019a  
न्यपातयच्च समरे सौमदत्तिः शिनेः सुतम्	019c  
एतत्ते कथितं राजन्यन्मां त्वं परिपृच्छसि	020a  
न हि शक्या रणे जेतुं सात्वता मनुजर्षभ	020c  
लब्धलक्ष्याश्च सङ्ग्रामे बहवश्चित्रयोधिनः	021a  
देवदानवगन्धर्वान्विजेतारो ह्यविस्मिताः	021c  
स्ववीर्यविजये युक्ता नैते परपरिग्रहाः	021e  
न तुल्यं वृष्णिभिरिह दृश्यते किञ्चन प्रभो	022a  
भूतं भव्यं भविष्यच्च बलेन भरतर्षभ	022c  
न ज्ञातिमवमन्यन्ते वृद्धानां शासने रताः	023a  
न देवासुरगन्धर्वा न यक्षोरगराक्षसाः	023c  
जेतारो वृष्णिवीराणां न पुनर्मानुषा रणे	023e  
ब्रह्मद्रव्ये गुरुद्रव्ये ज्ञातिद्रव्येऽप्यहिंसकाः	024a  
एतेषां रक्षितारश्च ये स्युः कस्याञ्चिदापदि	024c  
अर्थवन्तो न चोत्सिक्ता ब्रह्मण्याः सत्यवादिनः	025a  
समर्थान्नावमन्यन्ते दीनानभ्युद्धरन्ति च	025c  
नित्यं देवपरा दान्ता दातारश्चाविकत्थनाः	026a  
तेन वृष्णिप्रवीराणां चक्रं न प्रतिहन्यते	026c  
अपि मेरुं वहेत्कश्चित्तरेद्वा मकरालयम्	027a  
न तु वृष्णिप्रवीराणां समेत्यान्तं व्रजेन्नृप	027c  
एतत्ते सर्वमाख्यातं यत्र ते संशयो विभो	028a  
कुरुराज नरश्रेष्ठ तव ह्यपनयो महान्	028c  

