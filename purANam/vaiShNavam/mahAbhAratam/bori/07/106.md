धृतराष्ट्र उवाच	001  
यौ तौ कर्णश्च भीमश्च सम्प्रयुद्धौ महाबलौ	001a  
अर्जुनस्य रथोपान्ते कीदृशः सोऽभवद्रणः	001c  
पूर्वं हि निर्जितः कर्णो भीमसेनेन संयुगे	002a  
कथं भूयस्तु राधेयो भीममागान्महारथः	002c  
भीमो वा सूततनयं प्रत्युद्यातः कथं रणे	003a  
महारथसमाख्यातं पृथिव्यां प्रवरं रथम्	003c  
भीष्मद्रोणावतिक्रम्य धर्मपुत्रो युधिष्ठिरः	004a  
नान्यतो भयमादत्त विना कर्णं धनुर्धरम्	004c  
भयान्न शेते सततं चिन्तयन्वै महारथम्	005a  
तं कथं सूतपुत्रं हि भीमोऽयुध्यत संयुगे	005c  
ब्रह्मण्यं वीर्यसम्पन्नं समरेष्वनिवर्तिनम्	006a  
कथं कर्णं युधां श्रेष्ठं भीमोऽयुध्यत संयुगे	006c  
यौ तौ समीयतुर्वीरावर्जुनस्य रथं प्रति	007a  
कथं नु तावयुध्येतां सूतपुत्रवृकोदरौ	007c  
भ्रातृत्वं दर्शितं पूर्वं घृणी चापि स सूतजः	008a  
कथं भीमेन युयुधे कुन्त्या वाक्यमनुस्मरन्	008c  
भीमो वा सूतपुत्रेण स्मरन्वैरं पुरा कृतम्	009a  
सोऽयुध्यत कथं वीरः कर्णेन सह संयुगे	009c  
आशास्ते च सदा सूत पुत्रो दुर्योधनो मम	010a  
कर्णो जेष्यति सङ्ग्रामे सहितान्पाण्डवानिति	010c  
जयाशा यत्र मन्दस्य पुत्रस्य मम संयुगे	011a  
स कथं भीमकर्माणं भीमसेनमयुध्यत	011c  
यं समाश्रित्य पुत्रैर्मे कृतं वैरं महारथैः	012a  
तं सूततनयं तात कथं भीमो ह्ययोधयत्	012c  
अनेकान्विप्रकारांश्च सूतपुत्रसमुद्भवान्	013a  
स्मरमाणः कथं भीमो युयुधे सूतसूनुना	013c  
योऽजयत्पृथिवीं सर्वां रथेनैकेन वीर्यवान्	014a  
तं सूततनयं युद्धे कथं भीमो ह्ययोधयत्	014c  
यो जातः कुण्डलाभ्यां च कवचेन सहैव च	015a  
तं सूतपुत्रं समरे भीमः कथमयोधयत्	015c  
यथा तयोर्युद्धमभूद्यश्चासीद्विजयी तयोः	016a  
तन्ममाचक्ष्व तत्त्वेन कुशलो ह्यसि सञ्जय	016c  
सञ्जय उवाच	017  
भीमसेनस्तु राधेयमुत्सृज्य रथिनां वरम्	017a  
इयेष गन्तुं यत्रास्तां वीरौ कृष्णधनञ्जयौ	017c  
तं प्रयान्तमभिद्रुत्य राधेयः कङ्कपत्रिभिः	018a  
अभ्यवर्षन्महाराज मेघो वृष्ट्येव पर्वतम्	018c  
फुल्लता पङ्कजेनेव वक्त्रेणाभ्युत्स्मयन्बली	019a  
आजुहाव रणे यान्तं भीममाधिरथिस्तदा	019c  
भीमसेनस्तदाह्वानं कर्णान्नामर्षयद्युधि	020a  
अर्धमण्डलमावृत्य सूतपुत्रमयोधयत्	020c  
अवक्रगामिभिर्बाणैरभ्यवर्षन्महायसैः	021a  
द्वैरथे दंशितं यत्तं सर्वशस्त्रभृतां वरम्	021c  
विधित्सुः कलहस्यान्तं जिघांसुः कर्णमक्षिणोत्	022a  
तं च हत्वेतरान्सर्वान्हन्तुकामो महाबलः	022c  
तस्मै प्रासृजदुग्राणि विविधानि परन्तपः	023a  
अमर्षी पाण्डवः क्रुद्धः शरवर्षाणि मारिष	023c  
तस्य तानीषुवर्षाणि मत्तद्विरदगामिनः	024a  
सूतपुत्रोऽस्त्रमायाभिरग्रसत्सुमहायशाः	024c  
स यथावन्महाराज विद्यया वै सुपूजितः	025a  
आचार्यवन्महेष्वासः कर्णः पर्यचरद्रणे	025c  
संरम्भेण तु युध्यन्तं भीमसेनं स्मयन्निव	026a  
अभ्यपद्यत राधेयस्तममर्षी वृकोदरम्	026c  
तन्नामृष्यत कौन्तेयः कर्णस्य स्मितमाहवे	027a  
युध्यमानेषु वीरेषु पश्यत्सु च समन्ततः	027c  
तं भीमसेनः सम्प्राप्तं वत्सदन्तैः स्तनान्तरे	028a  
विव्याध बलवान्क्रुद्धस्तोत्त्रैरिव महाद्विपम्	028c  
सूतं तु सूतपुत्रस्य सुपुङ्खैर्निशितैः शरैः	029a  
सुमुक्तैश्चित्रवर्माणं निर्बिभेद त्रिसप्तभिः	029c  
कर्णो जाम्बूनदैर्जालैः सञ्छन्नान्वातरंहसः	030a  
विव्याध तुरगान्वीरः पञ्चभिः पञ्चभिः शरैः	030c  
ततो बाणमयं जालं भीमसेनरथं प्रति	031a  
कर्णेन विहितं राजन्निमेषार्धाददृश्यत	031c  
सरथः सध्वजस्तत्र ससूतः पाण्डवस्तदा	032a  
प्राच्छाद्यत महाराज कर्णचापच्युतैः शरैः	032c  
तस्य कर्णश्चतुःषष्ट्या व्यधमत्कवचं दृढम्	033a  
क्रुद्धश्चाप्यहनत्पार्श्वे नाराचैर्मर्मभेदिभिः	033c  
ततोऽचिन्त्य महावेगान्कर्णकार्मुकनिःसृतान्	034a  
समाश्लिष्यदसम्भ्रान्तः सूतपुत्रं वृकोदरः	034c  
स कर्णचापप्रभवानिषूनाशीविषोपमान्	035a  
बिभ्रद्भीमो महाराज न जगाम व्यथां रणे	035c  
ततो द्वात्रिंशता भल्लैर्निशितैस्तिग्मतेजनैः	036a  
विव्याध समरे कर्णं भीमसेनः प्रतापवान्	036c  
अयत्नेनैव तं कर्णः शरैरुप समाकिरत्	037a  
भीमसेनं महाबाहुं सैन्धवस्य वधैषिणम्	037c  
मृदुपूर्वं च राधेयो भीममाजावयोधयत्	038a  
क्रोधपूर्वं तथा भीमः पूर्ववैरमनुस्मरन्	038c  
तं भीमसेनो नामृष्यदवमानममर्षणः	039a  
स तस्मै व्यसृजत्तूर्णं शरवर्षममित्रजित्	039c  
ते शराः प्रेषिता राजन्भीमसेनेन संयुगे	040a  
निपेतुः सर्वतो भीमाः कूजन्त इव पक्षिणः	040c  
हेमपुङ्खा महाराज भीमसेनधनुश्च्युताः	041a  
अभ्यद्रवंस्ते राधेयं वृकाः क्षुद्रमृगं यथा	041c  
कर्णस्तु रथिनां श्रेष्ठश्छाद्यमानः समन्ततः	042a  
राजन्व्यसृजदुग्राणि शरवर्षाणि संयुगे	042c  
तस्य तानशनिप्रख्यानिषून्समरशोभिनः	043a  
चिच्छेद बहुभिर्भल्लैरसम्प्राप्तान्वृकोदरः	043c  
पुनश्च शरवर्षेण छादयामास भारत	044a  
कर्णो वैकर्तनो युद्धे भीमसेनं महारथम्	044c  
तत्र भारत भीमं तु दृष्टवन्तः स्म सायकैः	045a  
समाचिततनुं सङ्ख्ये श्वाविधं शललैरिव	045c  
हेमपुङ्खाञ्शिलाधौतान्कर्णचापच्युताञ्शरान्	046a  
दधार समरे वीरः स्वरश्मीनिव भास्करः	046c  
रुधिरोक्षितसर्वाङ्गो भीमसेनो व्यरोचत	047a  
तपनीयनिभैः पुष्पैः पलाश इव कानने	047c  
तत्तु भीमो महाराज कर्णस्य चरितं रणे	048a  
नामृष्यत महेष्वासः क्रोधादुद्वृत्य चक्षुषी	048c  
स कर्णं पञ्चविंशत्या नाराचानां समार्पयत्	049a  
महीधरमिव श्वेतं गूढपादैर्विषोल्बणैः	049c  
तं विव्याध पुनर्भीमः षड्भिरष्टाभिरेव च	050a  
मर्मस्वमरविक्रान्तः सूतपुत्रं महारणे	050c  
ततः कर्णस्य सङ्क्रुद्धो भीमसेनः प्रतापवान्	051a  
चिच्छेद कार्मुकं तूर्णं सर्वोपकरणानि च	051c  
जघान चतुरश्चाश्वान्सूतं च त्वरितः शरैः	052a  
नाराचैरर्करश्म्याभैः कर्णं विव्याध चोरसि	052c  
ते जग्मुर्धरणीं सर्वे कर्णं निर्भिद्य मारिष	053a  
यथा हि जलदं भित्त्वा राजन्सूर्यस्य रश्मयः	053c  
स वैकल्यं महत्प्राप्य छिन्नधन्वा शरार्दितः	054a  
तथा पुरुषमानी स प्रत्यपायाद्रथान्तरम्	054c  
