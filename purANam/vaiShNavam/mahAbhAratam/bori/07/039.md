001  सञ्जय उवाच
001a शरविक्षतगात्रस्तु प्रत्यमित्रमवस्थितम्
001c अभिमन्युः स्मयन्धीमान्दुःशासनमथाब्रवीत्
002a दिष्ट्या पश्यामि सङ्ग्रामे मानिनं शत्रुमागतम्
002c निष्ठुरं त्यक्तधर्माणमाक्रोशनपरायणम्
003a यत्सभायां त्वया राज्ञो धृतराष्ट्रस्य शृण्वतः
003c कोपितः परुषैर्वाक्यैर्धर्मराजो युधिष्ठिरः
003e जयोन्मत्तेन भीमश्च बह्वबद्धं प्रभाषता
004a परवित्तापहारस्य क्रोधस्याप्रशमस्य च
004c लोभस्य ज्ञाननाशस्य द्रोहस्यात्याहितस्य च
005a पितॄणां मम राज्यस्य हरणस्योग्रधन्विनाम्
005c तत्त्वामिदमनुप्राप्तं तत्कोपाद्वै महात्मनाम्
006a सद्यश्चोग्रमधर्मस्य फलं प्राप्नुहि दुर्मते
006c शासितास्म्यद्य ते बाणैः सर्वसैन्यस्य पश्यतः
007a अद्याहमनृणस्तस्य कोपस्य भविता रणे
007c अमर्षितायाः कृष्णायाः काङ्क्षितस्य च मे पितुः
008a अद्य कौरव्य भीमस्य भवितास्म्यनृणो युधि
008c न हि मे मोक्ष्यसे जीवन्यदि नोत्सृजसे रणम्
009a एवमुक्त्वा महाबाहुर्बाणं दुःशासनान्तकम्
009c सन्दधे परवीरघ्नः कालाग्न्यनिलवर्चसम्
010a तस्योरस्तूर्णमासाद्य जत्रुदेशे विभिद्य तम्
010c अथैनं पञ्चविंशत्या पुनश्चैव समर्पयत्
011a स गाढविद्धो व्यथितो रथोपस्थ उपाविशत्
011c दुःशासनो महाराज कश्मलं चाविशन्महत्
012a सारथिस्त्वरमाणस्तु दुःशासनमचेतसम्
012c रणमध्यादपोवाह सौभद्रशरपीडितम्
013a पाण्डवा द्रौपदेयाश्च विराटश्च समीक्ष्य तम्
013c पाञ्चालाः केकयाश्चैव सिंहनादमथानदन्
014a वादित्राणि च सर्वाणि नानालिङ्गानि सर्वशः
014c प्रावादयन्त संहृष्टाः पाण्डूनां तत्र सैनिकाः
015a पश्यन्तः स्मयमानाश्च सौभद्रस्य विचेष्टितम्
015c अत्यन्तवैरिणं दृप्तं दृष्ट्वा शत्रुं पराजितम्
016a धर्ममारुतशक्राणामाश्विनोः प्रतिमास्तथा
016c धारयन्तो ध्वजाग्रेषु द्रौपदेया महारथाः
017a सात्यकिश्चेकितानश्च धृष्टद्युम्नशिखण्डिनौ
017c केकया धृष्टकेतुश्च मत्स्यपाञ्चालसृञ्जयाः
018a पाण्डवाश्च मुदा युक्ता युधिष्ठिरपुरोगमाः
018c अभ्यवर्तन्त सहिता द्रोणानीकं बिभित्सवः
019a ततोऽभवन्महद्युद्धं त्वदीयानां परैः सह
019c जयमाकाङ्क्षमाणानां शूराणामनिवर्तिनाम्
020a दुर्योधनो महाराज राधेयमिदमब्रवीत्
020c पश्य दुःशासनं वीरमभिमन्युवशं गतम्
021a प्रतपन्तमिवादित्यं निघ्नन्तं शात्रवान्रणे
021c सौभद्रमुद्यतास्त्रातुमभिधावन्ति पाण्डवाः
022a ततः कर्णः शरैस्तीक्ष्णैरभिमन्युं दुरासदम्
022c अभ्यवर्षत सङ्क्रुद्धः पुत्रस्य हितकृत्तव
023a तस्य चानुचरांस्तीक्ष्णैर्विव्याध परमेषुभिः
023c अवज्ञापूर्वकं वीरः सौभद्रस्य रणाजिरे
024a अभिमन्युस्तु राधेयं त्रिसप्तत्या शिलीमुखैः
024c अविध्यत्त्वरितो राजन्द्रोणं प्रेप्सुर्महामनाः
025a तं तदा नाशकत्कश्चिद्द्रोणाद्वारयितुं रणे
025c आरुजन्तं रथश्रेष्ठान्वज्रहस्तमिवासुरान्
026a ततः कर्णो जयप्रेप्सुर्मानी सर्वधनुर्भृताम्
026c सौभद्रं शतशोऽविध्यदुत्तमास्त्राणि दर्शयन्
027a सोऽस्त्रैरस्त्रविदां श्रेष्ठो रामशिष्यः प्रतापवान्
027c समरे शत्रुदुर्धर्षमभिमन्युमपीडयत्
028a स तथा पीड्यमानस्तु राधेयेनास्त्रवृष्टिभिः
028c समरेऽमरसङ्काशः सौभद्रो न व्यषीदत
029a ततः शिलाशितैस्तीक्ष्णैर्भल्लैः सन्नतपर्वभिः
029c छित्त्वा धनूंषि शूराणामार्जुनिः कर्णमार्दयत्
029e स ध्वजं कार्मुकं चास्य छित्त्वा भूमौ न्यपातयत्
030a ततः कृच्छ्रगतं कर्णं दृष्ट्वा कर्णादनन्तरः
030c सौभद्रमभ्ययात्तूर्णं दृढमुद्यम्य कार्मुकम्
031a तत उच्चुक्रुशुः पार्थास्तेषां चानुचरा जनाः
031c वादित्राणि च सञ्जघ्नुः सौभद्रं चापि तुष्टुवुः

