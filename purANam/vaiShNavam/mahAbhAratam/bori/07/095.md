सञ्जय उवाच	001  
ततः स सात्यकिर्धीमान्महात्मा वृष्णिपुङ्गवः	001a  
सुदर्शनं निहत्याजौ यन्तारमिदमब्रवीत्	001c  
रथाश्वनागकलिलं शरशक्त्यूर्मिमालिनम्	002a  
खड्गमत्स्यं गदाग्राहं शूरायुधमहास्वनम्	002c  
प्राणापहारिणं रौद्रं वादित्रोत्क्रुष्टनादितम्	003a  
योधानामसुखस्पर्शं दुर्धर्षमजयैषिणाम्	003c  
तीर्णाः स्म दुस्तरं तात द्रोणानीकमहार्णवम्	004a  
जलसन्धबलेनाजौ पुरुषादैरिवावृतम्	004c  
अतोऽन्यं पृतनाशेषं मन्ये कुनदिकामिव	005a  
तर्तव्यामल्पसलिलां चोदयाश्वानसम्भ्रमम्	005c  
हस्तप्राप्तमहं मन्ये साम्प्रतं सव्यसाचिनम्	006a  
निर्जित्य दुर्धरं द्रोणं सपदानुगमाहवे	006c  
हार्दिक्यं योधवर्यं च प्राप्तं मन्ये धनञ्जयम्	007a  
न हि मे जायते त्रासो दृष्ट्वा सैन्यान्यनेकशः	007c  
वह्नेरिव प्रदीप्तस्य ग्रीष्मे शुष्कं तृणोलपम्	007e  
पश्य पाण्डवमुख्येन यातां भूमिं किरीटिना	008a  
पत्त्यश्वरथनागौघैः पतितैर्विषमीकृताम्	008c  
अभ्याशस्थमहं मन्ये श्वेताश्वं कृष्णसारथिम्	009a  
स एष श्रूयते शब्दो गाण्डीवस्यामितौजसः	009c  
यादृशानि निमित्तानि मम प्रादुर्भवन्ति वै	010a  
अनस्तङ्गत आदित्ये हन्ता सैन्धवमर्जुनः	010c  
शनैर्विश्रम्भयन्नश्वान्याहि यत्तोऽरिवाहिनीम्	011a  
यत्रैते सतनुत्राणाः सुयोधनपुरोगमाः	011c  
दंशिताः क्रूरकर्माणः काम्बोजा युद्धदुर्मदाः	012a  
शरबाणासनधरा यवनाश्च प्रहारिणः	012c  
शकाः किराता दरदा बर्बरास्ताम्रलिप्तकाः	013a  
अन्ये च बहवो म्लेच्छा विविधायुधपाणयः	013c  
मामेवाभिमुखाः सर्वे तिष्ठन्ति समरार्थिनः	013e  
एतान्सरथनागाश्वान्निहत्याजौ सपत्तिनः	014a  
इदं दुर्गं महाघोरं तीर्णमेवोपधारय	014c  
सूत उवाच	015  
न सम्भ्रमो मे वार्ष्णेय विद्यते सत्यविक्रम	015a  
यद्यपि स्यात्सुसङ्क्रुद्धो जामदग्न्योऽग्रतः स्थितः	015c  
द्रोणो वा रथिनां श्रेष्ठः कृपो मद्रेश्वरोऽपि वा	016a  
तथापि सम्भ्रमो न स्यात्त्वामाश्रित्य महाभुज	016c  
त्वया सुबहवो युद्धे निर्जिताः शत्रुसूदन	017a  
न च मे सम्भ्रमः कश्चिद्भूतपूर्वः कदाचन	017c  
किमु चैतत्समासाद्य वीर संयुगगोष्पदम्	017e  
आयुष्मन्कतरेण त्वा प्रापयामि धनञ्जयम्	018a  
केषां क्रुद्धोऽसि वार्ष्णेय केषां मृत्युरुपस्थितः	018c  
केषां संयमनीमद्य गन्तुमुत्सहते मनः	018e  
के त्वां युधि पराक्रान्तं कालान्तकयमोपमम्	019a  
दृष्ट्वा विक्रमसम्पन्नं विद्रविष्यन्ति संयुगे	019c  
केषां वैवस्वतो राजा स्मरतेऽद्य महाभुज	019e  
सात्यकिरुवाच	020  
मुण्डानेतान्हनिष्यामि दानवानिव वासवः	020a  
प्रतिज्ञां पारयिष्यामि काम्बोजानेव मा वह	020c  
अद्यैषां कदनं कृत्वा क्षिप्रं यास्यामि पाण्डवम्	020e  
अद्य द्रक्ष्यन्ति मे वीर्यं कौरवाः ससुयोधनाः	021a  
मुण्डानीके हते सूत सर्वसैन्येषु चासकृत्	021c  
अद्य कौरवसैन्यस्य दीर्यमाणस्य संयुगे	022a  
श्रुत्वा विरावं बहुधा सन्तप्स्यति सुयोधनः	022c  
अद्य पाण्डवमुख्यस्य श्वेताश्वस्य महात्मनः	023a  
आचार्यककृतं मार्गं दर्शयिष्यामि संयुगे	023c  
अद्य मद्बाणनिहतान्योधमुख्यान्सहस्रशः	024a  
दृष्ट्वा दुर्योधनो राजा पश्चात्तापं गमिष्यति	024c  
अद्य मे क्षिप्रहस्तस्य क्षिपतः सायकोत्तमान्	025a  
अलातचक्रप्रतिमं धनुर्द्रक्ष्यन्ति कौरवाः	025c  
मत्सायकचिताङ्गानां रुधिरं स्रवतां बहु	026a  
सैनिकानां वधं दृष्ट्वा सन्तप्स्यति सुयोधनः	026c  
अद्य मे क्रुद्धरूपस्य निघ्नतश्च वरान्वरान्	027a  
द्विरर्जुनमिमं लोकं मंस्यते स सुयोधनः	027c  
अद्य राजसहस्राणि निहतानि मया रणे	028a  
दृष्ट्वा दुर्योधनो राजा सन्तप्स्यति महामृधे	028c  
अद्य स्नेहं च भक्तिं च पाण्डवेषु महात्मसु	029a  
हत्वा राजसहस्राणि दर्शयिष्यामि राजसु	029c  
सञ्जय उवाच	030  
एवमुक्तस्तदा सूतः शिक्षितान्साधुवाहिनः	030a  
शशाङ्कसन्निकाशान्वै वाजिनोऽचूचुदद्भृशम्	030c  
ते पिबन्त इवाकाशं युयुधानं हयोत्तमाः	031a  
प्रापयन्यवनाञ्शीघ्रं मनःपवनरंहसः	031c  
सात्यकिं ते समासाद्य पृतनास्वनिवर्तिनम्	032a  
बहवो लघुहस्ताश्च शरवर्षैरवाकिरन्	032c  
तेषामिषूनथास्त्राणि वेगवन्नतपर्वभिः	033a  
अच्छिनत्सात्यकी राजन्नैनं ते प्राप्नुवञ्शराः	033c  
रुक्मपुङ्खैः सुनिशितैर्गार्ध्रपत्रैरजिह्मगैः	034a  
उच्चकर्त शिरांस्युग्रो यवनानां भुजानपि	034c  
शैक्यायसानि वर्माणि कांस्यानि च समन्ततः	035a  
भित्त्वा देहांस्तथा तेषां शरा जग्मुर्महीतलम्	035c  
ते हन्यमाना वीरेण म्लेच्छाः सात्यकिना रणे	036a  
शतशो न्यपतंस्तत्र व्यसवो वसुधातले	036c  
सुपूर्णायतमुक्तैस्तानव्यवच्छिन्नपिण्डितैः	037a  
पञ्च षट्सप्त चाष्टौ च बिभेद यवनाञ्शरैः	037c  
काम्बोजानां सहस्रैस्तु शकानां च विशां पते	038a  
शबराणां किरातानां बर्बराणां तथैव च	038c  
अगम्यरूपां पृथिवीं मांसशोणितकर्दमाम्	039a  
कृतवांस्तत्र शैनेयः क्षपयंस्तावकं बलम्	039c  
दस्यूनां सशिरस्त्राणैः शिरोभिर्लूनमूर्धजैः	040a  
तत्र तत्र मही कीर्णा विबर्हैरण्डजैरिव	040c  
रुधिरोक्षितसर्वाङ्गैस्तैस्तदायोधनं बभौ	041a  
कबन्धैः संवृतं सर्वं ताम्राभ्रैः खमिवावृतम्	041c  
वज्राशनिसमस्पर्शैः सुपर्वभिरजिह्मगैः	042a  
ते साश्वयाना निहताः समावव्रुर्वसुन्धराम्	042c  
अल्पावशिष्टाः सम्भग्नाः कृच्छ्रप्राणा विचेतसः	043a  
जिताः सङ्ख्ये महाराज युयुधानेन दंशिताः	043c  
पार्ष्णिभिश्च कशाभिश्च ताडयन्तस्तुरङ्गमान्	044a  
जवमुत्तममास्थाय सर्वतः प्राद्रवन्भयात्	044c  
काम्बोजसैन्यं विद्राव्य दुर्जयं युधि भारत	045a  
यवनानां च तत्सैन्यं शकानां च महद्बलम्	045c  
स ततः पुरुषव्याघ्रः सात्यकिः सत्यविक्रमः	046a  
प्रहृष्टस्तावकाञ्जित्वा सूतं याहीत्यचोदयत्	046c  
तं यान्तं पृष्ठगोप्तारमर्जुनस्य विशां पते	047a  
चारणाः प्रेक्ष्य संहृष्टास्त्वदीयाश्चाप्यपूजयन्	047c  
