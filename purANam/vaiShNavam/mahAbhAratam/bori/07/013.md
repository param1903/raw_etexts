001  सञ्जय उवाच
001a ततः स पाण्डवानीके जनयंस्तुमुलं महत्
001c व्यचरत्पाण्डवान्द्रोणो दहन्कक्षमिवानलः
002a निर्दहन्तमनीकानि साक्षादग्निमिवोत्थितम्
002c दृष्ट्वा रुक्मरथं युद्धे समकम्पन्त सृञ्जयाः
003a प्रततं चास्यमानस्य धनुषोऽस्याशुकारिणः
003c ज्याघोषः श्रूयतेऽत्यर्थं विस्फूर्जितमिवाशनेः
004a रथिनः सादिनश्चैव नागानश्वान्पदातिनः
004c रौद्रा हस्तवता मुक्ताः प्रमथ्नन्ति स्म सायकाः
005a नानद्यमानः पर्जन्यः सानिलः शुचिसङ्क्षये
005c अश्मवर्षमिवावर्षत्परेषामावहद्भयम्
006a व्यचरत्स तदा राजन्सेनां विक्षोभयन्प्रभुः
006c वर्धयामास सन्त्रासं शात्रवाणाममानुषम्
007a तस्य विद्युदिवाभ्रेषु चापं हेमपरिष्कृतम्
007c भ्रमद्रथाम्बुदे तस्मिन्दृश्यते स्म पुनः पुनः
008a स वीरः सत्यवान्प्राज्ञो धर्मनित्यः सुदारुणः
008c युगान्तकाले यन्तेव रौद्रां प्रास्कन्दयन्नदीम्
009a अमर्षवेगप्रभवां क्रव्यादगणसङ्कुलाम्
009c बलौघैः सर्वतः पूर्णां वीरवृक्षापहारिणीम्
010a शोणितोदां रथावर्तां हस्त्यश्वकृतरोधसम्
010c कवचोडुपसंयुक्तां मांसपङ्कसमाकुलाम्
011a मेदोमज्जास्थिसिकतामुष्णीषवरफेनिलाम्
011c सङ्ग्रामजलदापूर्णां प्रासमत्स्यसमाकुलाम्
012a नरनागाश्वसम्भूतां शरवेगौघवाहिनीम्
012c शरीरदारुशृङ्गाटां भुजनागसमाकुलाम्
013a उत्तमाङ्गोपलतलां निस्त्रिंशझषसेविताम्
013c रथनागह्रदोपेतां नानाभरणनीरजाम्
014a महारथशतावर्तां भूमिरेणूर्मिमालिनीम्
014c महावीर्यवतां सङ्ख्ये सुतरां भीरुदुस्तराम्
015a शूरव्यालसमाकीर्णां प्राणिवाणिजसेविताम्
015c छिन्नच्छत्रमहाहंसां मुकुटाण्डजसङ्कुलाम्
016a चक्रकूर्मां गदानक्रां शरक्षुद्रझषाकुलाम्
016c बडगृध्रसृगालानां घोरसङ्घैर्निषेविताम्
017a निहतान्प्राणिनः सङ्ख्ये द्रोणेन बलिना शरैः
017c वहन्तीं पितृलोकाय शतशो राजसत्तम
018a शरीरशतसम्बाधां केशशैवलशाद्वलाम्
018c नदीं प्रावर्तयद्राजन्भीरूणां भयवर्धिनीम्
019a तं जयन्तमनीकानि तानि तान्येव भारत
019c सर्वतोऽभ्यद्रवन्द्रोणं युधिष्ठिरपुरोगमाः
020a तानभिद्रवतः शूरांस्तावका दृढकार्मुकाः
020c सर्वतः प्रत्यगृह्णन्त तदभूल्लोमहर्षणम्
021a शतमायस्तु शकुनिः सहदेवं समाद्रवत्
021c सनियन्तृध्वजरथं विव्याध निशितैः शरैः
022a तस्य माद्रीसुतः केतुं धनुः सूतं हयानपि
022c नातिक्रुद्धः शरैश्छित्त्वा षष्ट्या विव्याध मातुलम्
023a सौबलस्तु गदां गृह्य प्रचस्कन्द रथोत्तमात्
023c स तस्य गदया राजन्रथात्सूतमपातयत्
024a ततस्तौ विरथौ राजन्गदाहस्तौ महाबलौ
024c चिक्रीडतू रणे शूरौ सशृङ्गाविव पर्वतौ
025a द्रोणः पाञ्चालराजानं विद्ध्वा दशभिराशुगैः
025c बहुभिस्तेन चाभ्यस्तस्तं विव्याध शताधिकैः
026a विविंशतिं भीमसेनो विंशत्या निशितैः शरैः
026c विद्ध्वा नाकम्पयद्वीरस्तदद्भुतमिवाभवत्
027a विविंशतिस्तु सहसा व्यश्वकेतुशरासनम्
027c भीमं चक्रे महाराज ततः सैन्यान्यपूजयन्
028a स तन्न ममृषे वीरः शत्रोर्विजयमाहवे
028c ततोऽस्य गदया दान्तान्हयान्सर्वानपातयत्
029a शल्यस्तु नकुलं वीरः स्वस्रीयं प्रियमात्मनः
029c विव्याध प्रहसन्बाणैर्लाडयन्कोपयन्निव
030a तस्याश्वानातपत्रं च ध्वजं सूतमथो धनुः
030c निपात्य नकुलः सङ्ख्ये शङ्खं दध्मौ प्रतापवान्
031a धृष्टकेतुः कृपेनास्ताञ्छित्त्वा बहुविधाञ्शरान्
031c कृपं विव्याध सप्तत्या लक्ष्म चास्याहरत्त्रिभिः
032a तं कृपः शरवर्षेण महता समवाकिरत्
032c निवार्य च रणे विप्रो धृष्टकेतुमयोधयत्
033a सात्यकिः कृतवर्माणं नाराचेन स्तनान्तरे
033c विद्ध्वा विव्याध सप्तत्या पुनरन्यैः स्मयन्निव
034a सप्तसप्ततिभिर्भोजस्तं विद्ध्वा निशितैः शरैः
034c नाकम्पयत शैनेयं शीघ्रो वायुरिवाचलम्
035a सेनापतिः सुशर्माणं शीघ्रं मर्मस्वताडयत्
035c स चापि तं तोमरेण जत्रुदेशे अताडयत्
036a वैकर्तनं तु समरे विराटः प्रत्यवारयत्
036c सह मत्स्यैर्महावीर्यैस्तदद्भुतमिवाभवत्
037a तत्पौरुषमभूत्तत्र सूतपुत्रस्य दारुणम्
037c यत्सैन्यं वारयामास शरैः सन्नतपर्वभिः
038a द्रुपदस्तु स्वयं राजा भगदत्तेन सङ्गतः
038c तयोर्युद्धं महाराज चित्ररूपमिवाभवत्
038e भूतानां त्रासजननं चक्रातेऽस्त्रविशारदौ
039a भूरिश्रवा रणे राजन्याज्ञसेनिं महारथम्
039c महता सायकौघेन छादयामास वीर्यवान्
040a शिखण्डी तु ततः क्रुद्धः सौमदत्तिं विशाम्पते
040c नवत्या सायकानां तु कम्पयामास भारत
041a राक्षसौ भीमकर्माणौ हैडिम्बालम्बुसावुभौ
041c चक्रातेऽत्यद्भुतं युद्धं परस्परवधैषिणौ
042a मायाशतसृजौ दृप्तौ मायाभिरितरेतरम्
042c अन्तर्हितौ चेरतुस्तौ भृशं विस्मयकारिणौ
043a चेकितानोऽनुविन्देन युयुधे त्वतिभैरवम्
043c यथा देवासुरे युद्धे बलशक्रौ महाबलौ
044a लक्ष्मणः क्षत्रदेवेन विमर्दमकरोद्भृशम्
044c यथा विष्णुः पुरा राजन्हिरण्याक्षेण संयुगे
045a ततः प्रजविताश्वेन विधिवत्कल्पितेन च
045c रथेनाभ्यपतद्राजन्सौभद्रं पौरवो नदन्
046a ततोऽभियाय त्वरितो युद्धाकाङ्क्षी महाबलः
046c तेन चक्रे महद्युद्धमभिमन्युररिन्दमः
047a पौरवस्त्वथ सौभद्रं शरव्रातैरवाकिरत्
047c तस्यार्जुनिर्ध्वजं छत्रं धनुश्चोर्व्यामपातयत्
048a सौभद्रः पौरवं त्वन्यैर्विद्ध्वा सप्तभिराशुगैः
048c पञ्चभिस्तस्य विव्याध हयान्सूतं च सायकैः
049a ततः संहर्षयन्सेनां सिंहवद्विनदन्मुहुः
049c समादत्तार्जुनिस्तूर्णं पौरवान्तकरं शरम्
050a द्वाभ्यां शराभ्यां हार्दिक्यश्चकर्त सशरं धनुः
050c तदुत्सृज्य धनुश्छिन्नं सौभद्रः परवीरहा
050e उद्बबर्ह सितं खड्गमाददानः शरावरम्
051a स तेनानेकतारेण चर्मणा कृतहस्तवत्
051c भ्रान्तासिरचरन्मार्गान्दर्शयन्वीर्यमात्मनः
052a भ्रामितं पुनरुद्भ्रान्तमाधूतं पुनरुच्छ्रितम्
052c चर्मनिस्त्रिंशयो राजन्निर्विशेषमदृश्यत
053a स पौरवरथस्येषामाप्लुत्य सहसा नदन्
053c पौरवं रथमास्थाय केशपक्षे परामृशत्
054a जघानास्य पदा सूतमसिनापातयद्ध्वजम्
054c विक्षोभ्याम्भोनिधिं तार्क्ष्यस्तं नागमिव चाक्षिपत्
055a तमाकलितकेशान्तं ददृशुः सर्वपार्थिवाः
055c उक्षाणमिव सिंहेन पात्यमानमचेतनम्
056a तमार्जुनिवशं प्राप्तं कृष्यमाणमनाथवत्
056c पौरवं पतितं दृष्ट्वा नामृष्यत जयद्रथः
057a स बर्हिणमहावाजं किङ्किणीशतजालवत्
057c चर्म चादाय खड्गं च नदन्पर्यपतद्रथात्
058a ततः सैन्धवमालोक्य कार्ष्णिरुत्सृज्य पौरवम्
058c उत्पपात रथात्तूर्णं श्येनवन्निपपात च
059a प्रासपट्टिशनिस्त्रिंशाञ्शत्रुभिः सम्प्रवेरितान्
059c चिच्छेदाथासिना कार्ष्णिश्चर्मणा संरुरोध च
060a स दर्शयित्वा सैन्यानां स्वबाहुबलमात्मनः
060c तमुद्यम्य महाखड्गं चर्म चाथ पुनर्बली
061a वृद्धक्षत्रस्य दायादं पितुरत्यन्तवैरिणम्
061c ससाराभिमुखः शूरः शार्दूल इव कुञ्जरम्
062a तौ परस्परमासाद्य खड्गदन्तनखायुधौ
062c हृष्टवत्सम्प्रजह्राते व्याघ्रकेसरिणाविव
063a सम्पातेष्वभिपातेषु निपातेष्वसिचर्मणोः
063c न तयोरन्तरं कश्चिद्ददर्श नरसिंहयोः
064a अवक्षेपोऽसिनिर्ह्रादः शस्त्रान्तरनिदर्शनम्
064c बाह्यान्तरनिपातश्च निर्विशेषमदृश्यत
065a बाह्यमाभ्यन्तरं चैव चरन्तौ मार्गमुत्तमम्
065c ददृशाते महात्मानौ सपक्षाविव पर्वतौ
066a ततो विक्षिपतः खड्गं सौभद्रस्य यशस्विनः
066c शरावरणपक्षान्ते प्रजहार जयद्रथः
067a रुक्मपक्षान्तरे सक्तस्तस्मिंश्चर्मणि भास्वरे
067c सिन्धुराजबलोद्धूतः सोऽभज्यत महानसिः
068a भग्नमाज्ञाय निस्त्रिंशमवप्लुत्य पदानि षट्
068c सोऽदृश्यत निमेषेण स्वरथं पुनरास्थितः
069a तं कार्ष्णिं समरान्मुक्तमास्थितं रथमुत्तमम्
069c सहिताः सर्वराजानः परिवव्रुः समन्ततः
070a ततश्चर्म च खड्गं च समुत्क्षिप्य महाबलः
070c ननादार्जुनदायादः प्रेक्षमाणो जयद्रथम्
071a सिन्धुराजं परित्यज्य सौभद्रः परवीरहा
071c तापयामास तत्सैन्यं भुवनं भास्करो यथा
072a तस्य सर्वायसीं शक्तिं शल्यः कनकभूषणाम्
072c चिक्षेप समरे घोरां दीप्तामग्निशिखामिव
073a तामवप्लुत्य जग्राह सकोशं चाकरोदसिम्
073c वैनतेयो यथा कार्ष्णिः पतन्तमुरगोत्तमम्
074a तस्य लाघवमाज्ञाय सत्त्वं चामिततेजसः
074c सहिताः सर्वराजानः सिंहनादमथानदन्
075a ततस्तामेव शल्यस्य सौभद्रः परवीरहा
075c मुमोच भुजवीर्येण वैडूर्यविकृताजिराम्
076a सा तस्य रथमासाद्य निर्मुक्तभुजगोपमा
076c जघान सूतं शल्यस्य रथाच्चैनमपातयत्
077a ततो विराटद्रुपदौ धृष्टकेतुर्युधिष्ठिरः
077c सात्यकिः केकया भीमो धृष्टद्युम्नशिखण्डिनौ
077e यमौ च द्रौपदेयाश्च साधु साध्विति चुक्रुशुः
078a बाणशब्दाश्च विविधाः सिंहनादाश्च पुष्कलाः
078c प्रादुरासन्हर्षयन्तः सौभद्रमपलायिनम्
078e तन्नामृष्यन्त पुत्रास्ते शत्रोर्विजयलक्षणम्
079a अथैनं सहसा सर्वे समन्तान्निशितैः शरैः
079c अभ्याकिरन्महाराज जलदा इव पर्वतम्
080a तेषां च प्रियमन्विच्छन्सूतस्य च पराभवात्
080c आर्तायनिरमित्रघ्नः क्रुद्धः सौभद्रमभ्ययात्

