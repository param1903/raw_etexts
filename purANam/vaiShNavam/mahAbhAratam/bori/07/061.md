धृतराष्ट्र उवाच	001  
श्वोभूते किमकार्षुस्ते दुःखशोकसमन्विताः	001a  
अभिमन्यौ हते तत्र के वायुध्यन्त मामकाः	001c  
जानन्तस्तस्य कर्माणि कुरवः सव्यसाचिनः	002a  
कथं तत्किल्बिषं कृत्वा निर्भया ब्रूहि मामकाः	002c  
पुत्रशोकाभिसन्तप्तं क्रुद्धं मृत्युमिवान्तकम्	003a  
आयान्तं पुरुषव्याघ्रं कथं ददृशुराहवे	003c  
कपिराजध्वजं सङ्ख्ये विधुन्वानं महद्धनुः	004a  
दृष्ट्वा पुत्रपरिद्यूनं किमकुर्वन्त मामकाः	004c  
किं नु सञ्जय सङ्ग्रामे वृत्तं दुर्योधनं प्रति	005a  
परिदेवो महानत्र श्रुतो मे नाभिनन्दनम्	005c  
बभूवुर्ये मनोग्राह्याः शब्दाः श्रुतिसुखावहाः	006a  
न श्रूयन्तेऽद्य ते सर्वे सैन्धवस्य निवेशने	006c  
स्तुवतां नाद्य श्रूयन्ते पुत्राणां शिबिरे मम	007a  
सूतमागधसङ्घानां नर्तकानां च सर्वशः	007c  
शब्देन नादिताभीक्ष्णमभवद्यत्र मे श्रुतिः	008a  
दीनानामद्य तं शब्दं न शृणोमि समीरितम्	008c  
निवेशने सत्यधृतेः सोमदत्तस्य सञ्जय	009a  
आसीनोऽहं पुरा तात शब्दमश्रौषमुत्तमम्	009c  
तदद्य हीनपुण्योऽहमार्तस्वरनिनादितम्	010a  
निवेशनं हतोत्साहं पुत्राणां मम लक्षये	010c  
विविंशतेर्दुर्मुखस्य चित्रसेनविकर्णयोः	011a  
अन्येषां च सुतानां मे न तथा श्रूयते ध्वनिः	011c  
ब्राह्मणाः क्षत्रिया वैश्या यं शिष्याः पर्युपासते	012a  
द्रोणपुत्रं महेष्वासं पुत्राणां मे परायणम्	012c  
वितण्डालापसल्लापैर्हुतयाचितवन्दितैः	013a  
गीतैश्च विविधैरिष्टै रमते यो दिवानिशम्	013c  
उपास्यमानो बहुभिः कुरुपाण्डवसात्वतैः	014a  
सूत तस्य गृहे शब्धो नाद्य द्रौणेर्यथा पुरा	014c  
द्रोणपुत्रं महेष्वासं गायना नर्तकाश्च ये	015a  
अत्यर्थमुपतिष्ठन्ति तेषां न श्रूयते ध्वनिः	015c  
विन्दानुविन्दयोः सायं शिबिरे यो महाध्वनिः	016a  
श्रूयते सोऽद्य न तथा केकयानां च वेश्मसु	016c  
नित्यप्रमुदितानां च तालगीतस्वनो महान्	017a  
नृत्यतां श्रूयते तात गणानां सोऽद्य न ध्वनिः	017c  
सप्ततन्तून्वितन्वाना यमुपासन्ति याजकाः	018a  
सौमदत्तिं श्रुतनिधिं तेषां न श्रूयते ध्वनिः	018c  
ज्याघोषो ब्रह्मघोषश्च तोमरासिरथध्वनिः	019a  
द्रोणस्यासीदविरतो गृहे तन्न शृणोम्यहम्	019c  
नानादेशसमुत्थानां गीतानां योऽभवत्स्वनः	020a  
वादित्रनादितानां च सोऽद्य न श्रूयते महान्	020c  
यदा प्रभृत्युपप्लव्याच्छान्तिमिच्छञ्जनार्दनः	021a  
आगतः सर्वभूतानामनुकम्पार्थमच्युतः	021c  
ततोऽहमब्रुवं सूत मन्दं दुर्योधनं तदा	022a  
वासुदेवेन तीर्थेन पुत्र संशाम्य पाण्डवैः	022c  
कालप्राप्तमहं मन्ये मा त्वं दुर्योधनातिगाः	023a  
शमे चेद्याचमानं त्वं प्रत्याख्यास्यसि केशवम्	023c  
हितार्थमभिजल्पन्तं न तथास्त्यपराजयः	023e  
प्रत्याचष्ट स दाशार्हमृषभं सर्वधन्विनाम्	024a  
अनुनेयानि जल्पन्तमनयान्नान्वपद्यत	024c  
ततो दुःशासनस्यैव कर्णस्य च मतं द्वयोः	025a  
अन्ववर्तत हित्वा मां कृष्टः कालेन दुर्मतिः	025c  
न ह्यहं द्यूतमिच्छामि विदुरो न प्रशंसति	026a  
सैन्धवो नेच्छते द्यूतं भीष्मो न द्यूतमिच्छति	026c  
शल्यो भूरिश्रवाश्चैव पुरुमित्रो जयस्तथा	027a  
अश्वत्थामा कृपो द्रोणो द्यूतं नेच्छन्ति सञ्जय	027c  
एतेषां मतमाज्ञाय यदि वर्तेत पुत्रकः	028a  
सज्ञातिमित्रः ससुहृच्चिरं जीवेदनामयः	028c  
श्लक्ष्णा मधुरसम्भाषा ज्ञातिमध्ये प्रियंवदाः	029a  
कुलीनाः सम्मताः प्राज्ञाः सुखं प्राप्स्यन्ति पाण्डवाः	029c  
धर्मापेक्षो नरो नित्यं सर्वत्र लभते सुखम्	030a  
प्रेत्यभावे च कल्याणं प्रसादं प्रतिपद्यते	030c  
अर्हन्त्यर्धं पृथिव्यास्ते भोक्तुं सामर्थ्यसाधनाः	031a  
तेषामपि समुद्रान्ता पितृपैतामही मही	031c  
नियुज्यमानाः स्थास्यन्ति पाण्डवा धर्मवर्त्मनि	032a  
सन्ति नो ज्ञातयस्तात येषां श्रोष्यन्ति पाण्डवाः	032c  
शल्यस्य सोमदत्तस्य भीष्मस्य च महात्मनः	033a  
द्रोणस्याथ विकर्णस्य बाह्लिकस्य कृपस्य च	033c  
अन्येषां चैव वृद्धानां भरतानां महात्मनाम्	034a  
त्वदर्थं ब्रुवतां तात करिष्यन्ति वचो हितम्	034c  
कं वा त्वं मन्यसे तेषां यस्त्वा ब्रूयादतोऽन्यथा	035a  
कृष्णो न धर्मं सञ्जह्यात्सर्वे ते च त्वदन्वयाः	035c  
मयापि चोक्तास्ते वीरा वचनं धर्मसंहितम्	036a  
नान्यथा प्रकरिष्यन्ति धर्मात्मानो हि पाण्डवाः	036c  
इत्यहं विलपन्सूत बहुशः पुत्रमुक्तवान्	037a  
न च मे श्रुतवान्मूढो मन्ये कालस्य पर्ययम्	037c  
वृकोदरार्जुनौ यत्र वृष्णिवीरश्च सात्यकिः	038a  
उत्तमौजाश्च पाञ्चाल्यो युधामन्युश्च दुर्जयः	038c  
धृष्टद्युम्नश्च दुर्धर्षः शिखण्डी चापराजितः	039a  
अश्मकाः केकयाश्चैव क्षत्रधर्मा च सौमकिः	039c  
चैद्यश्च चेकितानश्च पुत्रः काश्यस्य चाभिभुः	040a  
द्रौपदेया विराटश्च द्रुपदश्च महारथः	040c  
यमौ च पुरुषव्याघ्रौ मन्त्री च मधुसूदनः	040e  
क एताञ्जातु युध्येत लोकेऽस्मिन्वै जिजीविषुः	041a  
दिव्यमस्त्रं विकुर्वाणान्संहरेयुररिन्दमाः	041c  
अन्यो दुर्योधनात्कर्णाच्छकुनेश्चापि सौबलात्	042a  
दुःशासनचतुर्थानां नान्यं पश्यामि पञ्चमम्	042c  
येषामभीशुहस्तः स्याद्विष्वक्सेनो रथे स्थितः	043a  
सन्नद्धश्चार्जुनो योद्धा तेषां नास्ति पराजयः	043c  
तेषां मम विलापानां न हि दुर्योधनः स्मरेत्	044a  
हतौ हि पुरुषव्याघ्रौ भीष्मद्रोणौ त्वमात्थ मे	044c  
तेषां विदुरवाक्यानामुक्तानां दीर्घदर्शिनाम्	045a  
दृष्ट्वेमां फलनिर्वृत्तिं मन्ये शोचन्ति पुत्रकाः	045c  
हिमात्यये यथा कक्षं शुष्कं वातेरितो महान्	046a  
अग्निर्दहेत्तथा सेनां मामिकां स धनञ्जयः	046c  
आचक्ष्व तद्धि नः सर्वं कुशलो ह्यसि सञ्जय	047a  
यदुपायात्तु सायाह्ने कृत्वा पार्थस्य किल्बिषम्	047c  
अभिमन्यौ हते तात कथमासीन्मनो हि वः	047e  
न जातु तस्य कर्माणि युधि गाण्डीवधन्वनः	048a  
अपकृत्वा महत्तात सोढुं शक्ष्यन्ति मामकाः	048c  
किं नु दुर्योधनः कृत्यं कर्णः कृत्यं किमब्रवीत्	049a  
दुःशासनः सौबलश्च तेषामेवं गते अपि	049c  
सर्वेषां समवेतानां पुत्राणां मम सञ्जय	049e  
यद्वृत्तं तात सङ्ग्रामे मन्दस्यापनयैर्भृशम्	050a  
लोभानुगतदुर्बुद्धेः क्रोधेन विकृतात्मनः	050c  
राज्यकामस्य मूढस्य रागोपहतचेतसः	051a  
दुर्नीतं वा सुनीतं वा तन्ममाचक्ष्व सञ्जय	051c  
