सञ्जय उवाच	001  
तदुदीर्णगजाश्वौघं बलं तव जनाधिप	001a  
पाण्डुसेनामभिद्रुत्य योधयामास सर्वतः	001c  
पाञ्चालाः कुरवश्चैव योधयन्तः परस्परम्	002a  
यमराष्ट्राय महते परलोकाय दीक्षिताः	002c  
शूराः शूरैः समागम्य शरतोमरशक्तिभिः	003a  
विव्यधुः समरे तूर्णं निन्युश्चैव यमक्षयम्	003c  
रथिनां रथिभिः सार्धं रुधिरस्रावि दारुणम्	004a  
प्रावर्तत महद्युद्धं निघ्नतामितरेतरम्	004c  
वारणाश्च महाराज समासाद्य परस्परम्	005a  
विषाणैर्दारयामासुः सङ्क्रुद्धाश्च मदोत्कटाः	005c  
हयारोहान्हयारोहाः प्रासशक्तिपरश्वधैः	006a  
बिभिदुस्तुमुले युद्धे प्रार्थयन्तो महद्यशः	006c  
पत्तयश्च महाबाहो शतशः शस्त्रपाणयः	007a  
अन्योन्यमार्दयन्राजन्नित्ययत्ताः पराक्रमे	007c  
गोत्राणां नामधेयानां कुलानां चैव मारिष	008a  
श्रवणाद्धि विजानीमः पाञ्चालान्कुरुभिः सह	008c  
अन्योन्यं समरे योधाः शरशक्तिपरश्वधैः	009a  
प्रेषयन्परलोकाय विचरन्तो ह्यभीतवत्	009c  
शरैर्दश दिशो राजंस्तेषां मुक्तैः सहस्रशः	010a  
न भ्राजन्त यथापूर्वं भास्करेऽस्तं गतेऽपि च	010c  
तथा प्रयुध्यमानेषु पाण्डवेयेषु निर्भयः	011a  
दुर्योधनो महाराज व्यवगाहत तद्बलम्	011c  
सैन्धवस्य वधेनैव भृशं दुःखसमन्वितः	012a  
मर्तव्यमिति सञ्चिन्त्य प्राविशत्तु द्विषद्बलम्	012c  
नादयन्रथघोषेण कम्पयन्निव मेदिनीम्	013a  
अभ्यवर्तत पुत्रस्ते पाण्डवानामनीकिनीम्	013c  
स सन्निपातस्तुमुलस्तस्य तेषां च भारत	014a  
अभवत्सर्वसैन्यानामभावकरणो महान्	014c  
मध्यन्दिनगतं सूर्यं प्रतपन्तं गभस्तिभिः	015a  
तथा तव सुतं मध्ये प्रतपन्तं शरोर्मिभिः	015c  
न शेकुर्भारतं युद्धे पाण्डवाः समवेक्षितुम्	016a  
पलायने कृतोत्साहा निरुत्साहा द्विषज्जये	016c  
पर्यधावन्त पाञ्चाला वध्यमाना महात्मना	017a  
रुक्मपुङ्खैः प्रसन्नाग्रैस्तव पुत्रेण धन्विना	017c  
अर्द्यमानाः शरैस्तूर्णं न्यपतन्पाण्डुसैनिकाः	017e  
न तादृशं रणे कर्म कृतवन्तस्तु तावकाः	018a  
यादृशं कृतवान्राजा पुत्रस्तव विशां पते	018c  
पुत्रेण तव सा सेना पाण्डवी मथिता रणे	019a  
नलिनी द्विरदेनेव समन्तात्फुल्लपङ्कजा	019c  
क्षीणतोयानिलार्काभ्यां हतत्विडिव पद्मिनी	020a  
बभूव पाण्डवी सेना तव पुत्रस्य तेजसा	020c  
पाण्डुसेनां हतां दृष्ट्वा तव पुत्रेण भारत	021a  
भीमसेनपुरोगास्तु पाञ्चालाः समुपाद्रवन्	021c  
स भीमसेनं दशभिर्माद्रीपुत्रौ त्रिभिस्त्रिभिः	022a  
विराटद्रुपदौ षड्भिः शतेन च शिखण्डिनम्	022c  
धृष्टद्युम्नं च सप्तत्या धर्मपुत्रं च सप्तभिः	023a  
केकयांश्चैव चेदींश्च बहुभिर्निशितैः शरैः	023c  
सात्वतं पञ्चभिर्विद्ध्वा द्रौपदेयांस्त्रिभिस्त्रिभिः	024a  
घटोत्कचं च समरे विद्ध्वा सिंह इवानदत्	024c  
शतशश्चापरान्योधान्सद्विपाश्वरथान्रणे	025a  
शरैरवचकर्तोग्रैः क्रुद्धोऽन्तक इव प्रजाः	025c  
तस्य तान्निघ्नतः शत्रून्रुक्मपृष्ठं महद्धनुः	026a  
भल्लाभ्यां पाण्डवो ज्येष्ठस्त्रिधा चिच्छेद मारिष	026c  
विव्याध चैनं दशभिः सम्यगस्तैः शितैः शरैः	027a  
मर्माणि भित्त्वा ते सर्वे सम्भग्नाः क्षितिमाविशन्	027c  
ततः प्रमुदिता योधाः परिवव्रुर्युधिष्ठिरम्	028a  
वृत्रहत्यै यथा देवाः परिवव्रुः पुरन्दरम्	028c  
ततो युधिष्ठिरो राजा तव पुत्रस्य मारिष	029a  
शरं परमदुर्वारं प्रेषयामास संयुगे	029c  
स तेन भृशसंविद्धो निषसाद रथोत्तमे	029e  
ततः पाञ्चालसैन्यानां भृशमासीद्रवो महान्	030a  
हतो राजेति राजेन्द्र मुदितानां समन्ततः	030c  
बाणशब्दरवश्चोग्रः शुश्रुवे तत्र मारिष	031a  
अथ द्रोणो द्रुतं तत्र प्रत्यदृश्यत संयुगे	031c  
हृष्टो दुर्योधनश्चापि दृढमादाय कार्मुकम्	032a  
तिष्ठ तिष्ठेति राजानं ब्रुवन्पाण्डवमभ्ययात्	032c  
प्रत्युद्ययुस्तं त्वरिताः पाञ्चाला राजगृद्धिनः	033a  
तान्द्रोणः प्रतिजग्राह परीप्सन्कुरुसत्तमम्	033c  
चण्डवातोद्धतान्मेघान्निघ्नन्रश्मिमुचो यथा	033e  
ततो राजन्महानासीत्सङ्ग्रामो भूरिवर्धनः	034a  
तावकानां परेषां च समेतानां युयुत्सया	034c  
