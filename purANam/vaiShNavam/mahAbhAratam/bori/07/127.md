सञ्जय उवाच	001  
ततो दुर्योधनो राजा द्रोणेनैवं प्रचोदितः	001a  
अमर्षवशमापन्नो युद्धायैव मनो दधे	001c  
अब्रवीच्च तदा कर्णं पुत्रो दुर्योधनस्तव	002a  
पश्य कृष्णसहायेन पाण्डवेन किरीटिना	002c  
आचार्यविहितं व्यूहं भिन्नं देवैः सुदुर्भिदम्	002e  
तव व्यायच्छमानस्य द्रोणस्य च महात्मनः	003a  
मिषतां योधमुख्यानां सैन्धवो विनिपातितः	003c  
पश्य राधेय राजानः पृथिव्यां प्रवरा युधि	004a  
पार्थेनैकेन निहताः सिंहेनेवेतरा मृगाः	004c  
मम व्यायच्छमानस्य समरे शत्रुसूदन	005a  
अल्पावशेषं सैन्यं मे कृतं शक्रात्मजेन ह	005c  
कथं ह्यनिच्छमानस्य द्रोणस्य युधि फल्गुनः	006a  
भिन्द्यात्सुदुर्भिदं व्यूहं यतमानोऽपि संयुगे	006c  
प्रियो हि फल्गुनो नित्यमाचार्यस्य महात्मनः	007a  
ततोऽस्य दत्तवान्द्वारं नयुद्धेनारिमर्दन	007c  
अभयं सैन्धवस्याजौ दत्त्वा द्रोणः परन्तपः	008a  
प्रादात्किरीटिने द्वारं पश्य निर्गुणतां मम	008c  
यद्यदास्यमनुज्ञां वै पूर्वमेव गृहान्प्रति	009a  
सिन्धुराजस्य समरे नाभविष्यज्जनक्षयः	009c  
जयद्रथो जीवितार्थी गच्छमानो गृहान्प्रति	010a  
मयानार्येण संरुद्धो द्रोणात्प्राप्याभयं रणे	010c  
अद्य मे भ्रातरः क्षीणाश्चित्रसेनादयो युधि	011a  
भीमसेनं समासाद्य पश्यतां नो दुरात्मनाम्	011c  
कर्ण उवाच	012  
आचार्यं मा विगर्हस्व शक्त्या युध्यत्यसौ द्विजः	012a  
अजय्यान्पाण्डवान्मन्ये द्रोणेनास्त्रविदा मृधे	012c  
तथा ह्येनमतिक्रम्य प्रविष्टः श्वेतवाहनः	013a  
दैवदृष्टोऽन्यथाभावो न मन्ये विद्यते क्वचित्	013c  
ततो नो युध्यमानानां परं शक्त्या सुयोधन	014a  
सैन्धवो निहतो राजन्दैवमत्र परं स्मृतम्	014c  
परं यत्नं कुर्वतां च त्वया सार्धं रणाजिरे	015a  
हत्वास्माकं पौरुषं हि दैवं पश्चात्करोति नः	015c  
सततं चेष्टमानानां निकृत्या विक्रमेण च	015e  
दैवोपसृष्टः पुरुषो यत्कर्म कुरुते क्वचित्	016a  
कृतं कृतं स्म तत्तस्य दैवेन विनिहन्यते	016c  
यत्कर्तव्यं मनुष्येण व्यवसायवता सता	017a  
तत्कार्यमविशङ्केन सिद्धिर्दैवे प्रतिष्ठिता	017c  
निकृत्या निकृताः पार्था विषयोगैश्च भारत	018a  
दग्धा जतुगृहे चापि द्यूतेन च पराजिताः	018c  
राजनीतिं व्यपाश्रित्य प्रहिताश्चैव काननम्	019a  
यत्नेन च कृतं यत्ते दैवेन विनिपातितम्	019c  
युध्यस्व यत्नमास्थाय मृत्युं कृत्वा निवर्तनम्	020a  
यततस्तव तेषां च दैवं मार्गेण यास्यति	020c  
न तेषां मतिपूर्वं हि सुकृतं दृश्यते क्वचित्	021a  
दुष्कृतं तव वा वीर बुद्ध्या हीनं कुरूद्वह	021c  
दैवं प्रमाणं सर्वस्य सुकृतस्येतरस्य वा	022a  
अनन्यकर्म दैवं हि जागर्ति स्वपतामपि	022c  
बहूनि तव सैन्यानि योधाश्च बहवस्तथा	023a  
न तथा पाण्डुपुत्राणामेवं युद्धमवर्तत	023c  
तैरल्पैर्बहवो यूयं क्षयं नीताः प्रहारिणः	024a  
शङ्के दैवस्य तत्कर्म पौरुषं येन नाशितम्	024c  
सञ्जय उवाच	025  
एवं सम्भाषमाणानां बहु तत्तज्जनाधिप	025a  
पाण्डवानामनीकानि समदृश्यन्त संयुगे	025c  
ततः प्रववृते युद्धं व्यतिषक्तरथद्विपम्	026a  
तावकानां परैः सार्धं राजन्दुर्मन्त्रिते तव	026c  
