सञ्जय उवाच	001  
एवमुक्त्वार्जुनं राजा त्रिभिर्मर्मातिगैः शरैः	001a  
प्रत्यविध्यन्महावेगैश्चतुर्भिश्चतुरो हयान्	001c  
वासुदेवं च दशभिः प्रत्यविध्यत्स्तनान्तरे	002a  
प्रतोदं चास्य भल्लेन छित्त्वा भूमावपातयत्	002c  
तं चतुर्दशभिः पार्थश्चित्रपुङ्खैः शिलाशितैः	003a  
अविध्यत्तूर्णमव्यग्रस्तेऽस्याभ्रश्यन्त वर्मणः	003c  
तेषां वैफल्यमालोक्य पुनर्नव च पञ्च च	004a  
प्राहिणोन्निशितान्बाणांस्ते चाभ्रश्यन्त वर्मणः	004c  
अष्टाविंशत्तु तान्बाणानस्तान्विप्रेक्ष्य निष्फलान्	005a  
अब्रवीत्परवीरघ्नः कृष्णोऽर्जुनमिदं वचः	005c  
अदृष्टपूर्वं पश्यामि शिलानामिव सर्पणम्	006a  
त्वया सम्प्रेषिताः पार्थ नार्थं कुर्वन्ति पत्रिणः	006c  
कच्चिद्गाण्डीवतः प्राणास्तथैव भरतर्षभ	007a  
मुष्टिश्च ते यथापूर्वं भुजयोश्च बलं तव	007c  
न चेद्विधेरयं कालः प्राप्तः स्यादद्य पश्चिमः	008a  
तव चैवास्य शत्रोश्च तन्ममाचक्ष्व पृच्छतः	008c  
विस्मयो मे महान्पार्थ तव दृष्ट्वा शरानिमान्	009a  
व्यर्थान्निपततः सङ्ख्ये दुर्योधनरथं प्रति	009c  
वज्राशनिसमा घोराः परकायावभेदिनः	010a  
शराः कुर्वन्ति ते नार्थं पार्थ काद्य विडम्बना	010c  
अर्जुन उवाच	011  
द्रोणेनैषा मतिः कृष्ण धार्तराष्ट्रे निवेशिता	011a  
अन्ते विहितमस्त्राणामेतत्कवचधारणम्	011c  
अस्मिन्नन्तर्हितं कृष्ण त्रैलोक्यमपि वर्मणि	012a  
एको द्रोणो हि वेदैतदहं तस्माच्च सत्तमात्	012c  
न शक्यमेतत्कवचं बाणैर्भेत्तुं कथञ्चन	013a  
अपि वज्रेण गोविन्द स्वयं मघवता युधि	013c  
जानंस्त्वमपि वै कृष्ण मां विमोहयसे कथम्	014a  
यद्वृत्तं त्रिषु लोकेषु यच्च केशव वर्तते	014c  
तथा भविष्यद्यच्चैव तत्सर्वं विदितं तव	015a  
न त्वेवं वेद वै कश्चिद्यथा त्वं मधुसूदन	015c  
एष दुर्योधनः कृष्ण द्रोणेन विहितामिमाम्	016a  
तिष्ठत्यभीतवत्सङ्ख्ये बिभ्रत्कवचधारणाम्	016c  
यत्त्वत्र विहितं कार्यं नैष तद्वेत्ति माधव	017a  
स्त्रीवदेष बिभर्त्येतां युक्तां कवचधारणाम्	017c  
पश्य बाह्वोश्च मे वीर्यं धनुषश्च जनार्दन	018a  
पराजयिष्ये कौरव्यं कवचेनापि रक्षितम्	018c  
इदमङ्गिरसे प्रादाद्देवेशो वर्म भास्वरम्	019a  
पुनर्ददौ सुरपतिर्मह्यं वर्म ससङ्ग्रहम्	019c  
दैवं यद्यस्य वर्मैतद्ब्रह्मणा वा स्वयं कृतम्	020a  
नैतद्गोप्स्यति दुर्बुद्धिमद्य बाणहतं मया	020c  
सञ्जय उवाच	021  
एवमुक्त्वार्जुनो बाणानभिमन्त्र्य व्यकर्षयत्	021a  
विकृष्यमाणांस्तेनैवं धनुर्मध्यगताञ्शरान्	021c  
तानस्यास्त्रेण चिच्छेद द्रौणिः सर्वास्त्रघातिना	021e  
तान्निकृत्तानिषून्दृष्ट्वा दूरतो ब्रह्मवादिना	022a  
न्यवेदयत्केशवाय विस्मितः श्वेतवाहनः	022c  
नैतदस्त्रं मया शक्यं द्विः प्रयोक्तुं जनार्दन	023a  
अस्त्रं मामेव हन्याद्धि पश्य त्वद्य बलं मम	023c  
ततो दुर्योधनः कृष्णौ नवभिर्नतपर्वभिः	024a  
अविध्यत रणे राजञ्शरैराशीविषोपमैः	024c  
भूय एवाभ्यवर्षच्च समरे कृष्णपाण्डवौ	024e  
शरवर्षेण महता ततोऽहृष्यन्त तावकाः	025a  
चक्रुर्वादित्रनिनदान्सिंहनादरवांस्तथा	025c  
ततः क्रुद्धो रणे पार्थः सृक्कणी परिसंलिहन्	026a  
नापश्यत ततोऽस्याङ्गं यन्न स्याद्वर्मरक्षितम्	026c  
ततोऽस्य निशितैर्बाणैः सुमुक्तैरन्तकोपमैः	027a  
हयांश्चकार निर्देहानुभौ च पार्ष्णिसारथी	027c  
धनुरस्याच्छिनच्चित्रं हस्तावापं च वीर्यवान्	028a  
रथं च शकलीकर्तुं सव्यसाची प्रचक्रमे	028c  
दुर्योधनं च बाणाभ्यां तीक्ष्णाभ्यां विरथीकृतम्	029a  
अविध्यद्धस्ततलयोरुभयोरर्जुनस्तदा	029c  
तं कृच्छ्रामापदं प्राप्तं दृष्ट्वा परमधन्विनः	030a  
समापेतुः परीप्सन्तो धनञ्जयशरार्दितम्	030c  
ते रथैर्बहुसाहस्रैः कल्पितैः कुञ्जरैर्हयैः	031a  
पदात्योघैश्च संरब्धैः परिवव्रुर्धनञ्जयम्	031c  
अथ नार्जुनगोविन्दौ रथो वापि व्यदृश्यत	032a  
अस्त्रवर्षेण महता जनौघैश्चापि संवृतौ	032c  
ततोऽर्जुनोऽस्त्रवीर्येण निजघ्ने तां वरूथिनीम्	033a  
तत्र व्यङ्गीकृताः पेतुः शतशोऽथ रथद्विपाः	033c  
ते हता हन्यमानाश्च न्यगृह्णंस्तं रथोत्तमम्	034a  
स रथस्तम्भितस्तस्थौ क्रोशमात्रं समन्ततः	034c  
ततोऽर्जुनं वृष्णिवीरस्त्वरितो वाक्यमब्रवीत्	035a  
धनुर्विस्फारयात्यर्थमहं ध्मास्यामि चाम्बुजम्	035c  
ततो विस्फार्य बलवद्गाण्डीवं जघ्निवान्रिपून्	036a  
महता शरवर्षेण तलशब्देन चार्जुनः	036c  
पाञ्चजन्यं च बलवद्दध्मौ तारेण केशवः	037a  
रजसा ध्वस्तपक्ष्मान्तः प्रस्विन्नवदनो भृशम्	037c  
तस्य शङ्खस्य नादेन धनुषो निस्वनेन च	038a  
निःसत्त्वाश्च ससत्त्वाश्च क्षितौ पेतुस्तदा जनाः	038c  
तैर्विमुक्तो रथो रेजे वाय्वीरित इवाम्बुदः	039a  
जयद्रथस्य गोप्तारस्ततः क्षुब्धाः सहानुगाः	039c  
ते दृष्ट्वा सहसा पार्थं गोप्तारः सैन्धवस्य तु	040a  
चक्रुर्नादान्बहुविधान्कम्पयन्तो वसुन्धराम्	040c  
बाणशब्दरवांश्चोग्रान्विमिश्राञ्शङ्खनिस्वनैः	041a  
प्रादुश्चक्रुर्महात्मानः सिंहनादरवानपि	041c  
तं श्रुत्वा निनदं घोरं तावकानां समुत्थितम्	042a  
प्रदध्मतुस्तदा शङ्खौ वासुदेवधनञ्जयौ	042c  
तेन शब्देन महता पूरितेयं वसुन्धरा	043a  
सशैला सार्णवद्वीपा सपाताला विशां पते	043c  
स शब्दो भरतश्रेष्ठ व्याप्य सर्वा दिशो दश	044a  
प्रतिसस्वान तत्रैव कुरुपाण्डवयोर्बले	044c  
तावका रथिनस्तत्र दृष्ट्वा कृष्णधनञ्जयौ	045a  
संरम्भं परमं प्राप्तास्त्वरमाणा महारथाः	045c  
अथ कृष्णौ महाभागौ तावका दृश्य दंशितौ	046a  
अभ्यद्रवन्त सङ्क्रुद्धास्तदद्भुतमिवाभवत्	046c  
