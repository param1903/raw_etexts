सञ्जय उवाच	001  
परिवर्तमाने त्वादित्ये तत्र सूर्यस्य रश्मिभिः	001a  
रजसा कीर्यमाणाश्च मन्दीभूताश्च सैनिकाः	001c  
तिष्ठतां युध्यमानानां पुनरावर्ततामपि	002a  
भज्यतां जयतां चैव जगाम तदहः शनैः	002c  
तथा तेषु विषक्तेषु सैन्येषु जयगृद्धिषु	003a  
अर्जुनो वासुदेवश्च सैन्धवायैव जग्मतुः	003c  
रथमार्गप्रमाणं तु कौन्तेयो निशितैः शरैः	004a  
चकार तत्र पन्थानं ययौ येन जनार्दनः	004c  
यत्र यत्र रथो याति पाण्डवस्य महात्मनः	005a  
तत्र तत्रैव दीर्यन्ते सेनास्तव विशां पते	005c  
रथशिक्षां तु दाशार्हो दर्शयामास वीर्यवान्	006a  
उत्तमाधममध्यानि मण्डलानि विदर्शयन्	006c  
ते तु नामाङ्किताः पीताः कालज्वलनसन्निभाः	007a  
स्नायुनद्धाः सुपर्वाणः पृथवो दीर्घगामिनः	007c  
वैणवायस्मयशराः स्वायता विविधाननाः	008a  
रुधिरं पतगैः सार्धं प्राणिनां पपुराहवे	008c  
रथस्थितः क्रोशमात्रे यानस्यत्यर्जुनः शरान्	009a  
रथे क्रोशमतिक्रान्ते तस्य ते घ्नन्ति शात्रवान्	009c  
तार्क्ष्यमारुतरंहोभिर्वाजिभिः साधुवाहिभिः	010a  
तथागच्छद्धृषीकेशः कृत्स्नं विस्मापयञ्जगत्	010c  
न तथा गच्छति रथस्तपनस्य विशां पते	011a  
नेन्द्रस्य न च रुद्रस्य नापि वैश्रवणस्य च	011c  
नान्यस्य समरे राजन्गतपूर्वस्तथा रथः	012a  
यथा ययावर्जुनस्य मनोभिप्रायशीघ्रगः	012c  
प्रविश्य तु रणे राजन्केशवः परवीरहा	013a  
सेनामध्ये हयांस्तूर्णं चोदयामास भारत	013c  
ततस्तस्य रथौघस्य मध्यं प्राप्य हयोत्तमाः	014a  
कृच्छ्रेण रथमूहुस्तं क्षुत्पिपासाश्रमान्विताः	014c  
क्षताश्च बहुभिः शस्त्रैर्युद्धशौण्डैरनेकशः	015a  
मण्डलानि विचित्राणि विचेरुस्ते मुहुर्मुहुः	015c  
हतानां वाजिनागानां रथानां च नरैः सह	016a  
उपरिष्टादतिक्रान्ताः शैलाभानां सहस्रशः	016c  
एतस्मिन्नन्तरे वीरावावन्त्यौ भ्रातरौ नृप	017a  
सहसेनौ समार्छेतां पाण्डवं क्लान्तवाहनम्	017c  
तावर्जुनं चतुःषष्ट्या सप्तत्या च जनार्दनम्	018a  
शराणां च शतेनाश्वानविध्येतां मुदान्वितौ	018c  
तावर्जुनो महाराज नवभिर्नतपर्वभिः	019a  
आजघान रणे क्रुद्धो मर्मज्ञो मर्मभेदिभिः	019c  
ततस्तौ तु शरौघेण बीभत्सुं सहकेशवम्	020a  
आच्छादयेतां संरब्धौ सिंहनादं च नेदतुः	020c  
तयोस्तु धनुषी चित्रे भल्लाभ्यां श्वेतवाहनः	021a  
चिच्छेद समरे तूर्णं ध्वजौ च कनकोज्ज्वलौ	021c  
अथान्ये धनुषी राजन्प्रगृह्य समरे तदा	022a  
पाण्डवं भृशसङ्क्रुद्धावर्दयामासतुः शरैः	022c  
तयोस्तु भृशसङ्क्रुद्धः शराभ्यां पाण्डुनन्दनः	023a  
चिच्छेद धनुषी तूर्णं भूय एव धनञ्जयः	023c  
तथान्यैर्विशिखैस्तूर्णं हेमपुङ्खैः शिलाशितैः	024a  
जघानाश्वान्सपदातांस्तथोभौ पार्ष्णिसारथी	024c  
ज्येष्ठस्य च शिरः कायात्क्षुरप्रेण न्यकृन्तत	025a  
स पपात हतः पृथ्व्यां वातरुग्ण इव द्रुमः	025c  
विन्दं तु निहतं दृष्ट्वा अनुविन्दः प्रतापवान्	026a  
हताश्वं रथमुत्सृज्य गदां गृह्य महाबलः	026c  
अभ्यद्रवत सङ्ग्रामे भ्रातुर्वधमनुस्मरन्	027a  
गदया गदिनां श्रेष्ठो नृत्यन्निव महारथः	027c  
अनुविन्दस्तु गदया ललाटे मधुसूदनम्	028a  
स्पृष्ट्वा नाकम्पयत्क्रुद्धो मैनाकमिव पर्वतम्	028c  
तस्यार्जुनः शरैः षड्भिर्ग्रीवां पादौ भुजौ शिरः	029a  
निचकर्त स सञ्छिन्नः पपाताद्रिचयो यथा	029c  
ततस्तौ निहतौ दृष्ट्वा तयो राजन्पदानुगाः	030a  
अभ्यद्रवन्त सङ्क्रुद्धाः किरन्तः शतशः शरान्	030c  
तानर्जुनः शरैस्तूर्णं निहत्य भरतर्षभ	031a  
व्यरोचत यथा वह्निर्दावं दग्ध्वा हिमात्यये	031c  
तयोः सेनामतिक्रम्य कृच्छ्रान्निर्याद्धनञ्जयः	032a  
विबभौ जलदान्भित्त्वा दिवाकर इवोदितः	032c  
तं दृष्ट्वा कुरवस्त्रस्ताः प्रहृष्टाश्चाभवन्पुनः	033a  
अभ्यवर्षंस्तदा पार्थं समन्ताद्भरतर्षभ	033c  
श्रान्तं चैनं समालक्ष्य ज्ञात्वा दूरे च सैन्धवम्	034a  
सिंहनादेन महता सर्वतः पर्यवारयन्	034c  
तांस्तु दृष्ट्वा सुसंरब्धानुत्स्मयन्पुरुषर्षभः	035a  
शनकैरिव दाशार्हमर्जुनो वाक्यमब्रवीत्	035c  
शरार्दिताश्च ग्लानाश्च हया दूरे च सैन्धवः	036a  
किमिहानन्तरं कार्यं ज्यायिष्ठं तव रोचते	036c  
ब्रूहि कृष्ण यथातत्त्वं त्वं हि प्राज्ञतमः सदा	037a  
भवन्नेत्रा रणे शत्रून्विजेष्यन्तीह पाण्डवाः	037c  
मम त्वनन्तरं कृत्यं यद्वै तत्सन्निबोध मे	038a  
हयान्विमुच्य हि सुखं विशल्यान्कुरु माधव	038c  
एवमुक्तस्तु पार्थेन केशवः प्रत्युवाच तम्	039a  
ममाप्येतन्मतं पार्थ यदिदं ते प्रभाषितम्	039c  
अर्जुन उवाच	040  
अहमावारयिष्यामि सर्वसैन्यानि केशव	040a  
त्वमप्यत्र यथान्यायं कुरु कार्यमनन्तरम्	040c  
सञ्जय उवाच	041  
सोऽवतीर्य रथोपस्थादसम्भ्रान्तो धनञ्जयः	041a  
गाण्डीवं धनुरादाय तस्थौ गिरिरिवाचलः	041c  
तमभ्यधावन्क्रोशन्तः क्षत्रिया जयकाङ्क्षिणः	042a  
इदं छिद्रमिति ज्ञात्वा धरणीस्थं धनञ्जयम्	042c  
तमेकं रथवंशेन महता पर्यवारयन्	043a  
विकर्षन्तश्च चापानि विसृजन्तश्च सायकान्	043c  
अस्त्राणि च विचित्राणि क्रुद्धास्तत्र व्यदर्शयन्	044a  
छादयन्तः शरैः पार्थं मेघा इव दिवाकरम्	044c  
अभ्यद्रवन्त वेगेन क्षत्रियाः क्षत्रियर्षभम्	045a  
रथसिंहं रथोदाराः सिंहं मत्ता इव द्विपाः	045c  
तत्र पार्थस्य भुजयोर्महद्बलमदृश्यत	046a  
यत्क्रुद्धो बहुलाः सेनाः सर्वतः समवारयत्	046c  
अस्त्रैरस्त्राणि संवार्य द्विषतां सर्वतो विभुः	047a  
इषुभिर्बहुभिस्तूर्णं सर्वानेव समावृणोत्	047c  
तत्रान्तरिक्षे बाणानां प्रगाढानां विशां पते	048a  
सङ्घर्षेण महार्चिष्मान्पावकः समजायत	048c  
तत्र तत्र महेष्वासैः श्वसद्भिः शोणितोक्षितैः	049a  
हयैर्नागैश्च सम्भिन्नैर्नदद्भिश्चारिकर्शनैः	049c  
संरब्धैश्चारिभिर्वीरैः प्रार्थयद्भिर्जयं मृधे	050a  
एकस्थैर्बहुभिः क्रुद्धैरूष्मेव समजायत	050c  
शरोर्मिणं ध्वजावर्तं नागनक्रं दुरत्ययम्	051a  
पदातिमत्स्यकलिलं शङ्खदुन्दुभिनिस्वनम्	051c  
असङ्ख्येयमपारं च रजोऽऽभीलमतीव च	052a  
उष्णीषकमठच्छन्नं पताकाफेनमालिनम्	052c  
रथसागरमक्षोभ्यं मातङ्गाङ्गशिलाचितम्	053a  
वेलाभूतस्तदा पार्थः पत्रिभिः समवारयत्	053c  
ततो जनार्दनः सङ्ख्ये प्रियं पुरुषसत्तमम्	054a  
असम्भ्रान्तो महाबाहुरर्जुनं वाक्यमब्रवीत्	054c  
उदपानमिहाश्वानां नालमस्ति रणेऽर्जुन	055a  
परीप्सन्ते जलं चेमे पेयं न त्ववगाहनम्	055c  
इदमस्तीत्यसम्भ्रान्तो ब्रुवन्नस्त्रेण मेदिनीम्	056a  
अभिहत्यार्जुनश्चक्रे वाजिपानं सरः शुभम्	056c  
शरवंशं शरस्थूणं शराच्छादनमद्भुतम्	057a  
शरवेश्माकरोत्पार्थस्त्वष्टेवाद्भुतकर्मकृत्	057c  
ततः प्रहस्य गोविन्दः साधु साध्वित्यथाब्रवीत्	058a  
शरवेश्मनि पार्थेन कृते तस्मिन्महारणे	058c  
