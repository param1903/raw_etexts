सञ्जय उवाच	001  
ते किरन्तः शरव्रातान्सर्वे यत्ताः प्रहारिणः	001a  
त्वरमाणा महाराज युयुधानमयोधयन्	001c  
तं द्रोणः सप्तसप्तत्या जघान निशितैः शरैः	002a  
दुर्मर्षणो द्वादशभिर्दुःसहो दशभिः शरैः	002c  
विकर्णश्चापि निशितैस्त्रिंशद्भिः कङ्कपत्रिभिः	003a  
विव्याध सव्ये पार्श्वे तु स्तनाभ्यामन्तरे तथा	003c  
दुर्मुखो दशभिर्बाणैस्तथा दुःशासनोऽष्टभिः	004a  
चित्रसेनश्च शैनेयं द्वाभ्यां विव्याध मारिष	004c  
दुर्योधनश्च महता शरवर्षेण माधवम्	005a  
अपीडयद्रणे राजञ्शूराश्चान्ये महारथाः	005c  
सर्वतः प्रतिविद्धस्तु तव पुत्रैर्महारथैः	006a  
तान्प्रत्यविध्यच्छैनेयः पृथक्पृथगजिह्मगैः	006c  
भारद्वाजं त्रिभिर्बाणैर्दुःसहं नवभिस्तथा	007a  
विकर्णं पञ्चविंशत्या चित्रसेनं च सप्तभिः	007c  
दुर्मर्षणं द्वादशभिश्चतुर्भिश्च विविंशतिम्	008a  
सत्यव्रतं च नवभिर्विजयं दशभिः शरैः	008c  
ततो रुक्माङ्गदं चापं विधुन्वानो महारथः	009a  
अभ्ययात्सात्यकिस्तूर्णं पुत्रं तव महारथम्	009c  
राजानं सर्वलोकस्य सर्वशस्त्रभृतां वरम्	010a  
शरैरभ्याहनद्गाढं ततो युद्धमभूत्तयोः	010c  
विमुञ्चन्तौ शरांस्तीक्ष्णान्सन्दधानौ च सायकान्	011a  
अदृश्यं समरेऽन्योन्यं चक्रतुस्तौ महारथौ	011c  
सात्यकिः कुरुराजेन निर्विद्धो बह्वशोभत	012a  
अस्रवद्रुधिरं भूरि स्वरसं चन्दनो यथा	012c  
सात्वतेन च बाणौघैर्निर्विद्धस्तनयस्तव	013a  
शातकुम्भमयापीडो बभौ यूप इवोच्छ्रितः	013c  
माधवस्तु रणे राजन्कुरुराजस्य धन्विनः	014a  
धनुश्चिच्छेद सहसा क्षुरप्रेण हसन्निव	014c  
अथैनं छिन्नधन्वानं शरैर्बहुभिराचिनोत्	014e  
निर्भिन्नश्च शरैस्तेन द्विषता क्षिप्रकारिणा	015a  
नामृष्यत रणे राजा शत्रोर्विजयलक्षणम्	015c  
अथान्यद्धनुरादाय हेमपृष्ठं दुरासदम्	016a  
विव्याध सात्यकिं तूर्णं सायकानां शतेन ह	016c  
सोऽतिविद्धो बलवता पुत्रेण तव धन्विना	017a  
अमर्षवशमापन्नस्तव पुत्रमपीडयत्	017c  
पीडितं नृपतिं दृष्ट्वा तव पुत्रा महारथाः	018a  
सात्वतं शरवर्षेण छादयामासुरञ्जसा	018c  
स छाद्यमानो बहुभिस्तव पुत्रैर्महारथैः	019a  
एकैकं पञ्चभिर्विद्ध्वा पुनर्विव्याध सप्तभिः	019c  
दुर्योधनं च त्वरितो विव्याधाष्टभिराशुगैः	020a  
प्रहसंश्चास्य चिच्छेद कार्मुकं रिपुभीषणम्	020c  
नागं मणिमयं चैव शरैर्ध्वजमपातयत्	021a  
हत्वा तु चतुरो वाहांश्चतुर्भिर्निशितैः शरैः	021c  
सारथिं पातयामास क्षुरप्रेण महायशाः	021e  
एतस्मिन्नन्तरे चैव कुरुराजं महारथम्	022a  
अवाकिरच्छरैर्हृष्टो बहुभिर्मर्मभेदिभिः	022c  
स वध्यमानः समरे शैनेयस्य शरोत्तमैः	023a  
प्राद्रवत्सहसा राजन्पुत्रो दुर्योधनस्तव	023c  
आप्लुतश्च ततो यानं चित्रसेनस्य धन्विनः	023e  
हाहाभूतं जगच्चासीद्दृष्ट्वा राजानमाहवे	024a  
ग्रस्यमानं सात्यकिना खे सोममिव राहुणा	024c  
तं तु शब्दं महच्छ्रुत्वा कृतवर्मा महारथः	025a  
अभ्ययात्सहसा तत्र यत्रास्ते माधवः प्रभुः	025c  
विधुन्वानो धनुःश्रेष्ठं चोदयंश्चैव वाजिनः	026a  
भर्त्सयन्सारथिं चोग्रं याहि याहीति सत्वरः	026c  
तमापतन्तं सम्प्रेक्ष्य व्यादितास्यमिवान्तकम्	027a  
युयुधानो महाराज यन्तारमिदमब्रवीत्	027c  
कृतवर्मा रथेनैष द्रुतमापतते शरी	028a  
प्रत्युद्याहि रथेनैनं प्रवरं सर्वधन्विनाम्	028c  
ततः प्रजविताश्वेन विधिवत्कल्पितेन च	029a  
आससाद रणे भोजं प्रतिमानं धनुष्मताम्	029c  
ततः परमसङ्क्रुद्धौ ज्वलन्ताविव पावकौ	030a  
समेयातां नरव्याघ्रौ व्याघ्राविव तरस्विनौ	030c  
कृतवर्मा तु शैनेयं षड्विंशत्या समार्पयत्	031a  
निशितैः सायकैस्तीक्ष्णैर्यन्तारं चास्य सप्तभिः	031c  
चतुरश्च हयोदारांश्चतुर्भिः परमेषुभिः	032a  
अविध्यत्साधुदान्तान्वै सैन्धवान्सात्वतस्य ह	032c  
रुक्मध्वजो रुक्मपृष्ठं महद्विस्फार्य कार्मुकम्	033a  
रुक्माङ्गदी रुक्मवर्मा रुक्मपुङ्खानवाकिरत्	033c  
ततोऽशीतिं शिनेः पौत्रः सायकान्कृतवर्मणे	034a  
प्राहिणोत्त्वरया युक्तो द्रष्टुकामो धनञ्जयम्	034c  
सोऽतिविद्धो बलवता शत्रुणा शत्रुतापनः	035a  
समकम्पत दुर्धर्षः क्षितिकम्पे यथाचलः	035c  
त्रिषष्ट्या चतुरोऽस्याश्वान्सप्तभिः सारथिं शरैः	036a  
विव्याध निशितैस्तूर्णं सात्यकिः कृतवर्मणः	036c  
सुवर्णपुङ्खं विशिखं समाधाय स सात्यकिः	037a  
व्यसृजत्तं महाज्वालं सङ्क्रुद्धमिव पन्नगम्	037c  
सोऽविशत्कृतवर्माणं यमदण्डोपमः शरः	038a  
जाम्बूनदविचित्रं च वर्म निर्भिद्य भानुमत्	038c  
अभ्यगाद्धरणीमुग्रो रुधिरेण समुक्षितः	038e  
सञ्जातरुधिरश्चाजौ सात्वतेषुभिरर्दितः	039a  
प्रचलन्धनुरुत्सृज्य न्यपतत्स्यन्दनोत्तमे	039c  
स सिंहदंष्ट्रो जानुभ्यामापन्नोऽमितविक्रमः	040a  
शरार्दितः सात्यकिना रथोपस्थे नरर्षभः	040c  
सहस्रबाहोः सदृशमक्षोभ्यमिव सागरम्	041a  
निवार्य कृतवर्माणं सात्यकिः प्रययौ ततः	041c  
खड्गशक्तिधनुःकीर्णां गजाश्वरथसङ्कुलाम्	042a  
प्रवर्तितोग्ररुधिरां शतशः क्षत्रियर्षभैः	042c  
प्रेक्षतां सर्वसैन्यानां मध्येन शिनिपुङ्गवः	043a  
अभ्यगाद्वाहिनीं भित्त्वा वृत्रहेवासुरीं चमूम्	043c  
समाश्वास्य च हार्दिक्यो गृह्य चान्यन्महद्धनुः	044a  
तस्थौ तत्रैव बलवान्वारयन्युधि पाण्डवान्	044c  
