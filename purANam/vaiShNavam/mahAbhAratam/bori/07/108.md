धृतराष्ट्र उवाच	001  
अत्यद्भुतमहं मन्ये भीमसेनस्य विक्रमम्	001a  
यत्कर्णं योधयामास समरे लघुविक्रमम्	001c  
त्रिदशानपि चोद्युक्तान्सर्वशस्त्रधरान्युधि	002a  
वारयेद्यो रणे कर्णः सयक्षासुरमानवान्	002c  
स कथं पाण्डवं युद्धे भ्राजमानमिव श्रिया	003a  
नातरत्संयुगे तात तन्ममाचक्ष्व सञ्जय	003c  
कथं च युद्धं भूयोऽभूत्तयोः प्राणदुरोदरे	004a  
अत्र मन्ये समायत्तो जयो वाजय एव वा	004c  
कर्णं प्राप्य रणे सूत मम पुत्रः सुयोधनः	005a  
जेतुमुत्सहते पार्थान्सगोविन्दान्ससात्वतान्	005c  
श्रुत्वा तु निर्जितं कर्णमसकृद्भीमकर्मणा	006a  
भीमसेनेन समरे मोह आविशतीव माम्	006c  
विनष्टान्कौरवान्मन्ये मम पुत्रस्य दुर्नयैः	007a  
न हि कर्णो महेष्वासान्पार्थाञ्जेष्यति सञ्जय	007c  
कृतवान्यानि युद्धानि कर्णः पाण्डुसुतैः सह	008a  
सर्वत्र पाण्डवाः कर्णमजयन्त रणाजिरे	008c  
अजय्याः पाण्डवास्तात देवैरपि सवासवैः	009a  
न च तद्बुध्यते मन्दः पुत्रो दुर्योधनो मम	009c  
धनं धनेश्वरस्येव हृत्वा पार्थस्य मे सुतः	010a  
मधुप्रेप्सुरिवाबुद्धिः प्रपातं नावबुध्यते	010c  
निकृत्या निकृतिप्रज्ञो राज्यं हृत्वा महात्मनाम्	011a  
जितानित्येव मन्वानः पाण्डवानवमन्यते	011c  
पुत्रस्नेहाभिभूतेन मया चाप्यकृतात्मना	012a  
धर्मे स्थिता महात्मानो निकृताः पाण्डुनन्दनाः	012c  
शमकामः सदा पार्थो दीर्घप्रेक्षी युधिष्ठिरः	013a  
अशक्त इति मन्वानैः पुत्रैर्मम निराकृतः	013c  
तानि दुःखान्यनेकानि विप्रकारांश्च सर्वशः	014a  
हृदि कृत्वा महाबाहुर्भीमोऽयुध्यत सूतजम्	014c  
तस्मान्मे सञ्जय ब्रूहि कर्णभीमौ यथा रणे	015a  
अयुध्येतां युधि श्रेष्ठौ परस्परवधैषिणौ	015c  
सञ्जय उवाच	016  
शृणु राजन्यथा वृत्तः सङ्ग्रामः कर्णभीमयोः	016a  
परस्परवधप्रेप्स्वोर्वने कुञ्जरयोरिव	016c  
राजन्वैकर्तनो भीमं क्रुद्धः क्रुद्धमरिन्दमम्	017a  
पराक्रान्तं पराक्रम्य विव्याध त्रिंशता शरैः	017c  
महावेगैः प्रसन्नाग्रैः शातकुम्भपरिष्कृतैः	018a  
आहनद्भरतश्रेष्ठ भीमं वैकर्तनः शरैः	018c  
तस्यास्यतो धनुर्भीमश्चकर्त निशितैस्त्रिभिः	019a  
रथनीडाच्च यन्तारं भल्लेनापातयत्क्षितौ	019c  
स काङ्क्षन्भीमसेनस्य वधं वैकर्तनो वृषः	020a  
शक्तिं कनकवैडूर्यचित्रदण्डां परामृशत्	020c  
प्रगृह्य च महाशक्तिं कालशक्तिमिवापराम्	021a  
समुत्क्षिप्य च राधेयः सन्धाय च महाबलः	021c  
चिक्षेप भीमसेनाय जीवितान्तकरीमिव	021e  
शक्तिं विसृज्य राधेयः पुरन्दर इवाशनिम्	022a  
ननाद सुमहानादं बलवान्सूतनन्दनः	022c  
तं च नादं ततः श्रुत्वा पुत्रास्ते हृषिताभवन्	022e  
तां कर्णभुजनिर्मुक्तामर्कवैश्वानरप्रभाम्	023a  
शक्तिं वियति चिच्छेद भीमः सप्तभिराशुगैः	023c  
छित्त्वा शक्तिं ततो भीमो निर्मुक्तोरगसन्निभाम्	024a  
मार्गमाण इव प्राणान्सूतपुत्रस्य मारिष	024c  
प्राहिणोन्नव संरब्धः शरान्बर्हिणवाससः	025a  
स्वर्णपुङ्खाञ्शिलाधौतान्यमदण्डोपमान्मृधे	025c  
कर्णोऽप्यन्यद्धनुर्गृह्य हेमपृष्ठं दुरासदम्	026a  
विकृष्य च महातेजा व्यसृजत्सायकान्नव	026c  
तान्पाण्डुपुत्रश्चिच्छेद नवभिर्नतपर्वभिः	027a  
वसुषेणेन निर्मुक्तान्नव राजन्महाशरान्	027c  
छित्त्वा भीमो महाराज नादं सिंह इवानदत्	027e  
तौ वृषाविव नर्दन्तौ बलिनौ वाशितान्तरे	028a  
शार्दूलाविव चान्योन्यमत्यर्थं च ह्यगर्जताम्	028c  
अन्योन्यं प्रजिहीर्षन्तावन्योन्यस्यान्तरैषिणौ	029a  
अन्योन्यमभिवीक्षन्तौ गोष्ठेष्विव महर्षभौ	029c  
महागजाविवासाद्य विषाणाग्रैः परस्परम्	030a  
शरैः पूर्णायतोत्सृष्टैरन्योन्यमभिजघ्नतुः	030c  
निर्दहन्तौ महाराज शरवृष्ट्या परस्परम्	031a  
अन्योन्यमभिवीक्षन्तौ कोपाद्विवृतलोचनौ	031c  
प्रहसन्तौ तथान्योन्यं भर्त्सयन्तौ मुहुर्मुहुः	032a  
शङ्खशब्दं च कुर्वाणौ युयुधाते परस्परम्	032c  
तस्य भीमः पुनश्चापं मुष्टौ चिच्छेद मारिष	033a  
शङ्खवर्णांश्च तानश्वान्बाणैर्निन्ये यमक्षयम्	033c  
तथा कृच्छ्रगतं दृष्ट्वा कर्णं दुर्योधनो नृपः	034a  
वेपमान इव क्रोधाद्व्यादिदेशाथ दुर्जयम्	034c  
गच्छ दुर्जय राधेयं पुरा ग्रसति पाण्डवः	035a  
जहि तूबरकं क्षिप्रं कर्णस्य बलमादधत्	035c  
एवमुक्तस्तथेत्युक्त्वा तव पुत्रस्तवात्मजम्	036a  
अभ्यद्रवद्भीमसेनं व्यासक्तं विकिरञ्शरान्	036c  
स भीमं नवभिर्बाणैरश्वानष्टभिरर्दयत्	037a  
षड्भिः सूतं त्रिभिः केतुं पुनस्तं चापि सप्तभिः	037c  
भीमसेनोऽपि सङ्क्रुद्धः साश्वयन्तारमाशुगैः	038a  
दुर्जयं भिन्नमर्माणमनयद्यमसादनम्	038c  
स्वलङ्कृतं क्षितौ क्षुण्णं चेष्टमानं यथोरगम्	039a  
रुदन्नार्तस्तव सुतं कर्णश्चक्रे प्रदक्षिणम्	039c  
स तु तं विरथं कृत्वा स्मयन्नत्यन्तवैरिणम्	040a  
समाचिनोद्बाणगणैः शतघ्नीमिव शङ्कुभिः	040c  
तथाप्यतिरथः कर्णो भिद्यमानः स्म सायकैः	041a  
न जहौ समरे भीमं क्रुद्धरूपं परन्तपः	041c  
