001  सञ्जय उवाच
001a पूर्वमस्मासु भग्नेषु फल्गुनेनामितौजसा
001c द्रोणे च मोघसङ्कल्पे रक्षिते च युधिष्ठिरे
002a सर्वे विध्वस्तकवचास्तावका युधि निर्जिताः
002c रजस्वला भृशोद्विग्ना वीक्षमाणा दिशो दश
003a अवहारं ततः कृत्वा भारद्वाजस्य सम्मते
003c लब्धलक्ष्यैः परैर्दीना भृशावहसिता रणे
004a श्लाघमानेषु भूतेषु फल्गुनस्यामितान्गुणान्
004c केशवस्य च सौहार्दे कीर्त्यमानेऽर्जुनं प्रति
004e अभिशस्ता इवाभूवन्ध्यानमूकत्वमास्थिताः
005a ततः प्रभातसमये द्रोणं दुर्योधनोऽब्रवीत्
005c प्रणयादभिमानाच्च द्विषद्वृद्ध्या च दुर्मनाः
005e शृण्वतां सर्वभूतानां संरब्धो वाक्यकोविदः
006a नूनं वयं वध्यपक्षे भवतो ब्रह्मवित्तम
006c तथा हि नाग्रहीः प्राप्तं समीपेऽद्य युधिष्ठिरम्
007a इच्छतस्ते न मुच्येत चक्षुःप्राप्तो रणे रिपुः
007c जिघृक्षतो रक्ष्यमाणः सामरैरपि पाण्डवैः
008a वरं दत्त्वा मम प्रीतः पश्चाद्विकृतवानसि
008c आशाभङ्गं न कुर्वन्ति भक्तस्यार्याः कथञ्चन
009a ततोऽप्रीतस्तथोक्तः स भारद्वाजोऽब्रवीन्नृपम्
009c नार्हसे मान्यथा ज्ञातुं घटमानं तव प्रिये
010a ससुरासुरगन्धर्वाः सयक्षोरगराक्षसाः
010c नालं लोका रणे जेतुं पाल्यमानं किरीटिना
011a विश्वसृग्यत्र गोविन्दः पृतनारिस्तथार्जुनः
011c तत्र कस्य बलं क्रामेदन्यत्र त्र्यम्बकात्प्रभोः
012a सत्यं तु ते ब्रवीम्यद्य नैतज्जात्वन्यथा भवेत्
012c अद्यैषां प्रवरं वीरं पातयिष्ये महारथम्
013a तं च व्यूहं विधास्यामि योऽभेद्यस्त्रिदशैरपि
013c योगेन केनचिद्राजन्नर्जुनस्त्वपनीयताम्
014a न ह्यज्ञातमसाध्यं वा तस्य सङ्ख्येऽस्ति किञ्चन
014c तेन ह्युपात्तं बलवत्सर्वज्ञानमितस्ततः
015a द्रोणेन व्याहृते त्वेवं संशप्तकगणाः पुनः
015c आह्वयन्नर्जुनं सङ्ख्ये दक्षिणामभितो दिशम्
016a तत्रार्जुनस्याथ परैः सार्धं समभवद्रणः
016c तादृशो यादृशो नान्यः श्रुतो दृष्टोऽपि वा क्वचित्
017a ततो द्रोणेन विहितो राजन्व्यूहो व्यरोचत
017c चरन्मध्यन्दिने सूर्यः प्रतपन्निव दुर्दृशः
018a तं चाभिमन्युर्वचनात्पितुर्ज्येष्ठस्य भारत
018c बिभेद दुर्भिदं सङ्ख्ये चक्रव्यूहमनेकधा
019a स कृत्वा दुष्करं कर्म हत्वा वीरान्सहस्रशः
019c षट्सु वीरेषु संसक्तो दौःशासनिवशं गतः
020a वयं परमसंहृष्टाः पाण्डवाः शोककर्शिताः
020c सौभद्रे निहते राजन्नवहारमकुर्वत
021  धृतराष्ट्र उवाच
021a पुत्रं पुरुषसिंहस्य सञ्जयाप्राप्तयौवनम्
021c रणे विनिहतं श्रुत्वा भृशं मे दीर्यते मनः
022a दारुणः क्षत्रधर्मोऽयं विहितो धर्मकर्तृभिः
022c यत्र राज्येप्सवः शूरा बाले शस्त्रमपातयन्
023a बालमत्यन्तसुखिनं विचरन्तमभीतवत्
023c कृतास्त्रा बहवो जघ्नुर्ब्रूहि गावल्गणे कथम्
024a बिभित्सता रथानीकं सौभद्रेणामितौजसा
024c विक्रीडितं यथा सङ्ख्ये तन्ममाचक्ष्व सञ्जय
025  सञ्जय उवाच
025a यन्मां पृच्छसि राजेन्द्र सौभद्रस्य निपातनम्
025c तत्ते कार्त्स्न्येन वक्ष्यामि शृणु राजन्समाहितः
025e विक्रीडितं कुमारेण यथानीकं बिभित्सता
026a दावाग्न्यभिपरीतानां भूरिगुल्मतृणद्रुमे
026c वनौकसामिवारण्ये त्वदीयानामभूद्भयम्

