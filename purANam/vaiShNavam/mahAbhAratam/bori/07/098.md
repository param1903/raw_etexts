सञ्जय उवाच	001  
दुःशासनरथं दृष्ट्वा समीपे पर्यवस्थितम्	001a  
भारद्वाजस्ततो वाक्यं दुःशासनमथाब्रवीत्	001c  
दुःशासन रथाः सर्वे कस्मादेते प्रविद्रुताः	002a  
कच्चित्क्षेमं तु नृपतेः कच्चिज्जीवति सैन्धवः	002c  
राजपुत्रो भवानत्र राजभ्राता महारथः	003a  
किमर्थं द्रवसे युद्धे यौवराज्यमवाप्य हि	003c  
स्वयं वैरं महत्कृत्वा पाञ्चालैः पाण्डवैः सह	004a  
एकं सात्यकिमासाद्य कथं भीतोऽसि संयुगे	004c  
न जानीषे पुरा त्वं तु गृह्णन्नक्षान्दुरोदरे	005a  
शरा ह्येते भविष्यन्ति दारुणाशीविषोपमाः	005c  
अप्रियाणां च वचनं पाण्डवेषु विशेषतः	006a  
द्रौपद्याश्च परिक्लेशस्त्वन्मूलो ह्यभवत्पुरा	006c  
क्व ते मानश्च दर्पश्च क्व च तद्वीर गर्जितम्	007a  
आशीविषसमान्पार्थान्कोपयित्वा क्व यास्यसि	007c  
शोच्येयं भारती सेना राजा चैव सुयोधनः	008a  
यस्य त्वं कर्कशो भ्राता पलायनपरायणः	008c  
ननु नाम त्वया वीर दीर्यमाणा भयार्दिता	009a  
स्वबाहुबलमास्थाय रक्षितव्या ह्यनीकिनी	009c  
स त्वमद्य रणं त्यक्त्वा भीतो हर्षयसे परान्	009e  
विद्रुते त्वयि सैन्यस्य नायके शत्रुसूदन	010a  
कोऽन्यः स्थास्यति सङ्ग्रामे भीतो भीते व्यपाश्रये	010c  
एकेन सात्वतेनाद्य युध्यमानस्य चानघ	011a  
पलायने तव मतिः सङ्ग्रामाद्धि प्रवर्तते	011c  
यदा गाण्डीवधन्वानं भीमसेनं च कौरव	012a  
यमौ च युधि द्रष्टासि तदा त्वं किं करिष्यसि	012c  
युधि फल्गुनबाणानां सूर्याग्निसमतेजसाम्	013a  
न तुल्याः सात्यकिशरा येषां भीतः पलायसे	013c  
यदि तावत्कृता बुद्धिः पलायनपरायणा	014a  
पृथिवी धर्मराजस्य शमेनैव प्रदीयताम्	014c  
यावत्फल्गुननाराचा निर्मुक्तोरगसन्निभाः	015a  
नाविशन्ति शरीरं ते तावत्संशाम्य पाण्डवैः	015c  
यावत्ते पृथिवीं पार्था हत्वा भ्रातृशतं रणे	016a  
नाक्षिपन्ति महात्मानस्तावत्संशाम्य पाण्डवैः	016c  
यावन्न क्रुध्यते राजा धर्मपुत्रो युधिष्ठिरः	017a  
कृष्णश्च समरश्लाघी तावत्संशाम्य पाण्डवैः	017c  
यावद्भीमो महाबाहुर्विगाह्य महतीं चमूम्	018a  
सोदरांस्ते न मृद्नाति तावत्संशाम्य पाण्डवैः	018c  
पूर्वमुक्तश्च ते भ्राता भीष्मेण स सुयोधनः	019a  
अजेयाः पाण्डवाः सङ्ख्ये सौम्य संशाम्य पाण्डवैः	019c  
न च तत्कृतवान्मन्दस्तव भ्राता सुयोधनः	019e  
स युद्धे धृतिमास्थाय यत्तो युध्यस्व पाण्डवैः	020a  
गच्छ तूर्णं रथेनैव तत्र तिष्ठति सात्यकिः	020c  
त्वया हीनं बलं ह्येतद्विद्रविष्यति भारत	021a  
आत्मार्थं योधय रणे सात्यकिं सत्यविक्रमम्	021c  
एवमुक्तस्तव सुतो नाब्रवीत्किञ्चिदप्यसौ	022a  
श्रुतं चाश्रुतवत्कृत्वा प्रायाद्येन स सात्यकिः	022c  
सैन्येन महता युक्तो म्लेच्छानामनिवर्तिनाम्	023a  
आसाद्य च रणे यत्तो युयुधानमयोधयत्	023c  
द्रोणोऽपि रथिनां श्रेष्ठः पाञ्चालान्पाण्डवांस्तथा	024a  
अभ्यद्रवत सङ्क्रुद्धो जवमास्थाय मध्यमम्	024c  
प्रविश्य च रणे द्रोणः पाञ्चालानां वरूथिनीम्	025a  
द्रावयामास योधान्वै शतशोऽथ सहस्रशः	025c  
ततो द्रोणो महाराज नाम विश्राव्य संयुगे	026a  
पाण्डुपाञ्चालमत्स्यानां प्रचक्रे कदनं महत्	026c  
तं जयन्तमनीकानि भारद्वाजं ततस्ततः	027a  
पाञ्चालपुत्रो द्युतिमान्वीरकेतुः समभ्ययात्	027c  
स द्रोणं पञ्चभिर्विद्ध्वा शरैः सन्नतपर्वभिः	028a  
ध्वजमेकेन विव्याध सारथिं चास्य सप्तभिः	028c  
तत्राद्भुतं महाराज दृष्टवानस्मि संयुगे	029a  
यद्द्रोणो रभसं युद्धे पाञ्चाल्यं नाभ्यवर्तत	029c  
सन्निरुद्धं रणे द्रोणं पाञ्चाला वीक्ष्य मारिष	030a  
आवव्रुः सर्वतो राजन्धर्मपुत्रजयैषिणः	030c  
ते शरैरग्निसङ्काशैस्तोमरैश्च महाधनैः	031a  
शस्त्रैश्च विविधै राजन्द्रोणमेकमवाकिरन्	031c  
निहत्य तान्बाणगणान्द्रोणो राजन्समन्ततः	032a  
महाजलधरान्व्योम्नि मातरिश्वा विवानिव	032c  
ततः शरं महाघोरं सूर्यपावकसन्निभम्	033a  
सन्दधे परवीरघ्नो वीरकेतुरथं प्रति	033c  
स भित्त्वा तु शरो राजन्पाञ्चाल्यं कुलनन्दनम्	034a  
अभ्यगाद्धरणीं तूर्णं लोहितार्द्रो ज्वलन्निव	034c  
ततोऽपतद्रथात्तूर्णं पाञ्चाल्यः कुलनन्दनः	035a  
पर्वताग्रादिव महांश्चम्पको वायुपीडितः	035c  
तस्मिन्हते महेष्वासे राजपुत्रे महाबले	036a  
पाञ्चालास्त्वरिता द्रोणं समन्तात्पर्यवारयन्	036c  
चित्रकेतुः सुधन्वा च चित्रवर्मा च भारत	037a  
तथा चित्ररथश्चैव भ्रातृव्यसनकर्षिताः	037c  
अभ्यद्रवन्त सहिता भारद्वाजं युयुत्सवः	038a  
मुञ्चन्तः शरवर्षाणि तपान्ते जलदा इव	038c  
स वध्यमानो बहुधा राजपुत्रैर्महारथैः	039a  
व्यश्वसूतरथांश्चक्रे कुमारान्कुपितो रणे	039c  
तथापरैः सुनिशितैर्भल्लैस्तेषां महायशाः	040a  
पुष्पाणीव विचिन्वन्हि सोत्तमाङ्गान्यपातयत्	040c  
ते रथेभ्यो हताः पेतुः क्षितौ राजन्सुवर्चसः	041a  
देवासुरे पुरा युद्धे यथा दैतेयदानवाः	041c  
तान्निहत्य रणे राजन्भारद्वाजः प्रतापवान्	042a  
कार्मुकं भ्रामयामास हेमपृष्ठं दुरासदम्	042c  
पाञ्चालान्निहतान्दृष्ट्वा देवकल्पान्महारथान्	043a  
धृष्टद्युम्नो भृशं क्रुद्धो नेत्राभ्यां पातयञ्जलम्	043c  
अभ्यवर्तत सङ्ग्रामे क्रुद्धो द्रोणरथं प्रति	043e  
ततो हा हेति सहसा नादः समभवन्नृप	044a  
पाञ्चाल्येन रणे दृष्ट्वा द्रोणमावारितं शरैः	044c  
सञ्छाद्यमानो बहुधा पार्षतेन महात्मना	045a  
न विव्यथे ततो द्रोणः स्मयन्नेवान्वयुध्यत	045c  
ततो द्रोणं महाराज पाञ्चाल्यः क्रोधमूर्छितः	046a  
आजघानोरसि क्रुद्धो नवत्या नतपर्वणाम्	046c  
स गाढविद्धो बलिना भारद्वाजो महायशाः	047a  
निषसाद रथोपस्थे कश्मलं च जगाम ह	047c  
तं वै तथागतं दृष्ट्वा धृष्टद्युम्नः पराक्रमी	048a  
समुत्सृज्य धनुस्तूर्णमसिं जग्राह वीर्यवान्	048c  
अवप्लुत्य रथाच्चापि त्वरितः स महारथः	049a  
आरुरोह रथं तूर्णं भारद्वाजस्य मारिष	049c  
हर्तुमैच्छच्छिरः कायात्क्रोधसंरक्तलोचनः	049e  
प्रत्याश्वस्तस्ततो द्रोणो धनुर्गृह्य महाबलः	050a  
शरैर्वैतस्तिकै राजन्नित्यमासन्नयोधिभिः	050c  
योधयामास समरे धृष्टद्युम्नं महारथम्	050e  
ते हि वैतस्तिका नाम शरा आसन्नयोधिनः	051a  
द्रोणस्य विदिता राजन्धृष्टद्युम्नमवाक्षिपन्	051c  
स वध्यमानो बहुभिः सायकैस्तैर्महाबलः	052a  
अवप्लुत्य रथात्तूर्णं भग्नवेगः पराक्रमी	052c  
आरुह्य स्वरथं वीरः प्रगृह्य च महद्धनुः	053a  
विव्याध समरे द्रोणं धृष्टद्युम्नो महारथः	053c  
तदद्भुतं तयोर्युद्धं भूतसङ्घा ह्यपूजयन्	054a  
क्षत्रियाश्च महाराज ये चान्ये तत्र सैनिकाः	054c  
अवश्यं समरे द्रोणो धृष्टद्युम्नेन सङ्गतः	055a  
वशमेष्यति नो राज्ञः पाञ्चाला इति चुक्रुशुः	055c  
द्रोणस्तु त्वरितो युद्धे धृष्टद्युम्नस्य सारथेः	056a  
शिरः प्रच्यावयामास फलं पक्वं तरोरिव	056c  
ततस्ते प्रद्रुता वाहा राजंस्तस्य महात्मनः	056e  
तेषु प्रद्रवमाणेषु पाञ्चालान्सृञ्जयांस्तथा	057a  
व्यद्रावयद्रणे द्रोणस्तत्र तत्र पराक्रमी	057c  
विजित्य पाण्डुपाञ्चालान्भारद्वाजः प्रतापवान्	058a  
स्वं व्यूहं पुनरास्थाय स्थिरोऽभवदरिन्दमः	058c  
न चैनं पाण्डवा युद्धे जेतुमुत्सहिरे प्रभो	058e  
