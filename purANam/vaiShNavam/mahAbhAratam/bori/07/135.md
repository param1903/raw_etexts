सञ्जय उवाच	001  
दुर्योधनेनैवमुक्तो द्रौणिराहवदुर्मदः	001a  
प्रत्युवाच महाबाहो यथा वदसि कौरव	001c  
प्रिया हि पाण्डवा नित्यं मम चापि पितुश्च मे	002a  
तथैवावां प्रियौ तेषां न तु युद्धे कुरूद्वह	002c  
शक्तितस्तात युध्यामस्त्यक्त्वा प्राणानभीतवत्	002e  
अहं कर्णश्च शल्यश्च कृपो हार्दिक्य एव च	003a  
निमेषात्पाण्डवीं सेनां क्षपयेम नृपोत्तम	003c  
ते चापि कौरवीं सेनां निमेषार्धात्कुरूद्वह	004a  
क्षपयेयुर्महाबाहो न स्याम यदि संयुगे	004c  
युध्यतां पाण्डवाञ्शक्त्या तेषां चास्मान्युयुत्सताम्	005a  
तेजस्तु तेज आसाद्य प्रशमं याति भारत	005c  
अशक्या तरसा जेतुं पाण्डवानामनीकिनी	006a  
जीवत्सु पाण्डुपुत्रेषु तद्धि सत्यं ब्रवीमि ते	006c  
आत्मार्थं युध्यमानास्ते समर्थाः पाण्डुनन्दनाः	007a  
किमर्थं तव सैन्यानि न हनिष्यन्ति भारत	007c  
त्वं हि लुब्धतमो राजन्निकृतिज्ञश्च कौरव	008a  
सर्वातिशङ्की मानी च ततोऽस्मानतिशङ्कसे	008c  
अहं तु यत्नमास्थाय त्वदर्थे त्यक्तजीवितः	009a  
एष गच्छामि सङ्ग्रामं त्वत्कृते कुरुनन्दन	009c  
योत्स्येऽहं शत्रुभिः सार्धं जेष्यामि च वरान्वरान्	010a  
पाञ्चालैः सह योत्स्यामि सोमकैः केकयैस्तथा	010c  
पाण्डवेयैश्च सङ्ग्रामे त्वत्प्रियार्थमरिन्दम	010e  
अद्य मद्बाणनिर्दग्धाः पाञ्चालाः सोमकास्तथा	011a  
सिंहेनेवार्दिता गावो विद्रविष्यन्ति सर्वतः	011c  
अद्य धर्मसुतो राजा दृष्ट्वा मम पराक्रमम्	012a  
अश्वत्थाममयं लोकं मंस्यते सह सोमकैः	012c  
आगमिष्यति निर्वेदं धर्मपुत्रो युधिष्ठिरः	013a  
दृष्ट्वा विनिहतान्सङ्ख्ये पाञ्चालान्सोमकैः सह	013c  
ये मां युद्धेऽभियोत्स्यन्ति तान्हनिष्यामि भारत	014a  
न हि ते वीर मुच्येरन्मद्बाह्वन्तरमागताः	014c  
एवमुक्त्वा महाबाहुः पुत्रं दुर्योधनं तव	015a  
अभ्यवर्तत युद्धाय द्रावयन्सर्वधन्विनः	015c  
चिकीर्षुस्तव पुत्राणां प्रियं प्राणभृतां वरः	015e  
ततोऽब्रवीत्सकैकेयान्पाञ्चालान्गौतमीसुतः	016a  
प्रहरध्वमितः सर्वे मम गात्रे महारथाः	016c  
स्थिरीभूताश्च युध्यध्वं दर्शयन्तोऽस्त्रलाघवम्	016e  
एवमुक्तास्तु ते सर्वे शस्त्रवृष्टिमपातयन्	017a  
द्रौणिं प्रति महाराज जलं जलधरा इव	017c  
तान्निहत्य शरान्द्रौणिर्दश वीरानपोथयत्	018a  
प्रमुखे पाण्डुपुत्राणां धृष्टद्युम्नस्य चाभिभो	018c  
ते हन्यमानाः समरे पाञ्चालाः सृञ्जयास्तथा	019a  
परित्यज्य रणे द्रौणिं व्यद्रवन्त दिशो दश	019c  
तान्दृष्ट्वा द्रवतः शूरान्पाञ्चालान्सहसोमकान्	020a  
धृष्टद्युम्नो महाराज द्रौणिमभ्यद्रवद्युधि	020c  
ततः काञ्चनचित्राणां सजलाम्बुदनादिनाम्	021a  
वृतः शतेन शूराणां रथानामनिवर्तिनाम्	021c  
पुत्रः पाञ्चालराजस्य धृष्टद्युम्नो महारथः	022a  
द्रौणिमित्यब्रवीद्वाक्यं दृष्ट्वा योधान्निपातितान्	022c  
आचार्यपुत्र दुर्बुद्धे किमन्यैर्निहतैस्तव	023a  
समागच्छ मया सार्धं यदि शूरोऽसि संयुगे	023c  
अहं त्वां निहनिष्यामि तिष्ठेदानीं ममाग्रतः	023e  
ततस्तमाचार्यसुतं धृष्टद्युम्नः प्रतापवान्	024a  
मर्मभिद्भिः शरैस्तीक्ष्णैर्जघान भरतर्षभ	024c  
ते तु पङ्क्तीकृता द्रौणिं शरा विविशुराशुगाः	025a  
रुक्मपुङ्खाः प्रसन्नाग्राः सर्वकायावदारणाः	025c  
मध्वर्थिन इवोद्दामा भ्रमराः पुष्पितं द्रुमम्	025e  
सोऽतिविद्धो भृशं क्रुद्धः पदाक्रान्त इवोरगः	026a  
मानी द्रौणिरसम्भ्रान्तो बाणपाणिरभाषत	026c  
धृष्टद्युम्न स्थिरो भूत्वा मुहूर्तं प्रतिपालय	027a  
यावत्त्वां निशितैर्बाणैः प्रेषयामि यमक्षयम्	027c  
द्रौणिरेवमथाभाष्य पार्षतं परवीरहा	028a  
छादयामास बाणौघैः समन्ताल्लघुहस्तवत्	028c  
स छाद्यमानः समरे द्रौणिना युद्धदुर्मदः	029a  
द्रौणिं पाञ्चालतनयो वाग्भिरातर्जयत्तदा	029c  
न जानीषे प्रतिज्ञां मे विप्रोत्पत्तिं तथैव च	030a  
द्रोणं हत्वा किल मया हन्तव्यस्त्वं सुदुर्मते	030c  
ततस्त्वाहं न हन्म्यद्य द्रोणे जीवति संयुगे	030e  
इमां तु रजनीं प्राप्तामप्रभातां सुदुर्मते	031a  
निहत्य पितरं तेऽद्य ततस्त्वामपि संयुगे	031c  
नेष्यामि मृत्युलोकायेत्येवं मे मनसि स्थितम्	031e  
यस्ते पार्थेषु विद्वेषो या भक्तिः कौरवेषु च	032a  
तां दर्शय स्थिरो भूत्वा न मे जीवन्विमोक्ष्यसे	032c  
यो हि ब्राह्मण्यमुत्सृज्य क्षत्रधर्मरतो द्विजः	033a  
स वध्यः सर्वलोकस्य यथा त्वं पुरुषाधम	033c  
इत्युक्तः परुषं वाक्यं पार्षतेन द्विजोत्तमः	034a  
क्रोधमाहारयत्तीव्रं तिष्ठ तिष्ठेति चाब्रवीत्	034c  
निर्दहन्निव चक्षुर्भ्यां पार्षतं सोऽभ्यवैक्षत	035a  
छादयामास च शरैर्निःश्वसन्पन्नगो यथा	035c  
स छाद्यमानः समरे द्रौणिना राजसत्तम	036a  
सर्वपाञ्चालसेनाभिः संवृतो रथसत्तमः	036c  
नाकम्पत महाबाहुः स्वधैर्यं समुपाश्रितः	037a  
सायकांश्चैव विविधानश्वत्थाम्नि मुमोच ह	037c  
तौ पुनः सन्न्यवर्तेतां प्राणद्यूतपरे रणे	038a  
निवारयन्तौ बाणौघैः परस्परममर्षिणौ	038c  
उत्सृजन्तौ महेष्वासौ शरवृष्टीः समन्ततः	038e  
द्रौणिपार्षतयोर्युद्धं घोररूपं भयानकम्	039a  
दृष्ट्वा सम्पूजयामासुः सिद्धचारणवातिकाः	039c  
शरौघैः पूरयन्तौ तावाकाशं प्रदिशस्तथा	040a  
अलक्ष्यौ समयुध्येतां महत्कृत्वा शरैस्तमः	040c  
नृत्यमानाविव रणे मण्डलीकृतकार्मुकौ	041a  
परस्परवधे यत्तौ परस्परजयैषिणौ	041c  
अयुध्येतां महाबाहू चित्रं लघु च सुष्ठु च	042a  
सम्पूज्यमानौ समरे योधमुख्यैः सहस्रशः	042c  
तौ प्रयुद्धौ रणे दृष्ट्वा वने वन्यौ गजाविव	043a  
उभयोः सेनयोर्हर्षस्तुमुलः समपद्यत	043c  
सिंहनादरवाश्चासन्दध्मुः शङ्खांश्च मारिष	044a  
वादित्राण्यभ्यवाद्यन्त शतशोऽथ सहस्रशः	044c  
तस्मिंस्तु तुमुले युद्धे भीरूणां भयवर्धने	045a  
मुहूर्तमिव तद्युद्धं समरूपं तदाभवत्	045c  
ततो द्रौणिर्महाराज पार्षतस्य महात्मनः	046a  
ध्वजं धनुस्तथा छत्रमुभौ च पार्ष्णिसारथी	046c  
सूतमश्वांश्च चतुरो निहत्याभ्यद्रवद्रणे	046e  
पाञ्चालांश्चैव तान्सर्वान्बाणैः सन्नतपर्वभिः	047a  
व्यद्रावयदमेयात्मा शतशोऽथ सहस्रशः	047c  
ततः प्रविव्यथे सेना पाण्डवी भरतर्षभ	048a  
दृष्ट्वा द्रौणेर्महत्कर्म वासवस्येव संयुगे	048c  
शतेन च शतं हत्वा पाञ्चालानां महारथः	049a  
त्रिभिश्च निशितैर्बाणैर्हत्वा त्रीन्वै महारथान्	049c  
द्रौणिर्द्रुपदपुत्रस्य फल्गुनस्य च पश्यतः	050a  
नाशयामास पाञ्चालान्भूयिष्ठं ये व्यवस्थिताः	050c  
ते वध्यमानाः पाञ्चालाः समरे सह सृञ्जयैः	051a  
अगच्छन्द्रौणिमुत्सृज्य विप्रकीर्णरथध्वजाः	051c  
स जित्वा समरे शत्रून्द्रोणपुत्रो महारथः	052a  
ननाद सुमहानादं तपान्ते जलदो यथा	052c  
स निहत्य बहूञ्शूरानश्वत्थामा व्यरोचत	053a  
युगान्ते सर्वभूतानि भस्म कृत्वेव पावकः	053c  
सम्पूज्यमानो युधि कौरवेयैर्विजित्य सङ्ख्येऽरिगणान्सहस्रशः	054a  
व्यरोचत द्रोणसुतः प्रतापवान्यथा सुरेन्द्रोऽरिगणान्निहत्य	054c  
