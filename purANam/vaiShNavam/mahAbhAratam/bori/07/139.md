सञ्जय उवाच	001  
प्रकाशिते तथा लोके रजसा च तमोवृते	001a  
समाजग्मुरथो वीराः परस्परवधैषिणः	001c  
ते समेत्य रणे राजञ्शस्त्रप्रासासिधारिणः	002a  
परस्परमुदैक्षन्त परस्परकृतागसः	002c  
प्रदीपानां सहस्रैश्च दीप्यमानैः समन्ततः	003a  
विरराज तदा भूमिर्द्यौर्ग्रहैरिव भारत	003c  
उल्काशतैः प्रज्वलितै रणभूमिर्व्यराजत	004a  
दह्यमानेव लोकानामभावे वै वसुन्धरा	004c  
प्रादीप्यन्त दिशः सर्वाः प्रदीपैस्तैः समन्ततः	005a  
वर्षाप्रदोषे खद्योतैर्वृता वृक्षा इवाबभुः	005c  
असज्जन्त ततो वीरा वीरेष्वेव पृथक्पृथक्	006a  
नागा नागैः समाजग्मुस्तुरगाः सह वाजिभिः	006c  
रथा रथवरैरेव समाजग्मुर्मुदान्विताः	007a  
तस्मिन्रात्रिमुखे घोरे पुत्रस्य तव शासनात्	007c  
ततोऽर्जुनो महाराज कौरवाणामनीकिनीम्	008a  
व्यधमत्त्वरया युक्तः क्षपयन्सर्वपार्थिवान्	008c  
धृतराष्ट्र उवाच	009  
तस्मिन्प्रविष्टे संरब्धे मम पुत्रस्य वाहिनीम्	009a  
अमृष्यमाणे दुर्धर्षे किं व आसीन्मनस्तदा	009c  
किममन्यन्त सैन्यानि प्रविष्टे शत्रुतापने	010a  
दुर्योधनश्च किं कृत्यं प्राप्तकालममन्यत	010c  
के चैनं समरे वीरं प्रत्युद्ययुररिन्दमम्	011a  
केऽरक्षन्दक्षिणं चक्रं के च द्रोणस्य सव्यतः	011c  
के पृष्ठतोऽस्य ह्यभवन्वीरा वीरस्य युध्यतः	012a  
के पुरस्तादगच्छन्त निघ्नतः शात्रवान्रणे	012c  
यत्प्राविशन्महेष्वासः पाञ्चालानपराजितः	013a  
नृत्यन्निव नरव्याघ्रो रथमार्गेषु वीर्यवान्	013c  
ददाह च शरैर्द्रोणः पाञ्चालानां रथव्रजान्	014a  
धूमकेतुरिव क्रुद्धः स कथं मृत्युमीयिवान्	014c  
अव्यग्रानेव हि परान्कथयस्यपराजितान्	015a  
हतांश्चैव विषण्णांश्च विप्रकीर्णांश्च शंससि	015c  
रथिनो विरथांश्चैव कृतान्युद्धेषु मामकान्	015e  
सञ्जय उवाच	016  
द्रोणस्य मतमाज्ञाय योद्धुकामस्य तां निशाम्	016a  
दुर्योधनो महाराज वश्यान्भ्रातॄनभाषत	016c  
विकर्णं चित्रसेनं च महाबाहुं च कौरवम्	017a  
दुर्धर्षं दीर्घबाहुं च ये च तेषां पदानुगाः	017c  
द्रोणं यत्ताः पराक्रान्ताः सर्वे रक्षत पृष्ठतः	018a  
हार्दिक्यो दक्षिणं चक्रं शल्यश्चैवोत्तरं तथा	018c  
त्रिगर्तानां च ये शूरा हतशिष्टा महारथाः	019a  
तांश्चैव सर्वान्पुत्रस्ते समचोदयदग्रतः	019c  
आचार्यो हि सुसंयत्तो भृशं यत्ताश्च पाण्डवाः	020a  
तं रक्षत सुसंयत्ता निघ्नन्तं शात्रवान्रणे	020c  
द्रोणो हि बलवान्युद्धे क्षिप्रहस्तः पराक्रमी	021a  
निर्जयेत्त्रिदशान्युद्धे किमु पार्थान्ससोमकान्	021c  
ते यूयं सहिताः सर्वे भृशं यत्ता महारथाः	022a  
द्रोणं रक्षत पाञ्चाल्याद्धृष्टद्युम्नान्महारथात्	022c  
पाण्डवेयेषु सैन्येषु योधं पश्याम्यहं न तम्	023a  
यो जयेत रणे द्रोणं धृष्टद्युम्नादृते नृपाः	023c  
तस्य सर्वात्मना मन्ये भारद्वाजस्य रक्षणम्	024a  
स गुप्तः सोमकान्हन्यात्सृञ्जयांश्च सराजकान्	024c  
सृञ्जयेष्वथ सर्वेषु निहतेषु चमूमुखे	025a  
धृष्टद्युम्नं रणे द्रौणिर्नाशयिष्यत्यसंशयम्	025c  
तथार्जुनं रणे कर्णो विजेष्यति महारथः	026a  
भीमसेनमहं चापि युद्धे जेष्यामि दंशितः	026c  
सोऽयं मम जयो व्यक्तं दीर्घकालं भविष्यति	027a  
तस्माद्रक्षत सङ्ग्रामे द्रोणमेव महारथाः	027c  
इत्युक्त्वा भरतश्रेष्ठ पुत्रो दुर्योधनस्तव	028a  
व्यादिदेश ततः सैन्यं तस्मिंस्तमसि दारुणे	028c  
ततः प्रववृते युद्धं रात्रौ तद्भरतर्षभ	029a  
उभयोः सेनयोर्घोरं विजयं प्रति काङ्क्षिणोः	029c  
अर्जुनः कौरवं सैन्यमर्जुनं चापि कौरवाः	030a  
नानाशस्त्रसमावापैरन्योन्यं पर्यपीडयन्	030c  
द्रौणिः पाञ्चालराजानं भारद्वाजश्च सृञ्जयान्	031a  
छादयामासतुः सङ्ख्ये शरैः सन्नतपर्वभिः	031c  
पाण्डुपाञ्चालसेनानां कौरवाणां च मारिष	032a  
आसीन्निष्टानको घोरो निघ्नतामितरेतरम्	032c  
नैवास्माभिर्न पूर्वैर्नो दृष्टं पूर्वं तथाविधम्	033a  
युद्धं यादृशमेवासीत्तां रात्रिं सुमहाभयम्	033c  
