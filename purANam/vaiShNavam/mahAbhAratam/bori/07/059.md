001  युधिष्ठिर उवाच
001a सुखेन रजनी व्युष्टा कच्चित्ते मधुसूदन
001c कच्चिज्ज्ञानानि सर्वाणि प्रसन्नानि तवाच्युत
002  सञ्जय उवाच
002a वासुदेवोऽपि तद्युक्तं पर्यपृच्छद्युधिष्ठिरम्
002c ततः क्षत्ता प्रकृतयो न्यवेदयदुपस्थिताः
003a अनुज्ञातश्च राज्ञा स प्रावेशयत तं जनम्
003c विराटं भीमसेनं च धृष्टद्युम्नं च सात्यकिम्
004a शिखण्डिनं यमौ चैव चेकितानं च केकयान्
004c युयुत्सुं चैव कौरव्यं पाञ्चाल्यं चोत्तमौजसम्
005a एते चान्ये च बहवः क्षत्रियाः क्षत्रियर्षभम्
005c उपतस्थुर्महात्मानं विविशुश्चासनेषु ते
006a एकस्मिन्नासने वीरावुपविष्टौ महाबलौ
006c कृष्णश्च युयुधानश्च महात्मानौ महाद्युती
007a ततो युधिष्ठिरस्तेषां शृण्वतां मधुसूदनम्
007c अब्रवीत्पुण्डरीकाक्षमाभाष्य मधुरं वचः
008a एकं त्वां वयमाश्रित्य सहस्राक्षमिवामराः
008c प्रार्थयामो जयं युद्धे शाश्वतानि सुखानि च
009a त्वं हि राज्यविनाशं च द्विषद्भिश्च निराक्रियाम्
009c क्लेशांश्च विविधान्कृष्ण सर्वांस्तानपि वेत्थ नः
010a त्वयि सर्वेश सर्वेषामस्माकं भक्तवत्सल
010c सुखमायत्तमत्यर्थं यात्रा च मधुसूदन
011a स तथा कुरु वार्ष्णेय यथा त्वयि मनो मम
011c अर्जुनस्य यथा सत्या प्रतिज्ञा स्याच्चिकीर्षिता
012a स भवांस्तारयत्वस्माद्दुःखामर्षमहार्णवात्
012c पारं तितीर्षतामद्य प्लवो नो भव माधव
013a न हि तत्कुरुते सङ्ख्ये कार्तवीर्यसमस्त्वपि
013c रथी यत्कुरुते कृष्ण सारथिर्यत्नमास्थितः
014  वासुदेव उवाच
014a सामरेष्वपि लोकेषु सर्वेषु न तथाविधः
014c शरासनधरः कश्चिद्यथा पार्थो धनञ्जयः
015a वीर्यवानस्त्रसम्पन्नः पराक्रान्तो महाबलः
015c युद्धशौण्डः सदामर्षी तेजसा परमो नृणाम्
016a स युवा वृषभस्कन्धो दीर्घबाहुर्महाबलः
016c सिंहर्षभगतिः श्रीमान्द्विषतस्ते हनिष्यति
017a अहं च तत्करिष्यामि यथा कुन्तीसुतोऽर्जुनः
017c धार्तराष्ट्रस्य सैन्यानि धक्ष्यत्यग्निरिवोत्थितः
018a अद्य तं पापकर्माणं क्षुद्रं सौभद्रघातिनम्
018c अपुनर्दर्शनं मार्गमिषुभिः क्षेप्स्यतेऽर्जुनः
019a तस्याद्य गृध्राः श्येनाश्च वडगोमायवस्तथा
019c भक्षयिष्यन्ति मांसानि ये चान्ये पुरुषादकाः
020a यद्यस्य देवा गोप्तारः सेन्द्राः सर्वे तथाप्यसौ
020c राजधानीं यमस्याद्य हतः प्राप्स्यति सङ्कुले
021a निहत्य सैन्धवं जिष्णुरद्य त्वामुपयास्यति
021c विशोको विज्वरो राजन्भव भूतिपुरस्कृतः

