धृतराष्ट्र उवाच	001  
किं तस्यां मम सेनायां नासन्केचिन्महारथाः	001a  
ये तथा सात्यकिं यान्तं नैवाघ्नन्नाप्यवारयन्	001c  
एको हि समरे कर्म कृतवान्सत्यविक्रमः	002a  
शक्रतुल्यबलो युद्धे महेन्द्रो दानवेष्विव	002c  
अथ वा शून्यमासीत्तद्येन यातः स सात्यकिः	003a  
एको वै बहुलाः सेनाः प्रमृद्नन्पुरुषर्षभः	003c  
कथं च युध्यमानानामपक्रान्तो महात्मनाम्	004a  
एको बहूनां शैनेयस्तन्ममाचक्ष्व सञ्जय	004c  
सञ्जय उवाच	005  
राजन्सेनासमुद्योगो रथनागाश्वपत्तिमान्	005a  
तुमुलस्तव सैन्यानां युगान्तसदृशोऽभवत्	005c  
आह्णिकेषु समूहेषु तव सैन्यस्य मानद	006a  
नास्ति लोके समः कश्चित्समूह इति मे मतिः	006c  
तत्र देवाः स्म भाषन्ते चारणाश्च समागताः	007a  
एतदन्ताः समूहा वै भविष्यन्ति महीतले	007c  
न चैव तादृशः कश्चिद्व्यूह आसीद्विशां पते	008a  
यादृग्जयद्रथवधे द्रोणेन विहितोऽभवत्	008c  
चण्डवाताभिपन्नानां समुद्राणामिव स्वनः	009a  
रणेऽभवद्बलौघानामन्योन्यमभिधावताम्	009c  
पार्थिवानां समेतानां बहून्यासन्नरोत्तम	010a  
त्वद्बले पाण्डवानां च सहस्राणि शतानि च	010c  
संरब्धानां प्रवीराणां समरे दृढकर्मणाम्	011a  
तत्रासीत्सुमहाञ्शब्दस्तुमुलो लोमहर्षणः	011c  
अथाक्रन्दद्भीमसेनो धृष्टद्युम्नश्च मारिष	012a  
नकुलः सहदेवश्च धर्मराजश्च पाण्डवः	012c  
आगच्छत प्रहरत बलवत्परिधावत	013a  
प्रविष्टावरिसेनां हि वीरौ माधवपाण्डवौ	013c  
यथा सुखेन गच्छेतां जयद्रथवधं प्रति	014a  
तथा प्रकुरुत क्षिप्रमिति सैन्यान्यचोदयत्	014c  
तयोरभावे कुरवः कृतार्थाः स्युर्वयं जिताः	014e  
ते यूयं सहिता भूत्वा तूर्णमेव बलार्णवम्	015a  
क्षोभयध्वं महावेगाः पवनाः सागरं यथा	015c  
भीमसेनेन ते राजन्पाञ्चाल्येन च चोदिताः	016a  
आजघ्नुः कौरवान्सङ्ख्ये त्यक्त्वासूनात्मनः प्रियान्	016c  
इच्छन्तो निधनं युद्धे शस्त्रैरुत्तमतेजसः	017a  
स्वर्गार्थं मित्रकार्यार्थं नाभ्यरक्षन्त जीवितम्	017c  
तथैव तावका राजन्प्रार्थयन्तो महद्यशः	018a  
आर्यां युद्धे मतिं कृत्वा युद्धायैवोपतस्थिरे	018c  
तस्मिंस्तु तुमुले युद्धे वर्तमाने महाभये	019a  
हत्वा सर्वाणि सैन्यानि प्रायात्सात्यकिरर्जुनम्	019c  
कवचानां प्रभास्तत्र सूर्यरश्मिविचित्रिताः	020a  
दृष्टीः सङ्ख्ये सैनिकानां प्रतिजघ्नुः समन्ततः	020c  
तथा प्रयतमानेषु पाण्डवेयेषु निर्भयः	021a  
दुर्योधनो महाराज व्यगाहत महद्बलम्	021c  
स सन्निपातस्तुमुलस्तेषां तस्य च भारत	022a  
अभवत्सर्वसैन्यानामभावकरणो महान्	022c  
धृतराष्ट्र उवाच	023  
तथा गतेषु सैन्येषु तथा कृच्छ्रगतः स्वयम्	023a  
कच्चिद्दुर्योधनः सूत नाकार्षीत्पृष्ठतो रणम्	023c  
एकस्य च बहूनां च सन्निपातो महाहवे	024a  
विशेषतो नृपतिना विषमः प्रतिभाति मे	024c  
सोऽत्यन्तसुखसंवृद्धो लक्ष्म्या लोकस्य चेश्वरः	025a  
एको बहून्समासाद्य कच्चिन्नासीत्पराङ्मुखः	025c  
सञ्जय उवाच	026  
राजन्सङ्ग्राममाश्चर्यं तव पुत्रस्य भारत	026a  
एकस्य च बहूनां च शृणुष्व गदतोऽद्भुतम्	026c  
दुर्योधनेन सहसा पाण्डवी पृतना रणे	027a  
नलिनी द्विरदेनेव समन्ताद्विप्रलोडिता	027c  
तथा सेनां कृतां दृष्ट्वा तव पुत्रेण कौरव	028a  
भीमसेनपुरोगास्तं पाञ्चालाः समुपाद्रवन्	028c  
स भीमसेनं दशभिर्माद्रीपुत्रौ त्रिभिस्त्रिभिः	029a  
विराटद्रुपदौ षड्भिः शतेन च शिखण्डिनम्	029c  
धृष्टद्युम्नं च विंशत्या धर्मपुत्रं च सप्तभिः	030a  
केकयान्दशभिर्विद्ध्वा द्रौपदेयांस्त्रिभिस्त्रिभिः	030c  
शतशश्चापरान्योधान्सद्विपांश्च रथान्रणे	031a  
शरैरवचकर्तोग्रैः क्रुद्धोऽन्तक इव प्रजाः	031c  
न सन्दधन्विमुञ्चन्वा मण्डलीकृतकार्मुकः	032a  
अदृश्यत रिपून्निघ्नञ्शिक्षयास्त्रबलेन च	032c  
तस्य तान्निघ्नतः शत्रून्हेमपृष्ठं महद्धनुः	033a  
भल्लाभ्यां पाण्डवो ज्येष्ठस्त्रिधा चिच्छेद मारिष	033c  
विव्याध चैनं बहुभिः सम्यगस्तैः शितैः शरैः	034a  
वर्माण्याशु समासाद्य ते भग्नाः क्षितिमाविशन्	034c  
ततः प्रमुदिताः पार्थाः परिवव्रुर्युधिष्ठिरम्	035a  
यथा वृत्रवधे देवा मुदा शक्रं महर्षिभिः	035c  
अथ दुर्योधनो राजा दृढमादाय कार्मुकम्	036a  
तिष्ठ तिष्ठेति राजानं ब्रुवन्पाण्डवमभ्ययात्	036c  
तं तथा वादिनं राजंस्तव पुत्रं महारथम्	037a  
प्रत्युद्ययुः प्रमुदिताः पाञ्चाला जयगृद्धिनः	037c  
तान्द्रोणः प्रतिजग्राह परीप्सन्युधि पाण्डवम्	038a  
चण्डवातोद्धुतान्मेघान्सजलानचलो यथा	038c  
तत्र राजन्महानासीत्सङ्ग्रामो भूरिवर्धनः	039a  
रुद्रस्याक्रीडसङ्काशः संहारः सर्वदेहिनाम्	039c  
