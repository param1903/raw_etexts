001  सञ्जय उवाच
001a परिणाम्य निशां तां तु भारद्वाजो महारथः
001c बहूक्त्वा च ततो राजन्राजानं च सुयोधनम्
002a विधाय योगं पार्थेन संशप्तकगणैः सह
002c निष्क्रान्ते च रणात्पार्थे संशप्तकवधं प्रति
003a व्यूढानीकस्ततो द्रोणः पाण्डवानां महाचमूम्
003c अभ्ययाद्भरतश्रेष्ठ धर्मराजजिघृक्षया
004a व्यूहं दृष्ट्वा सुपर्णं तु भारद्वाजकृतं तदा
004c व्यूहेन मण्डलार्धेन प्रत्यव्यूहद्युधिष्ठिरः
005a मुखमासीत्सुपर्णस्य भारद्वाजो महारथः
005c शिरो दुर्योधनो राजा सोदर्यैः सानुगैः सह
006a चक्षुषी कृतवर्मा च गौतमश्चास्यतां वरः
006c भूतवर्मा क्षेमशर्मा करकर्षश्च वीर्यवान्
007a कलिङ्गाः सिंहलाः प्राच्याः शूराभीरा दशेरकाः
007c शका यवनकाम्बोजास्तथा हंसपदाश्च ये
008a ग्रीवायां शूरसेनाश्च दरदा मद्रकेकयाः
008c गजाश्वरथपत्त्यौघास्तस्थुः शतसहस्रशः
009a भूरिश्रवाः शलः शल्यः सोमदत्तश्च बाह्लिकः
009c अक्षौहिण्या वृता वीरा दक्षिणं पक्षमाश्रिताः
010a विन्दानुविन्दावावन्त्यौ काम्बोजश्च सुदक्षिणः
010c वामं पक्षं समाश्रित्य द्रोणपुत्राग्रगाः स्थिताः
011a पृष्ठे कलिङ्गाः साम्बष्ठा मागधाः पौण्ड्रमद्रकाः
011c गान्धाराः शकुनिप्राग्याः पार्वतीया वसातयः
012a पुच्छे वैकर्तनः कर्णः सपुत्रज्ञातिबान्धवः
012c महत्या सेनया तस्थौ नानाध्वजसमुत्थया
013a जयद्रथो भीमरथः सांयात्रिकसभो जयः
013c भूमिञ्जयो वृषक्राथो नैषधश्च महाबलः
014a वृता बलेन महता ब्रह्मलोकपुरस्कृताः
014c व्यूहस्योपरि ते राजन्स्थिता युद्धविशारदाः
015a द्रोणेन विहितो व्यूहः पदात्यश्वरथद्विपैः
015c वातोद्धूतार्णवाकारः प्रवृत्त इव लक्ष्यते
016a तस्य पक्षप्रपक्षेभ्यो निष्पतन्ति युयुत्सवः
016c सविद्युत्स्तनिता मेघाः सर्वदिग्भ्य इवोष्णगे
017a तस्य प्राग्ज्योतिषो मध्ये विधिवत्कल्पितं गजम्
017c आस्थितः शुशुभे राजन्नंशुमानुदये यथा
018a माल्यदामवता राजा श्वेतच्छत्रेण धार्यता
018c कृत्तिकायोगयुक्तेन पौर्णमास्यामिवेन्दुना
019a नीलाञ्जनचयप्रख्यो मदान्धो द्विरदो बभौ
019c अभिवृष्टो महामेघैर्यथा स्यात्पर्वतो महान्
020a नानानृपतिभिर्वीरैर्विविधायुधभूषणैः
020c समन्वितः पार्वतीयैः शक्रो देवगणैरिव
021a ततो युधिष्ठिरः प्रेक्ष्य व्यूहं तमतिमानुषम्
021c अजय्यमरिभिः सङ्ख्ये पार्षतं वाक्यमब्रवीत्
022a ब्राह्मणस्य वशं नाहमियामद्य यथा प्रभो
022c पारावतसवर्णाश्व तथा नीतिर्विधीयताम्
023  धृष्टद्युम्न उवाच
023a द्रोणस्य यतमानस्य वशं नैष्यसि सुव्रत
023c अहमावारयिष्यामि द्रोणमद्य सहानुगम्
024a मयि जीवति कौरव्य नोद्वेगं कर्तुमर्हसि
024c न हि शक्तो रणे द्रोणो विजेतुं मां कथञ्चन
025  सञ्जय उवाच
025a एवमुक्त्वा किरन्बाणान्द्रुपदस्य सुतो बली
025c पारावतसवर्णाश्वः स्वयं द्रोणमुपाद्रवत्
026a अनिष्टदर्शनं दृष्ट्वा धृष्टद्युम्नमवस्थितम्
026c क्षणेनैवाभवद्द्रोणो नातिहृष्टमना इव
027a तं तु सम्प्रेक्ष्य पुत्रस्ते दुर्मुखः शत्रुकर्शनः
027c प्रियं चिकीर्षन्द्रोणस्य धृष्टद्युम्नमवारयत्
028a स सम्प्रहारस्तुमुलः समरूप इवाभवत्
028c पार्षतस्य च शूरस्य दुर्मुखस्य च भारत
029a पार्षतः शरजालेन क्षिप्रं प्रच्छाद्य दुर्मुखम्
029c भारद्वाजं शरौघेण महता समवारयत्
030a द्रोणमावारितं दृष्ट्वा भृशायस्तस्तवात्मजः
030c नानालिङ्गैः शरव्रातैः पार्षतं सममोहयत्
031a तयोर्विषक्तयोः सङ्ख्ये पाञ्चाल्यकुरुमुख्ययोः
031c द्रोणो यौधिष्ठिरं सैन्यं बहुधा व्यधमच्छरैः
032a अनिलेन यथाभ्राणि विच्छिन्नानि समन्ततः
032c तथा पार्थस्य सैन्यानि विच्छिन्नानि क्वचित्क्वचित्
033a मुहूर्तमिव तद्युद्धमासीन्मधुरदर्शनम्
033c तत उन्मत्तवद्राजन्निर्मर्यादमवर्तत
034a नैव स्वे न परे राजन्नज्ञायन्त परस्परम्
034c अनुमानेन सञ्ज्ञाभिर्युद्धं तत्समवर्तत
035a चूडामणिषु निष्केषु भूषणेष्वसिचर्मसु
035c तेषामादित्यवर्णाभा मरीच्यः प्रचकाशिरे
036a तत्प्रकीर्णपताकानां रथवारणवाजिनाम्
036c बलाकाशबलाभ्राभं ददृशे रूपमाहवे
037a नरानेव नरा जघ्नुरुदग्राश्च हया हयान्
037c रथांश्च रथिनो जघ्नुर्वारणा वरवारणान्
038a समुच्छ्रितपताकानां गजानां परमद्विपैः
038c क्षणेन तुमुलो घोरः सङ्ग्रामः समवर्तत
039a तेषां संसक्तगात्राणां कर्षतामितरेतरम्
039c दन्तसङ्घातसङ्घर्षात्सधूमोऽग्निरजायत
040a विप्रकीर्णपताकास्ते विषाणजनिताग्नयः
040c बभूवुः खं समासाद्य सविद्युत इवाम्बुदाः
041a विक्षरद्भिर्नदद्भिश्च निपतद्भिश्च वारणैः
041c सम्बभूव मही कीर्णा मेघैर्द्यौरिव शारदी
042a तेषामाहन्यमानानां बाणतोमरवृष्टिभिः
042c वारणानां रवो जज्ञे मेघानामिव सम्प्लवे
043a तोमराभिहताः केचिद्बाणैश्च परमद्विपाः
043c वित्रेसुः सर्वभूतानां शब्दमेवापरेऽव्रजन्
044a विषाणाभिहताश्चापि केचित्तत्र गजा गजैः
044c चक्रुरार्तस्वरं घोरमुत्पातजलदा इव
045a प्रतीपं ह्रियमाणाश्च वारणा वरवारणैः
045c उन्मथ्य पुनराजह्रुः प्रेरिताः परमाङ्कुशैः
046a महामात्रा महामात्रैस्ताडिताः शरतोमरैः
046c गजेभ्यः पृथिवीं जग्मुर्मुक्तप्रहरणाङ्कुशाः
047a निर्मनुष्याश्च मातङ्गा विनदन्तस्ततस्ततः
047c छिन्नाभ्राणीव सम्पेतुः सम्प्रविश्य परस्परम्
048a हतान्परिवहन्तश्च यन्त्रिताः परमायुधैः
048c दिशो जग्मुर्महानागाः केचिदेकचरा इव
049a ताडितास्ताड्यमानाश्च तोमरर्ष्टिपरश्वधैः
049c पेतुरार्तस्वरं कृत्वा तदा विशसने गजाः
050a तेषां शैलोपमैः कायैर्निपतद्भिः समन्ततः
050c आहता सहसा भूमिश्चकम्पे च ननाद च
051a सादितैः सगजारोहैः सपताकैः समन्ततः
051c मातङ्गैः शुशुभे भूमिर्विकीर्णैरिव पर्वतैः
052a गजस्थाश्च महामात्रा निर्भिन्नहृदया रणे
052c रथिभिः पातिता भल्लैर्विकीर्णाङ्कुशतोमराः
053a क्रौञ्चवद्विनदन्तोऽन्ये नाराचाभिहता गजाः
053c परान्स्वांश्चापि मृद्नन्तः परिपेतुर्दिशो दश
054a गजाश्वरथसङ्घानां शरीरौघसमावृता
054c बभूव पृथिवी राजन्मांसशोणितकर्दमा
055a प्रमथ्य च विषाणाग्रैः समुत्क्षिप्य च वारणैः
055c सचक्राश्च विचक्राश्च रथैरेव महारथाः
056a रथाश्च रथिभिर्हीना निर्मनुष्याश्च वाजिनः
056c हतारोहाश्च मातङ्गा दिशो जग्मुः शरातुराः
057a जघानात्र पिता पुत्रं पुत्रश्च पितरं तथा
057c इत्यासीत्तुमुलं युद्धं न प्रज्ञायत किञ्चन
058a आ गुल्फेभ्योऽवसीदन्त नराः शोणितकर्दमे
058c दीप्यमानैः परिक्षिप्ता दावैरिव महाद्रुमाः
059a शोणितैः सिच्यमानानि वस्त्राणि कवचानि च
059c छत्राणि च पताकाश्च सर्वं रक्तमदृश्यत
060a हयौघाश्च रथौघाश्च नरौघाश्च निपातिताः
060c संवृत्ताः पुनरावृत्ता बहुधा रथनेमिभिः
061a स गजौघमहावेगः परासुनरशैवलः
061c रथौघतुमुलावर्तः प्रबभौ सैन्यसागरः
062a तं वाहनमहानौभिर्योधा जयधनैषिणः
062c अवगाह्यावमज्जन्तो नैव मोहं प्रचक्रिरे
063a शरवर्षाभिवृष्टेषु योधेष्वजितलक्ष्मसु
063c न हि स्वचित्ततां लेभे कश्चिदाहतलक्षणः
064a वर्तमाने तथा युद्धे घोररूपे भयङ्करे
064c मोहयित्वा परान्द्रोणो युधिष्ठिरमुपाद्रवत्



