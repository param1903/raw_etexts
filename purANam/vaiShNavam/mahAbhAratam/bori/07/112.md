सञ्जय उवाच	001  
भीमसेनस्य राधेयः श्रुत्वा ज्यातलनिस्वनम्	001a  
नामृष्यत यथा मत्तो गजः प्रतिगजस्वनम्	001c  
अपक्रम्य स भीमस्य मुहूर्तं शरगोचरात्	002a  
तव चाधिरथिर्दृष्ट्वा स्यन्दनेभ्यश्च्युतान्सुतान्	002c  
भीमसेनेन निहतान्विमना दुःखितोऽभवत्	003a  
निःश्वसन्दीर्घमुष्णं च पुनः पाण्डवमभ्ययात्	003c  
स ताम्रनयनः क्रोधाच्छ्वसन्निव महोरगः	004a  
बभौ कर्णः शरानस्यन्रश्मिवानिव भास्करः	004c  
रश्मिजालैरिवार्कस्य विततैर्भरतर्षभ	005a  
कर्णचापच्युतैर्बाणैः प्राच्छाद्यत वृकोदरः	005c  
कर्णचापच्युताश्चित्राः शरा बर्हिणवाससः	006a  
विविशुः सर्वतः पार्थं वासायेवाण्डजा द्रुमम्	006c  
कर्णचापच्युता बाणाः सम्पतन्तस्ततस्ततः	007a  
रुक्मपुङ्खा व्यराजन्त हंसाः श्रेणीकृता इव	007c  
चापध्वजोपस्करेभ्यश्छत्रादीषामुखाद्युगात्	008a  
प्रभवन्तो व्यदृश्यन्त राजन्नाधिरथेः शराः	008c  
खं पूरयन्महावेगान्खगमान्खगवाससः	009a  
सुवर्णविकृतांश्चित्रान्मुमोचाधिरथिः शरान्	009c  
तमन्तकमिवायस्तमापतन्तं वृकोदरः	010a  
त्यक्त्वा प्राणानभिक्रुध्य विव्याध नवभिः शरैः	010c  
तस्य वेगमसंसह्यं दृष्ट्वा कर्णस्य पाण्डवः	011a  
महतश्च शरौघांस्तान्नैवाव्यथत वीर्यवान्	011c  
ततो विधम्याधिरथेः शरजालानि पाण्डवः	012a  
विव्याध कर्णं विंशत्या पुनरन्यैः शितैः शरैः	012c  
यथैव हि शरैः पार्थः सूतपुत्रेण छादितः	013a  
तथैव कर्णं समरे छादयामास पाण्डवः	013c  
दृष्ट्वा तु भीमसेनस्य विक्रमं युधि भारत	014a  
अभ्यनन्दंस्त्वदीयाश्च सम्प्रहृष्टाश्च चारणाः	014c  
भूरिश्रवाः कृपो द्रौणिर्मद्रराजो जयद्रथः	015a  
उत्तमौजा युधामन्युः सात्यकिः केशवार्जुनौ	015c  
कुरुपाण्डवानां प्रवरा दश राजन्महारथाः	016a  
साधु साध्विति वेगेन सिंहनादमथानदन्	016c  
तस्मिंस्तु तुमुले शब्दे प्रवृत्ते लोमहर्षणे	017a  
अभ्यभाषत पुत्रांस्ते राजन्दुर्योधनस्त्वरन्	017c  
राज्ञश्च राजपुत्रांश्च सोदर्यांश्च विशेषतः	018a  
कर्णं गच्छत भद्रं वः परीप्सन्तो वृकोदरात्	018c  
पुरा निघ्नन्ति राधेयं भीमचापच्युताः शराः	019a  
ते यतध्वं महेष्वासाः सूतपुत्रस्य रक्षणे	019c  
दुर्योधनसमादिष्टाः सोदर्याः सप्त मारिष	020a  
भीमसेनमभिद्रुत्य संरब्धाः पर्यवारयन्	020c  
ते समासाद्य कौन्तेयमावृण्वञ्शरवृष्टिभिः	021a  
पर्वतं वारिधाराभिः प्रावृषीव बलाहकाः	021c  
तेऽपीडयन्भीमसेनं क्रुद्धाः सप्त महारथाः	022a  
प्रजासंहरणे राजन्सोमं सप्त ग्रहा इव	022c  
ततो वामेन कौन्तेयः पीडयित्वा शरासनम्	023a  
मुष्टिना पाण्डवो राजन्दृढेन सुपरिष्कृतम्	023c  
मनुष्यसमतां ज्ञात्वा सप्त सन्धाय सायकान्	024a  
तेभ्यो व्यसृजदायस्तः सूर्यरश्मिनिभान्प्रभुः	024c  
निरस्यन्निव देहेभ्यस्तनयानामसूंस्तव	025a  
भीमसेनो महाराज पूर्ववैरमनुस्मरन्	025c  
ते क्षिप्ता भीमसेनेन शरा भारत भारतान्	026a  
विदार्य खं समुत्पेतुः स्वर्णपुङ्खाः शिलाशिताः	026c  
तेषां विदार्य चेतांसि शरा हेमविभूषिताः	027a  
व्यराजन्त महाराज सुपर्णा इव खेचराः	027c  
शोणितादिग्धवाजाग्राः सप्त हेमपरिष्कृताः	028a  
पुत्राणां तव राजेन्द्र पीत्वा शोणितमुद्गताः	028c  
ते शरैर्भिन्नमर्माणो रथेभ्यः प्रापतन्क्षितौ	029a  
गिरिसानुरुहा भग्ना द्विपेनेव महाद्रुमाः	029c  
शत्रुञ्जयः शत्रुसहश्चित्रश्चित्रायुधो दृढः	030a  
चित्रसेनो विकर्णश्च सप्तैते विनिपातिताः	030c  
तान्निहत्य महाबाहू राधेयस्यैव पश्यतः	031a  
सिंहनादरवं घोरमसृजत्पाण्डुनन्दनः	031c  
स रवस्तस्य शूरस्य धर्मराजस्य भारत	032a  
आचख्याविव तद्युद्धं विजयं चात्मनो महत्	032c  
तं श्रुत्वा सुमहानादं भीमसेनस्य धन्विनः	033a  
बभूव परमा प्रीतिर्धर्मराजस्य संयुगे	033c  
ततो हृष्टो महाराज वादित्राणां महास्वनैः	034a  
भीमसेनरवं पार्थः प्रतिजग्राह सर्वशः	034c  
अभ्ययाच्चैव समरे द्रोणमस्त्रभृतां वरम्	035a  
हर्षेण महता युक्तः कृतसञ्ज्ञे वृकोदरे	035c  
एकत्रिंशन्महाराज पुत्रांस्तव महारथान्	036a  
हतान्दुर्योधनो दृष्ट्वा क्षत्तुः सस्मार तद्वचः	036c  
तदिदं समनुप्राप्तं क्षत्तुर्हितकरं वचः	037a  
इति सञ्चिन्त्य राजासौ नोत्तरं प्रत्यपद्यत	037c  
यद्द्यूतकाले दुर्बुद्धिरब्रवीत्तनयस्तव	038a  
यच्च कर्णोऽब्रवीत्कृष्णां सभायां परुषं वचः	038c  
प्रमुखे पाण्डुपुत्राणां तव चैव विशां पते	039a  
कौरवाणां च सर्वेषामाचार्यस्य च सन्निधौ	039c  
विनष्टाः पाण्डवाः कृष्णे शाश्वतं नरकं गताः	040a  
पतिमन्यं वृणीष्वेति तस्येदं फलमागतम्	040c  
यत्स्म तां परुषाण्याहुः सभामानाय्य द्रौपदीम्	041a  
पाण्डवानुग्रधनुषः क्रोधयन्तस्तवात्मजाः	041c  
तं भीमसेनः क्रोधाग्निं त्रयोदश समाः स्थितम्	042a  
विसृजंस्तव पुत्राणामन्तं गच्छति कौरव	042c  
विलपंश्च बहु क्षत्ता शमं नालभत त्वयि	043a  
सपुत्रो भरतश्रेष्ठ तस्य भुङ्क्ष्व फलोदयम्	043c  
हतो विकर्णो राजेन्द्र चित्रसेनश्च वीर्यवान्	043e  
प्रवरानात्मजानां ते सुतांश्चान्यान्महारथान्	044a  
यान्यांश्च ददृशे भीमश्चक्षुर्विषयमागतान्	044c  
पुत्रांस्तव महाबाहो त्वरया ताञ्जघान ह	044e  
त्वत्कृते ह्यहमद्राक्षं दह्यमानां वरूथिनीम्	045a  
सहस्रशः शरैर्मुक्तैः पाण्डवेन वृषेण च	045c  
