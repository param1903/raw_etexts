001  धृतराष्ट्र उवाच
001a तथा प्रमथमानं तं महेष्वासमजिह्मगैः
001c आर्जुनिं मामकाः सर्वे के त्वेनं समवाकिरन्
002  सञ्जय उवाच
002a शृणु राजन्कुमारस्य रणे विक्रीडितं महत्
002c बिभित्सतो रथानीकं भारद्वाजेन रक्षितम्
003a मद्रेशं सादितं दृष्ट्वा सौभाद्रेणाशुगै रणे
003c शल्यादवरजः क्रुद्धः किरन्बाणान्समभ्ययात्
004a स विद्ध्वा दशभिर्बाणैः साश्वयन्तारमार्जुनिम्
004c उदक्रोशन्महाशब्दं तिष्ठ तिष्ठेति चाब्रवीत्
005a तस्यार्जुनिः शिरोग्रीवं पाणिपादं धनुर्हयान्
005c छत्रं ध्वजं नियन्तारं त्रिवेणुं शम्युपस्करम्
006a चक्रे युगेषां तूणीराननुकर्षं च सायकैः
006c पताकां चक्रगोप्तारौ सर्वोपकरणानि च
006e व्यधमल्लाघवात्तच्च ददृशे नास्य कश्चन
007a स पपात क्षितौ क्षीणः प्रविद्धाभरणाम्बरः
007c वायुनेव महाचैत्यः सम्भग्नोऽमिततेजसा
007e अनुगाश्चास्य वित्रस्ताः प्राद्रवन्सर्वतोदिशम्
008a आर्जुनेः कर्म तद्दृष्ट्वा प्रणेदुश्च समन्ततः
008c नादेन सर्वभूतानि साधु साध्विति भारत
009a शल्यभ्रातर्यथारुग्णे बहुशस्तस्य सैनिकाः
009c कुलाधिवासनामानि श्रावयन्तोऽर्जुनात्मजम्
010a अभ्यवर्तन्त सङ्क्रुद्धा विविधायुधपाणयः
010c रथैरश्वैर्गजैश्चान्ये पादातैश्च बलोत्कटाः
011a बाणशब्देन महता खुरनेमिस्वनेन च
011c हुङ्कारैः क्ष्वेडितोत्क्रुष्टैः सिंहनादैः सगर्जितैः
012a ज्यातलत्रस्वनैरन्ये गर्जन्तोऽर्जुननन्दनम्
012c ब्रुवन्तश्च न नो जीवन्मोक्ष्यसे जीवतामिति
013a तांस्तथा ब्रुवतो दृष्ट्वा सौभद्रः प्रहसन्निव
013c यो यः स्म प्राहरत्पूर्वं तं तं विव्याध पत्रिभिः
014a सन्दर्शयिष्यन्नस्त्राणि चित्राणि च लघूनि च
014c आर्जुनिः समरे शूरो मृदुपूर्वमयुध्यत
015a वासुदेवादुपात्तं यद्यदस्त्रं च धनञ्जयात्
015c अदर्शयत तत्कार्ष्णिः कृष्णाभ्यामविशेषयन्
016a दूरमस्यन्गुरुं भारं साधयंश्च पुनः पुनः
016c सन्दधद्विसृजंश्चेषून्निर्विशेषमदृश्यत
017a चापमण्डलमेवास्य विस्फुरद्दिक्ष्वदृश्यत
017c तमो घ्नतः सुदीप्तस्य सवितुर्मण्डलं यथा
018a ज्याशब्दः शुश्रुवे तस्य तलशब्दश्च दारुणः
018c महाशनिमुचः काले पयोदस्येव निस्वनः
019a ह्रीमानमर्षी सौभद्रो मानकृत्प्रियदर्शनः
019c सम्मिमानयिषुर्वीरानिष्वासांश्चाप्ययुध्यत
020a मृदुर्भूत्वा महाराज दारुणः समपद्यत
020c वर्षाभ्यतीतो भगवाञ्शरदीव दिवाकरः
021a शरान्विचित्रान्महतो रुक्मपुङ्खाञ्शिलाशितान्
021c मुमोच शतशः क्रुद्धो गभस्तीनिव भास्करः
022a क्षुरप्रैर्वत्सदन्तैश्च विपाठैश्च महायशाः
022c नाराचैरर्धनाराचैर्भल्लैरज्ञलिकैरपि
023a अवाकिरद्रथानीकं भारद्वाजस्य पश्यतः
023c ततस्तत्सैन्यमभवद्विमुखं शरपीडितम्

