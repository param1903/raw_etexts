001  धृतराष्ट्र उवाच
001a साङ्गा वेदा यथान्यायं येनाधीता महात्मना
001c यस्मिन्साक्षाद्धनुर्वेदो ह्रीनिषेधे प्रतिष्ठितः
002a तस्मिन्नाक्रुश्यति द्रोणे महर्षितनये तदा
002c नीचात्मना नृशंसेन क्षुद्रेण गुरुघातिना
003a यस्य प्रसादात्कर्माणि कुर्वन्ति पुरुषर्षभाः
003c अमानुषाणि सङ्ग्रामे देवैरसुकराणि च
004a तस्मिन्नाक्रुश्यति द्रोणे समक्षं पापकर्मिणः
004c नामर्षं तत्र कुर्वन्ति धिक्क्षत्रं धिगमर्षितम्
005a पार्थाः सर्वे च राजानः पृथिव्यां ये धनुर्धराः
005c श्रुत्वा किमाहुः पाञ्चाल्यं तन्ममाचक्ष्व सञ्जय
006  सञ्जय उवाच
006a श्रुत्वा द्रुपदपुत्रस्य ता वाचः क्रूरकर्मणः
006c तूष्णीं बभूवू राजानः सर्व एव विशां पते
007a अर्जुनस्तु कटाक्षेण जिह्मं प्रेक्ष्य च पार्षतम्
007c सबाष्पमभिनिःश्वस्य धिग्धिग्धिगिति चाब्रवीत्
008a युधिष्ठिरश्च भीमश्च यमौ कृष्णस्तथापरे
008c आसन्सुव्रीडिता राजन्सात्यकिरिदमब्रवीत्
009a नेहास्ति पुरुषः कश्चिद्य इमं पापपूरुषम्
009c भाषमाणमकल्याणं शीघ्रं हन्यान्नराधमम्
010a कथं च शतधा जिह्वा न ते मूर्धा च दीर्यते
010c गुरुमाक्रोशतः क्षुद्र न चाधर्मेण पात्यसे
011a याप्यस्त्वमसि पार्थैश्च सर्वैश्चान्धकवृष्णिभिः
011c यत्कर्म कलुषं कृत्वा श्लाघसे जनसंसदि
012a अकार्यं तादृशं कृत्वा पुनरेव गुरुं क्षिपन्
012c वध्यस्त्वं न त्वयार्थोऽस्ति मुहूर्तमपि जीवता
013a कस्त्वेतद्व्यवसेदार्यस्त्वदन्यः पुरुषाधमः
013c निगृह्य केशेषु वधं गुरोर्धर्मात्मनः सतः
014a सप्तावरे तथा पूर्वे बान्धवास्ते निपातिताः
014c यशसा च परित्यक्तास्त्वां प्राप्य कुलपांसनम्
015a उक्तवांश्चापि यत्पार्थं भीष्मं प्रति नरर्षभम्
015c तथान्तो विहितस्तेन स्वयमेव महात्मना
016a तस्यापि तव सोदर्यो निहन्ता पापकृत्तमः
016c नान्यः पाञ्चालपुत्रेभ्यो विद्यते भुवि पापकृत्
017a स चापि सृष्टः पित्रा ते भीष्मस्यान्तकरः किल
017c शिखण्डी रक्षितस्तेन स च मृत्युर्महात्मनः
018a पाञ्चालाश्चलिता धर्मात्क्षुद्रा मित्रगुरुद्रुहः
018c त्वां प्राप्य सहसोदर्यं धिक्कृतं सर्वसाधुभिः
019a पुनश्चेदीदृशीं वाचं मत्समीपे वदिष्यसि
019c शिरस्ते पातयिष्यामि गदया वज्रकल्पया
020a सात्वतेनैवमाक्षिप्तः पार्षतः परुषाक्षरम्
020c संरब्धः सात्यकिं प्राह सङ्क्रुद्धः प्रहसन्निव
021a श्रूयते श्रूयते चेति क्षम्यते चेति माधव
021c न चानार्य शुभं साधुं पुरुषं क्षेप्तुमर्हसि
022a क्षमा प्रशस्यते लोके न तु पापोऽर्हति क्षमाम्
022c क्षमावन्तं हि पापात्मा जितोऽयमिति मन्यते
023a स त्वं क्षुद्रसमाचारो नीचात्मा पापनिश्चयः
023c आ केशाग्रान्नखाग्राच्च वक्तव्यो वक्तुमिच्छसि
024a यः स भूरिश्रवाश्छिन्ने भुजे प्रायगतस्त्वया
024c वार्यमाणेन निहतस्ततः पापतरं नु किम्
025a व्यूहमानो मया द्रोणो दिव्येनास्त्रेण संयुगे
025c विसृष्टशस्त्रो निहतः किं तत्र क्रूर दुष्कृतम्
026a अयुध्यमानं यस्त्वाजौ तथा प्रायगतं मुनिम्
026c छिन्नबाहुं परैर्हन्यात्सात्यके स कथं भवेत्
027a निहत्य त्वां यदा भूमौ स विक्रामति वीर्यवान्
027c किं तदा न निहंस्येनं भूत्वा पुरुषसत्तमः
028a त्वया पुनरनार्येण पूर्वं पार्थेन निर्जितः
028c यदा तदा हतः शूरः सौमदत्तिः प्रतापवान्
029a यत्र यत्र तु पाण्डूनां द्रोणो द्रावयते चमूम्
029c किरञ्शरसहस्राणि तत्र तत्र प्रयाम्यहम्
030a स त्वमेवंविधं कृत्वा कर्म चाण्डालवत्स्वयम्
030c वक्तुमिच्छसि वक्तव्यः कस्मान्मां परुषाण्यथ
031a कर्ता त्वं कर्मणोग्रस्य नाहं वृष्णिकुलाधम
031c पापानां च त्वमावासः कर्मणां मा पुनर्वद
032a जोषमास्स्व न मां भूयो वक्तुमर्हस्यतः परम्
032c अधरोत्तरमेतद्धि यन्मा त्वं वक्तुमिच्छसि
033a अथ वक्ष्यसि मां मौर्ख्याद्भूयः परुषमीदृशम्
033c गमयिष्यामि बाणैस्त्वां युधि वैवस्वतक्षयम्
034a न चैव मूर्ख धर्मेण केवलेनैव शक्यते
034c तेषामपि ह्यधर्मेण चेष्टितं शृणु यादृशम्
035a वञ्चितः पाण्डवः पूर्वमधर्मेण युधिष्ठिरः
035c द्रौपदी च परिक्लिष्टा तथाधर्मेण सात्यके
036a प्रव्राजिता वनं सर्वे पाण्डवाः सह कृष्णया
036c सर्वस्वमपकृष्टं च तथाधर्मेण बालिश
037a अधर्मेणापकृष्टश्च मद्रराजः परैरितः
037c इतोऽप्यधर्मेण हतो भीष्मः कुरुपितामहः
037e भूरिश्रवा ह्यधर्मेण त्वया धर्मविदा हतः
038a एवं परैराचरितं पाण्डवेयैश्च संयुगे
038c रक्षमाणैर्जयं वीरैर्धर्मज्ञैरपि सात्वत
039a दुर्ज्ञेयः परमो धर्मस्तथाधर्मः सुदुर्विदः
039c युध्यस्व कौरवैः सार्धं मा गाः पितृनिवेशनम्
040a एवमादीनि वाक्यानि क्रूराणि परुषाणि च
040c श्रावितः सात्यकिः श्रीमानाकम्पित इवाभवत्
041a तच्छ्रुत्वा क्रोधताम्राक्षः सात्यकिस्त्वाददे गदाम्
041c विनिःश्वस्य यथा सर्पः प्रणिधाय रथे धनुः
042a ततोऽभिपत्य पाञ्चाल्यं संरम्भेणेदमब्रवीत्
042c न त्वां वक्ष्यामि परुषं हनिष्ये त्वां वधक्षमम्
043a तमापतन्तं सहसा महाबलममर्षणम्
043c पाञ्चाल्यायाभिसङ्क्रुद्धमन्तकायान्तकोपमम्
044a चोदितो वासुदेवेन भीमसेनो महाबलः
044c अवप्लुत्य रथात्तूर्णं बाहुभ्यां समवारयत्
045a द्रवमाणं तथा क्रुद्धं सात्यकिं पाण्डवो बली
045c प्रस्कन्दमानमादाय जगाम बलिनं बलात्
046a स्थित्वा विष्टभ्य चरणौ भीमेन शिनिपुङ्गवः
046c निगृहीतः पदे षष्ठे बलेन बलिनां वरः
047a अवरुह्य रथात्तं तु ह्रियमाणं बलीयसा
047c उवाच श्लक्ष्णया वाचा सहदेवो विशाम्पते
048a अस्माकं पुरुषव्याघ्र मित्रमन्यन्न विद्यते
048c परमन्धकवृष्णिभ्यः पाञ्चालेभ्यश्च माधव
049a तथैवान्धकवृष्णीनां तव चैव विशेषतः
049c कृष्णस्य च तथास्मत्तो मित्रमन्यन्न विद्यते
050a पाञ्चालानां च वार्ष्णेय समुद्रान्तां विचिन्वताम्
050c नान्यदस्ति परं मित्रं यथा पाण्डववृष्णयः
051a स भवानीदृशं मित्रं मन्यते च यथा भवान्
051c भवन्तश्च यथास्माकं भवतां च तथा वयम्
052a स एवं सर्वधर्मज्ञो मित्रधर्ममनुस्मरन्
052c नियच्छ मन्युं पाञ्चाल्यात्प्रशाम्य शिनिपुङ्गव
053a पार्षतस्य क्षम त्वं वै क्षमतां तव पार्षतः
053c वयं क्षमयितारश्च किमन्यत्र शमाद्भवेत्
054a प्रशाम्यमाने शैनेये सहदेवेन मारिष
054c पाञ्चालराजस्य सुतः प्रहसन्निदमब्रवीत्
055a मुञ्च मुञ्च शिनेः पौत्रं भीम युद्धमदान्वितम्
055c आसादयतु मामेष धराधरमिवानिलः
056a यावदस्य शितैर्बाणैः संरम्भं विनयाम्यहम्
056c युद्धश्रद्धां च कौन्तेय जीवितस्य च संयुगे
057a किं नु शक्यं मया कर्तुं कार्यं यदिदमुद्यतम्
057c सुमहत्पाण्डुपुत्राणामायान्त्येते हि कौरवाः
058a अथ वा फल्गुनः सर्वान्वारयिष्यति संयुगे
058c अहमप्यस्य मूर्धानं पातयिष्यामि सायकैः
059a मन्यते छिन्नबाहुं मां भूरिश्रवसमाहवे
059c उत्सृजैनमहं वैनमेष मां वा हनिष्यति
060a शृण्वन्पाञ्चालवाक्यानि सात्यकिः सर्पवच्छ्वसन्
060c भीमबाह्वन्तरे सक्तो विस्फुरत्यनिशं बली
061a त्वरया वासुदेवश्च धर्मराजश्च मारिष
061c यत्नेन महता वीरौ वारयामासतुस्ततः
062a निवार्य परमेष्वासौ क्रोधसंरक्तलोचनौ
062c युयुत्सवः परान्सङ्ख्ये प्रतीयुः क्षत्रियर्षभाः

