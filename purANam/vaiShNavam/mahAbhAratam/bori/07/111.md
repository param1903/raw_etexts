सञ्जय उवाच	001  
तवात्मजांस्तु पतितान्दृष्ट्वा कर्णः प्रतापवान्	001a  
क्रोधेन महताविष्टो निर्विण्णोऽभूत्स जीवितात्	001c  
आगस्कृतमिवात्मानं मेने चाधिरथिस्तदा	002a  
भीमसेनं ततः क्रुद्धः समाद्रवत सम्भ्रमात्	002c  
स भीमं पञ्चभिर्विद्ध्वा राधेयः प्रहसन्निव	003a  
पुनर्विव्याध सप्तत्या स्वर्णपुङ्खैः शिलाशितैः	003c  
अवहासं तु तं पार्थो नामृष्यत वृकोदरः	004a  
ततो विव्याध राधेयं शतेन नतपर्वणाम्	004c  
पुनश्च विशिखैस्तीक्ष्णैर्विद्ध्वा पञ्चभिराशुगैः	005a  
धनुश्चिच्छेद भल्लेन सूतपुत्रस्य मारिष	005c  
अथान्यद्धनुरादाय कर्णो भारत दुर्मनाः	006a  
इषुभिश्छादयामास भीमसेनं समन्ततः	006c  
तस्य भीमो हयान्हत्वा विनिहत्य च सारथिम्	007a  
प्रजहास महाहासं कृते प्रतिकृतं पुनः	007c  
इषुभिः कार्मुकं चास्य चकर्त पुरुषर्षभः	008a  
तत्पपात महाराज स्वर्णपृष्ठं महास्वनम्	008c  
अवारोहद्रथात्तस्मादथ कर्णो महारथः	009a  
गदां गृहीत्वा समरे भीमसेनाय चाक्षिपत्	009c  
तामापतन्तीं सहसा गदां दृष्ट्वा वृकोदरः	010a  
शरैरवारयद्राजन्सर्वसैन्यस्य पश्यतः	010c  
ततो बाणसहस्राणि प्रेषयामास पाण्डवः	011a  
सूतपुत्रवधाकाङ्क्षी त्वरमाणः पराक्रमी	011c  
तानिषूनिषुभिः कर्णो वारयित्वा महामृधे	012a  
कवचं भीमसेनस्य पातयामास सायकैः	012c  
अथैनं पञ्चविंशत्या क्षुद्रकाणां समार्पयत्	013a  
पश्यतां सर्वभूतानां तदद्भुतमिवाभवत्	013c  
ततो भीमो महाराज नवभिर्नतपर्वणाम्	014a  
रणेऽप्रेषयत क्रुद्धः सूतपुत्रस्य मारिष	014c  
ते तस्य कवचं भित्त्वा तथा बाहुं च दक्षिणम्	015a  
अभ्यगुर्धरणीं तीक्ष्णा वल्मीकमिव पन्नगाः	015c  
राधेयं तु रणे दृष्ट्वा पदातिनमवस्थितम्	016a  
भीमसेनेन संरब्धं राजा दुर्योधनोऽब्रवीत्	016c  
त्वरध्वं सर्वतो यत्ता राधेयस्य रथं प्रति	016e  
ततस्तव सुता राजञ्श्रुत्वा भ्रातुर्वचो द्रुतम्	017a  
अभ्ययुः पाण्डवं युद्धे विसृजन्तः शिताञ्शरान्	017c  
चित्रोपचित्रश्चित्राक्षश्चारुचित्रः शरासनः	018a  
चित्रायुधश्चित्रवर्मा समरे चित्रयोधिनः	018c  
आगच्छतस्तान्सहसा भीमो राजन्महारथः	019a  
साश्वसूतध्वजान्यत्तान्पातयामास संयुगे	019c  
ते हता न्यपतन्भूमौ वातनुन्ना इव द्रुमाः	019e  
दृष्ट्वा विनिहतान्पुत्रांस्तव राजन्महारथान्	020a  
अश्रुपूर्णमुखः कर्णः कश्मलं समपद्यत	020c  
रथमन्यं समास्थाय विधिवत्कल्पितं पुनः	021a  
अभ्ययात्पाण्डवं युद्धे त्वरमाणः पराक्रमी	021c  
तावन्योन्यं शरैर्विद्ध्वा स्वर्णपुङ्खैः शिलाशितैः	022a  
व्यभ्राजेतां महाराज पुष्पिताविव किंशुकौ	022c  
षट्त्रिंशद्भिस्ततो भल्लैर्निशितैस्तिग्मतेजनैः	023a  
व्यधमत्कवचं क्रुद्धः सूतपुत्रस्य पाण्डवः	023c  
रक्तचन्दनदिग्धाङ्गौ शरैः कृतमहाव्रणौ	024a  
शोणिताक्तौ व्यराजेतां कालसूर्याविवोदितौ	024c  
तौ शोणितोक्षितैर्गात्रैः शरैश्छिन्नतनुच्छदौ	025a  
विवर्माणौ व्यराजेतां निर्मुक्ताविव पन्नगौ	025c  
व्याघ्राविव नरव्याघ्रौ दंष्ट्राभिरितरेतरम्	026a  
शरदंष्ट्रा विधुन्वानौ ततक्षतुररिन्दमौ	026c  
वारणाविव संसक्तौ रङ्गमध्ये विरेजतुः	027a  
तुदन्तौ विशिखैस्तीक्ष्णैर्मत्तवारणविक्रमौ	027c  
प्रच्छादयन्तौ समरे शरजालैः परस्परम्	028a  
रथाभ्यां नादयन्तौ च दिशः सर्वा विचेरतुः	028c  
तौ रथाभ्यां महाराज मण्डलावर्तनादिषु	029a  
व्यरोचेतां महात्मानौ वृत्रवज्रधराविव	029c  
सहस्ताभरणाभ्यां तु भुजाभ्यां विक्षिपन्धनुः	030a  
व्यरोचत रणे भीमः सविद्युदिव तोयदः	030c  
स चापघोषस्तनितः शरधाराम्बुदो महान्	031a  
भीममेघो महाराज कर्णपर्वतमभ्ययात्	031c  
ततः शरसहस्रेण धनुर्मुक्तेन भारत	032a  
पाण्डवो व्यकिरत्कर्णं घनोऽद्रिमिव वृष्टिभिः	032c  
तत्रावैक्षन्त पुत्रास्ते भीमसेनस्य विक्रमम्	033a  
सुपुङ्खैः कङ्कवासोभिर्यत्कर्णं छादयच्छरैः	033c  
स नन्दयन्रणे पार्थं केशवं च यशस्विनम्	034a  
सात्यकिं चक्ररक्षौ च भीमः कर्णमयोधयत्	034c  
विक्रमं भुजयोर्वीर्यं धैर्यं च विदितात्मनः	035a  
पुत्रास्तव महाराज ददृशुः पाण्डवस्य ह	035c  
