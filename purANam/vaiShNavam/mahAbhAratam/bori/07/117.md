सञ्जय उवाच	001  
तमापतन्तं सम्प्रेक्ष्य सात्वतं युद्धदुर्मदम्	001a  
क्रोधाद्भूरिश्रवा राजन्सहसा समुपाद्रवत्	001c  
तमब्रवीन्महाबाहुः कौरव्यः शिनिपुङ्गवम्	002a  
अद्य प्राप्तोऽसि दिष्ट्या मे चक्षुर्विषयमित्युत	002c  
चिराभिलषितं काममद्य प्राप्स्यामि संयुगे	003a  
न हि मे मोक्ष्यसे जीवन्यदि नोत्सृजसे रणम्	003c  
अद्य त्वां समरे हत्वा नित्यं शूराभिमानिनम्	004a  
नन्दयिष्यामि दाशार्ह कुरुराजं सुयोधनम्	004c  
अद्य मद्बाणनिर्दग्धं पतितं धरणीतले	005a  
द्रक्ष्यतस्त्वां रणे वीरौ सहितौ केशवार्जुनौ	005c  
अद्य धर्मसुतो राजा श्रुत्वा त्वां निहतं मया	006a  
सव्रीडो भविता सद्यो येनासीह प्रवेशितः	006c  
अद्य मे विक्रमं पार्थो विज्ञास्यति धनञ्जयः	007a  
त्वयि भूमौ विनिहते शयाने रुधिरोक्षिते	007c  
चिराभिलषितो ह्यद्य त्वया सह समागमः	008a  
पुरा देवासुरे युद्धे शक्रस्य बलिना यथा	008c  
अद्य युद्धं महाघोरं तव दास्यामि सात्वत	009a  
ततो ज्ञास्यसि तत्त्वेन मद्वीर्यबलपौरुषम्	009c  
अद्य संयमनीं याता मया त्वं निहतो रणे	010a  
यथा रामानुजेनाजौ रावणिर्लक्ष्मणेन वै	010c  
अद्य कृष्णश्च पार्थश्च धर्मराजश्च माधव	011a  
हते त्वयि निरुत्साहा रणं त्यक्ष्यन्त्यसंशयम्	011c  
अद्य तेऽपचितिं कृत्वा शितैर्माधव सायकैः	012a  
तत्स्त्रियो नन्दयिष्यामि ये त्वया निहता रणे	012c  
चक्षुर्विषयसम्प्राप्तो न त्वं माधव मोक्ष्यसे	013a  
सिंहस्य विषयं प्राप्तो यथा क्षुद्रमृगस्तथा	013c  
युयुधानस्तु तं राजन्प्रत्युवाच हसन्निव	014a  
कौरवेय न सन्त्रासो विद्यते मम संयुगे	014c  
स मां निहन्यात्सङ्ग्रामे यो मां कुर्यान्निरायुधम्	015a  
समास्तु शाश्वतीर्हन्याद्यो मां हन्याद्धि संयुगे	015c  
किं मृषोक्तेन बहुना कर्मणा तु समाचर	016a  
शारदस्येव मेघस्य गर्जितं निष्फलं हि ते	016c  
श्रुत्वैतद्गर्जितं वीर हास्यं हि मम जायते	017a  
चिरकालेप्सितं लोके युद्धमद्यास्तु कौरव	017c  
त्वरते मे मतिस्तात त्वयि युद्धाभिकाङ्क्षिणि	018a  
नाहत्वा सन्निवर्तिष्ये त्वामद्य पुरुषाधम	018c  
अन्योन्यं तौ तदा वाग्भिस्तक्षन्तौ नरपुङ्गवौ	019a  
जिघांसू परमक्रुद्धावभिजघ्नतुराहवे	019c  
समेतौ तौ नरव्याघ्रौ शुष्मिणौ स्पर्धिनौ रणे	020a  
द्विरदाविव सङ्क्रुद्धौ वाशितार्थे मदोत्कटौ	020c  
भूरिश्रवाः सात्यकिश्च ववर्षतुररिन्दमौ	021a  
शरवर्षाणि भीमानि मेघाविव परस्परम्	021c  
सौमदत्तिस्तु शैनेयं प्रच्छाद्येषुभिराशुगैः	022a  
जिघांसुर्भरतश्रेष्ठ विव्याध निशितैः शरैः	022c  
दशभिः सात्यकिं विद्ध्वा सौमदत्तिरथापरान्	023a  
मुमोच निशितान्बाणाञ्जिघांसुः शिनिपुङ्गवम्	023c  
तानस्य विशिखांस्तीक्ष्णानन्तरिक्षे विशां पते	024a  
अप्राप्तानस्त्रमायाभिरग्रसत्सात्यकिः प्रभो	024c  
तौ पृथक्शरवर्षाभ्यामवर्षेतां परस्परम्	025a  
उत्तमाभिजनौ वीरौ कुरुवृष्णियशस्करौ	025c  
तौ नखैरिव शार्दूलौ दन्तैरिव महाद्विपौ	026a  
रथशक्तिभिरन्योन्यं विशिखैश्चाप्यकृन्तताम्	026c  
निर्भिदन्तौ हि गात्राणि विक्षरन्तौ च शोणितम्	027a  
व्यष्टम्भयेतामन्योन्यं प्राणद्यूताभिदेविनौ	027c  
एवमुत्तमकर्माणौ कुरुवृष्णियशस्करौ	028a  
परस्परमयुध्येतां वारणाविव यूथपौ	028c  
तावदीर्घेण कालेन ब्रह्मलोकपुरस्कृतौ	029a  
जिगीषन्तौ परं स्थानमन्योन्यमभिजघ्नतुः	029c  
सात्यकिः सौमदत्तिश्च शरवृष्ट्या परस्परम्	030a  
हृष्टवद्धार्तराष्ट्राणां पश्यतामभ्यवर्षताम्	030c  
सम्प्रैक्षन्त जनास्तत्र युध्यमानौ युधां पती	031a  
यूथपौ वाशिताहेतोः प्रयुद्धाविव कुञ्जरौ	031c  
अन्योन्यस्य हयान्हत्वा धनुषी विनिकृत्य च	032a  
विरथावसियुद्धाय समेयातां महारणे	032c  
आर्षभे चर्मणी चित्रे प्रगृह्य विपुले शुभे	033a  
विकोशौ चाप्यसी कृत्वा समरे तौ विचेरतुः	033c  
चरन्तौ विविधान्मार्गान्मण्डलानि च भागशः	034a  
मुहुराजघ्नतुः क्रुद्धावन्योन्यमरिमर्दनौ	034c  
सखड्गौ चित्रवर्माणौ सनिष्काङ्गदभूषणौ	035a  
रणे रणोत्कटौ राजन्नन्योन्यं पर्यकर्षताम्	035c  
मुहूर्तमिव राजेन्द्र परिकृष्य परस्परम्	036a  
पश्यतां सर्वसैन्यानां वीरावाश्वसतां पुनः	036c  
असिभ्यां चर्मणी शुभ्रे विपुले च शरावरे	037a  
निकृत्य पुरुषव्याघ्रौ बाहुयुद्धं प्रचक्रतुः	037c  
व्यूढोरस्कौ दीर्घभुजौ नियुद्धकुशलावुभौ	038a  
बाहुभिः समसज्जेतामायसैः परिघैरिव	038c  
तयोरासन्भुजाघाता निग्रहप्रग्रहौ तथा	039a  
शिक्षाबलसमुद्भूताः सर्वयोधप्रहर्षणाः	039c  
तयोर्नृवरयो राजन्समरे युध्यमानयोः	040a  
भीमोऽभवन्महाशब्दो वज्रपर्वतयोरिव	040c  
द्विपाविव विषाणाग्रैः शृङ्गैरिव महर्षभौ	041a  
युयुधाते महात्मानौ कुरुसात्वतपुङ्गवौ	041c  
क्षीणायुधे सात्वते युध्यमाने ततोऽब्रवीदर्जुनं वासुदेवः	042a  
पश्यस्वैनं विरथं युध्यमानं रणे केतुं सर्वधनुर्धराणाम्	042c  
प्रविष्टो भारतीं सेनां तव पाण्डव पृष्ठतः	043a  
योधितश्च महावीर्यैः सर्वैर्भारत भारतैः	043c  
परिश्रान्तो युधां श्रेष्ठः सम्प्राप्तो भूरिदक्षिणम्	044a  
युद्धकाङ्क्षिणमायान्तं नैतत्सममिवार्जुन	044c  
ततो भूरिश्रवाः क्रुद्धः सात्यकिं युद्धदुर्मदम्	045a  
उद्यम्य न्यहनद्राजन्मत्तो मत्तमिव द्विपम्	045c  
रथस्थयोर्द्वयोर्युद्धे क्रुद्धयोर्योधमुख्ययोः	046a  
केशवार्जुनयो राजन्समरे प्रेक्षमाणयोः	046c  
अथ कृष्णो महाबाहुरर्जुनं प्रत्यभाषत	047a  
पश्य वृष्ण्यन्धकव्याघ्रं सौमदत्तिवशं गतम्	047c  
परिश्रान्तं गतं भूमौ कृत्वा कर्म सुदुष्करम्	048a  
तवान्तेवासिनं शूरं पालयार्जुन सात्यकिम्	048c  
न वशं यज्ञशीलस्य गच्छेदेष वरारिहन्	049a  
त्वत्कृते पुरुषव्याघ्र तदाशु क्रियतां विभो	049c  
अथाब्रवीद्धृष्टमना वासुदेवं धनञ्जयः	050a  
पश्य वृष्णिप्रवीरेण क्रीडन्तं कुरुपुङ्गवम्	050c  
महाद्विपेनेव वने मत्तेन हरियूथपम्	050e  
हाहाकारो महानासीत्सैन्यानां भरतर्षभ	051a  
यदुद्यम्य महाबाहुः सात्यकिं न्यहनद्भुवि	051c  
स सिंह इव मातङ्गं विकर्षन्भूरिदक्षिणः	052a  
व्यरोचत कुरुश्रेष्ठः सात्वतप्रवरं युधि	052c  
अथ कोशाद्विनिष्कृष्य खड्गं भूरिश्रवा रणे	053a  
मूर्धजेषु निजग्राह पदा चोरस्यताडयत्	053c  
तथा तु परिकृष्यन्तं दृष्ट्वा सात्वतमाहवे	054a  
वासुदेवस्ततो राजन्भूयोऽर्जुनमभाषत	054c  
पश्य वृष्ण्यन्धकव्याघ्रं सौमदत्तिवशं गतम्	055a  
तव शिष्यं महाबाहो धनुष्यनवरं त्वया	055c  
असत्यो विक्रमः पार्थ यत्र भूरिश्रवा रणे	056a  
विशेषयति वार्ष्णेयं सात्यकिं सत्यविक्रमम्	056c  
एवमुक्तो महाबाहुर्वासुदेवेन पाण्डवः	057a  
मनसा पूजयामास भूरिश्रवसमाहवे	057c  
विकर्षन्सात्वतश्रेष्ठं क्रीडमान इवाहवे	058a  
संहर्षयति मां भूयः कुरूणां कीर्तिवर्धनः	058c  
प्रवरं वृष्णिवीराणां यन्न हन्याद्धि सात्यकिम्	059a  
महाद्विपमिवारण्ये मृगेन्द्र इव कर्षति	059c  
एवं तु मनसा राजन्पार्थः सम्पूज्य कौरवम्	060a  
वासुदेवं महाबाहुरर्जुनः प्रत्यभाषत	060c  
सैन्धवासक्तदृष्टित्वान्नैनं पश्यामि माधव	061a  
एष त्वसुकरं कर्म यादवार्थे करोम्यहम्	061c  
इत्युक्त्वा वचनं कुर्वन्वासुदेवस्य पाण्डवः	062a  
सखड्गं यज्ञशीलस्य पत्रिणा बाहुमच्छिनत्	062c  
