001  सञ्जय उवाच
001a घटोत्कचे तु निहते सूतपुत्रेण तां निशाम्
001c दुःखामर्षवशं प्राप्तो धर्मपुत्रो युधिष्ठिरः
002a दृष्ट्वा भीमेन महतीं वार्यमाणां चमूं तव
002c धृष्टद्युम्नमुवाचेदं कुम्भयोनिं निवारय
003a त्वं हि द्रोणविनाशाय समुत्पन्नो हुताशनात्
003c सशरः कवची खड्गी धन्वी च परतापनः
003e अभिद्रव रणे हृष्टो न च ते भीः कथञ्चन
004a जनमेजयः शिखण्डी च दौर्मुखिश्च यशोधनः
004c अभिद्रवन्तु संहृष्टाः कुम्भयोनिं समन्ततः
005a नकुलः सहदेवश्च द्रौपदेयाः प्रभद्रकाः
005c द्रुपदश्च विराटश्च पुत्रभ्रातृसमन्वितौ
006a सात्यकिः केकयाश्चैव पाण्डवश्च धनञ्जयः
006c अभिद्रवन्तु वेगेन भारद्वाजवधेप्सया
007a तथैव रथिनः सर्वे हस्त्यश्वं यच्च किञ्चन
007c पादाताश्च रणे द्रोणं प्रापयन्तु महारथम्
008a तथाज्ञप्तास्तु ते सर्वे पाण्डवेन महात्मना
008c अभ्यद्रवन्त वेगेन कुम्भयोनिं युयुत्सया
009a आगच्छतस्तान्सहसा सर्वोद्योगेन पाण्डवान्
009c प्रतिजग्राह समरे द्रोणः शस्त्रभृतां वरः
010a ततो दुर्योधनो राजा सर्वोद्योगेन पाण्डवान्
010c अभ्यद्रवत्सुसङ्क्रुद्ध इच्छन्द्रोणस्य जीवितम्
011a ततः प्रववृते युद्धं श्रान्तवाहनसैनिकम्
011c पाण्डवानां कुरूणां च गर्जतामितरेतरम्
012a निद्रान्धास्ते महाराज परिश्रान्ताश्च संयुगे
012c नाभ्यपद्यन्त समरे काञ्चिच्चेष्टां महारथाः
013a त्रियामा रजनी चैषा घोररूपा भयानका
013c सहस्रयामप्रतिमा बभूव प्राणहारिणी
013e वध्यतां च तथा तेषां क्षतानां च विशेषतः
014a अहो रात्रिः समाजज्ञे निद्रान्धानां विशेषतः
014c सर्वे ह्यासन्निरुत्साहाः क्षत्रिया दीनचेतसः
014e तव चैव परेषां च गतास्त्रा विगतेषवः
015a ते तथा पारयन्तश्च ह्रीमन्तश्च विशेषतः
015c स्वधर्ममनुपश्यन्तो न जहुः स्वामनीकिनीम्
016a शस्त्राण्यन्ये समुत्सृज्य निद्रान्धाः शेरते जनाः
016c गजेष्वन्ये रथेष्वन्ये हयेष्वन्ये च भारत
017a निद्रान्धा नो बुबुधिरे काञ्चिच्चेष्टां नराधिपाः
017c तेऽन्योन्यं समरे योधाः प्रेषयन्त यमक्षयम्
018a स्वप्नायमानास्त्वपरे परानिति विचेतसः
018c आत्मानं समरे जघ्नुः स्वानेव च परानपि
019a नानावाचो विमुञ्चन्तो निद्रान्धास्ते महारणे
019c योद्धव्यमिति तिष्ठन्तो निद्रासंसक्तलोचनाः
020a सम्मर्द्यान्ये रणे केचिन्निद्रान्धाश्च परस्परम्
020c जघ्नुः शूरा रणे राजंस्तस्मिंस्तमसि दारुणे
021a हन्यमानं तथात्मानं परेभ्यो बहवो जनाः
021c नाभ्यजानन्त समरे निद्रया मोहिता भृशम्
022a तेषामेतादृशीं चेष्टां विज्ञाय पुरुषर्षभः
022c उवाच वाक्यं बीभत्सुरुच्चैः सन्नादयन्दिशः
023a श्रान्ता भवन्तो निद्रान्धाः सर्व एव सवाहनाः
023c तमसा चावृते सैन्ये रजसा बहुलेन च
024a ते यूयं यदि मन्यध्वमुपारमत सैनिकाः
024c निमीलयत चात्रैव रणभूमौ मुहूर्तकम्
025a ततो विनिद्रा विश्रान्ताश्चन्द्रमस्युदिते पुनः
025c संसाधयिष्यथान्योन्यं स्वर्गाय कुरुपाण्डवाः
026a तद्वचः सर्वधर्मज्ञा धार्मिकस्य निशम्य ते
026c अरोचयन्त सैन्यानि तथा चान्योन्यमब्रुवन्
027a चुक्रुशुः कर्ण कर्णेति राजन्दुर्योधनेति च
027c उपारमत पाण्डूनां विरता हि वरूथिनी
028a तथा विक्रोशमानस्य फल्गुनस्य ततस्ततः
028c उपारमत पाण्डूनां सेना तव च भारत
029a तामस्य वाचं देवाश्च ऋषयश्च महात्मनः
029c सर्वसैन्यानि चाक्षुद्राः प्रहृष्टाः प्रत्यपूजयन्
030a तत्सम्पूज्य वचोऽक्रूरं सर्वसैन्यानि भारत
030c मुहूर्तमस्वपन्राजञ्श्रान्तानि भरतर्षभ
031a सा तु सम्प्राप्य विश्रामं ध्वजिनी तव भारत
031c सुखमाप्तवती वीरमर्जुनं प्रत्यपूजयत्
032a त्वयि वेदास्तथास्त्राणि त्वयि बुद्धिपराक्रमौ
032c धर्मस्त्वयि महाबाहो दया भूतेषु चानघ
033a यच्चाश्वस्तास्तवेच्छामः शर्म पार्थ तदस्तु ते
033c मनसश्च प्रियानर्थान्वीर क्षिप्रमवाप्नुहि
034a इति ते तं नरव्याघ्रं प्रशंसन्तो महारथाः
034c निद्रया समवाक्षिप्तास्तूष्णीमासन्विशाम्पते
035a अश्वपृष्ठेषु चाप्यन्ये रथनीडेषु चापरे
035c गजस्कन्धगताश्चान्ये शेरते चापरे क्षितौ
036a सायुधाः सगदाश्चैव सखड्गाः सपरश्वधाः
036c सप्रासकवचाश्चान्ये नराः सुप्ताः पृथक्पृथक्
037a गजास्ते पन्नगाभोगैर्हस्तैर्भूरेणुरूषितैः
037c निद्रान्धा वसुधां चक्रुर्घ्राणनिःश्वासशीतलाम्
038a गजाः शुशुभिरे तत्र निःश्वसन्तो महीतले
038c विशीर्णा गिरयो यद्वन्निःश्वसद्भिर्महोरगैः
039a समां च विषमां चक्रुः खुराग्रैर्विक्षतां महीम्
039c हयाः काञ्चनयोक्त्राश्च केसरालम्बिभिर्युगैः
039e सुषुपुस्तत्र राजेन्द्र युक्ता वाहेषु सर्वशः
040a तत्तथा निद्रया भग्नमवाचमस्वपद्बलम्
040c कुशलैरिव विन्यस्तं पटे चित्रमिवाद्भुतम्
041a ते क्षत्रियाः कुण्डलिनो युवानः परस्परं सायकविक्षताङ्गाः
041c कुम्भेषु लीनाः सुषुपुर्गजानां कुचेषु लग्ना इव कामिनीनाम्
042a ततः कुमुदनाथेन कामिनीगण्डपाण्डुना
042c नेत्रानन्देन चन्द्रेण माहेन्द्री दिगलङ्कृता
043a ततो मुहूर्ताद्भगवान्पुरस्ताच्छशलक्षणः
043c अरुणं दर्शयामास ग्रसञ्ज्योतिःप्रभं प्रभुः
044a अरुणस्य तु तस्यानु जातरूपसमप्रभम्
044c रश्मिजालं महच्चन्द्रो मन्दं मन्दमवासृजत्
045a उत्सारयन्तः प्रभया तमस्ते चन्द्ररश्मयः
045c पर्यगच्छञ्शनैः सर्वा दिशः खं च क्षितिं तथा
046a ततो मुहूर्ताद्भुवनं ज्योतिर्भूतमिवाभवत्
046c अप्रख्यमप्रकाशं च जगामाशु तमस्तथा
047a प्रतिप्रकाशिते लोके दिवाभूते निशाकरे
047c विचेरुर्न विचेरुश्च राजन्नक्तञ्चरास्ततः
048a बोध्यमानं तु तत्सैन्यं राजंश्चन्द्रस्य रश्मिभिः
048c बुबुधे शतपत्राणां वनं महदिवाम्भसि
049a यथा चन्द्रोदयोद्धूतः क्षुभितः सागरो भवेत्
049c तथा चन्द्रोदयोद्धूतः स बभूव बलार्णवः
050a ततः प्रववृते युद्धं पुनरेव विशाम्पते
050c लोके लोकविनाशाय परं लोकमभीप्सताम्

