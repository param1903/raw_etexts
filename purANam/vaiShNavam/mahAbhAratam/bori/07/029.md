001  सञ्जय उवाच
001a प्रियमिन्द्रस्य सततं सखायममितौजसम्
001c हत्वा प्राग्ज्योतिषं पार्थः प्रदक्षिणमवर्तत
002a ततो गान्धारराजस्य सुतौ परपुरञ्जयौ
002c आर्छेतामर्जुनं सङ्ख्ये भ्रातरौ वृषकाचलौ
003a तौ समेत्यार्जुनं वीरौ पुरः पश्चाच्च धन्विनौ
003c अविध्येतां महावेगैर्निशितैराशुगैर्भृशम्
004a वृषकस्य हयान्सूतं धनुश्छत्रं रथं ध्वजम्
004c तिलशो व्यधमत्पार्थः सौबलस्य शितैः शरैः
005a ततोऽर्जुनः शरव्रातैर्नानाप्रहरणैरपि
005c गान्धारान्व्याकुलांश्चक्रे सौबलप्रमुखान्पुनः
006a ततः पञ्चशतान्वीरान्गान्धारानुद्यतायुधान्
006c प्राहिणोन्मृत्युलोकाय क्रुद्धो बाणैर्धनञ्जयः
007a हताश्वात्तु रथात्तूर्णमवतीर्य महाभुजः
007c आरुरोह रथं भ्रातुरन्यच्च धनुराददे
008a तावेकरथमारूढौ भ्रातरौ वृषकाचलौ
008c शरवर्षेण बीभत्सुमविध्येतां पुनः पुनः
009a स्यालौ तव महात्मानौ राजानौ वृषकाचलौ
009c भृशं निजघ्नतुः पार्थमिन्द्रं वृत्रबलाविव
010a लब्धलक्ष्यौ तु गान्धारावहतां पाण्डवं पुनः
010c निदाघवार्षिकौ मासौ लोकं घर्माम्बुभिर्यथा
011a तौ रथस्थौ नरव्याघ्रौ राजानौ वृषकाचलौ
011c संश्लिष्टाङ्गौ स्थितौ राजञ्जघानैकेषुणार्जुनः
012a तौ रथात्सिंहसङ्काशौ लोहिताक्षौ महाभुजौ
012c गतासू पेततुर्वीरौ सोदर्यावेकलक्षणौ
013a तयोर्देहौ रथाद्भूमिं गतौ बन्धुजनप्रियौ
013c यशो दश दिशः पुण्यं गमयित्वा व्यवस्थितौ
014a दृष्ट्वा विनिहतौ सङ्ख्ये मातुलावपलायिनौ
014c भृशं मुमुचुरश्रूणि पुत्रास्तव विशां पते
015a निहतौ भ्रातरौ दृष्ट्वा मायाशतविशारदः
015c कृष्णौ सम्मोहयन्मायां विदधे शकुनिस्ततः
016a लगुडायोगुडाश्मानः शतघ्न्यश्च सशक्तयः
016c गदापरिघनिस्त्रिंशशूलमुद्गरपट्टिशाः
017a सकम्पनर्ष्टिनखरा मुसलानि परश्वधाः
017c क्षुराः क्षुरप्रनालीका वत्सदन्तास्त्रिसन्धिनः
018a चक्राणि विशिखाः प्रासा विविधान्यायुधानि च
018c प्रपेतुः सर्वतो दिग्भ्यः प्रदिग्भ्यश्चार्जुनं प्रति
019a खरोष्ट्रमहिषाः सिंहा व्याघ्राः सृमरचिल्लिकाः
019c ऋक्षाः सालावृका गृध्राः कपयोऽथ सरीसृपाः
020a विविधानि च रक्षांसि क्षुधितान्यर्जुनं प्रति
020c सङ्क्रुद्धान्यभ्यधावन्त विविधानि वयांसि च
021a ततो दिव्यास्त्रविच्छूरः कुन्तीपुत्रो धनञ्जयः
021c विसृजन्निषुजालानि सहसा तान्यताडयत्
022a ते हन्यमानाः शूरेण प्रवरैः सायकैर्दृढैः
022c विरुवन्तो महारावान्विनेशुः सर्वतो हताः
023a ततस्तमः प्रादुरभूदर्जुनस्य रथं प्रति
023c तस्माच्च तमसो वाचः क्रूराः पार्थमभर्त्सयन्
024a तत्तमोऽस्त्रेण महता ज्योतिषेणार्जुनोऽवधीत्
024c हते तस्मिञ्जलौघास्तु प्रादुरासन्भयानकाः
025a अम्भसस्तस्य नाशार्थमादित्यास्त्रमथार्जुनः
025c प्रायुङ्क्ताम्भस्ततस्तेन प्रायशोऽस्त्रेण शोषितम्
026a एवं बहुविधा मायाः सौबलस्य कृताः कृताः
026c जघानास्त्रबलेनाशु प्रहसन्नर्जुनस्तदा
027a तथा हतासु मायासु त्रस्तोऽर्जुनशराहतः
027c अपायाज्जवनैरश्वैः शकुनिः प्राकृतो यथा
028a ततोऽर्जुनोऽस्त्रविच्छ्रैष्ठ्यं दर्शयन्नात्मनोऽरिषु
028c अभ्यवर्षच्छरौघेण कौरवाणामनीकिनीम्
029a सा हन्यमाना पार्थेन पुत्रस्य तव वाहिनी
029c द्वैधीभूता महाराज गङ्गेवासाद्य पर्वतम्
030a द्रोणमेवान्वपद्यन्त केचित्तत्र महारथाः
030c केचिद्दुर्योधनं राजन्नर्द्यमानाः किरीटिना
031a नापश्याम ततस्त्वेतत्सैन्यं वै तमसावृतम्
031c गाण्डीवस्य च निर्घोषः श्रुतो दक्षिणतो मया
032a शङ्खदुन्दुभिनिर्घोषं वादित्राणां च निस्वनम्
032c गाण्डीवस्य च निर्घोषो व्यतिक्रम्यास्पृशद्दिवम्
033a ततः पुनर्दक्षिणतः सङ्ग्रामश्चित्रयोधिनाम्
033c सुयुद्धमर्जुनस्यासीदहं तु द्रोणमन्वगाम्
034a नानाविधान्यनीकानि पुत्राणां तव भारत
034c अर्जुनो व्यधमत्काले दिवीवाभ्राणि मारुतः
035a तं वासवमिवायान्तं भूरिवर्षशरौघिणम्
035c महेष्वासं नरव्याघ्रं नोग्रं कश्चिदवारयत्
036a ते हन्यमानाः पार्थेन त्वदीया व्यथिता भृशम्
036c स्वानेव बहवो जघ्नुर्विद्रवन्तस्ततस्ततः
037a तेऽर्जुनेन शरा मुक्ताः कङ्कपत्रास्तनुच्छिदः
037c शलभा इव सम्पेतुः संवृण्वाना दिशो दश
038a तुरगं रथिनं नागं पदातिमपि मारिष
038c विनिर्भिद्य क्षितिं जग्मुर्वल्मीकमिव पन्नगाः
039a न च द्वितीयं व्यसृजत्कुञ्जराश्वनरेषु सः
039c पृथगेकशरारुग्णा निपेतुस्ते गतासवः
040a हतैर्मनुष्यैस्तुरगैश्च सर्वतः शराभिवृष्टैर्द्विरदैश्च पातितैः
040c तदा श्वगोमायुबडाभिनादितं विचित्रमायोधशिरो बभूव ह
041a पिता सुतं त्यजति सुहृद्वरं सुहृत्तथैव पुत्रः पितरं शरातुरः
041c स्वरक्षणे कृतमतयस्तदा जनास्त्यजन्ति वाहानपि पार्थपीडिताः

