001  सञ्जय उवाच
001a ततस्ते प्राद्रवन्सर्वे त्वरिता युद्धदुर्मदाः
001c अमृष्यमाणाः संरब्धा युयुधानरथं प्रति
002a ते रथैः कल्पितै राजन्हेमरूप्यविभूषितैः
002c सादिभिश्च गजैश्चैव परिवव्रुः स्म सात्वतम्
003a अथैनं कोष्ठकीकृत्य सर्वतस्ते महारथाः
003c सिंहनादांस्तदा चक्रुस्तर्जयन्तः स्म सात्यकिम्
004a तेऽभ्यवर्षञ्शरैस्तीक्ष्णैः सात्यकिं सत्यविक्रमम्
004c त्वरमाणा महावीर्या माधवस्य वधैषिणः
005a तान्दृष्ट्वा पततस्तूर्णं शैनेयः परवीरहा
005c प्रत्यगृह्णान्महाबाहुः प्रमुञ्चन्विशिखान्बहून्
006a तत्र वीरो महेष्वासः सात्यकिर्युद्धदुर्मदः
006c निचकर्त शिरांस्युग्रैः शरैः सन्नतपर्वभिः
007a हस्तिहस्तान्हयग्रीवान्बाहूनपि च सायुधान्
007c क्षुरप्रैः पातयामास तावकानां स माधवः
008a पतितैश्चामरैश्चैव श्वेतच्छत्रैश्च भारत
008c बभूव धरणी पूर्णा नक्षत्रैर्द्यौरिव प्रभो
009a तेषां तु युयुधानेन युध्यतां युधि भारत
009c बभूव तुमुलः शब्दः प्रेतानामिव क्रन्दताम्
010a तेन शब्देन महता पूरितासीद्वसुन्धरा
010c रात्रिः समभवच्चैव तीव्ररूपा भयावहा
011a दीर्यमाणं बलं दृष्ट्वा युयुधानशराहतम्
011c श्रुत्वा च विपुलं नादं निशीथे लोमहर्षणम्
012a सुतस्तवाब्रवीद्राजन्सारथिं रथिनां वरः
012c यत्रैष शब्दस्तत्राश्वांश्चोदयेति पुनः पुनः
013a तेन सञ्चोद्यमानस्तु ततस्तांस्तुरगोत्तमान्
013c सूतः सञ्चोदयामास युयुधानरथं प्रति
014a ततो दुर्योधनः क्रुद्धो दृढधन्वा जितक्लमः
014c शीघ्रहस्तश्चित्रयोधी युयुधानमुपाद्रवत्
015a ततः पूर्णायतोत्सृष्टैर्मांसशोणितभोजनैः
015c दुर्योधनं द्वादशभिर्माधवः प्रत्यविध्यत
016a दुर्योधनस्तेन तथा पूर्वमेवार्दितः शरैः
016c शैनेयं दशभिर्बाणैः प्रत्यविध्यदमर्षितः
017a ततः समभवद्युद्धमाकुलं भरतर्षभ
017c पाञ्चालानां च सर्वेषां भारतानां च दारुणम्
018a शैनेयस्तु रणे क्रुद्धस्तव पुत्रं महारथम्
018c सायकानामशीत्या तु विव्याधोरसि भारत
019a ततोऽस्य वाहान्समरे शरैर्निन्ये यमक्षयम्
019c सारथिं च रथात्तूर्णं पातयामास पत्रिणा
020a हताश्वे तु रथे तिष्ठन्पुत्रस्तव विशाम्पते
020c मुमोच निशितान्बाणाञ्शैनेयस्य रथं प्रति
021a शरान्पञ्चाशतस्तांस्तु शैनेयः कृतहस्तवत्
021c चिच्छेद समरे राजन्प्रेषितांस्तनयेन ते
022a अथापरेण भल्लेन मुष्टिदेशे महद्धनुः
022c चिच्छेद रभसो युद्धे तव पुत्रस्य मारिष
023a विरथो विधनुष्कश्च सर्वलोकेश्वरः प्रभुः
023c आरुरोह रथं तूर्णं भास्वरं कृतवर्मणः
024a दुर्योधने परावृत्ते शैनेयस्तव वाहिनीम्
024c द्रावयामास विशिखैर्निशामध्ये विशाम्पते
025a शकुनिश्चार्जुनं राजन्परिवार्य समन्ततः
025c रथैरनेकसाहस्रैर्गजैश्चैव सहस्रशः
025e तथा हयसहस्रैश्च तुमुलं सर्वतोऽकरोत्
026a ते महास्त्राणि दिव्यानि विकिरन्तोऽर्जुनं प्रति
026c अर्जुनं योधयन्ति स्म क्षत्रियाः कालचोदिताः
027a तान्यर्जुनः सहस्राणि रथवारणवाजिनाम्
027c प्रत्यवारयदायस्तः प्रकुर्वन्विपुलं क्षयम्
028a ततस्तु समरे शूरः शकुनिः सौबलस्तदा
028c विव्याध निशितैर्बाणैरर्जुनं प्रहसन्निव
029a पुनश्चैव शतेनास्य संरुरोध महारथम्
029c तमर्जुनस्तु विंशत्या विव्याध युधि भारत
030a अथेतरान्महेष्वासांस्त्रिभिस्त्रिभिरविध्यत
030c संवार्य तान्बाणगणैर्युधि राजन्धनञ्जयः
030e अवधीत्तावकान्योधान्वज्रपाणिरिवासुरान्
031a भुजैश्छिन्नैर्महाराज शरीरैश्च सहस्रशः
031c समास्तीर्णा धरा तत्र बभौ पुष्पैरिवाचिता
032a स विद्ध्वा शकुनिं भूयः पञ्चभिर्नतपर्वभिः
032c उलूकं त्रिभिराजघ्ने त्रिभिरेव महायसैः
033a तमुलूकस्तथा विद्ध्वा वासुदेवमताडयत्
033c ननाद च महानादं पूरयन्वसुधातलम्
034a अर्जुनस्तु द्रुतं गत्वा शकुनेर्धनुराच्छिनत्
034c निन्ये च चतुरो वाहान्यमस्य सदनं प्रति
035a ततो रथादवप्लुत्य सौबलो भरतर्षभ
035c उलूकस्य रथं तूर्णमारुरोह विशां पते
036a तावेकरथमारूढौ पितापुत्रौ महारथौ
036c पार्थं सिषिचतुर्बाणैर्गिरिं मेघाविवोत्थितौ
037a तौ तु विद्ध्वा महाराज पाण्डवो निशितैः शरैः
037c विद्रावयंस्तव चमूं शतशो व्यधमच्छरैः
038a अनिलेन यथाभ्राणि विच्छिन्नानि समन्ततः
038c विच्छिन्नानि तथा राजन्बलान्यासन्विशाम्पते
039a तद्बलं भरतश्रेष्ठ वध्यमानं तथा निशि
039c प्रदुद्राव दिशः सर्वा वीक्षमाणं भयार्दितम्
040a उत्सृज्य वाहान्समरे चोदयन्तस्तथापरे
040c सम्भ्रान्ताः पर्यधावन्त तस्मिंस्तमसि दारुणे
041a विजित्य समरे योधांस्तावकान्भरतर्षभ
041c दध्मतुर्मुदितौ शङ्खौ वासुदेवधनञ्जयौ
042a धृष्टद्युम्नो महाराज द्रोणं विद्ध्वा त्रिभिः शरैः
042c चिच्छेद धनुषस्तूर्णं ज्यां शरेण शितेन ह
043a तन्निधाय धनुर्नीडे द्रोणः क्षत्रियमर्दनः
043c आददेऽन्यद्धनुः शूरो वेगवत्सारवत्तरम्
044a धृष्टद्युम्नं ततो द्रोणो विद्ध्वा सप्तभिराशुगैः
044c सारथिं पञ्चभिर्बाणै राजन्विव्याध संयुगे
045a तं निवार्य शरैस्तूर्णं धृष्टद्युम्नो महारथः
045c व्यधमत्कौरवीं सेनां शतशोऽथ सहस्रशः
046a वध्यमाने बले तस्मिंस्तव पुत्रस्य मारिष
046c प्रावर्तत नदी घोरा शोणितौघतरङ्गिणी
047a उभयोः सेनयोर्मध्ये नराश्वद्विपवाहिनी
047c यथा वैतरणी राजन्यमराष्ट्रपुरं प्रति
048a द्रावयित्वा तु तत्सैन्यं धृष्टद्युम्नः प्रतापवान्
048c अत्यराजत तेजस्वी शक्रो देवगणेष्विव
049a अथ दध्मुर्महाशङ्खान्धृष्टद्युम्नशिखण्डिनौ
049c यमौ च युयुधानश्च पाण्डवश्च वृकोदरः
050a जित्वा रथसहस्राणि तावकानां महारथाः
050c सिंहनादरवांश्चक्रुः पाण्डवा जितकाशिनः
051a पश्यतस्तव पुत्रस्य कर्णस्य च मदोत्कटाः
051c तथा द्रोणस्य शूरस्य द्रौणेश्चैव विशाम्पते

