धृतराष्ट्र उवाच	001  
यत्तदा प्राविशत्पाण्डूनाचार्यः कुपितो वशी	001a  
उक्त्वा दुर्योधनं सम्यङ्मम शास्त्रातिगं सुतम्	001c  
प्रविश्य विचरन्तं च रणे शूरमवस्थितम्	002a  
कथं द्रोणं महेष्वासं पाण्डवाः पर्यवारयन्	002c  
केऽरक्षन्दक्षिणं चक्रमाचार्यस्य महात्मनः	003a  
के चोत्तरमरक्षन्त निघ्नतः शात्रवान्रणे	003c  
नृत्यन्स रथमार्गेषु सर्वशस्त्रभृतां वरः	004a  
धूमकेतुरिव क्रुद्धः कथं मृत्युमुपेयिवान्	004c  
सञ्जय उवाच	005  
सायाह्ने सैन्धवं हत्वा राज्ञा पार्थः समेत्य च	005a  
सात्यकिश्च महेष्वासो द्रोणमेवाभ्यधावताम्	005c  
तथा युधिष्ठिरस्तूर्णं भीमसेनश्च पाण्डवः	006a  
पृथक्चमूभ्यां संसक्तौ द्रोणमेवाभ्यधावताम्	006c  
तथैव नकुलो धीमान्सहदेवश्च दुर्जयः	007a  
धृष्टद्युम्नः शतानीको विराटश्च सकेकयः	007c  
मत्स्याः शाल्वेयसेनाश्च द्रोणमेव ययुर्युधि	007e  
द्रुपदश्च तथा राजा पाञ्चालैरभिरक्षितः	008a  
धृष्टद्युम्नपिता राजन्द्रोणमेवाभ्यवर्तत	008c  
द्रौपदेया महेष्वासा राक्षसश्च घटोत्कचः	009a  
ससेनास्तेऽभ्यवर्तन्त द्रोणमेव महाद्युतिम्	009c  
प्रभद्रकाश्च पाञ्चालाः षट्सहस्राः प्रहारिणः	010a  
द्रोणमेवाभ्यवर्तन्त पुरस्कृत्य शिखण्डिनम्	010c  
तथेतरे नरव्याघ्राः पाण्डवानां महारथाः	011a  
सहिताः सन्न्यवर्तन्त द्रोणमेव द्विजर्षभम्	011c  
तेषु शूरेषु युद्धाय गतेषु भरतर्षभ	012a  
बभूव रजनी घोरा भीरूणां भयवर्धिनी	012c  
योधानामशिवा रौद्रा राजन्नन्तकगामिनी	013a  
कुञ्जराश्वमनुष्याणां प्राणान्तकरणी तदा	013c  
तस्यां रजन्यां घोरायां नदन्त्यः सर्वतः शिवाः	014a  
न्यवेदयन्भयं घोरं सज्वालकवलैर्मुखैः	014c  
उलूकाश्चाप्यदृश्यन्त शंसन्तो विपुलं भयम्	015a  
विशेषतः कौरवाणां ध्वजिन्यामतिदारुणम्	015c  
ततः सैन्येषु राजेन्द्र शब्दः समभवन्महान्	016a  
भेरीशब्देन महता मृदङ्गानां स्वनेन च	016c  
गजानां गर्जितैश्चापि तुरङ्गाणां च हेषितैः	017a  
खुरशब्दनिपातैश्च तुमुलः सर्वतोऽभवत्	017c  
ततः समभवद्युद्धं सन्ध्यायामतिदारुणम्	018a  
द्रोणस्य च महाराज सृञ्जयानां च सर्वशः	018c  
तमसा चावृते लोके न प्राज्ञायत किञ्चन	019a  
सैन्येन रजसा चैव समन्तादुत्थितेन ह	019c  
नरस्याश्वस्य नागस्य समसज्जत शोणितम्	020a  
नापश्याम रजो भौमं कश्मलेनाभिसंवृताः	020c  
रात्रौ वंशवनस्येव दह्यमानस्य पर्वते	021a  
घोरश्चटचटाशब्दः शस्त्राणां पततामभूत्	021c  
नैव स्वे न परे राजन्प्राज्ञायन्त तमोवृते	022a  
उन्मत्तमिव तत्सर्वं बभूव रजनीमुखे	022c  
भौमं रजोऽथ राजेन्द्र शोणितेन प्रशामितम्	023a  
शातकौम्भैश्च कवचैर्भूषणैश्च तमोऽभ्यगात्	023c  
ततः सा भारती सेना मणिहेमविभूषिता	024a  
द्यौरिवासीत्सनक्षत्रा रजन्यां भरतर्षभ	024c  
गोमायुबडसङ्घुष्टा शक्तिध्वजसमाकुला	025a  
दारुणाभिरुता घोरा क्ष्वेडितोत्क्रुष्टनादिता	025c  
ततोऽभवन्महाशब्दस्तुमुलो लोमहर्षणः	026a  
समावृण्वन्दिशः सर्वा महेन्द्राशनिनिस्वनः	026c  
सा निशीथे महाराज सेनादृश्यत भारती	027a  
अङ्गदैः कुण्डलैर्निष्कैः शस्त्रैश्चैवावभासिता	027c  
तत्र नागा रथाश्चैव जाम्बूनदविभूषिताः	028a  
निशायां प्रत्यदृश्यन्त मेघा इव सविद्युतः	028c  
ऋष्टिशक्तिगदाबाणमुसलप्रासपट्टिशाः	029a  
सम्पतन्तो व्यदृश्यन्त भ्राजमाना इवाग्नयः	029c  
दुर्योधनपुरोवातां रथनागबलाहकाम्	030a  
वादित्रघोषस्तनितां चापविद्युद्ध्वजैर्वृताम्	030c  
द्रोणपाण्डवपर्जन्यां खड्गशक्तिगदाशनिम्	031a  
शरधारास्त्रपवनां भृशं शीतोष्णसङ्कुलाम्	031c  
घोरां विस्मापनीमुग्रां जीवितच्छिदमप्लवाम्	032a  
तां प्राविशन्नतिभयां सेनां युद्धचिकीर्षवः	032c  
तस्मिन्रात्रिमुखे घोरे महाशब्दनिनादिते	033a  
भीरूणां त्रासजनने शूराणां हर्षवर्धने	033c  
रात्रियुद्धे तदा घोरे वर्तमाने सुदारुणे	034a  
द्रोणमभ्यद्रवन्क्रुद्धाः सहिताः पाण्डुसृञ्जयाः	034c  
ये ये प्रमुखतो राजन्न्यवर्तन्त महात्मनः	035a  
तान्सर्वान्विमुखांश्चक्रे कांश्चिन्निन्ये यमक्षयम्	035c  
