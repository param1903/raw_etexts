001  सञ्जय उवाच
001a तयोः संवदतोरेव कृष्णदारुकयोस्तदा
001c सात्यगाद्रजनी राजन्नथ राजान्वबुध्यत
002a पठन्ति पाणिस्वनिका मागधा मधुपर्किकाः
002c वैतालिकाश्च सूताश्च तुष्टुवुः पुरुषर्षभम्
003a नर्तकाश्चाप्यनृत्यन्त जगुर्गीतानि गायकाः
003c कुरुवंशस्तवार्थानि मधुरं रक्तकण्ठिनः
004a मृदङ्गा झर्झरा भेर्यः पणवानकगोमुखाः
004c आडम्बराश्च शङ्खाश्च दुन्दुभ्यश्च महास्वनाः
005a एवमेतानि सर्वाणि तथान्यान्यपि भारत
005c वादयन्ति स्म संहृष्टाः कुशलाः साधुशिक्षिताः
006a स मेघसमनिर्घोषो महाञ्शब्दोऽस्पृशद्दिवम्
006c पार्थिवप्रवरं सुप्तं युधिष्ठिरमबोधयत्
007a प्रतिबुद्धः सुखं सुप्तो महार्हे शयनोत्तमे
007c उत्थायावश्यकार्यार्थं ययौ स्नानगृहं ततः
008a ततः शुक्लाम्बराः स्नातास्तरुणाष्टोत्तरं शतम्
008c स्नापकाः काञ्चनैः कुम्भैः पूर्णैः समुपतस्थिरे
009a भद्रासने सूपविष्टः परिधायाम्बरं लघु
009c सस्नौ चन्दनसंयुक्तैः पानीयैरभिमन्त्रितैः
010a उत्सादितः कषायेण बलवद्भिः सुशिक्षितैः
010c आप्लुतः साधिवासेन जलेन च सुगन्धिना
011a हरिणा चन्दनेनाङ्गमनुलिप्य महाभुजः
011c स्रग्वी चाक्लिष्टवसनः प्राङ्मुखः प्राञ्जलिः स्थितः
012a जजाप जप्यं कौन्तेयः सतां मार्गमनुष्ठितः
012c ततोऽग्निशरणं दीप्तं प्रविवेश विनीतवत्
013a समिद्धं स पवित्राभिरग्निमाहुतिभिस्तथा
013c मन्त्रपूताभिरर्चित्वा निश्चक्राम गृहात्ततः
014a द्वितीयां पुरुषव्याघ्रः कक्ष्यां निष्क्रम्य पार्थिवः
014c तत्र वेदविदो विप्रानपश्यद्ब्राह्मणर्षभान्
015a दान्तान्वेदव्रतस्नातान्स्नातानवभृथेषु च
015c सहस्रानुचरान्सौरानष्टौ दशशतानि च
016a अक्षतैः सुमनोभिश्च वाचयित्वा महाभुजः
016c तान्द्विजान्मधुसर्पिर्भ्यां फलैः श्रेष्ठैः सुमङ्गलैः
017a प्रादात्काञ्चनमेकैकं निष्कं विप्राय पाण्डवः
017c अलङ्कृतं चाश्वशतं वासांसीष्टाश्च दक्षिणाः
018a तथा गाः कपिला दोग्ध्रीः सर्षभाः पाण्डुनन्दनः
018c हेमशृङ्गी रूप्यखुरा दत्त्वा चक्रे प्रदक्षिणम्
019a स्वस्तिकान्वर्धमानांश्च नन्द्यावर्तांश्च काञ्चनान्
019c माल्यं च जलकुम्भांश्च ज्वलितं च हुताशनम्
020a पूर्णान्यक्षतपात्राणि रुचकान्रोचनांस्तथा
020c स्वलङ्कृताः शुभाः कन्या दधिसर्पिर्मधूदकम्
021a मङ्गल्यान्पक्षिणश्चैव यच्चान्यदपि पूजितम्
021c दृष्ट्वा स्पृष्ट्वा च कौन्तेयो बाह्यां कक्ष्यामगात्ततः
022a ततस्तस्य महाबाहोस्तिष्ठतः परिचारकाः
022c सौवर्णं सर्वतोभद्रं मुक्तावैडूर्यमण्डितम्
023a परार्ध्यास्तरणास्तीर्णं सोत्तरच्छदमृद्धिमत्
023c विश्वकर्मकृतं दिव्यमुपजह्रुर्वरासनम्
024a तत्र तस्योपविष्टस्य भूषणानि महात्मनः
024c उपजह्रुर्महार्हाणि प्रेष्याः शुभ्राणि सर्वशः
025a युक्ताभरणवेषस्य कौन्तेयस्य महात्मनः
025c रूपमासीन्महाराज द्विषतां शोकवर्धनम्
026a पाण्डरैश्चन्द्ररश्म्याभैर्हेमदण्डैश्च चामरैः
026c दोधूयमानः शुशुभे विद्युद्भिरिव तोयदः
027a संस्तूयमानः सूतैश्च वन्द्यमानश्च बन्दिभिः
027c उपगीयमानो गन्धर्वैरास्ते स्म कुरुनन्दनः
028a ततो मुहूर्तादासीत्तु बन्दिनां निस्वनो महान्
028c नेमिघोषश्च रथिनां खुरघोषश्च वाजिनाम्
029a ह्रादेन गजघण्टानां शङ्खानां निनदेन च
029c नराणां पदशब्दैश्च कम्पतीव स्म मेदिनी
030a ततः शुद्धान्तमासाद्य जानुभ्यां भूतले स्थितः
030c शिरसा वन्दनीयं तमभिवन्द्य जगत्पतिम्
031a कुण्डली बद्धनिस्त्रिंशः सन्नद्धकवचो युवा
031c अभिप्रणम्य शिरसा द्वाःस्थो धर्मात्मजाय वै
031e न्यवेदयद्धृषीकेशमुपयातं महात्मने
032a सोऽब्रवीत्पुरुषव्याघ्रः स्वागतेनैव माधवम्
032c अर्घ्यं चैवासनं चास्मै दीयतां परमार्चितम्
033a ततः प्रवेश्य वार्ष्णेयमुपवेश्य वरासने
033c सत्कृत्य सत्कृतस्तेन पर्यपृच्छद्युधिष्ठिरः

