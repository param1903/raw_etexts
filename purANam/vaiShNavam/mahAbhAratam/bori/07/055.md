001  सञ्जय उवाच
001a एतच्छ्रुत्वा वचस्तस्य केशवस्य महात्मनः
001c सुभद्रा पुत्रशोकार्ता विललाप सुदुःखिता
002a हा पुत्र मम मन्दायाः कथं संयुगमेत्य ह
002c निधनं प्राप्तवांस्तात पितृतुल्यपराक्रमः
003a कथमिन्दीवरश्यामं सुदंष्ट्रं चारुलोचनम्
003c मुखं ते दृश्यते वत्स गुण्ठितं रणरेणुना
004a नूनं शूरं निपतितं त्वां पश्यन्त्यनिवर्तिनम्
004c सुशिरोग्रीवबाह्वंसं व्यूढोरस्कं निरूदरम्
005a चारूपचितसर्वाङ्गं स्वक्षं शस्त्रक्षताचितम्
005c भूतानि त्वा निरीक्षन्ते नूनं चन्द्रमिवोदितम्
006a शयनीयं पुरा यस्य स्पर्ध्यास्तरणसंवृतम्
006c भूमावद्य कथं शेषे विप्रविद्धः सुखोचितः
007a योऽन्वास्यत पुरा वीरो वरस्त्रीभिर्महाभुजः
007c कथमन्वास्यते सोऽद्य शिवाभिः पतितो मृधे
008a योऽस्तूयत पुरा हृष्टैः सूतमागधबन्दिभिः
008c सोऽद्य क्रव्याद्गणैर्घोरैर्विनदद्भिरुपास्यते
009a पाण्डवेषु च नाथेषु वृष्णिवीरेषु चाभिभो
009c पाञ्चालेषु च वीरेषु हतः केनास्यनाथवत्
010a अतृप्तदर्शना पुत्र दर्शनस्य तवानघ
010c मन्दभाग्या गमिष्यामि व्यक्तमद्य यमक्षयम्
011a विशालाक्षं सुकेशान्तं चारुवाक्यं सुगन्धि च
011c तव पुत्र कदा भूयो मुखं द्रक्ष्यामि निर्व्रणम्
012a धिग्बलं भीमसेनस्य धिक्पार्थस्य धनुष्मताम्
012c धिग्वीर्यं वृष्णिवीराणां पाञ्चालानां च धिग्बलम्
013a धिक्केकयांस्तथा चेदीन्मत्स्यांश्चैवाथ सृञ्जयान्
013c ये त्वा रणे गतं वीरं न जानन्ति निपातितम्
014a अद्य पश्यामि पृथिवीं शून्यामिव हतत्विषम्
014c अभिमन्युमपश्यन्ती शोकव्याकुललोचना
015a स्वस्रीयं वासुदेवस्य पुत्रं गाण्डीवधन्वनः
015c कथं त्वा विरथं वीरं द्रक्ष्याम्यन्यैर्निपातितम्
016a हा वीर दृष्टो नष्टश्च धनं स्वप्न इवासि मे
016c अहो ह्यनित्यं मानुष्यं जलबुद्बुदचञ्चलम्
017a इमां ते तरुणीं भार्यां त्वदाधिभिरभिप्लुताम्
017c कथं सन्धारयिष्यामि विवत्सामिव धेनुकाम्
018a अहो ह्यकाले प्रस्थानं कृतवानसि पुत्रक
018c विहाय फलकाले मां सुगृद्धां तव दर्शने
019a नूनं गतिः कृतान्तस्य प्राज्ञैरपि सुदुर्विदा
019c यत्र त्वं केशवे नाथे सङ्ग्रामेऽनाथवद्धतः
020a यज्वनां दानशीलानां ब्राह्मणानां कृतात्मनाम्
020c चरितब्रह्मचर्याणां पुण्यतीर्थावगाहिनाम्
021a कृतज्ञानां वदान्यानां गुरुशुश्रूषिणामपि
021c सहस्रदक्षिणानां च या गतिस्तामवाप्नुहि
022a या गतिर्युध्यमानानां शूराणामनिवर्तिनाम्
022c हत्वारीन्निहतानां च सङ्ग्रामे तां गतिं व्रज
023a गोसहस्रप्रदातॄणां क्रतुदानां च या गतिः
023c नैवेशिकं चाभिमतं ददतां या गतिः शुभा
024a ब्रह्मचर्येण यां यान्ति मुनयः संशितव्रताः
024c एकपत्न्यश्च यां यान्ति तां गतिं व्रज पुत्रक
025a राज्ञां सुचरितैर्या च गतिर्भवति शाश्वती
025c चतुराश्रमिणां पुण्यैः पावितानां सुरक्षितैः
026a दीनानुकम्पिनां या च सततं संविभागिनाम्
026c पैशुन्याच्च निवृत्तानां तां गतिं व्रज पुत्रक
027a व्रतिनां धर्मशीलानां गुरुशुश्रूषिणामपि
027c अमोघातिथिनां या च तां गतिं व्रज पुत्रक
028a ऋतुकाले स्वकां पत्नीं गच्छतां या मनस्विनाम्
028c न चान्यदारसेवीनां तां गतिं व्रज पुत्रक
029a साम्ना ये सर्वभूतानि गच्छन्ति गतमत्सराः
029c नारुन्तुदानां क्षमिणां या गतिस्तामवाप्नुहि
030a मधुमांसनिवृत्तानां मदाद्दम्भात्तथानृतात्
030c परोपतापत्यक्तानां तां गतिं व्रज पुत्रक
031a ह्रीमन्तः सर्वशास्त्रज्ञा ज्ञानतृप्ता जितेन्द्रियाः
031c यां गतिं साधवो यान्ति तां गतिं व्रज पुत्रक
032a एवं विलपतीं दीनां सुभद्रां शोककर्शिताम्
032c अभ्यपद्यत पाञ्चाली वैराटीसहिता तदा
033a ताः प्रकामं रुदित्वा च विलप्य च सुदुःखिताः
033c उन्मत्तवत्तदा राजन्विसञ्ज्ञा न्यपतन्क्षितौ
034a सोपचारस्तु कृष्णस्तां दुःखितां भृशदुःखितः
034c सिक्त्वाम्भसा समाश्वास्य तत्तदुक्त्वा हितं वचः
035a विसञ्ज्ञकल्पां रुदतीमपविद्धां प्रवेपतीम्
035c भगिनीं पुण्डरीकाक्ष इदं वचनमब्रवीत्
036a सुभद्रे मा शुचः पुत्रं पाञ्चाल्याश्वासयोत्तराम्
036c गतोऽभिमन्युः प्रथितां गतिं क्षत्रियपुङ्गवः
037a ये चान्येऽपि कुले सन्ति पुरुषा नो वरानने
037c सर्वे ते वै गतिं यान्तु अभिमन्योर्यशस्विनः
038a कुर्याम तद्वयं कर्म क्रियासुः सुहृदश्च नः
038c कृतवान्यादृगद्यैकस्तव पुत्रो महारथः
039a एवमाश्वास्य भगिनीं द्रौपदीमपि चोत्तराम्
039c पार्थस्यैव महाबाहुः पार्श्वमागादरिन्दमः
040a ततोऽभ्यनुज्ञाय नृपान्कृष्णो बन्धूंस्तथाभिभूः
040c विवेशान्तःपुरं राजंस्तेऽन्ये जग्मुर्यथालयम्

