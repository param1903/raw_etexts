001  सञ्जय उवाच
001a शरतल्पे महात्मानं शयानममितौजसम्
001c महावातसमूहेन समुद्रमिव शोषितम्
002a दिव्यैरस्त्रैर्महेष्वासं पातितं सव्यसाचिना
002c जयाशां तव पुत्राणां सम्भग्नां शर्म वर्म च
003a अपाराणामिव द्वीपमगाधे गाधमिच्छताम्
003c स्रोतसा यामुनेनेव शरौघेण परिप्लुतम्
004a महान्तमिव मैनाकमसह्यं भुवि पातितम्
004c नभश्च्युतमिवादित्यं पतितं धरणीतले
005a शतक्रतोरिवाचिन्त्यं पुरा वृत्रेण निर्जयम्
005c मोहनं सर्वसैन्यस्य युधि भीष्मस्य पातनम्
006a ककुदं सर्वसैन्यानां लक्ष्म सर्वधनुष्मताम्
006c धनञ्जयशरव्याप्तं पितरं ते महाव्रतम्
007a तं वीरशयने वीरं शयानं पुरुषर्षभम्
007c भीष्ममाधिरथिर्दृष्ट्वा भरतानाममध्यमम्
008a अवतीर्य रथादार्तो बाष्पव्याकुलिताक्षरम्
008c अभिवाद्याञ्जलिं बद्ध्वा वन्दमानोऽभ्यभाषत
009a कर्णोऽहमस्मि भद्रं ते अद्य मा वद भारत
009c पुण्यया क्षेमया वाचा चक्षुषा चावलोकय
010a न नूनं सुकृतस्येह फलं कश्चित्समश्नुते
010c यत्र धर्मपरो वृद्धः शेते भुवि भवानिह
011a कोशसञ्जनने मन्त्रे व्यूहप्रहरणेषु च
011c नाथमन्यं न पश्यामि कुरूणां कुरुसत्तम
012a बुद्ध्या विशुद्धया युक्तो यः कुरूंस्तारयेद्भयात्
012c योधांस्त्वमप्लवे हित्वा पितृलोकं गमिष्यसि
013a अद्य प्रभृति सङ्क्रुद्धा व्याघ्रा इव मृगक्षयम्
013c पाण्डवा भरतश्रेष्ठ करिष्यन्ति कुरुक्षयम्
014a अद्य गाण्डीवघोषस्य वीर्यज्ञाः सव्यसाचिनः
014c कुरवः सन्त्रसिष्यन्ति वज्रपाणेरिवासुराः
015a अद्य गाण्डीवमुक्तानामशनीनामिव स्वनः
015c त्रासयिष्यति सङ्ग्रामे कुरूनन्यांश्च पार्थिवान्
016a समिद्धोऽग्निर्यथा वीर महाज्वालो द्रुमान्दहेत्
016c धार्तराष्ट्रान्प्रधक्ष्यन्ति तथा बाणाः किरीटिनः
017a येन येन प्रसरतो वाय्वग्नी सहितौ वने
017c तेन तेन प्रदहतो भगवन्तौ यदिच्छतः
018a यादृशोऽग्निः समिद्धो हि तादृक्पार्थो न संशयः
018c यथा वायुर्नरव्याघ्र तथा कृष्णो न संशयः
019a नदतः पाञ्चजन्यस्य रसतो गाण्डिवस्य च
019c श्रुत्वा सर्वाणि सैन्यानि त्रासं यास्यन्ति भारत
020a कपिध्वजस्य चोत्पाते रथस्यामित्रकर्शिनः
020c शब्दं सोढुं न शक्ष्यन्ति त्वामृते वीर पार्थिवाः
021a को ह्यर्जुनं रणे योद्धुं त्वदन्यः पार्थिवोऽर्हति
021c यस्य दिव्यानि कर्माणि प्रवदन्ति मनीषिणः
022a अमानुषश्च सङ्ग्रामस्त्र्यम्बकेन च धीमतः
022c तस्माच्चैव वरः प्राप्तो दुष्प्रापश्चाकृतात्मभिः
023a तमद्याहं पाण्डवं युद्धशौण्डममृष्यमाणो भवतानुशिष्टः
023c आशीविषं दृष्टिहरं सुघोरमियां पुरस्कृत्य वधं जयं वा

