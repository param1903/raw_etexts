सञ्जय उवाच	001  
ततः कर्णो महाराज भीमं विद्ध्वा त्रिभिः शरैः	001a  
मुमोच शरवर्षाणि चित्राणि च बहूनि च	001c  
वध्यमानो महाराज सूतपुत्रेण पाण्डवः	002a  
न विव्यथे भीमसेनो भिद्यमान इवाचलः	002c  
स कर्णं कर्णिना कर्णे पीतेन निशितेन च	003a  
विव्याध युधि राजेन्द्र भीमसेनः पतत्रिणा	003c  
स कुण्डलं महत्कर्णात्कर्णस्यापातयद्भुवि	004a  
तपनीयं महाराज दीप्तं ज्योतिरिवाम्बरात्	004c  
अथापरेण भल्लेन सूतपुत्रं स्तनान्तरे	005a  
आजघान भृशं भीमः स्मयन्निव महाबलः	005c  
पुनरस्य त्वरन्भीमो नाराचान्दश भारत	006a  
रणे प्रैषीन्महावेगान्यमदण्डोपमांस्तथा	006c  
ते ललाटं समासाद्य सूतपुत्रस्य मारिष	007a  
विविशुश्चोदितास्तेन वल्मीकमिव पन्नगाः	007c  
ललाटस्थैस्तु तैर्बाणैः सूतपुत्रो व्यरोचत	008a  
नीलोत्पलमयीं मालां धारयन्स पुरा यथा	008c  
ततः क्रुद्धो रणे कर्णः पीडितो दृढधन्वना	009a  
वेगं चक्रे महावेगो भीमसेनवधं प्रति	009c  
तस्मै कर्णः शतं राजन्निषूणां गार्ध्रवाससाम्	010a  
अमर्षी बलवान्क्रुद्धः प्रेषयामास भारत	010c  
ततः प्रासृजदुग्राणि शरवर्षाणि पाण्डवः	011a  
समरे तमनादृत्य नास्य वीर्यमचिन्तयत्	011c  
ततः कर्णो महाराज पाण्डवं निशितैः शरैः	012a  
आजघानोरसि क्रुद्धः क्रुद्धरूपं परन्तपः	012c  
जीमूताविव चान्योन्यं तौ ववर्षतुराहवे	013a  
तलशब्दरवैश्चैव त्रासयन्तौ परस्परम्	013c  
शरजालैश्च विविधैश्छादयामासतुर्मृधे	014a  
अन्योन्यं समरे क्रुद्धौ कृतप्रतिकृतैषिणौ	014c  
ततो भीमो महाबाहू राधेयस्य महात्मनः	015a  
क्षुरप्रेण धनुश्छित्त्वा कर्णं विव्याध पत्रिणा	015c  
तदपास्य धनुश्छिन्नं सूतपुत्रो महामनाः	016a  
अन्यत्कार्मुकमादत्त वेगघ्नं भारसाधनम्	016c  
दृष्ट्वा च कुरुसौवीरसैन्धवानां बलक्षयम्	017a  
सवर्मध्वजशस्त्रैश्च पतितैः संवृतां महीम्	017c  
हस्त्यश्वनरदेहांश्च गतासून्प्रेक्ष्य सर्वतः	018a  
सूतपुत्रस्य संरम्भाद्दीप्तं वपुरजायत	018c  
स विस्फार्य महच्चापं कार्तस्वरविभूषितम्	019a  
भीमं प्रैक्षत राधेयो राजन्घोरेण चक्षुषा	019c  
ततः क्रुद्धः शरानस्यन्सूतपुत्रो व्यरोचत	020a  
मध्यन्दिनगतोऽर्चिष्माञ्शरदीव दिवाकरः	020c  
मरीचिविकचस्येव राजन्भानुमतो वपुः	021a  
आसीदाधिरथेर्घोरं वपुः शरशतार्चिषः	021c  
कराभ्यामाददानस्य सन्दधानस्य चाशुगान्	022a  
विकर्षतो मुञ्चतो वा नान्तरं ददृशू रणे	022c  
अग्निचक्रोपमं घोरं मण्डलीकृतमायुधम्	023a  
कर्णस्यासीन्महाराज सव्यदक्षिणमस्यतः	023c  
स्वर्णपुङ्खाः सुनिशिताः कर्णचापच्युताः शराः	024a  
प्राच्छादयन्महाराज दिशः सूर्यस्य च प्रभाम्	024c  
ततः कनकपुङ्खानां शराणां नतपर्वणाम्	025a  
धनुश्च्युतानां वियति ददृशे बहुधा व्रजः	025c  
शरासनादाधिरथेः प्रभवन्तः स्म सायकाः	026a  
श्रेणीकृता व्यराजन्त राजन्क्रौञ्चा इवाम्बरे	026c  
गार्ध्रपत्राञ्शिलाधौतान्कार्तस्वरविभूषितान्	027a  
महावेगान्प्रदीप्ताग्रान्मुमोचाधिरथिः शरान्	027c  
ते तु चापबलोद्धूताः शातकुम्भविभूषिताः	028a  
अजस्रमन्वकीर्यन्त शराः पार्थरथं प्रति	028c  
ते व्योम्नि रत्नविकृता व्यकाशन्त सहस्रशः	029a  
शलभानामिव व्राताः शराः कर्णसमीरिताः	029c  
चापादाधिरथेर्मुक्ताः प्रपतन्तः स्म सायकाः	030a  
एको दीर्घ इव प्रांशुः प्रभवन्दृश्यते शरः	030c  
पर्वतं वारिधाराभिश्छादयन्निव तोयदः	031a  
कर्णः प्राच्छादयत्क्रुद्धो भीमं सायकवृष्टिभिः	031c  
तत्र भारत भीमस्य बलवीर्यपराक्रमम्	032a  
व्यवसायं च पुत्रास्ते प्रैक्षन्त कुरुभिः सह	032c  
तां समुद्रमिवोद्धूतां शरवृष्टिं समुत्थिताम्	033a  
अचिन्तयित्वा भीमस्तु क्रुद्धः कर्णमुपाद्रवत्	033c  
रुक्मपृष्ठं महच्चापं भीमस्यासीद्विशां पते	034a  
आकर्षान्मण्डलीभूतं शक्रचापमिवापरम्	034c  
तस्माच्छराः प्रादुरासन्पूरयन्त इवाम्बरम्	034e  
सुवर्णपुङ्खैर्भीमेन सायकैर्नतपर्वभिः	035a  
गगने रचिता माला काञ्चनीव व्यराजत	035c  
ततो व्योम्नि विषक्तानि शरजालानि भागशः	036a  
आहतानि व्यशीर्यन्त भीमसेनस्य पत्रिभिः	036c  
कर्णस्य शरजालौघैर्भीमसेनस्य चोभयोः	037a  
अग्निस्फुलिङ्गसंस्पर्शैरञ्जोगतिभिराहवे	037c  
तैस्तैः कनकपुङ्खानां द्यौरासीत्संवृता व्रजैः	037e  
स भीमं छादयन्बाणैः सूतपुत्रः पृथग्विधैः	038a  
उपारोहदनादृत्य तस्य वीर्यं महात्मनः	038c  
तयोर्विसृजतोस्तत्र शरजालानि मारिष	039a  
वायुभूतान्यदृश्यन्त संसक्तानीतरेतरम्	039c  
तस्मै कर्णः शितान्बाणान्कर्मारपरिमार्जितान्	040a  
सुवर्णविकृतान्क्रुद्धः प्राहिणोद्वधकाङ्क्षया	040c  
तानन्तरिक्षे विशिखैस्त्रिधैकैकमशातयत्	041a  
विशेषयन्सूतपुत्रं भीमस्तिष्ठेति चाब्रवीत्	041c  
पुनश्चासृजदुग्राणि शरवर्षाणि पाण्डवः	042a  
अमर्षी बलवान्क्रुद्धो दिधक्षन्निव पावकः	042c  
तस्य तान्याददे कर्णः सर्वाण्यस्त्राण्यभीतवत्	043a  
युध्यतः पाण्डुपुत्रस्य सूतपुत्रोऽस्त्रमायया	043c  
तस्येषुधी धनुर्ज्यां च बाणैः सन्नतपर्वभिः	044a  
रश्मीन्योक्त्राणि चाश्वानां कर्णो वैकर्तनोऽच्छिनत्	044c  
अथास्याश्वान्पुनर्हत्वा त्रिभिर्विव्याध सारथिम्	045a  
सोऽवप्लुत्य द्रुतं सूतो युयुधानरथं ययौ	045c  
उत्स्मयन्निव भीमस्य क्रुद्धः कालानलप्रभः	046a  
ध्वजं चिच्छेद राधेयः पताकाश्च न्यपातयत्	046c  
स विधन्वा महाराज रथशक्तिं परामृशत्	047a  
तामवासृजदाविध्य क्रुद्धः कर्णरथं प्रति	047c  
तामाधिरथिरायस्तः शक्तिं हेमपरिष्कृताम्	048a  
आपतन्तीं महोल्काभां चिच्छेद दशभिः शरैः	048c  
सापतद्दशधा राजन्निकृत्ता कर्णसायकैः	049a  
अस्यतः सूतपुत्रस्य मित्रार्थे चित्रयोधिनः	049c  
स चर्मादत्त कौन्तेयो जातरूपपरिष्कृतम्	050a  
खड्गं चान्यतरप्रेप्सुर्मृत्योरग्रे जयस्य वा	050c  
तदस्य सहसा कर्णो व्यधमत्प्रहसन्निव	050e  
स विचर्मा महाराज विरथः क्रोधमूर्छितः	051a  
असिं प्रासृजदाविध्य त्वरन्कर्णरथं प्रति	051c  
स धनुः सूतपुत्रस्य छित्त्वा ज्यां च सुसंशितः	052a  
अपतद्भुवि निस्त्रिंशश्च्युतः सर्प इवाम्बरात्	052c  
ततः प्रहस्याधिरथिरन्यदादत्त कार्मुकम्	053a  
शत्रुघ्नं समरे क्रुद्धो दृढज्यं वेगवत्तरम्	053c  
स भीमसेनः कुपितो बलवान्सत्यविक्रमः	054a  
विहायसं प्राक्रमद्वै कर्णस्य व्यथयन्मनः	054c  
तस्य तच्चरितं दृष्ट्वा सङ्ग्रामे विजयैषिणः	055a  
लयमास्थाय राधेयो भीमसेनमवञ्चयत्	055c  
तमदृष्ट्वा रथोपस्थे निलीनं व्यथितेन्द्रियम्	056a  
ध्वजमस्य समासाद्य तस्थौ स धरणीतले	056c  
तदस्य कुरवः सर्वे चारणाश्चाभ्यपूजयन्	057a  
यदियेष रथात्कर्णं हन्तुं तार्क्ष्य इवोरगम्	057c  
स छिन्नधन्वा विरथः स्वधर्ममनुपालयन्	058a  
स्वरथं पृष्ठतः कृत्वा युद्धायैव व्यवस्थितः	058c  
तद्विहत्यास्य राधेयस्तत एनं समभ्ययात्	059a  
संरब्धः पाण्डवं सङ्ख्ये युद्धाय समुपस्थितम्	059c  
तौ समेतौ महारङ्गे स्पर्धमानौ महाबलौ	060a  
जीमूताविव घर्मान्ते गर्जमानौ नभस्तले	060c  
तयोरासीत्सम्प्रहारः क्रुद्धयोर्नरसिंहयोः	061a  
अमृष्यमाणयोः सङ्ख्ये देवदानवयोरिव	061c  
क्षीणशस्त्रस्तु कौन्तेयः कर्णेन समभिद्रुतः	062a  
दृष्ट्वार्जुनहतान्नागान्पतितान्पर्वतोपमान्	062c  
रथमार्गविघातार्थं व्यायुधः प्रविवेश ह	062e  
हस्तिनां व्रजमासाद्य रथदुर्गं प्रविश्य च	063a  
पाण्डवो जीविताकाङ्क्षी राधेयं नाभ्यहारयत्	063c  
व्यवस्थानमथाकाङ्क्षन्धनञ्जयशरैर्हतम्	064a  
उद्यम्य कुञ्जरं पार्थस्तस्थौ परपुरञ्जयः	064c  
तमस्य विशिखैः कर्णो व्यधमत्कुञ्जरं पुनः	065a  
हस्त्यङ्गान्यथ कर्णाय प्राहिणोत्पाण्डवो नदन्	065c  
चक्राण्यश्वांस्तथा वाहान्यद्यत्पश्यति भूतले	066a  
तत्तदादाय चिक्षेप क्रुद्धः कर्णाय पाण्डवः	066c  
तदस्य सर्वं चिच्छेद क्षिप्तं क्षिप्तं शितैः शरैः	067a  
व्यायुधं नावधीच्चैनं कर्णः कुन्त्या वचः स्मरन्	067c  
धनुषोऽग्रेण तं कर्णस्त्वभिद्रुत्य परामृशत्	068a  
उत्स्मयन्निव राधेयो भीमसेनमुवाच ह	068c  
पुनः पुनस्तूबरक मूढ औदरिकेति च	069a  
अकृतास्त्रक मा योत्सीर्बाल सङ्ग्रामकातर	069c  
यत्र भोज्यं बहुविधं भक्ष्यं पेयं च पाण्डव	070a  
तत्र त्वं दुर्मते योग्यो न युद्धेषु कथञ्चन	070c  
मुनिर्भूत्वाथ वा भीम फलान्यद्धि सुदुर्मते	071a  
वनाय व्रज कौन्तेय न त्वं युद्धविशारदः	071c  
फलमूलाशने युक्तस्त्वं तथातिथिभोजने	072a  
न त्वां शस्त्रसमुद्योगे योग्यं मन्ये वृकोदर	072c  
पुष्पमूलफलाहारो व्रतेषु नियमेषु च	073a  
उचितस्त्वं वने भीम न त्वं युद्धविशारदः	073c  
क्व युद्धं क्व मुनित्वं च वनं गच्छ वृकोदर	074a  
न त्वं युद्धोचितस्तात वनवासरतिर्भव	074c  
सूदान्भृत्यजनान्दासांस्त्वं गृहे त्वरयन्भृशम्	075a  
योग्यस्ताडयितुं क्रोधाद्भोजनार्थं वृकोदर	075c  
कौमारे यानि चाप्यासन्नप्रियाणि विशां पते	076a  
पूर्ववृत्तानि चाप्येनं रूक्षाण्यश्रावयद्भृशम्	076c  
अथैनं तत्र संलीनमस्पृशद्धनुषा पुनः	077a  
प्रहसंश्च पुनर्वाक्यं भीममाह वृषस्तदा	077c  
योद्धव्यमाविशान्यत्र न योद्धव्यं तु मादृशैः	078a  
मादृशैर्युध्यमानानामेतच्चान्यच्च विद्यते	078c  
गच्छ वा यत्र तौ कृष्णौ तौ त्वा रक्षिष्यतो रणे	079a  
गृहं वा गच्छ कौन्तेय किं ते युद्धेन बालक	079c  
एवं तं विरथं कृत्वा कर्णो राजन्व्यकत्थत	080a  
प्रमुखे वृष्णिसिंहस्य पार्थस्य च महात्मनः	080c  
ततो राजञ्शिलाधौताञ्शराञ्शाखामृगध्वजः	081a  
प्राहिणोत्सूतपुत्राय केशवेन प्रचोदितः	081c  
ततः पार्थभुजोत्सृष्टाः शराः काञ्चनभूषणाः	082a  
गाण्डीवप्रभवाः कर्णं हंसाः क्रौञ्चमिवाविशन्	082c  
स भुजङ्गैरिवायस्तैर्गाण्डीवप्रेषितैः शरैः	083a  
भीमसेनादपासेधत्सूतपुत्रं धनञ्जयः	083c  
स छिन्नधन्वा भीमेन धनञ्जयशराहतः	084a  
कर्णो भीमादपायासीद्रथेन महता द्रुतम्	084c  
भीमोऽपि सात्यकेर्वाहं समारुह्य नरर्षभः	085a  
अन्वयाद्भ्रातरं सङ्ख्ये पाण्डवं सव्यसाचिनम्	085c  
ततः कर्णं समुद्दिश्य त्वरमाणो धनञ्जयः	086a  
नाराचं क्रोधताम्राक्षः प्रैषीन्मृत्युमिवान्तकः	086c  
स गरुत्मानिवाकाशे प्रार्थयन्भुजगोत्तमम्	087a  
नाराचोऽभ्यपतत्कर्णं तूर्णं गाण्डीवचोदितः	087c  
तमन्तरिक्षे नाराचं द्रौणिश्चिच्छेद पत्रिणा	088a  
धनञ्जयभयात्कर्णमुज्जिहीर्षुर्महारथः	088c  
ततो द्रौणिं चतुःषष्ट्या विव्याध कुपितोऽर्जुनः	089a  
शिलीमुखैर्महाराज मा गास्तिष्ठेति चाब्रवीत्	089c  
स तु मत्तगजाकीर्णमनीकं रथसङ्कुलम्	090a  
तूर्णमभ्याविशद्द्रौणिर्धनञ्जयशरार्दितः	090c  
ततः सुवर्णपृष्ठानां धनुषां कूजतां रणे	091a  
शब्दं गाण्डीवघोषेण कौन्तेयोऽभ्यभवद्बली	091c  
धनञ्जयस्तथा यान्तं पृष्ठतो द्रौणिमभ्ययात्	092a  
नातिदीर्घमिवाध्वानं शरैः सन्त्रासयन्बलम्	092c  
विदार्य देहान्नाराचैर्नरवारणवाजिनाम्	093a  
कङ्कबर्हिणवासोभिर्बलं व्यधमदर्जुनः	093c  
तद्बलं भरतश्रेष्ठ सवाजिद्विपमानवम्	094a  
पाकशासनिरायस्तः पार्थः सन्निजघान ह	094c  
सञ्जय उवाच	001  
ततः कर्णो महाराज भीमं विद्ध्वा त्रिभिः शरैः	001a  
मुमोच शरवर्षाणि चित्राणि च बहूनि च	001c  
वध्यमानो महाराज सूतपुत्रेण पाण्डवः	002a  
न विव्यथे भीमसेनो भिद्यमान इवाचलः	002c  
स कर्णं कर्णिना कर्णे पीतेन निशितेन च	003a  
विव्याध युधि राजेन्द्र भीमसेनः पतत्रिणा	003c  
स कुण्डलं महत्कर्णात्कर्णस्यापातयद्भुवि	004a  
तपनीयं महाराज दीप्तं ज्योतिरिवाम्बरात्	004c  
अथापरेण भल्लेन सूतपुत्रं स्तनान्तरे	005a  
आजघान भृशं भीमः स्मयन्निव महाबलः	005c  
पुनरस्य त्वरन्भीमो नाराचान्दश भारत	006a  
रणे प्रैषीन्महावेगान्यमदण्डोपमांस्तथा	006c  
ते ललाटं समासाद्य सूतपुत्रस्य मारिष	007a  
विविशुश्चोदितास्तेन वल्मीकमिव पन्नगाः	007c  
ललाटस्थैस्तु तैर्बाणैः सूतपुत्रो व्यरोचत	008a  
नीलोत्पलमयीं मालां धारयन्स पुरा यथा	008c  
ततः क्रुद्धो रणे कर्णः पीडितो दृढधन्वना	009a  
वेगं चक्रे महावेगो भीमसेनवधं प्रति	009c  
तस्मै कर्णः शतं राजन्निषूणां गार्ध्रवाससाम्	010a  
अमर्षी बलवान्क्रुद्धः प्रेषयामास भारत	010c  
ततः प्रासृजदुग्राणि शरवर्षाणि पाण्डवः	011a  
समरे तमनादृत्य नास्य वीर्यमचिन्तयत्	011c  
ततः कर्णो महाराज पाण्डवं निशितैः शरैः	012a  
आजघानोरसि क्रुद्धः क्रुद्धरूपं परन्तपः	012c  
जीमूताविव चान्योन्यं तौ ववर्षतुराहवे	013a  
तलशब्दरवैश्चैव त्रासयन्तौ परस्परम्	013c  
शरजालैश्च विविधैश्छादयामासतुर्मृधे	014a  
अन्योन्यं समरे क्रुद्धौ कृतप्रतिकृतैषिणौ	014c  
ततो भीमो महाबाहू राधेयस्य महात्मनः	015a  
क्षुरप्रेण धनुश्छित्त्वा कर्णं विव्याध पत्रिणा	015c  
तदपास्य धनुश्छिन्नं सूतपुत्रो महामनाः	016a  
अन्यत्कार्मुकमादत्त वेगघ्नं भारसाधनम्	016c  
दृष्ट्वा च कुरुसौवीरसैन्धवानां बलक्षयम्	017a  
सवर्मध्वजशस्त्रैश्च पतितैः संवृतां महीम्	017c  
हस्त्यश्वनरदेहांश्च गतासून्प्रेक्ष्य सर्वतः	018a  
सूतपुत्रस्य संरम्भाद्दीप्तं वपुरजायत	018c  
स विस्फार्य महच्चापं कार्तस्वरविभूषितम्	019a  
भीमं प्रैक्षत राधेयो राजन्घोरेण चक्षुषा	019c  
ततः क्रुद्धः शरानस्यन्सूतपुत्रो व्यरोचत	020a  
मध्यन्दिनगतोऽर्चिष्माञ्शरदीव दिवाकरः	020c  
मरीचिविकचस्येव राजन्भानुमतो वपुः	021a  
आसीदाधिरथेर्घोरं वपुः शरशतार्चिषः	021c  
कराभ्यामाददानस्य सन्दधानस्य चाशुगान्	022a  
विकर्षतो मुञ्चतो वा नान्तरं ददृशू रणे	022c  
अग्निचक्रोपमं घोरं मण्डलीकृतमायुधम्	023a  
कर्णस्यासीन्महाराज सव्यदक्षिणमस्यतः	023c  
स्वर्णपुङ्खाः सुनिशिताः कर्णचापच्युताः शराः	024a  
प्राच्छादयन्महाराज दिशः सूर्यस्य च प्रभाम्	024c  
ततः कनकपुङ्खानां शराणां नतपर्वणाम्	025a  
धनुश्च्युतानां वियति ददृशे बहुधा व्रजः	025c  
शरासनादाधिरथेः प्रभवन्तः स्म सायकाः	026a  
श्रेणीकृता व्यराजन्त राजन्क्रौञ्चा इवाम्बरे	026c  
गार्ध्रपत्राञ्शिलाधौतान्कार्तस्वरविभूषितान्	027a  
महावेगान्प्रदीप्ताग्रान्मुमोचाधिरथिः शरान्	027c  
ते तु चापबलोद्धूताः शातकुम्भविभूषिताः	028a  
अजस्रमन्वकीर्यन्त शराः पार्थरथं प्रति	028c  
ते व्योम्नि रत्नविकृता व्यकाशन्त सहस्रशः	029a  
शलभानामिव व्राताः शराः कर्णसमीरिताः	029c  
चापादाधिरथेर्मुक्ताः प्रपतन्तः स्म सायकाः	030a  
एको दीर्घ इव प्रांशुः प्रभवन्दृश्यते शरः	030c  
पर्वतं वारिधाराभिश्छादयन्निव तोयदः	031a  
कर्णः प्राच्छादयत्क्रुद्धो भीमं सायकवृष्टिभिः	031c  
तत्र भारत भीमस्य बलवीर्यपराक्रमम्	032a  
व्यवसायं च पुत्रास्ते प्रैक्षन्त कुरुभिः सह	032c  
तां समुद्रमिवोद्धूतां शरवृष्टिं समुत्थिताम्	033a  
अचिन्तयित्वा भीमस्तु क्रुद्धः कर्णमुपाद्रवत्	033c  
रुक्मपृष्ठं महच्चापं भीमस्यासीद्विशां पते	034a  
आकर्षान्मण्डलीभूतं शक्रचापमिवापरम्	034c  
तस्माच्छराः प्रादुरासन्पूरयन्त इवाम्बरम्	034e  
सुवर्णपुङ्खैर्भीमेन सायकैर्नतपर्वभिः	035a  
गगने रचिता माला काञ्चनीव व्यराजत	035c  
ततो व्योम्नि विषक्तानि शरजालानि भागशः	036a  
आहतानि व्यशीर्यन्त भीमसेनस्य पत्रिभिः	036c  
कर्णस्य शरजालौघैर्भीमसेनस्य चोभयोः	037a  
अग्निस्फुलिङ्गसंस्पर्शैरञ्जोगतिभिराहवे	037c  
तैस्तैः कनकपुङ्खानां द्यौरासीत्संवृता व्रजैः	037e  
स भीमं छादयन्बाणैः सूतपुत्रः पृथग्विधैः	038a  
उपारोहदनादृत्य तस्य वीर्यं महात्मनः	038c  
तयोर्विसृजतोस्तत्र शरजालानि मारिष	039a  
वायुभूतान्यदृश्यन्त संसक्तानीतरेतरम्	039c  
तस्मै कर्णः शितान्बाणान्कर्मारपरिमार्जितान्	040a  
सुवर्णविकृतान्क्रुद्धः प्राहिणोद्वधकाङ्क्षया	040c  
तानन्तरिक्षे विशिखैस्त्रिधैकैकमशातयत्	041a  
विशेषयन्सूतपुत्रं भीमस्तिष्ठेति चाब्रवीत्	041c  
पुनश्चासृजदुग्राणि शरवर्षाणि पाण्डवः	042a  
अमर्षी बलवान्क्रुद्धो दिधक्षन्निव पावकः	042c  
तस्य तान्याददे कर्णः सर्वाण्यस्त्राण्यभीतवत्	043a  
युध्यतः पाण्डुपुत्रस्य सूतपुत्रोऽस्त्रमायया	043c  
तस्येषुधी धनुर्ज्यां च बाणैः सन्नतपर्वभिः	044a  
रश्मीन्योक्त्राणि चाश्वानां कर्णो वैकर्तनोऽच्छिनत्	044c  
अथास्याश्वान्पुनर्हत्वा त्रिभिर्विव्याध सारथिम्	045a  
सोऽवप्लुत्य द्रुतं सूतो युयुधानरथं ययौ	045c  
उत्स्मयन्निव भीमस्य क्रुद्धः कालानलप्रभः	046a  
ध्वजं चिच्छेद राधेयः पताकाश्च न्यपातयत्	046c  
स विधन्वा महाराज रथशक्तिं परामृशत्	047a  
तामवासृजदाविध्य क्रुद्धः कर्णरथं प्रति	047c  
तामाधिरथिरायस्तः शक्तिं हेमपरिष्कृताम्	048a  
आपतन्तीं महोल्काभां चिच्छेद दशभिः शरैः	048c  
सापतद्दशधा राजन्निकृत्ता कर्णसायकैः	049a  
अस्यतः सूतपुत्रस्य मित्रार्थे चित्रयोधिनः	049c  
स चर्मादत्त कौन्तेयो जातरूपपरिष्कृतम्	050a  
खड्गं चान्यतरप्रेप्सुर्मृत्योरग्रे जयस्य वा	050c  
तदस्य सहसा कर्णो व्यधमत्प्रहसन्निव	050e  
स विचर्मा महाराज विरथः क्रोधमूर्छितः	051a  
असिं प्रासृजदाविध्य त्वरन्कर्णरथं प्रति	051c  
स धनुः सूतपुत्रस्य छित्त्वा ज्यां च सुसंशितः	052a  
अपतद्भुवि निस्त्रिंशश्च्युतः सर्प इवाम्बरात्	052c  
ततः प्रहस्याधिरथिरन्यदादत्त कार्मुकम्	053a  
शत्रुघ्नं समरे क्रुद्धो दृढज्यं वेगवत्तरम्	053c  
स भीमसेनः कुपितो बलवान्सत्यविक्रमः	054a  
विहायसं प्राक्रमद्वै कर्णस्य व्यथयन्मनः	054c  
तस्य तच्चरितं दृष्ट्वा सङ्ग्रामे विजयैषिणः	055a  
लयमास्थाय राधेयो भीमसेनमवञ्चयत्	055c  
तमदृष्ट्वा रथोपस्थे निलीनं व्यथितेन्द्रियम्	056a  
ध्वजमस्य समासाद्य तस्थौ स धरणीतले	056c  
तदस्य कुरवः सर्वे चारणाश्चाभ्यपूजयन्	057a  
यदियेष रथात्कर्णं हन्तुं तार्क्ष्य इवोरगम्	057c  
स छिन्नधन्वा विरथः स्वधर्ममनुपालयन्	058a  
स्वरथं पृष्ठतः कृत्वा युद्धायैव व्यवस्थितः	058c  
तद्विहत्यास्य राधेयस्तत एनं समभ्ययात्	059a  
संरब्धः पाण्डवं सङ्ख्ये युद्धाय समुपस्थितम्	059c  
तौ समेतौ महारङ्गे स्पर्धमानौ महाबलौ	060a  
जीमूताविव घर्मान्ते गर्जमानौ नभस्तले	060c  
तयोरासीत्सम्प्रहारः क्रुद्धयोर्नरसिंहयोः	061a  
अमृष्यमाणयोः सङ्ख्ये देवदानवयोरिव	061c  
क्षीणशस्त्रस्तु कौन्तेयः कर्णेन समभिद्रुतः	062a  
दृष्ट्वार्जुनहतान्नागान्पतितान्पर्वतोपमान्	062c  
रथमार्गविघातार्थं व्यायुधः प्रविवेश ह	062e  
हस्तिनां व्रजमासाद्य रथदुर्गं प्रविश्य च	063a  
पाण्डवो जीविताकाङ्क्षी राधेयं नाभ्यहारयत्	063c  
व्यवस्थानमथाकाङ्क्षन्धनञ्जयशरैर्हतम्	064a  
उद्यम्य कुञ्जरं पार्थस्तस्थौ परपुरञ्जयः	064c  
तमस्य विशिखैः कर्णो व्यधमत्कुञ्जरं पुनः	065a  
हस्त्यङ्गान्यथ कर्णाय प्राहिणोत्पाण्डवो नदन्	065c  
चक्राण्यश्वांस्तथा वाहान्यद्यत्पश्यति भूतले	066a  
तत्तदादाय चिक्षेप क्रुद्धः कर्णाय पाण्डवः	066c  
तदस्य सर्वं चिच्छेद क्षिप्तं क्षिप्तं शितैः शरैः	067a  
व्यायुधं नावधीच्चैनं कर्णः कुन्त्या वचः स्मरन्	067c  
धनुषोऽग्रेण तं कर्णस्त्वभिद्रुत्य परामृशत्	068a  
उत्स्मयन्निव राधेयो भीमसेनमुवाच ह	068c  
पुनः पुनस्तूबरक मूढ औदरिकेति च	069a  
अकृतास्त्रक मा योत्सीर्बाल सङ्ग्रामकातर	069c  
यत्र भोज्यं बहुविधं भक्ष्यं पेयं च पाण्डव	070a  
तत्र त्वं दुर्मते योग्यो न युद्धेषु कथञ्चन	070c  
मुनिर्भूत्वाथ वा भीम फलान्यद्धि सुदुर्मते	071a  
वनाय व्रज कौन्तेय न त्वं युद्धविशारदः	071c  
फलमूलाशने युक्तस्त्वं तथातिथिभोजने	072a  
न त्वां शस्त्रसमुद्योगे योग्यं मन्ये वृकोदर	072c  
पुष्पमूलफलाहारो व्रतेषु नियमेषु च	073a  
उचितस्त्वं वने भीम न त्वं युद्धविशारदः	073c  
क्व युद्धं क्व मुनित्वं च वनं गच्छ वृकोदर	074a  
न त्वं युद्धोचितस्तात वनवासरतिर्भव	074c  
सूदान्भृत्यजनान्दासांस्त्वं गृहे त्वरयन्भृशम्	075a  
योग्यस्ताडयितुं क्रोधाद्भोजनार्थं वृकोदर	075c  
कौमारे यानि चाप्यासन्नप्रियाणि विशां पते	076a  
पूर्ववृत्तानि चाप्येनं रूक्षाण्यश्रावयद्भृशम्	076c  
अथैनं तत्र संलीनमस्पृशद्धनुषा पुनः	077a  
प्रहसंश्च पुनर्वाक्यं भीममाह वृषस्तदा	077c  
योद्धव्यमाविशान्यत्र न योद्धव्यं तु मादृशैः	078a  
मादृशैर्युध्यमानानामेतच्चान्यच्च विद्यते	078c  
गच्छ वा यत्र तौ कृष्णौ तौ त्वा रक्षिष्यतो रणे	079a  
गृहं वा गच्छ कौन्तेय किं ते युद्धेन बालक	079c  
एवं तं विरथं कृत्वा कर्णो राजन्व्यकत्थत	080a  
प्रमुखे वृष्णिसिंहस्य पार्थस्य च महात्मनः	080c  
ततो राजञ्शिलाधौताञ्शराञ्शाखामृगध्वजः	081a  
प्राहिणोत्सूतपुत्राय केशवेन प्रचोदितः	081c  
ततः पार्थभुजोत्सृष्टाः शराः काञ्चनभूषणाः	082a  
गाण्डीवप्रभवाः कर्णं हंसाः क्रौञ्चमिवाविशन्	082c  
स भुजङ्गैरिवायस्तैर्गाण्डीवप्रेषितैः शरैः	083a  
भीमसेनादपासेधत्सूतपुत्रं धनञ्जयः	083c  
स छिन्नधन्वा भीमेन धनञ्जयशराहतः	084a  
कर्णो भीमादपायासीद्रथेन महता द्रुतम्	084c  
भीमोऽपि सात्यकेर्वाहं समारुह्य नरर्षभः	085a  
अन्वयाद्भ्रातरं सङ्ख्ये पाण्डवं सव्यसाचिनम्	085c  
ततः कर्णं समुद्दिश्य त्वरमाणो धनञ्जयः	086a  
नाराचं क्रोधताम्राक्षः प्रैषीन्मृत्युमिवान्तकः	086c  
स गरुत्मानिवाकाशे प्रार्थयन्भुजगोत्तमम्	087a  
नाराचोऽभ्यपतत्कर्णं तूर्णं गाण्डीवचोदितः	087c  
तमन्तरिक्षे नाराचं द्रौणिश्चिच्छेद पत्रिणा	088a  
धनञ्जयभयात्कर्णमुज्जिहीर्षुर्महारथः	088c  
ततो द्रौणिं चतुःषष्ट्या विव्याध कुपितोऽर्जुनः	089a  
शिलीमुखैर्महाराज मा गास्तिष्ठेति चाब्रवीत्	089c  
स तु मत्तगजाकीर्णमनीकं रथसङ्कुलम्	090a  
तूर्णमभ्याविशद्द्रौणिर्धनञ्जयशरार्दितः	090c  
ततः सुवर्णपृष्ठानां धनुषां कूजतां रणे	091a  
शब्दं गाण्डीवघोषेण कौन्तेयोऽभ्यभवद्बली	091c  
धनञ्जयस्तथा यान्तं पृष्ठतो द्रौणिमभ्ययात्	092a  
नातिदीर्घमिवाध्वानं शरैः सन्त्रासयन्बलम्	092c  
विदार्य देहान्नाराचैर्नरवारणवाजिनाम्	093a  
कङ्कबर्हिणवासोभिर्बलं व्यधमदर्जुनः	093c  
तद्बलं भरतश्रेष्ठ सवाजिद्विपमानवम्	094a  
पाकशासनिरायस्तः पार्थः सन्निजघान ह	094c  

