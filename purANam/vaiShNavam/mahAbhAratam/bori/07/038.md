001  धृतराष्ट्र उवाच
001a द्वैधीभवति मे चित्तं ह्रिया तुष्ट्या च सञ्जय
001c मम पुत्रस्य यत्सैन्यं सौभद्रः समवारयत्
002a विस्तरेणैव मे शंस सर्वं गावल्गणे पुनः
002c विक्रीडितं कुमारस्य स्कन्दस्येवासुरैः सह
003  सञ्जय उवाच
003a हन्त ते सम्प्रवक्ष्यामि विमर्दमतिदारुणम्
003c एकस्य च बहूनां च यथासीत्तुमुलो रणः
004a अभिमन्युः कृतोत्साहः कृतोत्साहानरिन्दमान्
004c रथस्थो रथिनः सर्वांस्तावकानप्यहर्षयत्
005a द्रोणं कर्णं कृपं शल्यं द्रौणिं भोजं बृहद्बलम्
005c दुर्योधनं सौमदत्तिं शकुनिं च महाबलम्
006a नानानृपान्नृपसुतान्सैन्यानि विविधानि च
006c अलातचक्रवत्सर्वांश्चरन्बाणैः समभ्ययात्
007a निघ्नन्नमित्रान्सौभद्रः परमास्त्रः प्रतापवान्
007c अदर्शयत तेजस्वी दिक्षु सर्वासु भारत
008a तद्दृष्ट्वा चरितं तस्य सौभद्रस्यामितौजसः
008c समकम्पन्त सैन्यानि त्वदीयानि पुनः पुनः
009a अथाब्रवीन्महाप्राज्ञो भारद्वाजः प्रतापवान्
009c हर्षेणोत्फुल्लनयनः कृपमाभाष्य सत्वरम्
010a घट्टयन्निव मर्माणि तव पुत्रस्य मारिष
010c अभिमन्युं रणे दृष्ट्वा तदा रणविशारदम्
011a एष गच्छति सौभद्रः पार्थानामग्रतो युवा
011c नन्दयन्सुहृदः सर्वान्राजानं च युधिष्ठिरम्
012a नकुलं सहदेवं च भीमसेनं च पाण्डवम्
012c बन्धून्सम्बन्धिनश्चान्यान्मध्यस्थान्सुहृदस्तथा
013a नास्य युद्धे समं मन्ये कञ्चिदन्यं धनुर्धरम्
013c इच्छन्हन्यादिमां सेनां किमर्थमपि नेच्छति
014a द्रोणस्य प्रीतिसंयुक्तं श्रुत्वा वाक्यं तवात्मजः
014c आर्जुनिं प्रति सङ्क्रुद्धो द्रोणं दृष्ट्वा स्मयन्निव
015a अथ दुर्योधनः कर्णमब्रवीद्बाह्लिकं कृपम्
015c दुःशासनं मद्रराजं तांस्तांश्चान्यान्महारथान्
016a सर्वमूर्धावसिक्तानामाचार्यो ब्रह्मवित्तमः
016c अर्जुनस्य सुतं मूढं नाभिहन्तुमिहेच्छति
017a न ह्यस्य समरे मुच्येदन्तकोऽप्याततायिनः
017c किमङ्ग पुनरेवान्यो मर्त्यः सत्यं ब्रवीमि वः
018a अर्जुनस्य सुतं त्वेष शिष्यत्वादभिरक्षति
018c पुत्राः शिष्याश्च दयितास्तदपत्यं च धर्मिणाम्
019a संरक्ष्यमाणो द्रोणेन मन्यते वीर्यमात्मनः
019c आत्मसम्भावितो मूढस्तं प्रमथ्नीत माचिरम्
020a एवमुक्तास्तु ते राज्ञा सात्वतीपुत्रमभ्ययुः
020c संरब्धास्तं जिघांसन्तो भारद्वाजस्य पश्यतः
021a दुःशासनस्तु तच्छ्रुत्वा दुर्योधनवचस्तदा
021c अब्रवीत्कुरुशार्दूलो दुर्योधनमिदं वचः
022a अहमेनं हनिष्यामि महाराज ब्रवीमि ते
022c मिषतां पाण्डुपुत्राणां पाञ्चालानां च पश्यताम्
022e ग्रसिष्याम्यद्य सौभद्रं यथा राहुर्दिवाकरम्
023a उत्क्रुश्य चाब्रवीद्वाक्यं कुरुराजमिदं पुनः
023c श्रुत्वा कृष्णौ मया ग्रस्तं सौभद्रमतिमानिनौ
023e गमिष्यतः प्रेतलोकं जीवलोकान्न संशयः
024a तौ च श्रुत्वा मृतौ व्यक्तं पाण्डोः क्षेत्रोद्भवाः सुताः
024c एकाह्ना ससुहृद्वर्गाः क्लैब्याद्धास्यन्ति जीवितम्
025a तस्मादस्मिन्हते शत्रौ हताः सर्वेऽहितास्तव
025c शिवेन ध्याहि मा राजन्नेष हन्मि रिपुं तव
026a एवमुक्त्वा नदन्राजन्पुत्रो दुःशासनस्तव
026c सौभद्रमभ्ययात्क्रुद्धः शरवर्षैरवाकिरन्
027a तमभिक्रुद्धमायान्तं तव पुत्रमरिन्दमः
027c अभिमन्युः शरैस्तीक्ष्णैः षड्विंशत्या समर्पयत्
028a दुःशासनस्तु सङ्क्रुद्धः प्रभिन्न इव कुञ्जरः
028c अयोधयत सौभद्रमभिमन्युश्च तं रणे
029a तौ मण्डलानि चित्राणि रथाभ्यां सव्यदक्षिणम्
029c चरमाणावयुध्येतां रथशिक्षाविशारदौ
030a अथ पणवमृदङ्गदुन्दुभीनां कृकरमहानकभेरिझर्झराणाम्
030c निनदमतिभृशं नराः प्रचक्रुर्लवणजलोद्भवसिंहनादमिश्रम्

