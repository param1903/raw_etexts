001  सञ्जय उवाच
001a स कर्णं कर्णिना कर्णे पुनर्विव्याध फाल्गुनिः
001c शरैः पञ्चाशता चैनमविध्यत्कोपयन्भृशम्
002a प्रतिविव्याध राधेयस्तावद्भिरथ तं पुनः
002c स तैराचितसर्वाङ्गो बह्वशोभत भारत
003a कर्णं चाप्यकरोत्क्रुद्धो रुधिरोत्पीडवाहिनम्
003c कर्णोऽपि विबभौ शूरः शरैश्चित्रोऽसृगाप्लुतः
004a तावुभौ शरचित्राङ्गौ रुधिरेण समुक्षितौ
004c बभूवतुर्महात्मानौ पुष्पिताविव किङ्शुकौ
005a अथ कर्णस्य सचिवान्षट्शूरांश्चित्रयोधिनः
005c साश्वसूतध्वजरथान्सौभद्रो निजघान ह
006a अथेतरान्महेष्वासान्दशभिर्दशभिः शरैः
006c प्रत्यविध्यदसम्भ्रान्तस्तदद्भुतमिवाभवत्
007a मागधस्य पुनः पुत्रं हत्वा षड्भिरजिह्मगैः
007c साश्वं ससूतं तरुणमश्वकेतुमपातयत्
008a मार्तिकावतकं भोजं ततः कुञ्जरकेतनम्
008c क्षुरप्रेण समुन्मथ्य ननाद विसृजञ्शरान्
009a तस्य दौःशासनिर्विद्ध्वा चतुर्भिश्चतुरो हयान्
009c सूतमेकेन विव्याध दशभिश्चार्जुनात्मजम्
010a ततो दौःशासनिं कार्ष्णिर्विद्ध्वा सप्तभिराशुगैः
010c संरम्भाद्रक्तनयनो वाक्यमुच्चैरथाब्रवीत्
011a पिता तवाहवं त्यक्त्वा गतः कापुरुषो यथा
011c दिष्ट्या त्वमपि जानीषे योद्धुं न त्वद्य मोक्ष्यसे
012a एतावदुक्त्वा वचनं कर्मारपरिमार्जितम्
012c नाराचं विससर्जास्मै तं द्रौणिस्त्रिभिराच्छिनत्
013a तस्यार्जुनिर्ध्वजं छित्त्वा शल्यं त्रिभिरताडयत्
013c तं शल्यो नवभिर्बाणैर्गार्ध्रपत्रैरताडयत्
014a तस्यार्जुनिर्ध्वजं छित्त्वा उभौ च पार्ष्णिसारथी
014c तं विव्याधायसैः षड्भिः सोऽपक्रामद्रथान्तरम्
015a शत्रुञ्जयं चन्द्रकेतुं मेघवेगं सुवर्चसम्
015c सूर्यभासं च पञ्चैतान्हत्वा विव्याध सौबलम्
016a तं सौबलस्त्रिभिर्विद्ध्वा दुर्योधनमथाब्रवीत्
016c सर्व एनं प्रमथ्नीमः पुरैकैकं हिनस्ति नः
017a अथाब्रवीत्तदा द्रोणं कर्णो वैकर्तनो वृषा
017c पुरा सर्वान्प्रमथ्नाति ब्रूह्यस्य वधमाशु नः
018a ततो द्रोणो महेष्वासः सर्वांस्तान्प्रत्यभाषत
018c अस्ति वोऽस्यान्तरं कश्चित्कुमारस्य प्रपश्यति
019a अन्वस्य पितरं ह्यद्य चरतः सर्वतोदिशम्
019c शीघ्रतां नरसिंहस्य पाण्डवेयस्य पश्यत
020a धनुर्मण्डलमेवास्य रथमार्गेषु दृश्यते
020c सन्दधानस्य विशिखाञ्शीघ्रं चैव विमुञ्चतः
021a आरुजन्निव मे प्राणान्मोहयन्नपि सायकैः
021c प्रहर्षयति मा भूयः सौभद्रः परवीरहा
022a अति मा नन्दयत्येष सौभद्रो विचरन्रणे
022c अन्तरं यस्य संरब्धा न पश्यन्ति महारथाः
023a अस्यतो लघुहस्तस्य दिशः सर्वा महेषुभिः
023c न विशेषं प्रपश्यामि रणे गाण्डीवधन्वनः
024a अथ कर्णः पुनर्द्रोणमाहार्जुनिशरार्दितः
024c स्थातव्यमिति तिष्ठामि पीड्यमानोऽभिमन्युना
025a तेजस्विनः कुमारस्य शराः परमदारुणाः
025c क्षिण्वन्ति हृदयं मेऽद्य घोराः पावकतेजसः
026a तमाचार्योऽब्रवीत्कर्णं शनकैः प्रहसन्निव
026c अभेद्यमस्य कवचं युवा चाशुपराक्रमः
027a उपदिष्टा मया अस्य पितुः कवचधारणा
027c तामेष निखिलां वेत्ति ध्रुवं परपुरञ्जयः
028a शक्यं त्वस्य धनुश्छेत्तुं ज्यां च बाणैः समाहितैः
028c अभीशवो हयाश्चैव तथोभौ पार्ष्णिसारथी
029a एतत्कुरु महेष्वास राधेय यदि शक्यते
029c अथैनं विमुखीकृत्य पश्चात्प्रहरणं कुरु
030a सधनुष्को न शक्योऽयमपि जेतुं सुरासुरैः
030c विरथं विधनुष्कं च कुरुष्वैनं यदीच्छसि
031a तदाचार्यवचः श्रुत्वा कर्णो वैकर्तनस्त्वरन्
031c अस्यतो लघुहस्तस्य पृषत्कैर्धनुराच्छिनत्
032a अश्वानस्यावधीद्भोजो गौतमः पार्ष्णिसारथी
032c शेषास्तु छिन्नधन्वानं शरवर्षैरवाकिरन्
033a त्वरमाणास्त्वराकाले विरथं षण्महारथाः
033c शरवर्षैरकरुणा बालमेकमवाकिरन्
034a स छिन्नधन्वा विरथः स्वधर्ममनुपालयन्
034c खड्गचर्मधरः श्रीमानुत्पपात विहायसम्
035a मार्गैः स कैशिकाद्यैश्च लाघवेन बलेन च
035c आर्जुनिर्व्यचरद्व्योम्नि भृशं वै पक्षिराडिव
036a मय्येव निपतत्येष सासिरित्यूर्ध्वदृष्टयः
036c विव्यधुस्तं महेष्वासाः समरे छिद्रदर्शिनः
037a तस्य द्रोणोऽच्छिनन्मुष्टौ खड्गं मणिमयत्सरुम्
037c राधेयो निशितैर्बाणैर्व्यधमच्चर्म चोत्तमम्
038a व्यसिचर्मेषुपूर्णाङ्गः सोऽन्तरिक्षात्पुनः क्षितिम्
038c आस्थितश्चक्रमुद्यम्य द्रोणं क्रुद्धोऽभ्यधावत
039a स चक्ररेणूज्ज्वलशोभिताङ्गो बभावतीवोन्नतचक्रपाणिः
039c रणेऽभिमन्युः क्षणदासुभद्रः स वासुभद्रानुकृतिं प्रकुर्वन्
040a स्रुतरुधिरकृतैकरागवक्त्रो भ्रुकुटिपुटाकुटिलोऽतिसिंहनादः
040c प्रभुरमितबलो रणेऽभिमन्युर्नृपवरमध्यगतो भृशं व्यराजत्

