001  धृतराष्ट्र उवाच
001a शृणु दिव्यानि कर्माणि वासुदेवस्य सञ्जय
001c कृतवान्यानि गोविन्दो यथा नान्यः पुमान्क्वचित्
002a संवर्धता गोपकुले बालेनैव महात्मना
002c विख्यापितं बलं बाह्वोस्त्रिषु लोकेषु सञ्जय
003a उच्चैःश्रवस्तुल्यबलं वायुवेगसमं जवे
003c जघान हयराजं यो यमुनावनवासिनम्
004a दानवं घोरकर्माणं गवां मृत्युमिवोत्थितम्
004c वृषरूपधरं बाल्ये भुजाभ्यां निजघान ह
005a प्रलम्बं नरकं जम्भं पीठं चापि महासुरम्
005c मुरुं चाचलसङ्काशमवधीत्पुष्करेक्षणः
006a तथा कंसो महातेजा जरासन्धेन पालितः
006c विक्रमेणैव कृष्णेन सगणः शातितो रणे
007a सुनामा नाम विक्रान्तः समग्राक्षौहिणीपतिः
007c भोजराजस्य मध्यस्थो भ्राता कंसस्य वीर्यवान्
008a बलदेवद्वितीयेन कृष्णेनामित्रघातिना
008c तरस्वी समरे दग्धः ससैन्यः शूरसेनराट्
009a दुर्वासा नाम विप्रर्षिस्तथा परमकोपनः
009c आराधितः सदारेण स चास्मै प्रददौ वरान्
010a तथा गान्धारराजस्य सुतां वीरः स्वयंवरे
010c निर्जित्य पृथिवीपालानवहत्पुष्करेक्षणः
011a अमृष्यमाणा राजानो यस्य जात्या हया इव
011c रथे वैवाहिके युक्ताः प्रतोदेन कृतव्रणाः
012a जरासन्धं महाबाहुमुपायेन जनार्दनः
012c परेण घातयामास पृथगक्षौहिणीपतिम्
013a चेदिराजं च विक्रान्तं राजसेनापतिं बली
013c अर्घे विवदमानं च जघान पशुवत्तदा
014a सौभं दैत्यपुरं स्वस्थं शाल्वगुप्तं दुरासदम्
014c समुद्रकुक्षौ विक्रम्य पातयामास माधवः
015a अङ्गान्वङ्गान्कलिङ्गांश्च मागधान्काशिकोसलान्
015c वत्सगर्गकरूषांश्च पुण्ड्रांश्चाप्यजयद्रणे
016a आवन्त्यान्दाक्षिणात्यांश्च पार्वतीयान्दशेरकान्
016c काश्मीरकानौरसकान्पिशाचांश्च समन्दरान्
017a काम्बोजान्वाटधानांश्च चोलान्पाण्ड्यांश्च सञ्जय
017c त्रिगर्तान्मालवांश्चैव दरदांश्च सुदुर्जयान्
018a नानादिग्भ्यश्च सम्प्राप्तान्व्रातानश्वशकान्प्रति
018c जितवान्पुण्डरीकाक्षो यवनांश्च सहानुगान्
019a प्रविश्य मकरावासं यादोभिरभिसंवृतम्
019c जिगाय वरुणं युद्धे सलिलान्तर्गतं पुरा
010a युधि पञ्चजनं हत्वा पातालतलवासिनम्
010c पाञ्चजन्यं हृषीकेशो दिव्यं शङ्खमवाप्तवान्
011a खाण्डवे पार्थसहितस्तोषयित्वा हुताशनम्
011c आग्नेयमस्त्रं दुर्धर्षं चक्रं लेभे महाबलः
012a वैनतेयं समारुह्य त्रासयित्वामरावतीम्
012c महेन्द्रभवनाद्वीरः पारिजातमुपानयत्
013a तच्च मर्षितवाञ्शक्रो जानंस्तस्य पराक्रमम्
013c राज्ञां चाप्यजितं कञ्चित्कृष्णेनेह न शुश्रुम
014a यच्च तन्महदाश्चर्यं सभायां मम सञ्जय
014c कृतवान्पुण्डरीकाक्षः कस्तदन्य इहार्हति
015a यच्च भक्त्या प्रपन्नोऽहमद्राक्षं कृष्णमीश्वरम्
015c तन्मे सुविदितं सर्वं प्रत्यक्षमिव चागमत्
016a नान्तो विक्रमयुक्तस्य बुद्ध्या युक्तस्य वा पुनः
016c कर्मणः शक्यते गन्तुं हृषीकेशस्य सञ्जय
017a तथा गदश्च साम्बश्च प्रद्युम्नोऽथ विदूरथः
017c आगावहोऽनिरुद्धश्च चारुदेष्णश्च सारणः
018a उल्मुको निशठश्चैव झल्ली बभ्रुश्च वीर्यवान्
018c पृथुश्च विपृथुश्चैव समीकोऽथारिमेजयः
019a एते वै बलवन्तश्च वृष्णिवीराः प्रहारिणः
019c कथञ्चित्पाण्डवानीकं श्रयेयुः समरे स्थिताः
030a आहूता वृष्णिवीरेण केशवेन महात्मना
030c ततः संशयितं सर्वं भवेदिति मतिर्मम
031a नागायुतबलो वीरः कैलासशिखरोपमः
031c वनमाली हली रामस्तत्र यत्र जनार्दनः
032a यमाहुः सर्वपितरं वासुदेवं द्विजातयः
032c अपि वा ह्येष पाण्डूनां योत्स्यतेऽर्थाय सञ्जय
033a स यदा तात सन्नह्येत्पाण्डवार्थाय केशवः
033c न तदा प्रत्यनीकेषु भविता तस्य कश्चन
034a यदि स्म कुरवः सर्वे जयेयुः सर्वपाण्डवान्
034c वार्ष्णेयोऽर्थाय तेषां वै गृह्णीयाच्छस्त्रमुत्तमम्
035a ततः सर्वान्नरव्याघ्रो हत्वा नरपतीन्रणे
035c कौरवांश्च महाबाहुः कुन्त्यै दद्यात्स मेदिनीम्
036a यस्य यन्ता हृषीकेशो योद्धा यस्य धनञ्जयः
036c रथस्य तस्य कः सङ्ख्ये प्रत्यनीको भवेद्रथः
037a न केनचिदुपायेन कुरूणां दृश्यते जयः
037c तस्मान्मे सर्वमाचक्ष्व यथा युद्धमवर्तत
038a अर्जुनः केशवस्यात्मा कृष्णोऽप्यात्मा किरीटिनः
038c अर्जुने विजयो नित्यं कृष्णे कीर्तिश्च शाश्वती
039a प्राधान्येन हि भूयिष्ठममेयाः केशवे गुणाः
039c मोहाद्दुर्योधनः कृष्णं यन्न वेत्तीह माधवम्
040a मोहितो दैवयोगेन मृत्युपाशपुरस्कृतः
040c न वेद कृष्णं दाशार्हमर्जुनं चैव पाण्डवम्
041a पूर्वदेवौ महात्मानौ नरनारायणावुभौ
041c एकात्मानौ द्विधाभूतौ दृश्येते मानवैर्भुवि
042a मनसापि हि दुर्धर्षौ सेनामेतां यशस्विनौ
042c नाशयेतामिहेच्छन्तौ मानुषत्वात्तु नेच्छतः
043a युगस्येव विपर्यासो लोकानामिव मोहनम्
043c भीष्मस्य च वधस्तात द्रोणस्य च महात्मनः
044a न ह्येव ब्रह्मचर्येण न वेदाध्ययनेन च
044c न क्रियाभिर्न शस्त्रेण मृत्योः कश्चिद्विमुच्यते
045a लोकसम्भावितौ वीरौ कृतास्त्रौ युद्धदुर्मदौ
045c भीष्मद्रोणौ हतौ श्रुत्वा किं नु जीवामि सञ्जय
046a यां तां श्रियमसूयामः पुरा यातां युधिष्ठिरे
046c अद्य तामनुजानीमो भीष्मद्रोणवधेन च
047a तथा च मत्कृते प्राप्तः कुरूणामेष सङ्क्षयः
047c पक्वानां हि वधे सूत वज्रायन्ते तृणान्यपि
048a अनन्यमिदमैश्वर्यं लोके प्राप्तो युधिष्ठिरः
048c यस्य कोपान्महेष्वासौ भीष्मद्रोणौ निपातितौ
049a प्राप्तः प्रकृतितो धर्मो नाधर्मो मानवान्प्रति
049c क्रूरः सर्वविनाशाय कालः समतिवर्तते
050a अन्यथा चिन्तिता ह्यर्था नरैस्तात मनस्विभिः
050c अन्यथैव हि गच्छन्ति दैवादिति मतिर्मम
051a तस्मादपरिहार्येऽर्थे सम्प्राप्ते कृच्छ्र उत्तमे
051c अपारणीये दुश्चिन्त्ये यथाभूतं प्रचक्ष्व मे

