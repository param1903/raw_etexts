धृतराष्ट्र उवाच	001  
यस्मिञ्जयाशा सततं पुत्राणां मम सञ्जय	001a  
तं दृष्ट्वा विमुखं सङ्ख्ये किं नु दुर्योधनोऽब्रवीत्	001c  
कर्णो वा समरे तात किमकार्षीदतः परम्	001e  
सञ्जय उवाच	002  
भीमसेनं रणे दृष्ट्वा ज्वलन्तमिव पावकम्	002a  
रथमन्यं समास्थाय विधिवत्कल्पितं पुनः	002c  
अभ्ययात्पाण्डवं कर्णो वातोद्धूत इवार्णवः	002e  
क्रुद्धमाधिरथिं दृष्ट्वा पुत्रास्तव विशां पते	003a  
भीमसेनममन्यन्त वैवस्वतमुखे हुतम्	003c  
चापशब्दं महत्कृत्वा तलशब्दं च भैरवम्	004a  
अभ्यवर्तत राधेयो भीमसेनरथं प्रति	004c  
पुनरेव ततो राजन्महानासीत्सुदारुणः	005a  
विमर्दः सूतपुत्रस्य भीमस्य च विशां पते	005c  
संरब्धौ हि महाबाहू परस्परवधैषिणौ	006a  
अन्योन्यमीक्षां चक्राते दहन्ताविव लोचनैः	006c  
क्रोधरक्तेक्षणौ क्रुद्धौ निःश्वसन्तौ महारथौ	007a  
युद्धेऽन्योन्यं समासाद्य ततक्षतुररिन्दमौ	007c  
व्याघ्राविव सुसंरब्धौ श्येनाविव च शीघ्रगौ	008a  
शरभाविव सङ्क्रुद्धौ युयुधाते परस्परम्	008c  
ततो भीमः स्मरन्क्लेशानक्षद्यूते वनेऽपि च	009a  
विराटनगरे चैव प्राप्तं दुःखमरिन्दमः	009c  
राष्ट्राणां स्फीतरत्नानां हरणं च तवात्मजैः	010a  
सततं च परिक्लेशान्सपुत्रेण त्वया कृतान्	010c  
दग्धुमैच्छश्च यत्कुन्तीं सपुत्रां त्वमनागसम्	011a  
कृष्णायाश्च परिक्लेशं सभामध्ये दुरात्मभिः	011c  
पतिमन्यं परीप्सस्व न सन्ति पतयस्तव	012a  
नरकं पतिताः पार्थाः सर्वे षण्ढतिलोपमाः	012c  
समक्षं तव कौरव्य यदूचुः कुरवस्तदा	013a  
दासीभोगेन कृष्णां च भोक्तुकामाः सुतास्तव	013c  
यच्चापि तान्प्रव्रजतः कृष्णाजिननिवासिनः	014a  
परुषाण्युक्तवान्कर्णः सभायां सन्निधौ तव	014c  
तृणीकृत्य च यत्पार्थांस्तव पुत्रो ववल्ग ह	015a  
विषमस्थान्समस्थो हि संरम्भाद्गतचेतसः	015c  
बाल्यात्प्रभृति चारिघ्नस्तानि दुःखानि चिन्तयन्	016a  
निरविद्यत धर्मात्मा जीवितेन वृकोदरः	016c  
ततो विस्फार्य सुमहद्धेमपृष्ठं दुरासदम्	017a  
चापं भरतशार्दूलस्त्यक्तात्मा कर्णमभ्ययात्	017c  
स सायकमयैर्जालैर्भीमः कर्णरथं प्रति	018a  
भानुमद्भिः शिलाधौतैर्भानोः प्रच्छादयत्प्रभाम्	018c  
ततः प्रहस्याधिरथिस्तूर्णमस्यञ्शिताञ्शरान्	019a  
व्यधमद्भीमसेनस्य शरजालानि पत्रिभिः	019c  
महारथो महाबाहुर्महावेगैर्महाबलः	020a  
विव्याधाधिरथिर्भीमं नवभिर्निशितैः शरैः	020c  
स तोत्त्रैरिव मातङ्गो वार्यमाणः पतत्रिभिः	021a  
अभ्यधावदसम्भ्रान्तः सूतपुत्रं वृकोदरः	021c  
तमापतन्तं वेगेन रभसं पाण्डवर्षभम्	022a  
कर्णः प्रत्युद्ययौ योद्धुं मत्तो मत्तमिव द्विपम्	022c  
ततः प्रध्माप्य जलजं भेरीशतनिनादितम्	023a  
अक्षुभ्यत बलं हर्षादुद्धूत इव सागरः	023c  
तदुद्धूतं बलं दृष्ट्व रथनागाश्वपत्तिमत्	024a  
भीमः कर्णं समासाद्य छादयामास सायकैः	024c  
अश्वानृश्यसवर्णांस्तु हंसवर्णैर्हयोत्तमैः	025a  
व्यामिश्रयद्रणे कर्णः पाण्डवं छादयञ्शरैः	025c  
ऋश्यवर्णान्हयान्कर्कैर्मिश्रान्मारुतरंहसः	026a  
निरीक्ष्य तव पुत्राणां हाहाकृतमभूद्बलम्	026c  
ते हया बह्वशोभन्त मिश्रिता वातरंहसः	027a  
सितासिता महाराज यथा व्योम्नि बलाहकाः	027c  
संरब्धौ क्रोधताम्राक्षौ प्रेक्ष्य कर्णवृकोदरौ	028a  
सन्त्रस्ताः समकम्पन्त त्वदीयानां महारथाः	028c  
यमराष्ट्रोपमं घोरमासीदायोधनं तयोः	029a  
दुर्दर्शं भरतश्रेष्ठ प्रेतराजपुरं यथा	029c  
समाजमिव तच्चित्रं प्रेक्षमाणा महारथाः	030a  
नालक्षयञ्जयं व्यक्तमेकैकस्य निवारणे	030c  
तयोः प्रैक्षन्त सम्मर्दं सन्निकृष्टमहास्त्रयोः	031a  
तव दुर्मन्त्रिते राजन्सपुत्रस्य विशां पते	031c  
छादयन्तौ हि शत्रुघ्नावन्योन्यं सायकैः शितैः	032a  
शरजालावृतं व्योम चक्राते शरवृष्टिभिः	032c  
तावन्योन्यं जिघांसन्तौ शरैस्तीक्ष्णैर्महारथौ	033a  
प्रेक्षणीयतरावास्तां वृष्टिमन्ताविवाम्बुदौ	033c  
सुवर्णविकृतान्बाणान्प्रमुञ्चन्तावरिन्दमौ	034a  
भास्वरं व्योम चक्राते वह्न्युल्काभिरिव प्रभो	034c  
ताभ्यां मुक्ता व्यकाशन्त कङ्कबर्हिणवाससः	035a  
पङ्क्त्यः शरदि मत्तानां सारसानामिवाम्बरे	035c  
संसक्तं सूतपुत्रेण दृष्ट्वा भीममरिन्दमम्	036a  
अतिभारममन्येतां भीमे कृष्णधनञ्जयौ	036c  
तत्राधिरथिभीमाभ्यां शरैर्मुक्तैर्दृढाहताः	037a  
इषुपातमतिक्रम्य पेतुरश्वनरद्विपाः	037c  
पतद्भिः पतितैश्चान्यैर्गतासुभिरनेकशः	038a  
कृतो महान्महाराज पुत्राणां ते जनक्षयः	038c  
मनुष्याश्वगजानां च शरीरैर्गतजीवितैः	039a  
क्षणेन भूमिः सञ्जज्ञे संवृता भरतर्षभ	039c  
