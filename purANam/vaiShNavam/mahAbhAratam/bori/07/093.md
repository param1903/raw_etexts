सञ्जय उवाच	001  
काल्यमानेषु सैन्येषु शैनेयेन ततस्ततः	001a  
भारद्वाजः शरव्रातैर्महद्भिः समवाकिरत्	001c  
स सम्प्रहारस्तुमुलो द्रोणसात्वतयोरभूत्	002a  
पश्यतां सर्वसैन्यानां बलिवासवयोरिव	002c  
ततो द्रोणः शिनेः पौत्रं चित्रैः सर्वायसैः शरैः	003a  
त्रिभिराशीविषाकारैर्ललाटे समविध्यत	003c  
तैर्ललाटार्पितैर्बाणैर्युयुधानस्त्वजिह्मगैः	004a  
व्यरोचत महाराज त्रिशृङ्ग इव पर्वतः	004c  
ततोऽस्य बाणानपरानिन्द्राशनिसमस्वनान्	005a  
भारद्वाजोऽन्तरप्रेक्षी प्रेषयामास संयुगे	005c  
तान्द्रोणचापनिर्मुक्तान्दाशार्हः पततः शरान्	006a  
द्वाभ्यां द्वाभ्यां सुपुङ्खाभ्यां चिच्छेद परमास्त्रवित्	006c  
तामस्य लघुतां द्रोणः समवेक्ष्य विशां पते	007a  
प्रहस्य सहसाविध्यद्विंशत्या शिनिपुङ्गवम्	007c  
पुनः पञ्चाशतेषूणां शतेन च समार्पयत्	008a  
लघुतां युयुधानस्य लाघवेन विशेषयन्	008c  
समुत्पतन्ति वल्मीकाद्यथा क्रुद्धा महोरगाः	009a  
तथा द्रोणरथाद्राजन्नुत्पतन्ति तनुच्छिदः	009c  
तथैव युयुधानेन सृष्टाः शतसहस्रशः	010a  
अवाकिरन्द्रोणरथं शरा रुधिरभोजनाः	010c  
लाघवाद्द्विजमुख्यस्य सात्वतस्य च मारिष	011a  
विशेषं नाध्यगच्छाम समावास्तां नरर्षभौ	011c  
सात्यकिस्तु ततो द्रोणं नवभिर्नतपर्वभिः	012a  
आजघान भृशं क्रुद्धो ध्वजं च निशितैः शरैः	012c  
सारथिं च शतेनैव भारद्वाजस्य पश्यतः	012e  
लाघवं युयुधानस्य दृष्ट्वा द्रोणो महारथः	013a  
सप्तत्या सात्यकिं विद्ध्वा तुरगांश्च त्रिभिस्त्रिभिः	013c  
ध्वजमेकेन विव्याध माधवस्य रथे स्थितम्	013e  
अथापरेण भल्लेन हेमपुङ्खेन पत्रिणा	014a  
धनुश्चिच्छेद समरे माधवस्य महात्मनः	014c  
सात्यकिस्तु ततः क्रुद्धो धनुस्त्यक्त्वा महारथः	015a  
गदां जग्राह महतीं भारद्वाजाय चाक्षिपत्	015c  
तामापतन्तीं सहसा पट्टबद्धामयस्मयीम्	016a  
न्यवारयच्छरैर्द्रोणो बहुभिर्बहुरूपिभिः	016c  
अथान्यद्धनुरादाय सात्यकिः सत्यविक्रमः	017a  
विव्याध बहुभिर्वीरं भारद्वाजं शिलाशितैः	017c  
स विद्ध्वा समरे द्रोणं सिंहनादममुञ्चत	018a  
तं वै न ममृषे द्रोणः सर्वशस्त्रभृतां वरः	018c  
तथः शक्तिं गृहीत्वा तु रुक्मदण्डामयस्मयीम्	019a  
तरसा प्रेषयामास माधवस्य रथं प्रति	019c  
अनासाद्य तु शैनेयं सा शक्तिः कालसन्निभा	020a  
भित्त्वा रथं जगामोग्रा धरणीं दारुणस्वना	020c  
ततो द्रोणं शिनेः पौत्रो राजन्विव्याध पत्रिणा	021a  
दक्षिणं भुजमासाद्य पीडयन्भरतर्षभ	021c  
द्रोणोऽपि समरे राजन्माधवस्य महद्धनुः	022a  
अर्धचन्द्रेण चिच्छेद रथशक्त्या च सारथिम्	022c  
मुमोह सरथिस्तस्य रथशक्त्या समाहतः	023a  
स रथोपस्थमासाद्य मुहूर्तं सन्न्यषीदत	023c  
चकार सात्यकी राजंस्तत्र कर्मातिमानुषम्	024a  
अयोधयच्च यद्द्रोणं रश्मीञ्जग्राह च स्वयम्	024c  
ततः शरशतेनैव युयुधानो महारथः	025a  
अविध्यद्ब्राह्मणं सङ्ख्ये हृष्टरूपो विशां पते	025c  
तस्य द्रोणः शरान्पञ्च प्रेषयामास भारत	026a  
ते तस्य कवचं भित्त्वा पपुः शोणितमाहवे	026c  
निर्विद्धस्तु शरैर्घोरैरक्रुध्यत्सात्यकिर्भृशम्	027a  
सायकान्व्यसृजच्चापि वीरो रुक्मरथं प्रति	027c  
ततो द्रोणस्य यन्तारं निपात्यैकेषुणा भुवि	028a  
अश्वान्व्यद्रावयद्बाणैर्हतसूतान्महात्मनः	028c  
स रथः प्रद्रुतः सङ्ख्ये मण्डलानि सहस्रशः	029a  
चकार राजतो राजन्भ्राजमान इवांशुमान्	029c  
अभिद्रवत गृह्णीत हयान्द्रोणस्य धावत	030a  
इति स्म चुक्रुशुः सर्वे राजपुत्राः सराजकाः	030c  
ते सात्यकिमपास्याशु राजन्युधि महारथाः	031a  
यतो द्रोणस्ततः सर्वे सहसा समुपाद्रवन्	031c  
तान्दृष्ट्वा प्रद्रुतान्सर्वान्सात्वतेन शरार्दितान्	032a  
प्रभग्नं पुनरेवासीत्तव सैन्यं समाकुलम्	032c  
व्यूहस्यैव पुनर्द्वारं गत्वा द्रोणो व्यवस्थितः	033a  
वातायमानैस्तैरश्वैर्हृतो वृष्णिशरार्दितैः	033c  
पाण्डुपाञ्चालसम्भग्नं व्यूहमालोक्य वीर्यवान्	034a  
शैनेये नाकरोद्यत्नं व्यूहस्यैवाभिरक्षणे	034c  
निवार्य पाण्डुपाञ्चालान्द्रोणाग्निः प्रदहन्निव	035a  
तस्थौ क्रोधाग्निसन्दीप्तः कालसूर्य इवोदितः	035c  
