001  	धृतराष्ट्र उवाच  
001a  	तस्मिन्प्रभग्ने सैन्याग्रे वध्यमाने किरीटिना  
001c  	के नु तत्र रणे वीराः प्रत्युदीयुर्धनञ्जयम्  
002a  	आहोस्विच्छकटव्यूहं प्रविष्टा मोघनिश्चयाः  
002c  	द्रोणमाश्रित्य तिष्ठन्तः प्राकारमकुतोभयाः  
003  	सञ्जय उवाच  
003a  	तथार्जुनेन सम्भग्ने तस्मिंस्तव बले तदा  
003c  	हतवीरे हतोत्साहे पलायनकृतक्षणे  
004a  	पाकशासनिनाभीक्ष्णं वध्यमाने शरोत्तमैः  
004c  	न तत्र कश्चित्सङ्ग्रामे शशाकार्जुनमीक्षितुम्  
005a  	ततस्तव सुतो राजन्दृष्ट्वा सैन्यं तथागतम्  
005c  	दुःशासनो भृशं क्रुद्धो युद्धायार्जुनमभ्ययात्  
006a  	स काञ्चनविचित्रेण कवचेन समावृतः  
006c  	जाम्बूनदशिरस्त्राणः शूरस्तीव्रपराक्रमः  
007a  	नागानीकेन महता ग्रसन्निव महीमिमाम्  
007c  	दुःशासनो महाराज सव्यसाचिनमावृणोत्  
008a  	ह्रादेन गजघण्टानां शङ्खानां निनदेन च  
008c  	ज्याक्षेपनिनदैश्चैव विरावेण च दन्तिनाम्  
009a  	भूर्दिशश्चान्तरिक्षं च शब्देनासीत्समावृतम्  
009c  	स मुहूर्तं प्रतिभयो दारुणः समपद्यत  
010a  	तान्दृष्ट्वा पततस्तूर्णमङ्कुशैरभिचोदितान्  
010c  	व्यालम्बहस्तान्संरब्धान्सपक्षानिव पर्वतान्  
011a  	सिंहनादेन महता नरसिंहो धनञ्जयः  
011c  	गजानीकममित्राणामभितो व्यधमच्छरैः  
012a  	महोर्मिणमिवोद्धूतं श्वसनेन महार्णवम्  
012c  	किरीटी तद्गजानीकं प्राविशन्मकरो यथा  
013a  	काष्ठातीत इवादित्यः प्रतपन्युगसङ्क्षये  
013c  	ददृशे दिक्षु सर्वासु पार्थः परपुरञ्जयः  
014a  	खुरशब्देन चाश्वानां नेमिघोषेण तेन च  
014c  	तेन चोत्क्रुष्टशब्देन ज्यानिनादेन तेन च  
014e  	देवदत्तस्य घोषेण गाण्डीवनिनदेन च  
015a  	मन्दवेगतरा नागा बभूवुस्ते विचेतसः  
015c  	शरैराशीविषस्पर्शैर्निर्भिन्नाः सव्यसाचिना  
016a  	ते गजा विशिखैस्तीक्ष्णैर्युधि गाण्डीवचोदितैः  
016c  	अनेकशतसाहस्रैः सर्वाङ्गेषु समर्पिताः  
017a  	आरावं परमं कृत्वा वध्यमानाः किरीटिना  
017c  	निपेतुरनिशं भूमौ छिन्नपक्षा इवाद्रयः  
अपरे दन्तवेष्टेषु कुम्भेषु च कटेषु च	018a  
शरैः समर्पिता नागाः क्रौञ्चवद्व्यनदन्मुहुः	018c  
गजस्कन्धगतानां च पुरुषाणां किरीटिना	019a  
आच्छिद्यन्तोत्तमाङ्गानि भल्लैः सन्नतपर्वभिः	019c  
सकुण्डलानां पततां शिरसां धरणीतले	020a  
पद्मानामिव सङ्घातैः पार्थश्चक्रे निवेदनम्	020c  
यन्त्रबद्धा विकवचा व्रणार्ता रुधिरोक्षिताः	021a  
भ्रमत्सु युधि नागेषु मनुष्या विललम्बिरे	021c  
केचिदेकेन बाणेन सुमुक्तेन पतत्रिणा	022a  
द्वौ त्रयश्च विनिर्भिन्ना निपेतुर्धरणीतले	022c  
मौर्वीं धनुर्ध्वजं चैव युगानीषास्तथैव च	023a  
रथिनां कुट्टयामास भल्लैः सन्नतपर्वभिः	023c  
न सन्दधन्न चाप्यस्यन्न विमुञ्चन्न चोद्धरन्	024a  
मण्डलेनैव धनुषा नृत्यन्पार्थः स्म दृश्यते	024c  
अतिविद्धाश्च नाराचैर्वमन्तो रुधिरं मुखैः	025a  
मुहूर्तान्निपतन्त्यन्ये वारणा वसुधातले	025c  
उत्थितान्यगणेयानि कबन्धानि समन्ततः	026a  
अदृश्यन्त महाराज तस्मिन्परमसङ्कुले	026c  
सचापाः साङ्गुलित्राणाः सखड्गाः साङ्गदा रणे	027a  
अदृश्यन्त भुजाश्छिन्ना हेमाभरणभूषिताः	027c  
सूपस्करैरधिष्ठानैरीषादण्डकबन्धुरैः	028a  
चक्रैर्विमथितैरक्षै भग्नैश्च बहुधा युगैः	028c  
वर्मचापशरैश्चैव व्यवकीर्णैस्ततस्ततः	029a  
स्रग्भिराभरणैर्वस्त्रैः पतितैश्च महाध्वजैः	029c  
निहतैर्वारणैरश्वैः क्षत्रियैश्च निपातितैः	030a  
अदृश्यत मही तत्र दारुणप्रतिदर्शना	030c  
एवं दुःशासनबलं वध्यमानं किरीटिना	031a  
सम्प्राद्रवन्महाराज व्यथितं वै सनायकम्	031c  
ततो दुःशासनस्त्रस्तः सहानीकः शरार्दितः	032a  
द्रोणं त्रातारमाकाङ्क्षञ्शकटव्यूहमभ्यगात्	032c  
