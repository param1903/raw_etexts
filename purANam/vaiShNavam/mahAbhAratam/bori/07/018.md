001  सञ्जय उवाच
001a दृष्ट्वा तु सन्निवृत्तांस्तान्संशप्तकगणान्पुनः
001c वासुदेवं महात्मानमर्जुनः समभाषत
002a चोदयाश्वान्हृषीकेश संशप्तकगणान्प्रति
002c नैते हास्यन्ति सङ्ग्रामं जीवन्त इति मे मतिः
003a पश्य मेऽस्त्रबलं घोरं बाह्वोरिष्वसनस्य च
003c अद्यैतान्पातयिष्यामि क्रुद्धो रुद्रः पशूनिव
004a ततः कृष्णः स्मितं कृत्वा परिणन्द्य शिवेन तम्
004c प्रावेशयत दुर्धर्षो यत्र यत्रैच्छदर्जुनः
005a बभ्राजे स रथोऽत्यर्थमुह्यमानो रणे तदा
005c उह्यमानमिवाकाशे विमानं पाण्डुरैर्हयैः
006a मण्डलानि ततश्चक्रे गतप्रत्यागतानि च
006c यथा शक्ररथो राजन्युद्धे देवासुरे पुरा
007a अथ नारायणाः क्रुद्धा विविधायुधपाणयः
007c छादयन्तः शरव्रातैः परिवव्रुर्धनञ्जयम्
008a अदृश्यं च मुहूर्तेन चक्रुस्ते भरतर्षभ
008c कृष्णेन सहितं युद्धे कुन्तीपुत्रं धनञ्जयम्
009a क्रुद्धस्तु फल्गुनः सङ्ख्ये द्विगुणीकृतविक्रमः
009c गाण्डीवमुपसम्मृज्य तूर्णं जग्राह संयुगे
010a बद्ध्वा च भृकुटीं वक्त्रे क्रोधस्य प्रतिलक्षणम्
010c देवदत्तं महाशङ्खं पूरयामास पाण्डवः
011a अथास्त्रमरिसङ्घघ्नं त्वाष्ट्रमभ्यस्यदर्जुनः
011c ततो रूपसहस्राणि प्रादुरासन्पृथक्पृथक्
012a आत्मनः प्रतिरूपैस्तैर्नानारूपैर्विमोहिताः
012c अन्योन्यमर्जुनं मत्वा स्वमात्मानं च जघ्निरे
013a अयमर्जुनोऽयं गोविन्द इमौ यादवपाण्डवौ
013c इति ब्रुवाणाः सम्मूढा जघ्नुरन्योन्यमाहवे
014a मोहिताः परमास्त्रेण क्षयं जग्मुः परस्परम्
014c अशोभन्त रणे योधाः पुष्पिता इव किङ्शुकाः
015a ततः शरसहस्राणि तैर्विमुक्तानि भस्मसात्
015c कृत्वा तदस्त्रं तान्वीराननयद्यमसादनम्
016a अथ प्रहस्य बीभत्सुर्ललित्थान्मालवानपि
016c माचेल्लकांस्त्रिगर्तांश्च यौधेयांश्चार्दयच्छरैः
017a ते वध्यमाना वीरेण क्षत्रियाः कालचोदिताः
017c व्यसृजञ्शरवर्षाणि पार्थे नानाविधानि च
018a ततो नैवार्जुनस्तत्र न रथो न च केशवः
018c प्रत्यदृश्यत घोरेण शरवर्षेण संवृतः
019a ततस्ते लब्धलक्ष्यत्वादन्योन्यमभिचुक्रुशुः
019c हतौ कृष्णाविति प्रीता वासांस्यादुधुवुस्तदा
020a भेरीमृदङ्गशङ्खांश्च दध्मुर्वीराः सहस्रशः
020c सिंहनादरवांश्चोग्रांश्चक्रिरे तत्र मारिष
021a ततः प्रसिष्विदे कृष्णः खिन्नश्चार्जुनमब्रवीत्
021c क्वासि पार्थ न पश्ये त्वां कच्चिज्जीवसि शत्रुहन्
022a तस्य तं मानुषं भावं भावज्ञोऽऽज्ञाय पाण्डवः
022c वायव्यास्त्रेण तैरस्तां शरवृष्टिमपाहरत्
023a ततः संशप्तकव्रातान्साश्वद्विपरथायुधान्
023c उवाह भगवान्वायुः शुष्कपर्णचयानिव
024a उह्यमानास्तु ते राजन्बह्वशोभन्त वायुना
024c प्रडीनाः पक्षिणः काले वृक्षेभ्य इव मारिष
025a तांस्तथा व्याकुलीकृत्य त्वरमाणो धनञ्जयः
025c जघान निशितैर्बाणैः सहस्राणि शतानि च
026a शिरांसि भल्लैरहरद्बाहूनपि च सायुधान्
026c हस्तिहस्तोपमांश्चोरूञ्शरैरुर्व्यामपातयत्
027a पृष्ठच्छिन्नान्विचरणान्विमस्तिष्केक्षणाङ्गुलीन्
027c नानाङ्गावयवैर्हीनांश्चकारारीन्धनञ्जयः
028a गन्धर्वनगराकारान्विधिवत्कल्पितान्रथान्
028c शरैर्विशकलीकुर्वंश्चक्रे व्यश्वरथद्विपान्
029a मुण्डतालवनानीव तत्र तत्र चकाशिरे
029c छिन्नध्वजरथव्राताः केचित्केचित्क्वचित्क्वचित्
030a सोत्तरायुधिनो नागाः सपताकाङ्कुशायुधाः
030c पेतुः शक्राशनिहता द्रुमवन्त इवाचलाः
031a चामरापीडकवचाः स्रस्तान्त्रनयनासवः
031c सारोहास्तुरगाः पेतुः पार्थबाणहताः क्षितौ
032a विप्रविद्धासिनखराश्छिन्नवर्मर्ष्टिशक्तयः
032c पत्तयश्छिन्नवर्माणः कृपणं शेरते हताः
033a तैर्हतैर्हन्यमानैश्च पतद्भिः पतितैरपि
033c भ्रमद्भिर्निष्टनद्भिश्च घोरमायोधनं बभौ
034a रजश्च महदुद्भूतं शान्तं रुधिरवृष्टिभिः
034c मही चाप्यभवद्दुर्गा कबन्धशतसङ्कुला
035a तद्बभौ रौद्रबीभत्सं बीभत्सोर्यानमाहवे
035c आक्रीड इव रुद्रस्य घ्नतः कालात्यये पशून्
036a ते वध्यमानाः पार्थेन व्याकुलाश्वरथद्विपाः
036c तमेवाभिमुखाः क्षीणाः शक्रस्यातिथितां गताः
037a सा भूमिर्भरतश्रेष्ठ निहतैस्तैर्महारथैः
037c आस्तीर्णा सम्बभौ सर्वा प्रेतीभूतैः समन्ततः
038a एतस्मिन्नन्तरे चैव प्रमत्ते सव्यसाचिनि
038c व्यूढानीकस्ततो द्रोणो युधिष्ठिरमुपाद्रवत्
039a तं प्रत्यगृह्णंस्त्वरिता व्यूढानीकाः प्रहारिणः
039c युधिष्ठिरं परीप्सन्तस्तदासीत्तुमुलं महत्

