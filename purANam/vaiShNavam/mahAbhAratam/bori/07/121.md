सञ्जय उवाच	001  
स रणे व्यचरत्पार्थः प्रेक्षणीयो धनञ्जयः	001a  
युगपद्दिक्षु सर्वासु चित्राण्यस्त्राणि दर्शयन्	001c  
मध्यन्दिनगतं सूर्यं प्रतपन्तमिवाम्बरे	002a  
न शेकुः सर्वभूतानि पाण्डवं प्रतिवीक्षितुम्	002c  
प्रसृतांस्तस्य गाण्डीवाच्छरव्रातान्महात्मनः	003a  
सङ्ग्रामे समपश्याम हंसपङ्क्तीरिवाम्बरे	003c  
विनिवार्य स वीराणामस्त्रैरस्त्राणि सर्वशः	004a  
दर्शयन्रौद्रमात्मानमुग्रे कर्मणि धिष्ठितः	004c  
स तान्रथवरान्राजन्नभ्यतिक्रामदर्जुनः	005a  
मोहयन्निव नाराचैर्जयद्रथवधेप्सया	005c  
विसृजन्दिक्षु सर्वासु शरानसितसारथिः	006a  
स रणे व्यचरत्तूर्णं प्रेक्षणीयो धनञ्जयः	006c  
भ्रमन्त इव शूरस्य शरव्राता महात्मनः	007a  
अदृश्यन्तान्तरिक्षस्थाः शतशोऽथ सहस्रशः	007c  
आददानं महेष्वासं सन्दधानं च पाण्डवम्	008a  
विसृजन्तं च कौन्तेयं नानुपश्यामहे तदा	008c  
तथा सर्वा दिशो राजन्सर्वांश्च रथिनो रणे	009a  
आकुलीकृत्य कौन्तेयो जयद्रथमुपाद्रवत्	009c  
विव्याध च चतुःषष्ट्या शराणां नतपर्वणाम्	009e  
सैन्धवस्तु तथा विद्धः शरैर्गाण्डीवधन्वना	010a  
न चक्षमे सुसङ्क्रुद्धस्तोत्त्रार्दित इव द्विपः	010c  
स वराहध्वजस्तूर्णं गार्ध्रपत्रानजिह्मगान्	011a  
आशीविषसमप्रख्यान्कर्मारपरिमार्जितान्	011c  
मुमोच निशितान्सङ्ख्ये सायकान्सव्यसाचिनि	011e  
त्रिभिस्तु विद्ध्वा गाण्डीवं नाराचैः षड्भिरर्जुनम्	012a  
अष्टाभिर्वाजिनोऽविध्यद्ध्वजं चैकेन पत्रिणा	012c  
स विक्षिप्यार्जुनस्तीक्ष्णान्सैन्धवप्रेषिताञ्शरान्	013a  
युगपत्तस्य चिच्छेद शराभ्यां सैन्धवस्य ह	013c  
सारथेश्च शिरः कायाद्ध्वजं च समलङ्कृतम्	013e  
स छिन्नयष्टिः सुमहाञ्शीर्यमाणः शराहतः	014a  
वराहः सिन्धुराजस्य पपाताग्निशिखोपमः	014c  
एतस्मिन्नेव काले तु द्रुतं गच्छति भास्करे	015a  
अब्रवीत्पाण्डवं तत्र त्वरमाणो जनार्दनः	015c  
धनञ्जय शिरश्छिन्धि सैन्धवस्य दुरात्मनः	016a  
अस्तं महीधरश्रेष्ठं यियासति दिवाकरः	016c  
शृणुष्वैव च मे वाक्यं जयद्रथवधं प्रति	016e  
वृद्धक्षत्रः सैन्धवस्य पिता जगति विश्रुतः	017a  
स कालेनेह महता सैन्धवं प्राप्तवान्सुतम्	017c  
जयद्रथममित्रघ्नं तं चोवाच ततो नृपम्	018a  
अन्तर्हिता तदा वाणी मेघदुन्दुभिनिस्वना	018c  
तवात्मजोऽयं मर्त्येषु कुलशीलदमादिभिः	019a  
गुणैर्भविष्यति विभो सदृशो वंशयोर्द्वयोः	019c  
क्षत्रियप्रवरो लोके नित्यं शूराभिसत्कृतः	019e  
शत्रुभिर्युध्यमानस्य सङ्ग्रामे त्वस्य धन्विनः	020a  
शिरश्छेत्स्यति सङ्क्रुद्धः शत्रुर्नालक्षितो भुवि	020c  
एतच्छ्रुत्वा सिन्धुराजो ध्यात्वा चिरमरिन्दम	021a  
ज्ञातीन्सर्वानुवाचेदं पुत्रस्नेहाभिपीडितः	021c  
सङ्ग्रामे युध्यमानस्य वहतो महतीं धुरम्	022a  
धरण्यां मम पुत्रस्य पातयिष्यति यः शिरः	022c  
तस्यापि शतधा मूर्धा फलिष्यति न संशयः	022e  
एवमुक्त्वा ततो राज्ये स्थापयित्वा जयद्रथम्	023a  
वृद्धक्षत्रो वनं यातस्तपश्चेष्टं समास्थितः	023c  
सोऽयं तप्यति तेजस्वी तपो घोरं दुरासदम्	024a  
समन्तपञ्चकादस्माद्बहिर्वानरकेतन	024c  
तस्माज्जयद्रथस्य त्वं शिरश्छित्त्वा महामृधे	025a  
दिव्येनास्त्रेण रिपुहन्घोरेणाद्भुतकर्मणा	025c  
सकुण्डलं सिन्धुपतेः प्रभञ्जनसुतानुज	026a  
उत्सङ्गे पातयस्वाशु वृद्धक्षत्रस्य भारत	026c  
अथ त्वमस्य मूर्धानं पातयिष्यसि भूतले	027a  
तवापि शतधा मूर्धा फलिष्यति न संशयः	027c  
यथा चैतन्न जानीयात्स राजा पृथिवीपतिः	028a  
तथा कुरु कुरुश्रेष्ठ दिव्यमस्त्रमुपाश्रितः	028c  
न ह्यसाध्यमकार्यं वा विद्यते तव किञ्चन	029a  
समस्तेष्वपि लोकेषु त्रिषु वासवनन्दन	029c  
एतच्छ्रुत्वा तु वचनं सृक्किणी परिसंलिहन्	030a  
इन्द्राशनिसमस्पर्शं दिव्यमन्त्राभिमन्त्रितम्	030c  
सर्वभारसहं शश्वद्गन्धमाल्यार्चितं शरम्	031a  
विससर्जार्जुनस्तूर्णं सैन्धवस्य वधे वृतः	031c  
स तु गाण्डीवनिर्मुक्तः शरः श्येन इवाशुगः	032a  
शकुन्तमिव वृक्षाग्रात्सैन्धवस्य शिरोऽहरत्	032c  
अहरत्तत्पुनश्चैव शरैरूर्ध्वं धनञ्जयः	033a  
दुर्हृदामप्रहर्षाय सुहृदां हर्षणाय च	033c  
शरैः कदम्बकीकृत्य काले तस्मिंश्च पाण्डवः	034a  
समन्तपञ्चकाद्बाह्यं शिरस्तद्व्यहरत्ततः	034c  
एतस्मिन्नेव काले तु वृद्धक्षत्रो महीपतिः	035a  
सन्ध्यामुपास्ते तेजस्वी सम्बन्धी तव मारिष	035c  
उपासीनस्य तस्याथ कृष्णकेशं सकुण्डलम्	036a  
सिन्धुराजस्य मूर्धानमुत्सङ्गे समपातयत्	036c  
तस्योत्सङ्गे निपतितं शिरस्तच्चारुकुण्डलम्	037a  
वृद्धक्षत्रस्य नृपतेरलक्षितमरिन्दम	037c  
कृतजप्यस्य तस्याथ वृद्धक्षत्रस्य धीमतः	038a  
उत्तिष्ठतस्तत्सहसा शिरोऽगच्छद्धरातलम्	038c  
ततस्तस्य नरेन्द्रस्य पुत्रमूर्धनि भूतलम्	039a  
गते तस्यापि शतधा मूर्धागच्छदरिन्दम	039c  
ततः सर्वाणि भूतानि विस्मयं जग्मुरुत्तमम्	040a  
वासुदेवश्च बीभत्सुं प्रशशंस महारथम्	040c  
ततो दृष्ट्वा विनिहतं सिन्धुराजं जयद्रथम्	041a  
पुत्राणां तव नेत्रेभ्यो दुःखाद्बह्वपतज्जलम्	041c  
भीमसेनोऽपि सङ्ग्रामे बोधयन्निव पाण्डवम्	042a  
सिंहनादेन महता पूरयामास रोदसी	042c  
तं श्रुत्वा तु महानादं धर्मपुत्रो युधिष्ठिरः	043a  
सैन्धवं निहतं मेने फल्गुनेन महात्मना	043c  
ततो वादित्रघोषेण स्वान्योधानभिहर्षयन्	044a  
अभ्यवर्तत सङ्ग्रामे भारद्वाजं युयुत्सया	044c  
ततः प्रववृते राजन्नस्तं गच्छति भास्करे	045a  
द्रोणस्य सोमकैः सार्धं सङ्ग्रामो लोमहर्षणः	045c  
ते तु सर्वप्रयत्नेन भारद्वाजं जिघांसवः	046a  
सैन्धवे निहते राजन्नयुध्यन्त महारथाः	046c  
पाण्डवास्तु जयं लब्ध्वा सैन्धवं विनिहत्य च	047a  
अयोधयंस्ततो द्रोणं जयोन्मत्तास्ततस्ततः	047c  
अर्जुनोऽपि रणे योधांस्तावकान्रथसत्तमान्	048a  
अयोधयन्महाराज हत्वा सैन्धवकं नृपम्	048c  
स देवशत्रूनिव देवराजः किरीटमाली व्यधमत्समन्तात्	049a  
यथा तमांस्यभ्युदितस्तमोघ्नः पूर्वां प्रतिज्ञां समवाप्य वीरः	049c  

