सञ्जय उवाच	001  
तमुत्तीर्णं रथानीकात्तमसो भास्करं यथा	001a  
दिधारयिषुराचार्यः शरवर्षैरवाकिरत्	001c  
पिबन्निव शरौघांस्तान्द्रोणचापवरातिगान्	002a  
सोऽभ्यवर्तत सोदर्यान्मायया मोहयन्बलम्	002c  
तं मृधे वेगमास्थाय परं परमधन्विनः	003a  
चोदितास्तव पुत्रैश्च सर्वतः पर्यवारयन्	003c  
स तथा संवृतो भीमः प्रहसन्निव भारत	004a  
उदयच्छद्गदां तेभ्यो घोरां तां सिंहवन्नदन्	004c  
अवासृजच्च वेगेन तेषु तान्प्रमथद्बली	004e  
सेन्द्राशनिरिवेन्द्रेण प्रविद्धा संहतात्मना	005a  
घोषेण महता राजन्पूरयित्वेव मेदिनीम्	005c  
ज्वलन्ती तेजसा भीमा त्रासयामास ते सुतान्	005e  
तां पतन्तीं महावेगां दृष्ट्वा तेजोभिसंवृताम्	006a  
प्राद्रवंस्तावकाः सर्वे नदन्तो भैरवान्रवान्	006c  
तं च शब्दमसंसह्यं तस्याः संलक्ष्य मारिष	007a  
प्रापतन्मनुजास्तत्र रथेभ्यो रथिनस्तदा	007c  
स तान्विद्राव्य कौन्तेयः सङ्ख्येऽमित्रान्दुरासदः	008a  
सुपर्ण इव वेगेन पक्षिराडत्यगाच्चमूम्	008c  
तथा तं विप्रकुर्वाणं रथयूथपयूथपम्	009a  
भारद्वाजो महाराज भीमसेनं समभ्ययात्	009c  
द्रोणस्तु समरे भीमं वारयित्वा शरोर्मिभिः	010a  
अकरोत्सहसा नादं पाण्डूनां भयमादधत्	010c  
तद्युद्धमासीत्सुमहद्घोरं देवासुरोपमम्	011a  
द्रोणस्य च महाराज भीमस्य च महात्मनः	011c  
यदा तु विशिखैस्तीक्ष्णैर्द्रोणचापविनिःसृतैः	012a  
वध्यन्ते समरे वीराः शतशोऽथ सहस्रशः	012c  
ततो रथादवप्लुत्य वेगमास्थाय पाण्डवः	013a  
निमील्य नयने राजन्पदातिर्द्रोणमभ्ययात्	013c  
यथा हि गोवृषो वर्षं प्रतिगृह्णाति लीलया	014a  
तथा भीमो नरव्याघ्रः शरवर्षं समग्रहीत्	014c  
स वध्यमानः समरे रथं द्रोणस्य मारिष	015a  
ईषायां पाणिना गृह्य प्रचिक्षेप महाबलः	015c  
द्रोणस्तु सत्वरो राजन्क्षिप्तो भीमेन संयुगे	016a  
रथमन्यं समास्थाय व्यूहद्वारमुपाययौ	016c  
तस्मिन्क्षणे तस्य यन्ता तूर्णमश्वानचोदयत्	017a  
भीमसेनस्य कौरव्य तदद्भुतमिवाभवत्	017c  
ततः स्वरथमास्थाय भीमसेनो महाबलः	018a  
अभ्यवर्तत वेगेन तव पुत्रस्य वाहिनीम्	018c  
स मृद्नन्क्षत्रियानाजौ वातो वृक्षानिवोद्धतः	019a  
अगच्छद्दारयन्सेनां सिन्धुवेगो नगानिव	019c  
भोजानीकं समासाद्य हार्दिक्येनाभिरक्षितम्	020a  
प्रमथ्य बहुधा राजन्भीमसेनः समभ्ययात्	020c  
सन्त्रासयन्ननीकानि तलशब्देन मारिष	021a  
अजयत्सर्वसैन्यानि शार्दूल इव गोवृषान्	021c  
भोजानीकमतिक्रम्य काम्बोजानां च वाहिनीम्	022a  
तथा म्लेच्छगणांश्चान्यान्बहून्युद्धविशारदान्	022c  
सात्यकिं चापि सम्प्रेक्ष्य युध्यमानं नरर्षभम्	023a  
रथेन यत्तः कौन्तेयो वेगेन प्रययौ तदा	023c  
भीमसेनो महाराज द्रष्टुकामो धनञ्जयम्	024a  
अतीत्य समरे योधांस्तावकान्पाण्डुनन्दनः	024c  
सोऽपश्यदर्जुनं तत्र युध्यमानं नरर्षभम्	025a  
सैन्धवस्य वधार्थं हि पराक्रान्तं पराक्रमी	025c  
अर्जुनं तत्र दृष्ट्वाथ चुक्रोश महतो रवान्	026a  
तं तु तस्य महानादं पार्थः शुश्राव नर्दतः	026c  
ततः पार्थो महानादं मुञ्चन्वै माधवश्च ह	027a  
अभ्ययातां महाराज नर्दन्तौ गोवृषाविव	027c  
वासुदेवार्जुनौ श्रुत्वा निनादं तस्य शुष्मिणः	028a  
पुनः पुनः प्रणदतां दिदृक्षन्तौ वृकोदरम्	028c  
भीमसेनरवं श्रुत्वा फल्गुनस्य च धन्विनः	029a  
अप्रीयत महाराज धर्मपुत्रो युधिष्ठिरः	029c  
विशोकश्चाभवद्राजा श्रुत्वा तं निनदं महत्	030a  
धनञ्जयस्य च रणे जयमाशास्तवान्विभुः	030c  
तथा तु नर्दमाने वै भीमसेने रणोत्कटे	031a  
स्मितं कृत्वा महाबाहुर्धर्मपुत्रो युधिष्ठिरः	031c  
हृद्गतं मनसा प्राह ध्यात्वा धर्मभृतां वरः	032a  
दत्ता भीम त्वया संवित्कृतं गुरुवचस्तथा	032c  
न हि तेषां जयो युद्धे येषां द्वेष्टासि पाण्डव	033a  
दिष्ट्या जीवति सङ्ग्रामे सव्यसाची धनञ्जयः	033c  
दिष्ट्या च कुशली वीरः सात्यकिः सत्यविक्रमः	034a  
दिष्ट्या शृणोमि गर्जन्तौ वासुदेवधनञ्जयौ	034c  
येन शक्रं रणे जित्वा तर्पितो हव्यवाहनः	035a  
स हन्ता द्विषतां सङ्ख्ये दिष्ट्या जीवति फल्गुनः	035c  
यस्य बाहुबलं सर्वे वयमाश्रित्य जीविताः	036a  
स हन्ता रिपुसैन्यानां दिष्ट्या जीवति फल्गुनः	036c  
निवातकवचा येन देवैरपि सुदुर्जयाः	037a  
निर्जिता रथिनैकेन दिष्ट्या पार्थः स जीवति	037c  
कौरवान्सहितान्सर्वान्गोग्रहार्थे समागतान्	038a  
योऽजयन्मत्स्यनगरे दिष्ट्या पार्थः स जीवति	038c  
कालकेयसहस्राणि चतुर्दश महारणे	039a  
योऽवधीद्भुजवीर्येण दिष्ट्या पार्थः स जीवति	039c  
गन्धर्वराजं बलिनं दुर्योधनकृतेन वै	040a  
जितवान्योऽस्त्रवीर्येण दिष्ट्या पार्थः स जीवति	040c  
किरीटमाली बलवाञ्श्वेताश्वः कृष्णसारथिः	041a  
मम प्रियश्च सततं दिष्ट्या जीवति फल्गुनः	041c  
पुत्रशोकाभिसन्तप्तश्चिकीर्षुः कर्म दुष्करम्	042a  
जयद्रथवधान्वेषी प्रतिज्ञां कृतवान्हि यः	042c  
कच्चित्स सैन्धवं सङ्ख्ये हनिष्यति धनञ्जयः	042e  
कच्चित्तीर्णप्रतिज्ञं हि वासुदेवेन रक्षितम्	043a  
अनस्तमित आदित्ये समेष्याम्यहमर्जुनम्	043c  
कच्चित्सैन्धवको राजा दुर्योधनहिते रतः	044a  
नन्दयिष्यत्यमित्राणि फल्गुनेन निपातितः	044c  
कच्चिद्दुर्योधनो राजा फल्गुनेन निपातितम्	045a  
दृष्ट्वा सैन्धवकं सङ्ख्ये शममस्मासु धास्यति	045c  
दृष्ट्वा विनिहतान्भ्रातॄन्भीमसेनेन संयुगे	046a  
कच्चिद्दुर्योधनो मन्दः शममस्मासु धास्यति	046c  
दृष्ट्वा चान्यान्बहून्योधान्पातितान्धरणीतले	047a  
कच्चिद्दुर्योधनो मन्दः पश्चात्तापं करिष्यति	047c  
कच्चिद्भीष्मेण नो वैरमेकेनैव प्रशाम्यति	048a  
शेषस्य रक्षणार्थं च सन्धास्यति सुयोधनः	048c  
एवं बहुविधं तस्य चिन्तयानस्य पार्थिव	049a  
कृपयाभिपरीतस्य घोरं युद्धमवर्तत	049c  
