001  सञ्जय उवाच
001a ते तथैव महाराज दंशिता रणमूर्धनि
001c सन्ध्यागतं सहस्रांशुमादित्यमुपतस्थिरे
002a उदिते तु सहस्रांशौ तप्तकाञ्चनसप्रभे
002c प्रकाशितेषु लोकेषु पुनर्युद्धमवर्तत
003a द्वन्द्वानि यानि तत्रासन्संसक्तानि पुरोदयात्
003c तान्येवाभ्युदिते सूर्ये समसज्जन्त भारत
004a रथैर्हया हयैर्नागाः पादाताश्चापि कुञ्जरैः
004c हया हयैः समाजग्मुः पादाताश्च पदातिभिः
004e संसक्ताश्च वियुक्ताश्च योधाः सन्न्यपतन्रणे
005a ते रात्रौ कृतकर्माणः श्रान्ताः सूर्यस्य तेजसा
005c क्षुत्पिपासापरीताङ्गा विसञ्ज्ञा बहवोऽभवन्
006a शङ्खभेरीमृदङ्गानां कुञ्जराणां च गर्जताम्
006c विस्फारितविकृष्टानां कार्मुकाणां च कूजताम्
007a शब्दः समभवद्राजन्दिविस्पृग्भरतर्षभ
007c द्रवतां च पदातीनां शस्त्राणां विनिपात्यताम्
008a हयानां हेषतां चैव रथानां च निवर्तताम्
008c क्रोशतां गर्जतां चैव तदासीत्तुमुलं महत्
009a विवृद्धस्तुमुलः शब्दो द्यामगच्छन्महास्वनः
009c नानायुधनिकृत्तानां चेष्टतामातुरः स्वनः
010a भूमावश्रूयत महांस्तदासीत्कृपणं महत्
010c पततां पतितानां च पत्त्यश्वरथहस्तिनाम्
011a तेषु सर्वेष्वनीकेषु व्यतिषक्तेष्वनेकशः
011c स्वे स्वाञ्जघ्नुः परे स्वांश्च स्वे परांश्च परान्परे
012a वीरबाहुविसृष्टाश्च योधेषु च गजेषु च
012c असयः प्रत्यदृश्यन्त वाससां नेजनेष्विव
013a उद्यतप्रतिपिष्टानां खड्गानां वीरबाहुभिः
013c स एव शब्दस्तद्रूपो वाससां निज्यतामिव
014a अर्धासिभिस्तथा खड्गैस्तोमरैः सपरश्वधैः
014c निकृष्टयुद्धं संसक्तं महदासीत्सुदारुणम्
015a गजाश्वकायप्रभवां नरदेहप्रवाहिनीम्
015c शस्त्रमत्स्यसुसम्पूर्णां मांसशोणितकर्दमाम्
016a आर्तनादस्वनवतीं पताकावस्त्रफेनिलाम्
016c नदीं प्रावर्तयन्वीराः परलोकप्रवाहिनीम्
017a शरशक्त्यर्दिताः क्लान्ता रात्रिमूढाल्पचेतसः
017c विष्टभ्य सर्वगात्राणि व्यतिष्ठन्गजवाजिनः
017e संशुष्कवदना वीराः शिरोभिश्चारुकुण्डलैः
018a युद्धोपकरणैश्चान्यैस्तत्र तत्र प्रकाशितैः
018c क्रव्यादसङ्घैराकीर्णं मृतैरर्धमृतैरपि
018e नासीद्रथपथस्तत्र सर्वमायोधनं प्रति
019a मज्जत्सु चक्रेषु रथान्सत्त्वमास्थाय वाजिनः
019c कथञ्चिदवहञ्श्रान्ता वेपमानाः शरार्दिताः
019e कुलसत्त्वबलोपेता वाजिनो वारणोपमाः
020a विह्वलं तत्समुद्भ्रान्तं सभयं भारतातुरम्
020c बलमासीत्तदा सर्वमृते द्रोणार्जुनावुभौ
021a तावेवास्तां निलयनं तावार्तायनमेव च
021c तावेवान्ये समासाद्य जग्मुर्वैवस्वतक्षयम्
022a आविग्नमभवत्सर्वं कौरवाणां महद्बलम्
022c पाञ्चालानां च संसक्तं न प्राज्ञायत किञ्चन
023a अन्तकाक्रीडसदृशे भीरूणां भयवर्धने
023c पृथिव्यां राजवंशानामुत्थिते महति क्षये
024a न तत्र कर्णं न द्रोणं नार्जुनं न युधिष्ठिरम्
024c न भीमसेनं न यमौ न पाञ्चाल्यं न सात्यकिम्
025a न च दुःशासनं द्रौणिं न दुर्योधनसौबलौ
025c न कृपं मद्रराजं वा कृतवर्माणमेव च
026a न चान्यान्नैव चात्मानं न क्षितिं न दिशस्तथा
026c पश्याम राजन्संसक्तान्सैन्येन रजसावृतान्
027a सम्भ्रान्ते तुमुले घोरे रजोमेघे समुत्थिते
027c द्वितीयामिव सम्प्राप्ताममन्यन्त निशां तदा
028a न ज्ञायन्ते कौरवेया न पाञ्चाला न पाण्डवाः
028c न दिशो न दिवं नोर्वीं न समं विषमं तथा
029a हस्तसंस्पर्शमापन्नान्परान्वाप्यथ वा स्वकान्
029c न्यपातयंस्तदा युद्धे नराः स्म विजयैषिणः
030a उद्धूतत्वात्तु रजसः प्रसेकाच्छोणितस्य च
030c प्रशशाम रजो भौमं शीघ्रत्वादनिलस्य च
031a तत्र नागा हया योधा रथिनोऽथ पदातयः
031c पारिजातवनानीव व्यरोचन्रुधिरोक्षिताः
032a ततो दुर्योधनः कर्णो द्रोणो दुःशासनस्तथा
032c पाण्डवैः समसज्जन्त चतुर्भिश्चतुरो रथाः
033a दुर्योधनः सह भ्रात्रा यमाभ्यां समसज्जत
033c वृकोदरेण राधेयो भारद्वाजेन चार्जुनः
034a तद्घोरं महदाश्चर्यं सर्वे प्रैक्षन्समन्ततः
034c रथर्षभाणामुग्राणां सन्निपातममानुषम्
035a रथमार्गैर्विचित्रैश्च विचित्ररथसङ्कुलम्
035c अपश्यन्रथिनो युद्धं विचित्रं चित्रयोधिनाम्
036a यतमानाः पराक्रान्ताः परस्परजिगीषवः
036c जीमूता इव घर्मान्ते शरवर्षैरवाकिरन्
037a ते रथान्सूर्यसङ्काशानास्थिताः पुरुषर्षभाः
037c अशोभन्त यथा मेघाः शारदाः समुपस्थिताः
038a स्पर्धिनस्ते महेष्वासाः कृतयत्ना धनुर्धराः
038c अभ्यगच्छंस्तथान्योन्यं मत्ता गजवृषा इव
039a न नूनं देहभेदोऽस्ति काले तस्मिन्समागते
039c यत्र सर्वे न युगपद्व्यशीर्यन्त महारथाः
040a बाहुभिश्चरणैश्छिन्नैः शिरोभिश्चारुकुण्डलैः
040c कार्मुकैर्विशिखैः प्रासैः खड्गैः परशुपट्टिशैः
041a नालीकक्षुरनाराचैर्नखरैः शक्तितोमरैः
041c अन्यैश्च विविधाकारैर्धौतैः प्रहरणोत्तमैः
042a चित्रैश्च विविधाकारैः शरीरावरणैरपि
042c विचित्रैश्च रथैर्भग्नैर्हतैश्च गजवाजिभिः
043a शून्यैश्च नगराकारैर्हतयोधध्वजै रथैः
043c अमनुष्यैर्हयैस्त्रस्तैः कृष्यमाणैस्ततस्ततः
044a वातायमानैरसकृद्धतवीरैरलङ्कृतैः
044c व्यजनैः कङ्कटैश्चैव ध्वजैश्च विनिपातितैः
045a छत्रैराभरणैर्वस्त्रैर्माल्यैश्च सुसुगन्धिभिः
045c हारैः किरीटैर्मुकुटैरुष्णीषैः किङ्किणीगणैः
046a उरस्यैर्मणिभिर्निष्कैश्चूडामणिभिरेव च
046c आसीदायोधनं तत्र नभस्तारागणैरिव
047a ततो दुर्योधनस्यासीन्नकुलेन समागमः
047c अमर्षितेन क्रुद्धस्य क्रुद्धेनामर्षितस्य च
048a अपसव्यं चकाराथ माद्रीपुत्रस्तवात्मजम्
048c किरञ्शरशतैर्हृष्टस्तत्र नादो महानभूत्
049a अपसव्यं कृतः सङ्ख्ये भ्रातृव्येनात्यमर्षिणा
049c सोऽमर्षितस्तमप्याजौ प्रतिचक्रेऽपसव्यतः
050a ततः प्रतिचिकीर्षन्तमपसव्यं तु ते सुतम्
050c न्यवारयत तेजस्वी नकुलश्चित्रमार्गवित्
051a सर्वतो विनिवार्यैनं शरजालेन पीडयन्
051c विमुखं नकुलश्चक्रे तत्सैन्याः समपूजयन्
052a तिष्ठ तिष्ठेति नकुलो बभाषे तनयं तव
052c संस्मृत्य सर्वदुःखानि तव दुर्मन्त्रितेन च

