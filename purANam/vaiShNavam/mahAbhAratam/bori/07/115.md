धृतराष्ट्र उवाच	001  
अहन्यहनि मे दीप्तं यशः पतति सञ्जय	001a  
हता मे बहवो योधा मन्ये कालस्य पर्ययम्	001c  
धनञ्जयस्तु सङ्क्रुद्धः प्रविष्टो मामकं बलम्	002a  
रक्षितं द्रोणकर्णाभ्यामप्रवेश्यं सुरैरपि	002c  
ताभ्यामूर्जितवीर्याभ्यामाप्यायितपराक्रमः	003a  
सहितः कृष्णभीमाभ्यां शिनीनामृषभेण च	003c  
तदा प्रभृति मा शोको दहत्यग्निरिवाशयम्	004a  
ग्रस्तान्हि प्रतिपश्यामि भूमिपालान्ससैन्धवान्	004c  
अप्रियं सुमहत्कृत्वा सिन्धुराजः किरीटिनः	005a  
चक्षुर्विषयमापन्नः कथं मुच्येत जीवितः	005c  
अनुमानाच्च पश्यामि नास्ति सञ्जय सैन्धवः	006a  
युद्धं तु तद्यथा वृत्तं तन्ममाचक्ष्व पृच्छतः	006c  
यच्च विक्षोभ्य महतीं सेनां संलोड्य चासकृत्	007a  
एकः प्रविष्टः सङ्क्रुद्धो नलिनीमिव कुञ्जरः	007c  
तस्य वृष्णिप्रवीरस्य ब्रूहि युद्धं यथातथम्	008a  
धनञ्जयार्थे यत्तस्य कुशलो ह्यसि सञ्जय	008c  
सञ्जय उवाच	009  
तथा तु वैकर्तनपीडितं तं भीमं प्रयान्तं पुरुषप्रवीरम्	009a  
समीक्ष्य राजन्नरवीरमध्ये शिनिप्रवीरोऽनुययौ रथेन	009c  
नदन्यथा वज्रधरस्तपान्ते ज्वलन्यथा जलदान्ते च सूर्यः	010a  
निघ्नन्नमित्रान्धनुषा दृढेन सङ्कम्पयंस्तव पुत्रस्य सेनाम्	010c  
तं यान्तमश्वै रजतप्रकाशैरायोधने नरवीरं चरन्तम्	011a  
नाशक्नुवन्वारयितुं त्वदीयाः सर्वे रथा भारत माधवाग्र्यम्	011c  
अमर्षपूर्णस्त्वनिवृत्तयोधी शरासनी काञ्चनवर्मधारी	012a  
अलम्बुसः सात्यकिं माधवाग्र्यमवारयद्राजवरोऽभिपत्य	012c  
तयोरभूद्भारत सम्प्रहारस्तथागतो नैव बभूव कश्चित्	013a  
प्रैक्षन्त एवाहवशोभिनौ तौ योधास्त्वदीयाश्च परे च सर्वे	013c  
अविध्यदेनं दशभिः पृषत्कैरलम्बुसो राजवरः प्रसह्य	014a  
अनागतानेव तु तान्पृषत्कांश्चिच्छेद बाणैः शिनिपुङ्गवोऽपि	014c  
पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः	015a  
विव्याध देहावरणं विदार्य ते सात्यकेराविविशुः शरीरम्	015c  
तैः कायमस्याग्न्यनिलप्रभावैर्विदार्य बाणैरपरैर्ज्वलद्भिः	016a  
आजघ्निवांस्तान्रजतप्रकाशानश्वांश्चतुर्भिश्चतुरः प्रसह्य	016c  
तथा तु तेनाभिहतस्तरस्वी नप्ता शिनेश्चक्रधरप्रभावः	017a  
अलम्बुसस्योत्तमवेगवद्भिर्हयांश्चतुर्भिर्निजघान बाणैः	017c  
अथास्य सूतस्य शिरो निकृत्य भल्लेन कालानलसन्निभेन	018a  
सकुण्डलं पूर्णशशिप्रकाशं भ्राजिष्णु वक्त्रं निचकर्त देहात्	018c  
निहत्य तं पार्थिवपुत्रपौत्रं सङ्ख्ये मधूनामृषभः प्रमाथी	019a  
ततोऽन्वयादर्जुनमेव वीरः सैन्यानि राजंस्तव सन्निवार्य	019c  
अन्वागतं वृष्णिवरं समीक्ष्य तथारिमध्ये परिवर्तमानम्	020a  
घ्नन्तं कुरूणामिषुभिर्बलानि पुनः पुनर्वायुरिवाभ्रपूगान्	020c  
ततोऽवहन्सैन्धवाः साधु दान्ता गोक्षीरकुन्देन्दुहिमप्रकाशाः	021a  
सुवर्णजालावतताः सदश्वा यतो यतः कामयते नृसिंहः	021c  
अथात्मजास्ते सहिताभिपेतुरन्ये च योधास्त्वरितास्त्वदीयाः	022a  
कृत्वा मुखं भारत योधमुख्यं दुःशासनं त्वत्सुतमाजमीढ	022c  
ते सर्वतः सम्परिवार्य सङ्ख्ये शैनेयमाजघ्नुरनीकसाहाः	023a  
स चापि तान्प्रवरः सात्वतानां न्यवारयद्बाणजालेन वीरः	023c  
निवार्य तांस्तूर्णममित्रघाती नप्ता शिनेः पत्रिभिरग्निकल्पैः	024a  
दुःशासनस्यापि जघान वाहानुद्यम्य बाणासनमाजमीढ	024c  

