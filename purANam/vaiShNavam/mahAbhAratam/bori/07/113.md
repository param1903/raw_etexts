धृतराष्ट्र उवाच	001  
महानपनयः सूत ममैवात्र विशेषतः	001a  
स इदानीमनुप्राप्तो मन्ये सञ्जय शोचतः	001c  
यद्गतं तद्गतमिति ममासीन्मनसि स्थितम्	002a  
इदानीमत्र किं कार्यं प्रकरिष्यामि सञ्जय	002c  
यथा त्वेष क्षयो वृत्तो ममापनयसम्भवः	003a  
वीराणां तन्ममाचक्ष्व स्थिरीभूतोऽस्मि सञ्जय	003c  
सञ्जय उवाच	004  
कर्णभीमौ महाराज पराक्रान्तौ महाहवे	004a  
बाणवर्षाण्यवर्षेतां वृष्टिमन्ताविवाम्बुदौ	004c  
भीमनामाङ्किता बाणाः स्वर्णपुङ्खाः शिलाशिताः	005a  
विविशुः कर्णमासाद्य भिन्दन्त इव जीवितम्	005c  
तथैव कर्णनिर्मुक्तैः सविषैरिव पन्नगैः	006a  
आकीर्यत रणे भीमः शतशोऽथ सहस्रशः	006c  
तयोः शरैर्महाराज सम्पतद्भिः समन्ततः	007a  
बभूव तव सैन्यानां सङ्क्षोभः सागरोपमः	007c  
भीमचापच्युतैर्बाणैस्तव सैन्यमरिन्दम	008a  
अवध्यत चमूमध्ये घोरैराशीविषोपमैः	008c  
वारणैः पतितै राजन्वाजिभिश्च नरैः सह	009a  
अदृश्यत मही कीर्णा वातनुन्नैर्द्रुमैरिव	009c  
ते वध्यमानाः समरे भीमचापच्युतैः शरैः	010a  
प्राद्रवंस्तावका योधाः किमेतदिति चाब्रुवन्	010c  
ततो व्युदस्तं तत्सैन्यं सिन्धुसौवीरकौरवम्	011a  
प्रोत्सारितं महावेगैः कर्णपाण्डवयोः शरैः	011c  
ते शरातुरभूयिष्ठा हताश्वनरवाहनाः	012a  
उत्सृज्य कर्णं भीमं च प्राद्रवन्सर्वतोदिशम्	012c  
नूनं पार्थार्थमेवास्मान्मोहयन्ति दिवौकसः	013a  
यत्कर्णभीमप्रभवैर्वध्यते नो बलं शरैः	013c  
एवं ब्रुवन्तो योधास्ते तावका भयपीडिताः	014a  
शरपातं समुत्सृज्य स्थिता युद्धदिदृक्षवः	014c  
ततः प्रावर्तत नदी घोररूपा महाहवे	015a  
बभूव च विशेषेण भीरूणां भयवर्धिनी	015c  
वारणाश्वमनुष्याणां रुधिरौघसमुद्भवा	016a  
संवृता गतसत्त्वैश्च मनुष्यगजवाजिभिः	016c  
सानुकर्षपताकैश्च द्विपाश्वरथभूषणैः	017a  
स्यन्दनैरपविद्धैश्च भग्नचक्राक्षकूबरैः	017c  
जातरूपपरिष्कारैर्धनुर्भिः सुमहाधनैः	018a  
सुवर्णपुङ्खैरिषुभिर्नाराचैश्च सहस्रशः	018c  
कर्णपाण्डवनिर्मुक्तैर्निर्मुक्तैरिव पन्नगैः	019a  
प्रासतोमरसङ्घातैः खड्गैश्च सपरश्वधैः	019c  
सुवर्णविकृतैश्चापि गदामुसलपट्टिशैः	020a  
वज्रैश्च विविधाकारैः शक्तिभिः परिघैरपि	020c  
शतघ्नीभिश्च चित्राभिर्बभौ भारत मेदिनी	020e  
कनकाङ्गदकेयूरैः कुण्डलैर्मणिभिः शुभैः	021a  
तनुत्रैः सतलत्रैश्च हारैर्निष्कैश्च भारत	021c  
वस्त्रैश्छत्रैश्च विध्वस्तैश्चामरव्यजनैरपि	022a  
गजाश्वमनुजैर्भिन्नैः शस्त्रैः स्यन्दनभूषणैः	022c  
तैस्तैश्च विविधैर्भावैस्तत्र तत्र वसुन्धरा	023a  
पतितैरपविद्धैश्च सम्बभौ द्यौरिव ग्रहैः	023c  
अचिन्त्यमद्भुतं चैव तयोः कर्मातिमानुषम्	024a  
दृष्ट्वा चारणसिद्धानां विस्मयः समपद्यत	024c  
अग्नेर्वायुसहायस्य गतिः कक्ष इवाहवे	025a  
आसीद्भीमसहायस्य रौद्रमाधिरथेर्गतम्	025c  
निपातितध्वजरथं हतवाजिनरद्विपम्	025e  
गजाभ्यां सम्प्रयुक्ताभ्यामासीन्नडवनं यथा	026a  
तथाभूतं महत्सैन्यमासीद्भारत संयुगे	026c  
विमर्दः कर्णभीमाभ्यामासीच्च परमो रणे	026e  

