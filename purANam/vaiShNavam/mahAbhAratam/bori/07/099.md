सञ्जय उवाच	001  
ततो दुःशासनो राजञ्शैनेयं समुपाद्रवत्	001a  
किरञ्शरसहस्राणि पर्जन्य इव वृष्टिमान्	001c  
स विद्ध्वा सात्यकिं षष्ट्या तथा षोडशभिः शरैः	002a  
नाकम्पयत्स्थितं युद्धे मैनाकमिव पर्वतम्	002c  
स तु दुःशासनं वीरः सायकैरावृणोद्भृशम्	003a  
मशकं समनुप्राप्तमूर्णनाभिरिवोर्णया	003c  
दृष्ट्वा दुःशासनं राजा तथा शरशताचितम्	004a  
त्रिगर्तांश्चोदयामास युयुधानरथं प्रति	004c  
तेऽगच्छन्युयुधानस्य समीपं क्रूरकारिणः	005a  
त्रिगर्तानां त्रिसाहस्रा रथा युद्धविशारदाः	005c  
ते तु तं रथवंशेन महता पर्यवारयन्	006a  
स्थिरां कृत्वा मतिं युद्धे भूत्वा संशप्तका मिथः	006c  
तेषां प्रयततां युद्धे शरवर्षाणि मुञ्चताम्	007a  
योधान्पञ्चशतान्मुख्यानग्रानीके व्यपोथयत्	007c  
तेऽपतन्त हतास्तूर्णं शिनिप्रवरसायकैः	008a  
महामारुतवेगेन रुग्णा इव महाद्रुमाः	008c  
रथैश्च बहुधा छिन्नैर्ध्वजैश्चैव विशां पते	009a  
हयैश्च कनकापीडैः पतितैस्तत्र मेदिनी	009c  
शैनेयशरसङ्कृत्तैः शोणितौघपरिप्लुतैः	010a  
अशोभत महाराज किंशुकैरिव पुष्पितैः	010c  
ते वध्यमानाः समरे युयुधानेन तावकाः	011a  
त्रातारं नाध्यगच्छन्त पङ्कमग्ना इव द्विपाः	011c  
ततस्ते पर्यवर्तन्त सर्वे द्रोणरथं प्रति	012a  
भयात्पतगराजस्य गर्तानीव महोरगाः	012c  
हत्वा पञ्चशतान्योधाञ्शरैराशीविषोपमैः	013a  
प्रायात्स शनकैर्वीरो धनञ्जयरथं प्रति	013c  
तं प्रयान्तं नरश्रेष्ठं पुत्रो दुःशासनस्तव	014a  
विव्याध नवभिस्तूर्णं शरैः सन्नतपर्वभिः	014c  
स तु तं प्रतिविव्याध पञ्चभिर्निशितैः शरैः	015a  
रुक्मपुङ्खैर्महेष्वासो गार्ध्रपत्रैरजिह्मगैः	015c  
सात्यकिं तु महाराज प्रहसन्निव भारत	016a  
दुःशासनस्त्रिभिर्विद्ध्वा पुनर्विव्याध पञ्चभिः	016c  
शैनेयस्तव पुत्रं तु विद्ध्वा पञ्चभिराशुगैः	017a  
धनुश्चास्य रणे छित्त्वा विस्मयन्नर्जुनं ययौ	017c  
ततो दुःशासनः क्रुद्धो वृष्णिवीराय गच्छते	018a  
सर्वपारशवीं शक्तिं विससर्ज जिघांसया	018c  
तां तु शक्तिं तदा घोरां तव पुत्रस्य सात्यकिः	019a  
चिच्छेद शतधा राजन्निशितैः कङ्कपत्रिभिः	019c  
अथान्यद्धनुरादाय पुत्रस्तव जनेश्वर	020a  
सात्यकिं दशभिर्विद्ध्वा सिंहनादं ननाद ह	020c  
सात्यकिस्तु रणे क्रुद्धो मोहयित्वा सुतं तव	021a  
शरैरग्निशिखाकारैराजघान स्तनान्तरे	021c  
सर्वायसैस्तीक्ष्णवक्त्रैरष्टाभिर्विव्यधे पुनः	021e  
दुःशासनस्तु विंशत्या सात्यकिं प्रत्यविध्यत	022a  
सात्वतोऽपि महाराज तं विव्याध स्तनान्तरे	022c  
त्रिभिरेव महावेगैः शरैः सन्नतपर्वभिः	022e  
ततोऽस्य वाहान्निशितैः शरैर्जघ्ने महारथः	023a  
सारथिं च सुसङ्क्रुद्धः शरैः सन्नतपर्वभिः	023c  
धनुरेकेन भल्लेन हस्तावापं च पञ्चभिः	024a  
ध्वजं च रथशक्तिं च भल्लाभ्यां परमास्त्रवित्	024c  
चिच्छेद विशिखैस्तीक्ष्णैस्तथोभौ पार्ष्णिसारथी	024e  
स छिन्नधन्वा विरथो हताश्वो हतसारथिः	025a  
त्रिगर्तसेनापतिना स्वरथेनापवाहितः	025c  
तमभिद्रुत्य शैनेयो मुहूर्तमिव भारत	026a  
न जघान महाबाहुर्भीमसेनवचः स्मरन्	026c  
भीमसेनेन हि वधः सुतानां तव भारत	027a  
प्रतिज्ञातः सभामध्ये सर्वेषामेव संयुगे	027c  
तथा दुःशासनं जित्वा सात्यकिः संयुगे प्रभो	028a  
जगाम त्वरितो राजन्येन यातो धनञ्जयः	028c  
