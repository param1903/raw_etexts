धृतराष्ट्र उवाच	001  
तस्मिन्प्रविष्टे दुर्धर्षे सृञ्जयानमितौजसि	001a  
अमृष्यमाणे संरब्धे का वोऽभूद्वै मतिस्तदा	001c  
दुर्योधनं तथा पुत्रमुक्त्वा शास्त्रातिगं मम	002a  
यत्प्राविशदमेयात्मा किं पार्थः प्रत्यपद्यत	002c  
निहते सैन्धवे वीरे भूरिश्रवसि चैव हि	003a  
यदभ्यगान्महातेजाः पाञ्चालानपराजितः	003c  
किममन्यत दुर्धर्षः प्रविष्टे शत्रुतापने	004a  
दुर्योधनश्च किं कृत्यं प्राप्तकालममन्यत	004c  
के च तं वरदं वीरमन्वयुर्द्विजसत्तमम्	005a  
के चास्य पृष्ठतोऽगच्छन्वीराः शूरस्य युध्यतः	005c  
के पुरस्तादयुध्यन्त निघ्नतः शात्रवान्रणे	005e  
मन्येऽहं पाण्डवान्सर्वान्भारद्वाजशरार्दितान्	006a  
शिशिरे कम्पमाना वै कृशा गाव इवाभिभो	006c  
प्रविश्य स महेष्वासः पाञ्चालानरिमर्दनः	007a  
कथं नु पुरुषव्याघ्रः पञ्चत्वमुपजग्मिवान्	007c  
सर्वेषु सैन्येषु च सङ्गतेषु रात्रौ समेतेषु महारथेषु	008a  
संलोड्यमानेषु पृथग्विधेषु के वस्तदानीं मतिमन्त आसन्	008c  
हतांश्चैव विषक्तांश्च पराभूतांश्च शंससि	009a  
रथिनो विरथांश्चैव कृतान्युद्धेषु मामकान्	009c  
कथमेषां तदा तत्र पार्थानामपलायिनाम्	010a  
प्रकाशमभवद्रात्रौ कथं कुरुषु सञ्जय	010c  
सञ्जय उवाच	011  
रात्रियुद्धे तदा राजन्वर्तमाने सुदारुणे	011a  
द्रोणमभ्यद्रवन्रात्रौ पाण्डवाः सहसैनिकाः	011c  
ततो द्रोणः केकयांश्च धृष्टद्युम्नस्य चात्मजान्	012a  
प्रेषयन्मृत्युलोकाय सर्वानिषुभिराशुगैः	012c  
तस्य प्रमुखतो राजन्येऽवर्तन्त महारथाः	013a  
तान्सर्वान्प्रेषयामास परलोकाय भारत	013c  
प्रमथ्नन्तं तदा वीरं भारद्वाजं महारथम्	014a  
अभ्यवर्तत सङ्क्रुद्धः शिबी राजन्प्रतापवान्	014c  
तमापतन्तं सम्प्रेक्ष्य पाण्डवानां महारथम्	015a  
विव्याध दशभिर्द्रोणः सर्वपारशवैः शरैः	015c  
तं शिबिः प्रतिविव्याध त्रिंशता निशितैः शरैः	016a  
सारथिं चास्य भल्लेन स्मयमानो न्यपातयत्	016c  
तस्य द्रोणो हयान्हत्वा सारथिं च महात्मनः	017a  
अथास्य सशिरस्त्राणं शिरः कायादपाहरत्	017c  
कलिङ्गानां च सैन्येन कलिङ्गस्य सुतो रणे	018a  
पूर्वं पितृवधात्क्रुद्धो भीमसेनमुपाद्रवत्	018c  
स भीमं पञ्चभिर्विद्ध्वा पुनर्विव्याध सप्तभिः	019a  
विशोकं त्रिभिराजघ्ने ध्वजमेकेन पत्रिणा	019c  
कलिङ्गानां तु तं शूरं क्रुद्धं क्रुद्धो वृकोदरः	020a  
रथाद्रथमभिद्रुत्य मुष्टिनाभिजघान ह	020c  
तस्य मुष्टिहतस्याजौ पाण्डवेन बलीयसा	021a  
सर्वाण्यस्थीनि सहसा प्रापतन्वै पृथक्पृथक्	021c  
तं कर्णो भ्रातरश्चास्य नामृष्यन्त महारथाः	022a  
ते भीमसेनं नाराचैर्जघ्नुराशीविषोपमैः	022c  
ततः शत्रुरथं त्यक्त्वा भीमो ध्रुवरथं गतः	023a  
ध्रुवं चास्यन्तमनिशं मुष्टिना समपोथयत्	023c  
स तथा पाण्डुपुत्रेण बलिना निहतोऽपतत्	023e  
तं निहत्य महाराज भीमसेनो महाबलः	024a  
जयरातरथं प्राप्य मुहुः सिंह इवानदत्	024c  
जयरातमथाक्षिप्य नदन्सव्येन पाणिना	025a  
तलेन नाशयामास कर्णस्यैवाग्रतः स्थितम्	025c  
कर्णस्तु पाण्डवे शक्तिं काञ्चनीं समवासृजत्	026a  
ततस्तामेव जग्राह प्रहसन्पाण्डुनन्दनः	026c  
कर्णायैव च दुर्धर्षश्चिक्षेपाजौ वृकोदरः	027a  
तामन्तरिक्षे चिच्छेद शकुनिस्तैलपायिना	027c  
ततस्तव सुता राजन्भीमस्य रथमाव्रजन्	028a  
महता शरवर्षेण छादयन्तो वृकोदरम्	028c  
दुर्मदस्य ततो भीमः प्रहसन्निव संयुगे	029a  
सारथिं च हयांश्चैव शरैर्निन्ये यमक्षयम्	029c  
दुर्मदस्तु ततो यानं दुष्कर्णस्यावपुप्लुवे	029e  
तावेकरथमारूढौ भ्रातरौ परतापनौ	030a  
सङ्ग्रामशिरसो मध्ये भीमं द्वावभ्यधावताम्	030c  
यथाम्बुपतिमित्रौ हि तारकं दैत्यसत्तमम्	030e  
ततस्तु दुर्मदश्चैव दुष्कर्णश्च तवात्मजौ	031a  
रथमेकं समारुह्य भीमं बाणैरविध्यताम्	031c  
ततः कर्णस्य मिषतो द्रौणेर्दुर्योधनस्य च	032a  
कृपस्य सोमदत्तस्य बाह्लीकस्य च पाण्डवः	032c  
दुर्मदस्य च वीरस्य दुष्कर्णस्य च तं रथम्	033a  
पादप्रहारेण धरां प्रावेशयदरिन्दमः	033c  
ततः सुतौ ते बलिनौ शूरौ दुष्कर्णदुर्मदौ	034a  
मुष्टिनाहत्य सङ्क्रुद्धो ममर्द चरणेन च	034c  
ततो हाहाकृते सैन्ये दृष्ट्वा भीमं नृपाब्रुवन्	035a  
रुद्रोऽयं भीमरूपेण धार्तराष्ट्रेषु गृध्यति	035c  
एवमुक्त्वापलायन्त सर्वे भारत पार्थिवाः	036a  
विसञ्ज्ञावाहयन्वाहान्न च द्वौ सह धावतः	036c  
ततो बले भृशलुलिते निशामुखे सुपूजितो नृपवृषभैर्वृकोदरः	037a  
महाबलः कमलविबुद्धलोचनो युधिष्ठिरं नृपतिमपूजयद्बली	037c  
ततो यमौ द्रुपदविराटकेकया युधिष्ठिरश्चापि परां मुदं ययुः	038a  
वृकोदरं भृशमभिपूजयंश्च ते यथान्धके प्रतिनिहते हरं सुराः	038c  
ततः सुतास्तव वरुणात्मजोपमा रुषान्विताः सह गुरुणा महात्मना	039a  
वृकोदरं सरथपदातिकुञ्जरा युयुत्सवो भृशमभिपर्यवारयन्	039c  
ततोऽभवत्तिमिरघनैरिवावृतं महाभये भयदमतीव दारुणम्	040a  
निशामुखे बडवृकगृध्रमोदनं महात्मनां नृपवरयुद्धमद्भुतम्	040c  
