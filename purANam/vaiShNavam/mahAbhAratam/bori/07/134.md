सञ्जय उवाच	001  
तथा परुषितं दृष्ट्वा सूतपुत्रेण मातुलम्	001a  
खड्गमुद्यम्य वेगेन द्रौणिरभ्यपतद्द्रुतम्	001c  
अश्वत्थामोवाच	002  
कर्ण पश्य सुदुर्बुद्धे तिष्ठेदानीं नराधम	002a  
एष तेऽद्य शिरः कायादुद्धरामि सुदुर्मते	002c  
सञ्जय उवाच	003  
तमुत्पतन्तं वेगेन राजा दुर्योधनः स्वयम्	003a  
न्यवारयन्महाराज कृपश्च द्विपदां वरः	003c  
कर्ण उवाच	004  
शूरोऽयं समरश्लाघी दुर्मतिश्च द्विजाधमः	004a  
आसादयतु मद्वीर्यं मुञ्चेमं कुरुसत्तम	004c  
अश्वत्थामोवाच	005  
तवैतत्क्षम्यतेऽस्माभिः सूतात्मज सुदुर्मते	005a  
दर्पमुत्सिक्तमेतत्ते फल्गुनो नाशयिष्यति	005c  
दुर्योधन उवाच	006  
अश्वत्थामन्प्रसीदस्व क्षन्तुमर्हसि मानद	006a  
कोपः खलु न कर्तव्यः सूतपुत्रे कथञ्चन	006c  
त्वयि कर्णे कृपे द्रोणे मद्रराजेऽथ सौबले	007a  
महत्कार्यं समायत्तं प्रसीद द्विजसत्तम	007c  
एते ह्यभिमुखाः सर्वे राधेयेन युयुत्सवः	008a  
आयान्ति पाण्डवा ब्रह्मन्नाह्वयन्तः समन्ततः	008c  
सञ्जय उवाच	009  
कर्णोऽपि रथिनां श्रेष्ठश्चापमुद्यम्य वीर्यवान्	009a  
कौरवाग्र्यैः परिवृतः शक्रो देवगणैरिव	009c  
पर्यतिष्ठत तेजस्वी स्वबाहुबलमाश्रितः	009e  
ततः प्रववृते युद्धं कर्णस्य सह पाण्डवैः	010a  
संरब्धस्य महाराज सिंहनादविनादितम्	010c  
ततस्ते पाण्डवा राजन्पाञ्चालाश्च यशस्विनः	011a  
दृष्ट्वा कर्णं महाबाहुमुच्चैः शब्दमथानदन्	011c  
अयं कर्णः कुतः कर्णस्तिष्ठ कर्ण महारणे	012a  
युध्यस्व सहितोऽस्माभिर्दुरात्मन्पुरुषाधम	012c  
अन्ये तु दृष्ट्वा राधेयं क्रोधरक्तेक्षणाब्रुवन्	013a  
हन्यतामयमुत्सिक्तः सूतपुत्रोऽल्पचेतनः	013c  
सर्वैः पार्थिवशार्दूलैर्नानेनार्थोऽस्ति जीवता	014a  
अत्यन्तवैरी पार्थानां सततं पापपूरुषः	014c  
एष मूलं ह्यनर्थानां दुर्योधनमते स्थितः	015a  
हतैनमिति जल्पन्तः क्षत्रियाः समुपाद्रवन्	015c  
महता शरवर्षेण छादयन्तो महारथाः	016a  
वधार्थं सूतपुत्रस्य पाण्डवेयेन चोदिताः	016c  
तांस्तु सर्वांस्तथा दृष्ट्वा धावमानान्महारथान्	017a  
न विव्यथे सूतपुत्रो न च त्रासमगच्छत	017c  
दृष्ट्वा नगरकल्पं तमुद्धूतं सैन्यसागरम्	018a  
पिप्रीषुस्तव पुत्राणां सङ्ग्रामेष्वपराजितः	018c  
सायकौघेन बलवान्क्षिप्रकारी महाबलः	019a  
वारयामास तत्सैन्यं समन्ताद्भरतर्षभ	019c  
ततस्तु शरवर्षेण पार्थिवास्तमवारयन्	020a  
धनूंषि ते विधुन्वानाः शतशोऽथ सहस्रशः	020c  
अयोधयन्त राधेयं शक्रं दैत्यगणा इव	020e  
शरवर्षं तु तत्कर्णः पार्थिवैः समुदीरितम्	021a  
शरवर्षेण महता समन्ताद्व्यकिरत्प्रभो	021c  
तद्युद्धमभवत्तेषां कृतप्रतिकृतैषिणाम्	022a  
यथा देवासुरे युद्धे शक्रस्य सह दानवैः	022c  
तत्राद्भुतमपश्याम सूतपुत्रस्य लाघवम्	023a  
यदेनं समरे यत्ता नाप्नुवन्त परे युधि	023c  
निवार्य च शरौघांस्तान्पार्थिवानां महारथः	024a  
युगेष्वीषासु छत्रेषु ध्वजेषु च हयेषु च	024c  
आत्मनामाङ्कितान्बाणान्राधेयः प्राहिणोच्छितान्	024e  
ततस्ते व्याकुलीभूता राजानः कर्णपीडिताः	025a  
बभ्रमुस्तत्र तत्रैव गावः शीतार्दिता इव	025c  
हयानां वध्यमानानां गजानां रथिनां तथा	026a  
तत्र तत्राभ्यवेक्षामः सङ्घान्कर्णेन पातितान्	026c  
शिरोभिः पतितै राजन्बाहुभिश्च समन्ततः	027a  
आस्तीर्णा वसुधा सर्वा शूराणामनिवर्तिनाम्	027c  
हतैश्च हन्यमानैश्च निष्टनद्भिश्च सर्वशः	028a  
बभूवायोधनं रौद्रं वैवस्वतपुरोपमम्	028c  
ततो दुर्योधनो राजा दृष्ट्वा कर्णस्य विक्रमम्	029a  
अश्वत्थामानमासाद्य तदा वाक्यमुवाच ह	029c  
युध्यतेऽसौ रणे कर्णो दंशितः सर्वपार्थिवैः	030a  
पश्यैतां द्रवतीं सेनां कर्णसायकपीडिताम्	030c  
कार्त्तिकेयेन विध्वस्तामासुरीं पृतनामिव	030e  
दृष्ट्वैतां निर्जितां सेनां रणे कर्णेन धीमता	031a  
अभियात्येष बीभत्सुः सूतपुत्रजिघांसया	031c  
तद्यथा पश्यमानानां सूतपुत्रं महारथम्	032a  
न हन्यात्पाण्डवः सङ्ख्ये तथा नीतिर्विधीयताम्	032c  
ततो द्रौणिः कृपः शल्यो हार्दिक्यश्च महारथः	033a  
प्रत्युद्ययुस्तदा पार्थं सूतपुत्रपरीप्सया	033c  
आयान्तं दृश्य कौन्तेयं वृत्रं देवचमूमिव	034a  
प्रत्युद्ययौ तदा कर्णो यथा शक्रः प्रतापवान्	034c  
धृतराष्ट्र उवाच	035  
संरब्धं फल्गुनं दृष्ट्वा कालान्तकयमोपमम्	035a  
कर्णो वैकर्तनः सूत प्रत्यपद्यत्किमुत्तरम्	035c  
स ह्यस्पर्धत पार्थेन नित्यमेव महारथः	036a  
आशंसते च बीभत्सुं युद्धे जेतुं सुदारुणे	036c  
स तु तं सहसा प्राप्तं नित्यमत्यन्तवैरिणम्	037a  
कर्णो वैकर्तनः सूत किमुत्तरमपद्यत	037c  
सञ्जय उवाच	038  
आयान्तं पाण्डवं दृष्ट्वा गजः प्रतिगजं यथा	038a  
असम्भ्रान्ततरः कर्णः पर्त्युदीयाद्धनञ्जयम्	038c  
तमापतन्तं वेगेन वैकर्तनमजिह्मगैः	039a  
वारयामास तेजस्वी पाण्डवः शत्रुतापनः	039c  
तं कर्णः शरजालेन छादयामास मारिष	040a  
विव्याध च सुसङ्क्रुद्धः शरैस्त्रिभिरजिह्मगैः	040c  
तस्य तल्लाघवं पार्थो नामृष्यत महाबलः	041a  
तस्मै बाणाञ्शिलाधौतान्प्रसन्नाग्रानजिह्मगान्	041c  
प्राहिणोत्सूतपुत्राय त्रिंशतं शत्रुतापनः	042a  
विव्याध चैनं संरब्धो बाणेनैकेन वीर्यवान्	042c  
सव्ये भुजाग्रे बलवान्नाराचेन हसन्निव	043a  
तस्य विद्धस्य वेगेन कराच्चापं पपात ह	043c  
पुनरादाय तच्चापं निमेषार्धान्महाबलः	044a  
छादयामास बाणौघैः फल्गुनं कृतहस्तवत्	044c  
शरवृष्टिं तु तां मुक्तां सूतपुत्रेण भारत	045a  
व्यधमच्छरवर्षेण स्मयन्निव धनञ्जयः	045c  
तौ परस्परमासाद्य शरवर्षेण पार्थिव	046a  
छादयेतां महेष्वासौ कृतप्रतिकृतैषिणौ	046c  
तदद्भुतमभूद्युद्धं कर्णपाण्डवयोर्मृधे	047a  
क्रुद्धयोर्वाशिताहेतोर्वन्ययोर्गजयोरिव	047c  
ततः पार्थो महेष्वासो दृष्ट्वा कर्णस्य विक्रमम्	048a  
मुष्टिदेशे धनुस्तस्य चिच्छेद त्वरयान्वितः	048c  
अश्वांश्च चतुरो भल्लैरनयद्यमसादनम्	049a  
सारथेश्च शिरः कायादहरच्छत्रुतापनः	049c  
अथैनं छिन्नधन्वानं हताश्वं हतसारथिम्	050a  
विव्याध सायकैः पार्थश्चतुर्भिः पाण्डुनन्दनः	050c  
हताश्वात्तु रथात्तूर्णमवप्लुत्य नरर्षभः	051a  
आरुरोह रथं तूर्णं कृपस्य शरपीडितः	051c  
राधेयं निर्जितं दृष्ट्वा तावका भरतर्षभ	052a  
धनञ्जयशरैर्नुन्नाः प्राद्रवन्त दिशो दश	052c  
द्रवतस्तान्समालोक्य राजा दुर्योधनो नृप	053a  
निवर्तयामास तदा वाक्यं चेदमुवाच ह	053c  
अलं द्रुतेन वः शूरास्तिष्ठध्वं क्षत्रियर्षभाः	054a  
एष पार्थवधायाहं स्वयं गच्छामि संयुगे	054c  
अहं पार्थान्हनिष्यामि सपाञ्चालान्ससोमकान्	054e  
अद्य मे युध्यमानस्य सह गाण्डीवधन्वना	055a  
द्रक्ष्यन्ति विक्रमं पार्थाः कालस्येव युगक्षये	055c  
अद्य मद्बाणजालानि विमुक्तानि सहस्रशः	056a  
द्रक्ष्यन्ति समरे योधाः शलभानामिवायतीः	056c  
अद्य बाणमयं वर्षं सृजतो मम धन्विनः	057a  
जीमूतस्येव घर्मान्ते द्रक्ष्यन्ति युधि सैनिकाः	057c  
जेष्याम्यद्य रणे पार्थं सायकैर्नतपर्वभिः	058a  
तिष्ठध्वं समरे शूरा भयं त्यजत फल्गुनात्	058c  
न हि मद्वीर्यमासाद्य फल्गुनः प्रसहिष्यति	059a  
यथा वेलां समासाद्य सागरो मकरालयः	059c  
इत्युक्त्वा प्रययौ राजा सैन्येन महता वृतः	060a  
फल्गुनं प्रति दुर्धर्षः क्रोधसंरक्तलोचनः	060c  
तं प्रयान्तं महाबाहुं दृष्ट्वा शारद्वतस्तदा	061a  
अश्वत्थामानमासाद्य वाक्यमेतदुवाच ह	061c  
एष राजा महाबाहुरमर्षी क्रोधमूर्छितः	062a  
पतङ्गवृत्तिमास्थाय फल्गुनं योद्धुमिच्छति	062c  
यावन्नः पश्यमानानां प्राणान्पार्थेन सङ्गतः	063a  
न जह्यात्पुरुषव्याघ्रस्तावद्वारय कौरवम्	063c  
यावत्फल्गुनबाणानां गोचरं नाधिगच्छति	064a  
कौरवः पार्थिवो वीरस्तावद्वारय तं द्रुतम्	064c  
यावत्पार्थशरैर्घोरैर्निर्मुक्तोरगसन्निभैः	065a  
न भस्मीक्रियते राजा तावद्युद्धान्निवार्यताम्	065c  
अयुक्तमिव पश्यामि तिष्ठत्स्वस्मासु मानद	066a  
स्वयं युद्धाय यद्राजा पार्थं यात्यसहायवान्	066c  
दुर्लभं जीवितं मन्ये कौरव्यस्य किरीटिना	067a  
युध्यमानस्य पार्थेन शार्दूलेनेव हस्तिनः	067c  
मातुलेनैवमुक्तस्तु द्रौणिः शस्त्रभृतां वरः	068a  
दुर्योधनमिदं वाक्यं त्वरितं समभाषत	068c  
मयि जीवति गान्धारे न युद्धं गन्तुमर्हसि	069a  
मामनादृत्य कौरव्य तव नित्यं हितैषिणम्	069c  
न हि ते सम्भ्रमः कार्यः पार्थस्य विजयं प्रति	070a  
अहमावारयिष्यामि पार्थं तिष्ठ सुयोधन	070c  
दुर्योधन उवाच	071  
आचार्यः पाण्डुपुत्रान्वै पुत्रवत्परिरक्षति	071a  
त्वमप्युपेक्षां कुरुषे तेषु नित्यं द्विजोत्तम	071c  
मम वा मन्दभाग्यत्वान्मन्दस्ते विक्रमो युधि	072a  
धर्मराजप्रियार्थं वा द्रौपद्या वा न विद्म तत्	072c  
धिगस्तु मम लुब्धस्य यत्कृते सर्वबान्धवाः	073a  
सुखार्हाः परमं दुःखं प्राप्नुवन्त्यपराजिताः	073c  
को हि शस्त्रभृतां मुख्यो महेश्वरसमो युधि	074a  
शत्रून्न क्षपयेच्छक्तो यो न स्याद्गौतमीसुतः	074c  
अश्वत्थामन्प्रसीदस्व नाशयैतान्ममाहितान्	075a  
तवास्त्रगोचरे शक्ताः स्थातुं देवापि नानघ	075c  
पाञ्चालान्सोमकांश्चैव जहि द्रौणे सहानुगान्	076a  
वयं शेषान्हनिष्यामस्त्वयैव परिरक्षिताः	076c  
एते हि सोमका विप्र पाञ्चालाश्च यशस्विनः	077a  
मम सैन्येषु संरब्धा विचरन्ति दवाग्निवत्	077c  
तान्वारय महाबाहो केकयांश्च नरोत्तम	078a  
पुरा कुर्वन्ति निःशेषं रक्ष्यमाणाः किरीटिना	078c  
आदौ वा यदि वा पश्चात्तवेदं कर्म मारिष	079a  
त्वमुत्पन्नो महाबाहो पाञ्चालानां वधं प्रति	079c  
करिष्यसि जगत्सर्वमपाञ्चालं किलाच्युत	080a  
एवं सिद्धाब्रुवन्वाचो भविष्यति च तत्तथा	080c  
न तेऽस्त्रगोचरे शक्ताः स्थातुं देवाः सवासवाः	081a  
किमु पार्थाः सपाञ्चालाः सत्यमेतद्वचो मम	081c  
