001  सञ्जय उवाच
001a सौभद्रस्तु वचः श्रुत्वा धर्मराजस्य धीमतः
001c अचोदयत यन्तारं द्रोणानीकाय भारत
002a तेन सञ्चोद्यमानस्तु याहि याहीति सारथिः
002c प्रत्युवाच ततो राजन्नभिमन्युमिदं वचः
003a अतिभारोऽयमायुष्मन्नाहितस्त्वयि पाण्डवैः
003c सम्प्रधार्य क्षमं बुद्ध्या ततस्त्वं योद्धुमर्हसि
004a आचार्यो हि कृती द्रोणः परमास्त्रे कृतश्रमः
004c अत्यन्तसुखसंवृद्धस्त्वं च युद्धविशारदः
005a ततोऽभिमन्युः प्रहसन्सारथिं वाक्यमब्रवीत्
005c सारथे को न्वयं द्रोणः समग्रं क्षत्रमेव वा
006a ऐरावतगतं शक्रं सहामरगणैरहम्
006c योधयेयं रणमुखे न मे क्षत्रेऽद्य विस्मयः
006e न ममैतद्द्विषत्सैन्यं कलामर्हति षोडशीम्
007a अपि विश्वजितं विष्णुं मातुलं प्राप्य सूतज
007c पितरं चार्जुनं सङ्ख्ये न भीर्मामुपयास्यति
008a ततोऽभिमन्युस्तां वाचं कदर्थीकृत्य सारथेः
008c याहीत्येवाब्रवीदेनं द्रोणानीकाय माचिरम्
009a ततः सञ्चोदयामास हयानस्य त्रिहायनान्
009c नातिहृष्टमनाः सूतो हेमभाण्डपरिच्छदान्
010a ते प्रेषिताः सुमित्रेण द्रोणानीकाय वाजिनः
010c द्रोणमभ्यद्रवन्राजन्महावेगपराक्रमाः
011a तमुदीक्ष्य तथायान्तं सर्वे द्रोणपुरोगमाः
011c अभ्यवर्तन्त कौरव्याः पाण्डवाश्च तमन्वयुः
012a स कर्णिकारप्रवरोच्छ्रितध्वजः सुवर्णवर्मार्जुनिरर्जुनाद्वरः
012c युयुत्सया द्रोणमुखान्महारथान्समासदत्सिंहशिशुर्यथा गजान्
013a ते विंशतिपदे यत्ताः सम्प्रहारं प्रचक्रिरे
013c आसीद्गाङ्ग इवावर्तो मुहूर्तमुदधेरिव
014a शूराणां युध्यमानानां निघ्नतामितरेतरम्
014c सङ्ग्रामस्तुमुलो राजन्प्रावर्तत सुदारुणः
015a प्रवर्तमाने सङ्ग्रामे तस्मिन्नतिभयङ्करे
015c द्रोणस्य मिषतो व्यूहं भित्त्वा प्राविशदार्जुनिः
016a तं प्रविष्टं परान्घ्नन्तं शत्रुमध्ये महाबलम्
016c हस्त्यश्वरथपत्त्यौघाः परिवव्रुरुदायुधाः
017a नानावादित्रनिनदैः क्ष्वेडितोत्क्रुष्टगर्जितैः
017c हुङ्कारैः सिंहनादैश्च तिष्ठ तिष्ठेति निस्वनैः
018a घोरैर्हलहलाशब्दैर्मा गास्तिष्ठैहि मामिति
018c असावहममुत्रेति प्रवदन्तो मुहुर्मुहुः
019a बृंहितैः शिञ्जितैर्हासैः खुरनेमिस्वनैरपि
019c सन्नादयन्तो वसुधामभिदुद्रुवुरार्जुनिम्
020a तेषामापततां वीरः पूर्वं शीघ्रमथो दृढम्
020c क्षिप्रास्त्रो न्यवधीद्व्रातान्मर्मज्ञो मर्मभेदिभिः
021a ते हन्यमानाश्च तथा नानालिङ्गैः शितैः शरैः
021c अभिपेतुस्तमेवाजौ शलभा इव पावकम्
022a ततस्तेषां शरीरैश्च शरीरावयवैश्च सः
022c सन्तस्तार क्षितिं क्षिप्रं कुशैर्वेदिमिवाध्वरे
023a बद्धगोधाङ्गुलित्राणान्सशरावरकार्मुकान्
023c सासिचर्माङ्कुशाभीशून्सतोमरपरश्वधान्
024a सगुडायोमुखप्रासान्सर्ष्टितोमरपट्टिशान्
024c सभिण्डिपालपरिघान्सशक्तिवरकम्पनान्
025a सप्रतोदमहाशङ्खान्सकुन्तान्सकचग्रहान्
025c समुद्गरक्षेपणीयान्सपाशपरिघोपलान्
026a सकेयूराङ्गदान्बाहून्हृद्यगन्धानुलेपनान्
026c सञ्चिच्छेदार्जुनिर्वृत्तांस्त्वदीयानां सहस्रशः
027a तैः स्फुरद्भिर्महाराज शुशुभे लोहितोक्षितैः
027c पञ्चास्यैः पन्नगैश्छिन्नैर्गरुडेनेव मारिष
028a सुनासाननकेशान्तैरव्रणैश्चारुकुण्डलैः
028c सन्दष्टौष्ठपुटैः क्रोधात्क्षरद्भिः शोणितं बहु
029a चारुस्रङ्मुकुटोष्णीषैर्मणिरत्नविराजितैः
029c विनालनलिनाकारैर्दिवाकरशशिप्रभैः
030a हितप्रियंवदैः काले बहुभिः पुण्यगन्धिभिः
030c द्विषच्छिरोभिः पृथिवीमवतस्तार फाल्गुणिः
031a गन्धर्वनगराकारान्विधिवत्कल्पितान्रथान्
031c वीषामुखान्वित्रिवेणून्व्यस्तदण्डकबन्धुरान्
032a विजङ्घकूबराक्षांश्च विनेमीननरानपि
032c विचक्रोपस्करोपस्थान्भग्नोपकरणानपि
033a प्रशातितोपकरणान्हतयोधान्सहस्रशः
033c शरैर्विशकलीकुर्वन्दिक्षु सर्वास्वदृश्यत
034a पुनर्द्विपान्द्विपारोहान्वैजयन्त्यङ्कुशध्वजान्
034c तूणान्वर्माण्यथो कक्ष्या ग्रैवेयानथ कम्बलान्
035a घण्टाः शुण्डान्विषाणाग्रान्क्षुरपालान्पदानुगान्
035c शरैर्निशितधाराग्रैः शात्रवाणामशातयत्
036a वनायुजान्पार्वतीयान्काम्बोजारट्टबाह्लिकान्
036c स्थिरवालधिकर्णाक्षाञ्जवनान्साधुवाहिनः
037a स्वारूढाञ्शिक्षितैर्योधैः शक्त्यृष्टिप्रासयोधिभिः
037c विध्वस्तचामरकुथान्विप्रकीर्णप्रकीर्णकान्
038a निरस्तजिह्वानयनान्निष्कीर्णान्त्रयकृद्घनान्
038c हतारोहान्भिन्नभाण्डान्क्रव्यादगणमोदनान्
039a निकृत्तवर्मकवचाञ्शकृन्मूत्रासृगाप्लुतान्
039c निपातयन्नश्ववरांस्तावकान्सोऽभ्यरोचत
040a एको विष्णुरिवाचिन्त्यः कृत्वा प्राक्कर्म दुष्करम्
040c तथा विमथितं तेन त्र्यङ्गं तव बलं महत्
040e व्यहनत्स पदात्योघांस्त्वदीयानेव भारत
041a एवमेकेन तां सेनां सौभद्रेण शितैः शरैः
041c भृशं विप्रहतां दृष्ट्वा स्कन्देनेवासुरीं चमूम्
042a त्वदीयास्तव पुत्राश्च वीक्षमाणा दिशो दश
042c संशुष्कास्याश्चलन्नेत्राः प्रस्विन्ना लोमहर्षणाः
043a पलायनकृतोत्साहा निरुत्साहा द्विषज्जये
043c गोत्रनामभिरन्योन्यं क्रन्दन्तो जीवितैषिणः
044a हतान्पुत्रांस्तथा पितॄन्सुहृत्सम्बन्धिबान्धवान्
044c प्रातिष्ठन्त समुत्सृज्य त्वरयन्तो हयद्विपान्

