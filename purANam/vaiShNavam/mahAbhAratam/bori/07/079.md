सञ्जय उवाच	001  
तावकास्तु समीक्ष्यैव वृष्ण्यन्धककुरूत्तमौ	001a  
प्रागत्वरञ्जिघांसन्तस्तथैव विजयः परान्	001c  
सुवर्णचित्रैर्वैयाघ्रैः स्वनवद्भिर्महारथैः	002a  
दीपयन्तो दिशः सर्वा ज्वलद्भिरिव पावकैः	002c  
रुक्मपृष्ठैश्च दुष्प्रेक्ष्यैः कार्मुकैः पृथिवीपते	003a  
कूजद्भिरतुलान्नादान्रोषितैरुरगैरिव	003c  
भूरिश्रवाः शलः कर्णो वृषसेनो जयद्रथः	004a  
कृपश्च मद्रराजश्च द्रौणिश्च रथिनां वरः	004c  
ते पिबन्त इवाकाशमश्वैरष्टौ महारथाः	005a  
व्यराजयन्दश दिशो वैयाघ्रैर्हेमचन्द्रकैः	005c  
ते दंशिताः सुसंरब्धा रथैर्मेघौघनिस्वनैः	006a  
समावृण्वन्दिशः सर्वाः पार्थं च विशिखैः शितैः	006c  
कौलूतका हयाश्चित्रा वहन्तस्तान्महारथान्	007a  
व्यशोभन्त तदा शीघ्रा दीपयन्तो दिशो दश	007c  
आजानेयैर्महावेगैर्नानादेशसमुत्थितैः	008a  
पार्वतीयैर्नदीजैश्च सैन्धवैश्च हयोत्तमैः	008c  
कुरुयोधवरा राजंस्तव पुत्रं परीप्सवः	009a  
धनञ्जयरथं शीघ्रं सर्वतः समुपाद्रवन्	009c  
ते प्रगृह्य महाशङ्खान्दध्मुः पुरुषसत्तमाः	010a  
पूरयन्तो दिवं राजन्पृथिवीं च ससागराम्	010c  
तथैव दध्मतुः शङ्खौ वासुदेवधनञ्जयौ	011a  
प्रवरौ सर्वभूतानां सर्वशङ्खवरौ भुवि	011c  
देवदत्तं च कौन्तेयः पाञ्चजन्यं च केशवः	011e  
शब्दस्तु देवदत्तस्य धनञ्जयसमीरितः	012a  
पृथिवीं चान्तरिक्षं च दिशश्चैव समावृणोत्	012c  
तथैव पाञ्चजन्योऽपि वासुदेवसमीरितः	013a  
सर्वशब्दानतिक्रम्य पूरयामास रोदसी	013c  
तस्मिंस्तथा वर्तमाने दारुणे नादसङ्कुले	014a  
भीरूणां त्रासजनने शूराणां हर्षवर्धने	014c  
प्रवादितासु भेरीषु झर्झरेष्वानकेषु च	015a  
मृदङ्गेषु च राजेन्द्र वाद्यमानेष्वनेकशः	015c  
महारथसमाख्याता दुर्योधनहितैषिणः	016a  
अमृष्यमाणास्तं शब्दं क्रुद्धाः परमधन्विनः	016c  
नानादेश्या महीपालाः स्वसैन्यपरिरक्षिणः	016e  
अमर्षिता महाशङ्खान्दध्मुर्वीरा महारथाः	017a  
कृते प्रतिकरिष्यन्तः केशवस्यार्जुनस्य च	017c  
बभूव तव तत्सैन्यं शङ्खशब्दसमीरितम्	018a  
उद्विग्नरथनागाश्वमस्वस्थमिव चाभिभो	018c  
तत्प्रयुक्तमिवाकाशं शूरैः शङ्खनिनादितम्	019a  
बभूव भृशमुद्विग्नं निर्घातैरिव नादितम्	019c  
स शब्दः सुमहान्राजन्दिशः सर्वा व्यनादयत्	020a  
त्रासयामास तत्सैन्यं युगान्त इव सभृतः	020c  
ततो दुर्योधनोऽष्टौ च राजानस्ते महारथाः	021a  
जयद्रथस्य रक्षार्थं पाण्डवं पर्यवारयन्	021c  
ततो द्रौणिस्त्रिसप्तत्या वासुदेवमताडयत्	022a  
अर्जुनं च त्रिभिर्भल्लैर्ध्वजमश्वांश्च पञ्चभिः	022c  
तमर्जुनः पृषत्कानां शतैः षड्भिरताडयत्	023a  
अत्यर्थमिव सङ्क्रुद्धः प्रतिविद्धे जनार्दने	023c  
कर्णं द्वादशभिर्विद्ध्वा वृषसेनं त्रिभिस्तथा	024a  
शल्यस्य सशरं चापं मुष्टौ चिच्छेद वीर्यवान्	024c  
गृहीत्वा धनुरन्यत्तु शल्यो विव्याध पाण्डवम्	025a  
भूरिश्रवास्त्रिभिर्बाणैर्हेमपुङ्खैः शिलाशितैः	025c  
कर्णो द्वात्रिंशता चैव वृषसेनश्च पञ्चभिः	026a  
जयद्रथस्त्रिसप्तत्या कृपश्च दशभिः शरैः	026c  
मद्रराजश्च दशभिर्विव्यधुः फल्गुनं रणे	026e  
ततः शराणां षष्ट्या तु द्रौणिः पार्थमवाकिरत्	027a  
वासुदेवं च सप्तत्या पुनः पार्थं च पञ्चभिः	027c  
प्रहसंस्तु नरव्याघ्रः श्वेताश्वः कृष्णसारथिः	028a  
प्रत्यविध्यत्स तान्सर्वान्दर्शयन्पाणिलाघवम्	028c  
कर्णं द्वादशभिर्विद्ध्वा वृषसेनं त्रिभिः शरैः	029a  
शल्यस्य समरे चापं मुष्टिदेशे न्यकृन्तत	029c  
सौमदत्तिं त्रिभिर्विद्ध्वा शल्यं च दशभिः शरैः	030a  
शितैरग्निशिखाकारैर्द्रौणिं विव्याध चाष्टभिः	030c  
गौतमं पञ्चविंशत्या शैन्धवं च शतेन ह	031a  
पुनर्द्रौणिं च सप्तत्या शराणां सोऽभ्यताडयत्	031c  
भूरिश्रवास्तु सङ्क्रुद्धः प्रतोदं चिच्छिदे हरेः	032a  
अर्जुनं च त्रिसप्तत्या बाणानामाजघान ह	032c  
ततः शरशतैस्तीक्ष्णैस्तानरीञ्श्वेतवाहनः	033a  
प्रत्यषेधद्द्रुतं क्रुद्धो महावातो घनानिव	033c  
