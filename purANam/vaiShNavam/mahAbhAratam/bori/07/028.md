001  धृतराष्ट्र उवाच
001a तथा क्रुद्धः किमकरोद्भगदत्तस्य पाण्डवः
001c प्राग्ज्योतिषो वा पार्थस्य तन्मे शंस यथातथम्
002  सञ्जय उवाच
002a प्राग्ज्योतिषेण संसक्तावुभौ दाशार्हपाण्डवौ
002c मृत्योरिवान्तिकं प्राप्तौ सर्वभूतानि मेनिरे
003a तथा हि शरवर्षाणि पातयत्यनिशं प्रभो
003c भगदत्तो गजस्कन्धात्कृष्णयोः स्यन्दनस्थयोः
004a अथ कार्ष्णायसैर्बाणैः पूर्णकार्मुकनिःसृतैः
004c अविध्यद्देवकीपुत्रं हेमपुङ्खैः शिलाशितैः
005a अग्निस्पर्शसमास्तीक्ष्णा भगदत्तेन चोदिताः
005c निर्भिद्य देवकीपुत्रं क्षितिं जग्मुः शरास्ततः
006a तस्य पार्थो धनुश्छित्त्वा शरावापं निहत्य च
006c लाडयन्निव राजानं भगदत्तमयोधयत्
007a सोऽर्करश्मिनिभांस्तीक्ष्णांस्तोमरान्वै चतुर्दश
007c प्रेरयत्सव्यसाची तांस्त्रिधैकैकमथाच्छिनत्
008a ततो नागस्य तद्वर्म व्यधमत्पाकशासनिः
008c शरजालेन स बभौ व्यभ्रः पर्वतराडिव
009a ततः प्राग्ज्योतिषः शक्तिं हेमदण्डामयस्मयीम्
009c व्यसृजद्वासुदेवाय द्विधा तामर्जुनोऽच्छिनत्
010a ततश्छत्रं ध्वजं चैव छित्त्वा राज्ञोऽर्जुनः शरैः
010c विव्याध दशभिस्तूर्णमुत्स्मयन्पर्वताधिपम्
011a सोऽतिविद्धोऽर्जुनशरैः सुपुङ्खैः कङ्कपत्रिभिः
011c भगदत्तस्ततः क्रुद्धः पाण्डवस्य महात्मनः
012a व्यसृजत्तोमरान्मूर्ध्नि श्वेताश्वस्योन्ननाद च
012c तैरर्जुनस्य समरे किरीटं परिवर्तितम्
013a परिवृत्तं किरीटं तं यमयन्नेव फल्गुनः
013c सुदृष्टः क्रियतां लोक इति राजानमब्रवीत्
014a एवमुक्तस्तु सङ्क्रुद्धः शरवर्षेण पाण्डवम्
014c अभ्यवर्षत्सगोविन्दं धनुरादाय भास्वरम्
015a तस्य पार्थो धनुश्छित्त्वा तूणीरान्सन्निकृत्य च
015c त्वरमाणो द्विसप्तत्या सर्वमर्मस्वताडयत्
016a विद्धस्तथाप्यव्यथितो वैष्णवास्त्रमुदीरयन्
016c अभिमन्त्र्याङ्कुशं क्रुद्धो व्यसृजत्पाण्डवोरसि
017a विसृष्टं भगदत्तेन तदस्त्रं सर्वघातकम्
017c उरसा प्रतिजग्राह पार्थं सञ्छाद्य केशवः
018a वैजयन्त्यभवन्माला तदस्त्रं केशवोरसि
018c ततोऽर्जुनः क्लान्तमनाः केशवं प्रत्यभाषत
019a अयुध्यमानस्तुरगान्संयन्तास्मि जनार्दन
019c इत्युक्त्वा पुण्डरीकाक्ष प्रतिज्ञां स्वां न रक्षसि
020a यद्यहं व्यसनी वा स्यामशक्तो वा निवारणे
020c ततस्त्वयैवं कार्यं स्यान्न तु कार्यं मयि स्थिते
021a सबाणः सधनुश्चाहं ससुरासुरमानवान्
021c शक्तो लोकानिमाञ्जेतुं तच्चापि विदितं तव
022a ततोऽर्जुनं वासुदेवः प्रत्युवाचार्थवद्वचः
022c शृणु गुह्यमिदं पार्थ यथा वृत्तं पुरानघ
023a चतुर्मूर्तिरहं शश्वल्लोकत्राणार्थमुद्यतः
023c आत्मानं प्रविभज्येह लोकानां हितमादधे
024a एका मूर्तिस्तपश्चर्यां कुरुते मे भुवि स्थिता
024c अपरा पश्यति जगत्कुर्वाणं साध्वसाधुनी
025a अपरा कुरुते कर्म मानुषं लोकमाश्रिता
025c शेते चतुर्थी त्वपरा निद्रां वर्षसहस्रिकाम्
026a यासौ वर्षसहस्रान्ते मूर्तिरुत्तिष्ठते मम
026c वरार्हेभ्यो वराञ्श्रेष्ठांस्तस्मिन्काले ददाति सा
027a तं तु कालमनुप्राप्तं विदित्वा पृथिवी तदा
027c प्रायाचत वरं यं मां नरकार्थाय तं शृणु
028a देवानामसुराणां च अवध्यस्तनयोऽस्तु मे
028c उपेतो वैष्णवास्त्रेण तन्मे त्वं दातुमर्हसि
029a एवं वरमहं श्रुत्वा जगत्यास्तनये तदा
029c अमोघमस्त्रमददं वैष्णवं तदहं पुरा
030a अवोचं चैतदस्त्रं वै ह्यमोघं भवतु क्षमे
030c नरकस्याभिरक्षार्थं नैनं कश्चिद्वधिष्यति
031a अनेनास्त्रेण ते गुप्तः सुतः परबलार्दनः
031c भविष्यति दुराधर्षः सर्वलोकेषु सर्वदा
032a तथेत्युक्त्वा गता देवी कृतकामा मनस्विनी
032c स चाप्यासीद्दुराधर्षो नरकः शत्रुतापनः
033a तस्मात्प्राग्ज्योतिषं प्राप्तं तदस्त्रं पार्थ मामकम्
033c नास्यावध्योऽस्ति लोकेषु सेन्द्ररुद्रेषु मारिष
034a तन्मया त्वत्कृतेनैतदन्यथा व्यपनाशितम्
034c वियुक्तं परमास्त्रेण जहि पार्थ महासुरम्
035a वैरिणं युधि दुर्धर्षं भगदत्तं सुरद्विषम्
035c यथाहं जघ्निवान्पूर्वं हितार्थं नरकं तथा
036a एवमुक्तस्ततः पार्थः केशवेन महात्मना
036c भगदत्तं शितैर्बाणैः सहसा समवाकिरत्
037a ततः पार्थो महाबाहुरसम्भ्रान्तो महामनाः
037c कुम्भयोरन्तरे नागं नाराचेन समार्पयत्
038a समासाद्य तु तं नागं बाणो वज्र इवाचलम्
038c अभ्यगात्सह पुङ्खेन वल्मीकमिव पन्नगः
039a स तु विष्टभ्य गात्राणि दन्ताभ्यामवनिं ययौ
039c नदन्नार्तस्वरं प्राणानुत्ससर्ज महाद्विपः
040a ततश्चन्द्रार्धबिम्बेन शरेण नतपर्वणा
040c बिभेद हृदयं राज्ञो भगदत्तस्य पाण्डवः
041a स भिन्नहृदयो राजा भगदत्तः किरीटिना
041c शरासनं शरांश्चैव गतासुः प्रमुमोच ह
042a शिरसस्तस्य विभ्रष्टः पपात च वराङ्कुशः
042c नालताडनविभ्रष्टं पलाशं नलिनादिव
043a स हेममाली तपनीयभाण्डात्पपात नागाद्गिरिसन्निकाशात्
043c सुपुष्पितो मारुतवेगरुग्णो महीधराग्रादिव कर्णिकारः
044a निहत्य तं नरपतिमिन्द्रविक्रमं सखायमिन्द्रस्य तथैन्द्रिराहवे
044c ततोऽपरांस्तव जयकाङ्क्षिणो नरान्बभञ्ज वायुर्बलवान्द्रुमानिव

