सञ्जय उवाच	001  
अलम्बुसं तथा युद्धे विचरन्तमभीतवत्	001a  
हैडिम्बः प्रययौ तूर्णं विव्याध च शितैः शरैः	001c  
तयोः प्रतिभयं युद्धमासीद्राक्षससिंहयोः	002a  
कुर्वतोर्विविधा मायाः शक्रशम्बरयोरिव	002c  
अलम्बुसो भृशं क्रुद्धो घटोत्कचमताडयत्	003a  
घटोत्कचस्तु विंशत्या नाराचानां स्तनान्तरे	003c  
अलम्बुसमथो विद्ध्वा सिंहवद्व्यनदन्मुहुः	003e  
तथैवालम्बुसो राजन्हैडिम्बं युद्धदुर्मदम्	004a  
विद्ध्वा विद्ध्वानदद्धृष्टः पूरयन्खं समन्ततः	004c  
तथा तौ भृशसङ्क्रुद्धौ राक्षसेन्द्रौ महाबलौ	005a  
निर्विशेषमयुध्येतां मायाभिरितरेतरम्	005c  
मायाशतसृजौ दृप्तौ मोहयन्तौ परस्परम्	006a  
मायायुद्धे सुकुशलौ मायायुद्धमयुध्यताम्	006c  
यां यां घटोत्कचो युद्धे मायां दर्शयते नृप	007a  
तां तामलम्बुसो राजन्माययैव निजघ्निवान्	007c  
तं तथा युध्यमानं तु मायायुद्धविशारदम्	008a  
अलम्बुसं राक्षसेन्द्रं दृष्ट्वाक्रुध्यन्त पाण्डवाः	008c  
त एनं भृशसङ्क्रुद्धाः सर्वतः प्रवरा रथैः	009a  
अभ्यद्रवन्त सङ्क्रुद्धा भीमसेनादयो नृप	009c  
त एनं कोष्ठकीकृत्य रथवंशेन मारिष	010a  
सर्वतो व्यकिरन्बाणैरुल्काभिरिव कुञ्जरम्	010c  
स तेषामस्त्रवेगं तं प्रतिहत्यास्त्रमायया	011a  
तस्माद्रथव्रजान्मुक्तो वनदाहादिव द्विपः	011c  
स विस्फार्य धनुर्घोरमिन्द्राशनिसमस्वनम्	012a  
मारुतिं पञ्चविंशत्या भैमसेनिं च पञ्चभिः	012c  
युधिष्ठिरं त्रिभिर्विद्ध्वा सहदेवं च सप्तभिः	012e  
नकुलं च त्रिसप्तत्या द्रौपदेयांश्च मारिष	013a  
पञ्चभिः पञ्चभिर्विद्ध्वा घोरं नादं ननाद ह	013c  
तं भीमसेनो नवभिः सहदेवश्च पञ्चभिः	014a  
युधिष्ठिरः शतेनैव राक्षसं प्रत्यविध्यत	014c  
नकुलश्च चतुःषष्ट्या द्रौपदेयास्त्रिभिस्त्रिभिः	014e  
हैडिम्बो राक्षसं विद्ध्वा युद्धे पञ्चाशता शरैः	015a  
पुनर्विव्याध सप्तत्या ननाद च महाबलः	015c  
सोऽतिविद्धो महेष्वासः सर्वतस्तैर्महारथैः	016a  
प्रतिविव्याध तान्सर्वान्पञ्चभिः पञ्चभिः शरैः	016c  
तं क्रुद्धं राक्षसं युद्धे प्रतिक्रुद्धस्तु राक्षसः	017a  
हैडिम्बो भरतश्रेष्ठ शरैर्विव्याध सप्तभिः	017c  
सोऽतिविद्धो बलवता राक्षसेन्द्रो महाबलः	018a  
व्यसृजत्सायकांस्तूर्णं स्वर्णपुङ्खाञ्शिलाशितान्	018c  
ते शरा नतपर्वाणो विविशू राक्षसं तदा	019a  
रुषिताः पन्नगा यद्वद्गिरिमुग्रा महाबलाः	019c  
ततस्ते पाण्डवा राजन्समन्तान्निशिताञ्शरान्	020a  
प्रेषयामासुरुद्विग्ना हैडिम्बश्च घटोत्कचः	020c  
स वध्यमानः समरे पाण्डवैर्जितकाशिभिः	021a  
दग्धाद्रिकूटशृङ्गाभं भिन्नाञ्जनचयोपमम्	021c  
समुत्क्षिप्य च बाहुभ्यामाविध्य च पुनः पुनः	022a  
निष्पिपेष क्षितौ क्षिप्रं पूर्णकुम्भमिवाश्मनि	022c  
बललाघवसम्पन्नः सम्पन्नो विक्रमेण च	023a  
भैमसेनी रणे क्रुद्धः सर्वसैन्यान्यभीषयत्	023c  
स विस्फुटितसर्वाङ्गश्चूर्णितास्थिविभूषणः	024a  
घटोत्कचेन वीरेण हतः सालकटङ्कटः	024c  
ततः सुमनसः पार्था हते तस्मिन्निशाचरे	025a  
चुक्रुशुः सिंहनादांश्च वासांस्यादुधुवुश्च ह	025c  
तावकाश्च हतं दृष्ट्वा राक्षसेन्द्रं महाबलम्	026a  
अलम्बुसं भीमरूपं विशीर्णमिव पर्वतम्	026c  
हाहाकारमकुर्वन्त सैन्यानि भरतर्षभ	026e  
जनाश्च तद्ददृशिरे रक्षः कौतूहलान्विताः	027a  
यदृच्छया निपतितं भूमावङ्गारकं यथा	027c  
घटोत्कचस्तु तद्धत्वा रक्षो बलवतां वरम्	028a  
मुमोच बलवन्नादं बलं हत्वेव वासवः	028c  
स पूज्यमानः पितृभिः सबान्धवैर्घटोत्कचः कर्मणि दुष्करे कृते	029a  
रिपुं निहत्याभिननन्द वै तदा अलम्बुसं पक्वमलम्बुसं यथा	029c  
ततो निनादः सुमहान्समुत्थितः सशङ्खनानाविधबाणघोषवान्	030a  
निशम्य तं प्रत्यनदंस्तु कौरवास्ततो ध्वनिर्भुवनमथास्पृशद्भृशम्	030c  
