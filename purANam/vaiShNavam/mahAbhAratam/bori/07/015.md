001  सञ्जय उवाच
001a तद्बलं सुमहद्दीर्णं त्वदीयं प्रेक्ष्य वीर्यवान्
001c दधारैको रणे पाण्डून्वृषसेनोऽस्त्रमायया
002a शरा दश दिशो मुक्ता वृषसेनेन मारिष
002c विचेरुस्ते विनिर्भिद्य नरवाजिरथद्विपान्
003a तस्य दीप्ता महाबाणा विनिश्चेरुः सहस्रशः
003c भानोरिव महाबाहो ग्रीष्मकाले मरीचयः
004a तेनार्दिता महाराज रथिनः सादिनस्तथा
004c निपेतुरुर्व्यां सहसा वातनुन्ना इव द्रुमाः
005a हयौघांश्च रथौघांश्च गजौघांश्च समन्ततः
005c अपातयद्रणे राजञ्शतशोऽथ सहस्रशः
006a दृष्ट्वा तमेवं समरे विचरन्तमभीतवत्
006c सहिताः सर्वराजानः परिवव्रुः समन्ततः
007a नाकुलिस्तु शतानीको वृषसेनं समभ्ययात्
007c विव्याध चैनं दशभिर्नाराचैर्मर्मभेदिभिः
008a तस्य कर्णात्मजश्चापं छित्त्वा केतुमपातयत्
008c तं भ्रातरं परीप्सन्तो द्रौपदेयाः समभ्ययुः
009a कर्णात्मजं शरव्रातैश्चक्रुश्चादृश्यमञ्जसा
009c तान्नदन्तोऽभ्यधावन्त द्रोणपुत्रमुखा रथाः
010a छादयन्तो महाराज द्रौपदेयान्महारथान्
010c शरैर्नानाविधैस्तूर्णं पर्वताञ्जलदा इव
011a तान्पाण्डवाः प्रत्यगृह्णंस्त्वरिताः पुत्रगृद्धिनः
011c पाञ्चालाः केकया मत्स्याः सृञ्जयाश्चोद्यतायुधाः
012a तद्युद्धमभवद्घोरं तुमुलं लोमहर्षणम्
012c त्वदीयैः पाण्डुपुत्राणां देवानामिव दानवैः
013a एवमुत्तमसंरम्भा युयुधुः कुरुपाण्डवाः
013c परस्परमुदीक्षन्तः परस्परकृतागसः
014a तेषां ददृशिरे कोपाद्वपूंष्यमिततेजसाम्
014c युयुत्सूनामिवाकाशे पतत्रिवरभोगिनाम्
015a भीमकर्णकृपद्रोणद्रौणिपार्षतसात्यकैः
015c बभासे स रणोद्देशः कालसूर्यैरिवोदितैः
016a तदासीत्तुमुलं युद्धं निघ्नतामितरेतरम्
016c महाबलानां बलिभिर्दानवानां यथा सुरैः
017a ततो युधिष्ठिरानीकमुद्धूतार्णवनिस्वनम्
017c त्वदीयमवधीत्सैन्यं सम्प्रद्रुतमहारथम्
018a तत्प्रभग्नं बलं दृष्ट्वा शत्रुभिर्भृशमर्दितम्
018c अलं द्रुतेन वः शूरा इति द्रोणोऽभ्यभाषत
019a ततः शोणहयः क्रुद्धश्चतुर्दन्त इव द्विपः
019c प्रविश्य पाण्डवानीकं युधिष्ठिरमुपाद्रवत्
020a तमविध्यच्छितैर्बाणैः कङ्कपत्रैर्युधिष्ठिरः
020c तस्य द्रोणो धनुश्छित्त्वा तं द्रुतं समुपाद्रवत्
021a चक्ररक्षः कुमारस्तु पाञ्चालानां यशस्करः
021c दधार द्रोणमायान्तं वेलेव सरितां पतिम्
022a द्रोणं निवारितं दृष्ट्वा कुमारेण द्विजर्षभम्
022c सिंहनादरवो ह्यासीत्साधु साध्विति भाषताम्
023a कुमारस्तु ततो द्रोणं सायकेन महाहवे
023c विव्याधोरसि सङ्क्रुद्धः सिंहवच्चानदन्मुहुः
024a संवार्य तु रणे द्रोणः कुमारं वै महाबलः
024c शरैरनेकसाहस्रैः कृतहस्तो जितक्लमः
025a तं शूरमार्यव्रतिनमस्त्रार्थकृतनिश्रमम्
025c चक्ररक्षमपामृद्नात्कुमारं द्विजसत्तमः
026a स मध्यं प्राप्य सेनायाः सर्वाः परिचरन्दिशः
026c तव सैन्यस्य गोप्तासीद्भारद्वाजो रथर्षभः
027a शिखण्डिनं द्वादशभिर्विंशत्या चोत्तमौजसम्
027c नकुलं पञ्चभिर्विद्ध्वा सहदेवं च सप्तभिः
028a युधिष्ठिरं द्वादशभिर्द्रौपदेयांस्त्रिभिस्त्रिभिः
028c सात्यकिं पञ्चभिर्विद्ध्वा मत्स्यं च दशभिः शरैः
029a व्यक्षोभयद्रणे योधान्यथामुख्यानभिद्रवन्
029c अभ्यवर्तत सम्प्रेप्सुः कुन्तीपुत्रं युधिष्ठिरम्
030a युगन्धरस्ततो राजन्भारद्वाजं महारथम्
030c वारयामास सङ्क्रुद्धं वातोद्धूतमिवार्णवम्
031a युधिष्ठिरं स विद्ध्वा तु शरैः सन्नतपर्वभिः
031c युगन्धरं च भल्लेन रथनीडादपाहरत्
032a ततो विराटद्रुपदौ केकयाः सात्यकिः शिबिः
032c व्याघ्रदत्तश्च पाञ्चाल्यः सिंहसेनश्च वीर्यवान्
033a एते चान्ये च बहवः परीप्सन्तो युधिष्ठिरम्
033c आवव्रुस्तस्य पन्थानं किरन्तः सायकान्बहून्
034a व्याघ्रदत्तश्च पाञ्चाल्यो द्रोणं विव्याध मार्गणैः
034c पञ्चाशद्भिः शितै राजंस्तत उच्चुक्रुशुर्जनाः
035a त्वरितं सिंहसेनस्तु द्रोणं विद्ध्वा महारथम्
035c प्राहसत्सहसा हृष्टस्त्रासयन्वै यतव्रतम्
036a ततो विस्फार्य नयने धनुर्ज्यामवमृज्य च
036c तलशब्दं महत्कृत्वा द्रोणस्तं समुपाद्रवत्
037a ततस्तु सिंहसेनस्य शिरः कायात्सकुण्डलम्
037c व्याघ्रदत्तस्य चाक्रम्य भल्लाभ्यामहरद्बली
038a तान्प्रमृद्य शरव्रातैः पाण्डवानां महारथान्
038c युधिष्ठिरसमभ्याशे तस्थौ मृत्युरिवान्तकः
039a ततोऽभवन्महाशब्दो राजन्यौधिष्ठिरे बले
039c हृतो राजेति योधानां समीपस्थे यतव्रते
040a अब्रुवन्सैनिकास्तत्र दृष्ट्वा द्रोणस्य विक्रमम्
040c अद्य राजा धार्तराष्ट्रः कृतार्थो वै भविष्यति
040e आगमिष्यति नो नूनं धार्तराष्ट्रस्य संयुगे
041a एवं सञ्जल्पतां तेषां तावकानां महारथः
041c आयाज्जवेन कौन्तेयो रथघोषेण नादयन्
042a शोणितोदां रथावर्तां कृत्वा विशसने नदीम्
042c शूरास्थिचयसङ्कीर्णां प्रेतकूलापहारिणीम्
043a तां शरौघमहाफेनां प्रासमत्स्यसमाकुलाम्
043c नदीमुत्तीर्य वेगेन कुरून्विद्राव्य पाण्डवः
044a ततः किरीटी सहसा द्रोणानीकमुपाद्रवत्
044c छादयन्निषुजालेन महता मोहयन्निव
045a शीघ्रमभ्यस्यतो बाणान्सन्दधानस्य चानिशम्
045c नान्तरं ददृशे कश्चित्कौन्तेयस्य यशस्विनः
046a न दिशो नान्तरिक्षं च न द्यौर्नैव च मेदिनी
046c अदृश्यत महाराज बाणभूतमिवाभवत्
047a नादृश्यत तदा राजंस्तत्र किञ्चन संयुगे
047c बाणान्धकारे महति कृते गाण्डीवधन्वना
048a सूर्ये चास्तमनुप्राप्ते रजसा चाभिसंवृते
048c नाज्ञायत तदा शत्रुर्न सुहृन्न च किञ्चन
049a ततोऽवहारं चक्रुस्ते द्रोणदुर्योधनादयः
049c तान्विदित्वा भृशं त्रस्तानयुद्धमनसः परान्
050a स्वान्यनीकानि बीभत्सुः शनकैरवहारयत्
050c ततोऽभितुष्टुवुः पार्थं प्रहृष्टाः पाण्डुसृञ्जयाः
050e पाञ्चालाश्च मनोज्ञाभिर्वाग्भिः सूर्यमिवर्षयः
051a एवं स्वशिबिरं प्रायाज्जित्वा शत्रून्धनञ्जयः
051c पृष्ठतः सर्वसैन्यानां मुदितो वै सकेशवः
052a मसारगल्वर्कसुवर्णरूप्यैर्वज्रप्रवालस्फटिकैश्च मुख्यैः
052c चित्रे रथे पाण्डुसुतो बभासे नक्षत्रचित्रे वियतीव चन्द्रः

