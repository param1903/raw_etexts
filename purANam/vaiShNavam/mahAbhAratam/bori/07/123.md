धृतराष्ट्र उवाच	001  
तथा गतेषु शूरेषु तेषां मम च सञ्जय	001a  
किं वै भीमस्तदाकार्षीत्तन्ममाचक्ष्व सञ्जय	001c  
सञ्जय उवाच	002  
विरथो भीमसेनो वै कर्णवाक्शल्यपीडितः	002a  
अमर्षवशमापन्नः फल्गुनं वाक्यमब्रवीत्	002c  
पुनः पुनस्तूबरक मूढ औदरिकेति च	003a  
अकृतास्त्रक मा योधीर्बाल सङ्ग्रामकातर	003c  
इति मामब्रवीत्कर्णः पश्यतस्ते धनञ्जय	004a  
एवं वक्ता च मे वध्यस्तेन चोक्तोऽस्मि भारत	004c  
एतद्व्रतं महाबाहो त्वया सह कृतं मया	005a  
यथैतन्मम कौन्तेय तथा तव न संशयः	005c  
तद्वधाय नरश्रेष्ठ स्मरैतद्वचनं मम	006a  
यथा भवति तत्सत्यं तथा कुरु धनञ्जय	006c  
तच्छ्रुत्वा वचनं तस्य भीमस्यामितविक्रमः	007a  
ततोऽर्जुनोऽब्रवीत्कर्णं किञ्चिदभ्येत्य संयुगे	007c  
कर्ण कर्ण वृथादृष्टे सूतपुत्रात्मसंस्तुत	008a  
अधर्मबुद्धे शृणु मे यत्त्वा वक्ष्यामि साम्प्रतम्	008c  
द्विविधं कर्म शूराणां युद्धे जयपराजयौ	009a  
तौ चाप्यनित्यौ राधेय वासवस्यापि युध्यतः	009c  
मुमूर्षुर्युयुधानेन विरथोऽसि विसर्जितः	010a  
यदृच्छया भीमसेनं विरथं कृतवानसि	010c  
अधर्मस्त्वेष राधेय यत्त्वं भीममवोचथाः	011a  
युद्धधर्मं विजानन्वै युध्यन्तमपलायिनम्	011c  
पूरयन्तं यथाशक्ति शूरकर्माहवे तथा	011e  
पश्यतां सर्वसैन्यानां केशवस्य ममैव च	012a  
विरथो भीमसेनेन कृतोऽसि बहुशो रणे	012c  
न च त्वां परुषं किञ्चिदुक्तवान्पण्डुनन्दनः	012e  
यस्मात्तु बहु रूक्षं च श्रावितस्ते वृकोदरः	013a  
परोक्षं यच्च सौभद्रो युष्माभिर्निहतो मम	013c  
तस्मादस्यावलेपस्य सद्यः फलमवाप्नुहि	014a  
त्वया तस्य धनुश्छिन्नमात्मनाशाय दुर्मते	014c  
तस्माद्वध्योऽसि मे मूढ सभृत्यबलवाहनः	015a  
कुरु त्वं सर्वकृत्यानि महत्ते भयमागतम्	015c  
हन्तास्मि वृषसेनं ते प्रेक्षमाणस्य संयुगे	016a  
ये चान्येऽप्युपयास्यन्ति बुद्धिमोहेन मां नृपाः	016c  
तांश्च सर्वान्हनिष्यामि सत्येनायुधमालभे	016e  
त्वां च मूढाकृतप्रज्ञमतिमानिनमाहवे	017a  
दृष्ट्वा दुर्योधनो मन्दो भृशं तप्स्यति पातितम्	017c  
अर्जुनेन प्रतिज्ञाते वधे कर्णसुतस्य तु	018a  
महान्सुतुमुलः शब्दो बभूव रथिनां तदा	018c  
तस्मिन्नाकुलसङ्ग्रामे वर्तमाने महाभये	019a  
मन्दरश्मिः सहस्रांशुरस्तं गिरिमुपागमत्	019c  
ततो राजन्हृषीकेशः सङ्ग्रामशिरसि स्थितम्	020a  
तीर्णप्रतिज्ञं बीभत्सुं परिष्वज्येदमब्रवीत्	020c  
दिष्ट्या सम्पादिता जिष्णो प्रतिज्ञा महती त्वया	021a  
दिष्ट्या च निहतः पापो वृद्धक्षत्रः सहात्मजः	021c  
धार्तराष्ट्रबलं प्राप्य देवसेनापि भारत	022a  
सीदेत समरे जिष्णो नात्र कार्या विचारणा	022c  
न तं पश्यामि लोकेषु चिन्तयन्पुरुषं क्वचित्	023a  
त्वदृते पुरुषव्याघ्र य एतद्योधयेद्बलम्	023c  
महाप्रभावा बहवस्त्वया तुल्याधिकापि वा	024a  
समेताः पृथिवीपाला धार्तराष्ट्रस्य कारणात्	024c  
ते त्वां प्राप्य रणे क्रुद्धं नाभ्यवर्तन्त दंशिताः	024e  
तव वीर्यं बलं चैव रुद्रशक्रान्तकोपमम्	025a  
नेदृशं शक्नुयात्कश्चिद्रणे कर्तुं पराक्रमम्	025c  
यादृशं कृतवानद्य त्वमेकः शत्रुतापनः	025e  
एवमेव हते कर्णे सानुबन्धे दुरात्मनि	026a  
वर्धयिष्यामि भूयस्त्वां विजितारिं हतद्विषम्	026c  
तमर्जुनः प्रत्युवाच प्रसादात्तव माधव	027a  
प्रतिज्ञेयं मयोत्तीर्णा विबुधैरपि दुस्तरा	027c  
अनाश्चर्यो जयस्तेषां येषां नाथोऽसि माधव	028a  
त्वत्प्रसादान्महीं कृत्स्नां सम्प्राप्स्यति युधिष्ठिरः	028c  
तवैव भारो वार्ष्णेय तवैव विजयः प्रभो	029a  
वर्धनीयास्तव वयं प्रेष्याश्च मधुसूदन	029c  
एवमुक्तः स्मयन्कृष्णः शनकैर्वाहयन्हयान्	030a  
दर्शयामास पार्थाय क्रूरमायोधनं महत्	030c  
श्रीकृष्ण उवाच	031  
प्रार्थयन्तो जयं युद्धे प्रथितं च महद्यशः	031a  
पृथिव्यां शेरते शूराः पार्थिवास्त्वच्छरैर्हताः	031c  
विकीर्णशस्त्राभरणा विपन्नाश्वरथद्विपाः	032a  
सञ्छिन्नभिन्नवर्माणो वैक्लव्यं परमं गताः	032c  
ससत्त्वा गतसत्त्वाश्च प्रभया परया युताः	033a  
सजीवा इव लक्ष्यन्ते गतसत्त्वा नराधिपाः	033c  
तेषां शरैः स्वर्णपुङ्खैः शस्त्रैश्च विविधैः शितैः	034a  
वाहनैरायुधैश्चैव सम्पूर्णां पश्य मेदिनीम्	034c  
वर्मभिश्चर्मभिर्हारैः शिरोभिश्च सकुण्डलैः	035a  
उष्णीषैर्मुकुटैः स्रग्भिश्चूडामणिभिरम्बरैः	035c  
कण्ठसूत्रैरङ्गदैश्च निष्कैरपि च सुप्रभैः	036a  
अन्यैश्चाभरणैश्चित्रैर्भाति भारत मेदिनी	036c  
चामरैर्व्यजनैश्चित्रैर्ध्वजैश्चाश्वरथद्विपैः	037a  
विविधैश्च परिस्तोमैरश्वानां च प्रकीर्णकैः	037c  
कुथाभिश्च विचित्राभिर्वरूथैश्च महाधनैः	038a  
संस्तीर्णां वसुधां पश्य चित्रपट्टैरिवावृताम्	038c  
नागेभ्यः पतितानन्यान्कल्पितेभ्यो द्विपैः सह	039a  
सिंहान्वज्रप्रणुन्नेभ्यो गिर्यग्रेभ्य इव च्युतान्	039c  
संस्यूतान्वाजिभिः सार्धं धरण्यां पश्य चापरान्	040a  
पदातिसादिसङ्घांश्च क्षतजौघपरिप्लुतान्	040c  
सञ्जय उवाच	041  
एवं सन्दर्शयन्कृष्णो रणभूमिं किरीटिनः	041a  
स्वैः समेतः स मुदितः पाञ्चजन्यं व्यनादयत्	041c  
