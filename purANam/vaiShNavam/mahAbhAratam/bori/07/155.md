001  सञ्जय उवाच
001a हैडिम्बं निहतं दृष्ट्वा विकीर्णमिव पर्वतम्
001c पाण्डवा दीनमनसः सर्वे बाष्पाकुलेक्षणाः
002a वासुदेवस्तु हर्षेण महताभिपरिप्लुतः
002c ननाद सिंहवन्नादं व्यथयन्निव भारत
002e विनद्य च महानादं पर्यष्वजत फल्गुनम्
003a स विनद्य महानादमभीशून्सन्नियम्य च
003c ननर्त हर्षसंवीतो वातोद्धूत इव द्रुमः
004a ततो विनिर्भ्राम्य पुनः पार्थमास्फोट्य चासकृत्
004c रथोपस्थगतो भीमं प्राणदत्पुनरच्युतः
005a प्रहृष्टमनसं ज्ञात्वा वासुदेवं महाबलम्
005c अब्रवीदर्जुनो राजन्नातिहृष्टमना इव
006a अतिहर्षोऽयमस्थाने तवाद्य मधुसूदन
006c शोकस्थाने परे प्राप्ते हैडिम्बस्य वधेन वै
007a विमुखानि च सैन्यानि हतं दृष्ट्वा घटोत्कचम्
007c वयं च भृशमाविग्ना हैडिम्बस्य निपातनात्
008a नैतत्कारणमल्पं हि भविष्यति जनार्दन
008c तदद्य शंस मे पृष्टः सत्यं सत्यवतां वर
009a यद्येतन्न रहस्यं ते वक्तुमर्हस्यरिन्दम
009c धैर्यस्य वैकृतं ब्रूहि त्वमद्य मधुसूदन
010a समुद्रस्येव सङ्क्षोभो मेरोरिव विसर्पणम्
010c तथैतल्लाघवं मन्ये तव कर्म जनार्दन
011  वासुदेव उवाच
011a अतिहर्षमिमं प्राप्तं शृणु मे त्वं धनञ्जय
011c अतीव मनसः सद्यः प्रसादकरमुत्तमम्
012a शक्तिं घटोत्कचेनेमां व्यंसयित्वा महाद्युते
012c कर्णं निहतमेवाजौ विद्धि सद्यो धनञ्जय
013a शक्तिहस्तं पुनः कर्णं को लोकेऽस्ति पुमानिह
013c य एनमभितस्तिष्ठेत्कार्त्तिकेयमिवाहवे
014a दिष्ट्यापनीतकवचो दिष्ट्यापहृतकुण्डलः
014c दिष्ट्या च व्यंसिता शक्तिरमोघास्य घटोत्कचे
015a यदि हि स्यात्सकवचस्तथैव च सकुण्डलः
015c सामरानपि लोकांस्त्रीनेकः कर्णो जयेद्बली
016a वासवो वा कुबेरो वा वरुणो वा जलेश्वरः
016c यमो वा नोत्सहेत्कर्णं रणे प्रतिसमासितुम्
017a गाण्डीवमायम्य भवांश्चक्रं वाहं सुदर्शनम्
017c न शक्तौ स्वो रणे जेतुं तथायुक्तं नरर्षभम्
018a त्वद्धितार्थं तु शक्रेण मायया हृतकुण्डलः
018c विहीनकवचश्चायं कृतः परपुरञ्जयः
019a उत्कृत्य कवचं यस्मात्कुण्डले विमले च ते
019c प्रादाच्छक्राय कर्णो वै तेन वैकर्तनः स्मृतः
020a आशीविष इव क्रुद्धः स्तम्भितो मन्त्रतेजसा
020c तथाद्य भाति कर्णो मे शान्तज्वाल इवानलः
021a यदा प्रभृति कर्णाय शक्तिर्दत्ता महात्मना
021c वासवेन महाबाहो प्राप्ता यासौ घटोत्कचे
022a कुण्डलाभ्यां निमायाथ दिव्येन कवचेन च
022c तां प्राप्यामन्यत वृषा सततं त्वां हतं रणे
023a एवं गतेऽपि शक्योऽयं हन्तुं नान्येन केनचित्
023c ऋते त्वा पुरुषव्याघ्र शपे सत्येन चानघ
024a ब्रह्मण्यः सत्यवादी च तपस्वी नियतव्रतः
024c रिपुष्वपि दयावांश्च तस्मात्कर्णो वृषा स्मृतः
025a युद्धशौण्डो महाबाहुर्नित्योद्यतशरासनः
025c केसरीव वने मर्दन्मत्तमातङ्गयूथपान्
025e विमदान्रथशार्दूलान्कुरुते रणमूर्धनि
026a मध्यङ्गत इवादित्यो यो न शक्यो निरीक्षितुम्
026c त्वदीयैः पुरुषव्याघ्र योधमुख्यैर्महात्मभिः
026e शरजालसहस्रांशुः शरदीव दिवाकरः
027a तपान्ते तोयदो यद्वच्छरधाराः क्षरत्यसौ
027c दिव्यास्त्रजलदः कर्णः पर्जन्य इव वृष्टिमान्
027e सोऽद्य मानुषतां प्राप्तो विमुक्तः शक्रदत्तया
028a एको हि योगोऽस्य भवेद्वधाय छिद्रे ह्येनं स्वप्रमत्तः प्रमत्तम्
028c कृच्छ्रप्राप्तं रथचक्रे निमग्ने हन्याः पूर्वं त्वं तु सञ्ज्ञां विचार्य
029a जरासन्धश्चेदिराजो महात्मा महाबलश्चैकलव्यो निषादः
029c एकैकशो निहताः सर्व एव योगैस्तैस्तैस्त्वद्धितार्थं मयैव
030a अथापरे निहता राक्षसेन्द्रा हिडिम्बकिर्मीरबकप्रधानाः
030c अलायुधः परसैन्यावमर्दी घटोत्कचश्चोग्रकर्मा तरस्वी

