001  सञ्जय उवाच
001a सेनापत्यं तु सम्प्राप्य भारद्वाजो महारथः
001c युयुत्सुर्व्यूह्य सैन्यानि प्रायात्तव सुतैः सह
002a सैन्धवश्च कलिङ्गश्च विकर्णश्च तवात्मजः
002c दक्षिणं पार्श्वमास्थाय समतिष्ठन्त दंशिताः
003a प्रपक्षः शकुनिस्तेषां प्रवरैर्हयसादिभिः
003c ययौ गान्धारकैः सार्धं विमलप्रासयोधिभिः
004a कृपश्च कृतवर्मा च चित्रसेनो विविंशतिः
004c दुःशासनमुखा यत्ताः सव्यं पार्श्वमपालयन्
005a तेषां प्रपक्षाः काम्बोजाः सुदक्षिणपुरःसराः
005c ययुरश्वैर्महावेगैः शकाश्च यवनैः सह
006a मद्रास्त्रिगर्ताः साम्बष्ठाः प्रतीच्योदीच्यवासिनः
006c शिबयः शूरसेनाश्च शूद्राश्च मलदैः सह
007a सौवीराः कितवाः प्राच्या दाक्षिणात्याश्च सर्वशः
007c तवात्मजं पुरस्कृत्य सूतपुत्रस्य पृष्ठतः
008a हर्षयन्सर्वसैन्यानि बलेषु बलमादधत्
008c ययौ वैकर्तनः कर्णः प्रमुखे सर्वधन्विनाम्
009a तस्य दीप्तो महाकायः स्वान्यनीकानि हर्षयन्
009c हस्तिकक्ष्यामहाकेतुर्बभौ सूर्यसमद्युतिः
010a न भीष्मव्यसनं कश्चिद्दृष्ट्वा कर्णममन्यत
010c विशोकाश्चाभवन्सर्वे राजानः कुरुभिः सह
011a हृष्टाश्च बहवो योधास्तत्राजल्पन्त सङ्गताः
011c न हि कर्णं रणे दृष्ट्वा युधि स्थास्यन्ति पाण्डवाः
012a कर्णो हि समरे शक्तो जेतुं देवान्सवासवान्
012c किमु पाण्डुसुतान्युद्धे हीनवीर्यपराक्रमान्
013a भीष्मेण तु रणे पार्थाः पालिता बाहुशालिना
013c तांस्तु कर्णः शरैस्तीक्ष्णैर्नाशयिष्यत्यसंशयम्
014a एवं ब्रुवन्तस्तेऽन्योन्यं हृष्टरूपा विशाम्पते
014c राधेयं पूजयन्तश्च प्रशंसन्तश्च निर्ययुः
015a अस्माकं शकटव्यूहो द्रोणेन विहितोऽभवत्
015c परेषां क्रौञ्च एवासीद्व्यूहो राजन्महात्मनाम्
015e प्रीयमाणेन विहितो धर्मराजेन भारत
016a व्यूहप्रमुखतस्तेषां तस्थतुः पुरुषर्षभौ
016c वानरध्वजमुच्छ्रित्य विष्वक्सेनधनञ्जयौ
017a ककुदं सर्वसैन्यानां लक्ष्म सर्वधनुष्मताम्
017c आदित्यपथगः केतुः पार्थस्यामिततेजसः
018a दीपयामास तत्सैन्यं पाण्डवस्य महात्मनः
018c यथा प्रज्वलितः सूर्यो युगान्ते वै वसुन्धराम्
019a अस्यतामर्जुनः श्रेष्ठो गाण्डीवं धनुषां वरम्
019c वासुदेवश्च भूतानां चक्राणाञ्च सुदर्शनम्
020a चत्वार्येतानि तेजांसि वहञ्श्वेतहयो रथः
020c परेषामग्रतस्तस्थौ कालचक्रमिवोद्यतम्
021a एवमेतौ महात्मानौ बलसेनाग्रगावुभौ
021c तावकानां मुखं कर्णः परेषाञ्च धनञ्जयः
022a ततो जाताभिसंरम्भौ परस्परवधैषिणौ
022c अवेक्षेतां तदान्योन्यं समरे कर्णपाण्डवौ
023a ततः प्रयाते सहसा भारद्वाजे महारथे
023c अन्तर्नादेन घोरेण वसुधा समकम्पत
024a ततस्तुमुलमाकाशमावृणोत्सदिवाकरम्
024c वातोद्धूतं रजस्तीव्रं कौशेयनिकरोपमम्
025a अनभ्रे प्रववर्ष द्यौर्मांसास्थिरुधिराण्युत
025c गृध्राः श्येना बडाः कङ्का वायसाश्च सहस्रशः
025e उपर्युपरि सेनां ते तदा पर्यपतन्नृप
026a गोमायवश्च प्राक्रोशन्भयदान्दारुणान्रवान्
026c अकार्षुरपसव्यं च बहुशः पृतनां तव
026e चिखादिषन्तो मांसानि पिपासन्तश्च शोणितम्
027a अपतद्दीप्यमाना च सनिर्घाता सकम्पना
027c उल्का ज्वलन्ती सङ्ग्रामे पुच्छेनावृत्य सर्वशः
028a परिवेषो महांश्चापि सविद्युत्स्तनयित्नुमान्
028c भास्करस्याभवद्राजन्प्रयाते वाहिनीपतौ
029a एते चान्ये च बहवः प्रादुरासन्सुदारुणाः
029c उत्पाता युधि वीराणां जीवितक्षयकारकाः
030a ततः प्रववृते युद्धं परस्परवधैषिणाम्
030c कुरुपाण्डवसैन्यानां शब्देनानादयज्जगत्
031a ते त्वन्योन्यं सुसंरब्धाः पाण्डवाः कौरवैः सह
031c प्रत्यघ्नन्निशितैर्बाणैर्जयगृद्धाः प्रहारिणः
032a स पाण्डवानां महतीं महेष्वासो महाद्युतिः
032c वेगेनाभ्यद्रवत्सेनां किरञ्शरशतैः शितैः
033a द्रोणमभ्युद्यतं दृष्ट्वा पाण्डवाः सह सृञ्जयैः
033c प्रत्यगृह्णंस्तदा राजञ्शरवर्षैः पृथक्पृथक्
034a सङ्क्षोभ्यमाणा द्रोणेन भिद्यमाना महाचमूः
034c व्यशीर्यत सपाञ्चाला वातेनेव बलाहकाः
035a बहूनीह विकुर्वाणो दिव्यान्यस्त्राणि संयुगे
035c अपीडयत्क्षणेनैव द्रोणः पाण्डवसृञ्जयान्
036a ते वध्यमाना द्रोणेन वासवेनेव दानवाः
036c पाञ्चालाः समकम्पन्त धृष्टद्युम्नपुरोगमाः
037a ततो दिव्यास्त्रविच्छूरो याज्ञसेनिर्महारथः
037c अभिनच्छरवर्षेण द्रोणानीकमनेकधा
038a द्रोणस्य शरवर्षैस्तु शरवर्षाणि भागशः
038c सन्निवार्य ततः सेनां कुरूनप्यवधीद्बली
039a संहृत्य तु ततो द्रोणः समवस्थाप्य चाहवे
039c स्वमनीकं महाबाहुः पार्षतं समुपाद्रवत्
040a स बाणवर्षं सुमहदसृजत्पार्षतं प्रति
040c मघवान्समभिक्रुद्धः सहसा दानवेष्विव
041a ते कम्प्यमाना द्रोणेन बाणैः पाण्डवसृञ्जयाः
041c पुनः पुनरभज्यन्त सिंहेनेवेतरे मृगाः
042a अथ पर्यपतद्द्रोणः पाण्डवानां बलं बली
042c अलातचक्रवद्राजंस्तदद्भुतमिवाभवत्
043a खचरनगरकल्पं कल्पितं शास्त्रदृष्ट्या चलदनिलपताकं ह्रादिनं वल्गिताश्वम्
043c स्फटिकविमलकेतुं तापनं शात्रवाणां रथवरमधिरूढः सञ्जहारारिसेनाम्

