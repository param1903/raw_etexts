सञ्जय उवाच	001  
तस्मिन्विलुलिते सैन्ये सैन्धवायार्जुने गते	001a  
सात्वते भीमसेने च पुत्रस्ते द्रोणमभ्ययात्	001c  
त्वरन्नेकरथेनैव बहुकृत्यं विचिन्तयन्	001e  
स रथस्तव पुत्रस्य त्वरया परया युतः	002a  
तूर्णमभ्यपतद्द्रोणं मनोमारुतवेगवान्	002c  
उवाच चैनं पुत्रस्ते संरम्भाद्रक्तलोचनः	003a  
अर्जुनो भीमसेनश्च सात्यकिश्चापराजितः	003c  
विजित्य सर्वसैन्यानि सुमहान्ति महारथाः	004a  
सम्प्राप्ताः सिन्धुराजस्य समीपमरिकर्शनाः	004c  
व्यायच्छन्ति च तत्रापि सर्व एवापराजिताः	004e  
यदि तावद्रणे पार्थो व्यतिक्रान्तो महारथः	005a  
कथं सात्यकिभीमाभ्यां व्यतिक्रान्तोऽसि मानद	005c  
आश्चर्यभूतं लोकेऽस्मिन्समुद्रस्येव शोषणम्	006a  
निर्जयं तव विप्राग्र्य सात्वतेनार्जुनेन च	006c  
तथैव भीमसेनेन लोकः संवदते भृशम्	007a  
कथं द्रोणो जितः सङ्ख्ये धनुर्वेदस्य पारगः	007c  
नाश एव तु मे नूनं मन्दभाग्यस्य संयुगे	008a  
यत्र त्वां पुरुषव्याघ्रमतिक्रान्तास्त्रयो रथाः	008c  
एवं गते तु कृत्येऽस्मिन्ब्रूहि यत्ते विवक्षितम्	009a  
यद्गतं गतमेवेह शेषं चिन्तय मानद	009c  
यत्कृत्यं सिन्धुराजस्य प्राप्तकालमनन्तरम्	010a  
तद्ब्रवीतु भवान्क्षिप्रं साधु तत्संविधीयताम्	010c  
द्रोण उवाच	011  
चिन्त्यं बहु महाराज कृत्यं यत्तत्र मे शृणु	011a  
त्रयो हि समतिक्रान्ताः पाण्डवानां महारथाः	011c  
यावदेव भयं पश्चात्तावदेषां पुरःसरम्	011e  
तद्गरीयस्तरं मन्ये यत्र कृष्णधनञ्जयौ	012a  
सा पुरस्ताच्च पश्चाच्च गृहीता भारती चमूः	012c  
तत्र कृत्यमहं मन्ये सैन्धवस्याभिरक्षणम्	013a  
स नो रक्ष्यतमस्तात क्रुद्धाद्भीतो धनञ्जयात्	013c  
गतौ हि सैन्धवं वीरौ युयुधानवृकोदरौ	014a  
सम्प्राप्तं तदिदं द्यूतं यत्तच्छकुनिबुद्धिजम्	014c  
न सभायां जयो वृत्तो नापि तत्र पराजयः	015a  
इह नो ग्लहमानानामद्य तात जयाजयौ	015c  
यान्स्म तान्ग्लहते घोराञ्शकुनिः कुरुसंसदि	016a  
अक्षान्सम्मन्यमानः स प्रा क्शरास्ते दुरासदाः	016c  
यत्र ते बहवस्तात कुरवः पर्यवस्थिताः	017a  
सेनां दुरोदरं विद्धि शरानक्षान्विशां पते	017c  
ग्लहं च सैन्धवं राजन्नत्र द्यूतस्य निश्चयः	018a  
सैन्धवे हि महाद्यूतं समासक्तं परैः सह	018c  
अत्र सर्वे महाराज त्यक्त्वा जीवितमात्मनः	019a  
सैन्धवस्य रणे रक्षां विधिवत्कर्तुमर्हथ	019c  
तत्र नो ग्लहमानानां ध्रुवौ तात जयाजयौ	019e  
यत्र ते परमेष्वासा यत्ता रक्षन्ति सैन्धवम्	020a  
तत्र याहि स्वयं शीघ्रं तांश्च रक्षस्व रक्षिणः	020c  
इहैव त्वहमासिष्ये प्रेषयिष्यामि चापरान्	021a  
निरोत्स्यामि च पाञ्चालान्सहितान्पाण्डुसृञ्जयैः	021c  
ततो दुर्योधनः प्रायात्तूर्णमाचार्यशासनात्	022a  
उद्यम्यात्मानमुग्राय कर्मणे सपदानुगः	022c  
चक्ररक्षौ तु पाञ्चाल्यौ युधामन्यूत्तमौजसौ	023a  
बाह्येन सेनामभ्येत्य जग्मतुः सव्यसाचिनम्	023c  
तौ हि पूर्वं महाराज वारितौ कृतवर्मणा	024a  
प्रविष्टे त्वर्जुने राजंस्तव सैन्यं युयुत्सया	024c  
ताभ्यां दुर्योधनः सार्धमगच्छद्युद्धमुत्तमम्	025a  
त्वरितस्त्वरमाणाभ्यां भ्रातृभ्यां भारतो बली	025c  
तावभिद्रवतामेनमुभावुद्यतकार्मुकौ	026a  
महारथसमाख्यातौ क्षत्रियप्रवरौ युधि	026c  
युधामन्युस्तु सङ्क्रुद्धः शरांस्त्रिंशतमायसान्	027a  
व्यसृजत्तव पुत्रस्य त्वरमाणः स्तनान्तरे	027c  
दुर्योधनोऽपि राजेन्द्र पाञ्चाल्यस्योत्तमौजसः	028a  
जघान चतुरश्चाश्वानुभौ च पार्ष्णिसारथी	028c  
उत्तमौजा हताश्वस्तु हतसूतश्च संयुगे	029a  
आरुरोह रथं भ्रातुर्युधामन्योरभित्वरन्	029c  
स रथं प्राप्य तं भ्रातुर्दुर्योधनहयाञ्शरैः	030a  
बहुभिस्ताडयामास ते हताः प्रापतन्भुवि	030c  
हयेषु पतितेष्वस्य चिच्छेद परमेषुणा	031a  
युधामन्युर्धनुः शीघ्रं शरावापं च संयुगे	031c  
हताश्वसूतात्स रथादवप्लुत्य महारथः	032a  
गदामादाय ते पुत्रः पाञ्चाल्यावभ्यधावत	032c  
तमापतन्तं सम्प्रेक्ष्य क्रुद्धं परपुरञ्जयम्	033a  
अवप्लुतौ रथोपस्थाद्युधामन्यूत्तमौजसौ	033c  
ततः स हेमचित्रं तं स्यन्दनप्रवरं गदी	034a  
गदया पोथयामास साश्वसूतध्वजं रणे	034c  
हत्वा चैनं स पुत्रस्ते हताश्वो हतसारथिः	035a  
मद्रराजरथं तूर्णमारुरोह परन्तपः	035c  
पाञ्चालानां तु मुख्यौ तौ राजपुत्रौ महाबलौ	036a  
रथमन्यं समारुह्य धनञ्जयमभीयतुः	036c  
