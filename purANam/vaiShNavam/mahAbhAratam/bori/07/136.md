सञ्जय उवाच	001  
ततो युधिष्ठिरश्चैव भीमसेनश्च पाण्डवः	001a  
द्रोणपुत्रं महाराज समन्तात्पर्यवारयन्	001c  
ततो दुर्योधनो राजा भारद्वाजेन संवृतः	002a  
अभ्ययात्पाण्डवान्सङ्ख्ये ततो युद्धमवर्तत	002c  
घोररूपं महाराज भीरूणां भयवर्धनम्	002e  
अम्बष्ठान्मालवान्वङ्गाञ्शिबींस्त्रैगर्तकानपि	003a  
प्राहिणोन्मृत्युलोकाय गणान्क्रुद्धो युधिष्ठिरः	003c  
अभीषाहाञ्शूरसेनान्क्षत्रियान्युद्धदुर्मदान्	004a  
निकृत्य पृथिवीं चक्रे भीमः शोणितकर्दमाम्	004c  
यौधेयारट्टराजन्यान्मद्रकांश्च गणान्युधि	005a  
प्राहिणोन्मृत्युलोकाय किरीटी निशितैः शरैः	005c  
प्रगाढमञ्जोगतिभिर्नाराचैरभिपीडिताः	006a  
निपेतुर्द्विरदा भूमौ द्विशृङ्गा इव पर्वताः	006c  
निकृत्तैर्हस्तिहस्तैश्च लुठमानैस्ततस्ततः	007a  
रराज वसुधा कीर्णा विसर्पद्भिरिवोरगैः	007c  
क्षिप्तैः कनकचित्रैश्च नृपच्छत्रैः क्षितिर्बभौ	008a  
द्यौरिवादित्यचन्द्राद्यैर्ग्रहैः कीर्णा युगक्षये	008c  
हत प्रहरताभीता विध्यत व्यवकृन्तत	009a  
इत्यासीत्तुमुलः शब्दः शोणाश्वस्य रथं प्रति	009c  
द्रोणस्तु परमक्रुद्धो वायव्यास्त्रेण संयुगे	010a  
व्यधमत्तान्यथा वायुर्मेघानिव दुरत्ययः	010c  
ते हन्यमाना द्रोणेन पाञ्चालाः प्राद्रवन्भयात्	011a  
पश्यतो भीमसेनस्य पार्थस्य च महात्मनः	011c  
ततः किरीटी भीमश्च सहसा सन्न्यवर्तताम्	012a  
महता रथवंशेन परिगृह्य बलं तव	012c  
बीभत्सुर्दक्षिणं पार्श्वमुत्तरं तु वृकोदरः	013a  
भारद्वाजं शरौघाभ्यां महद्भ्यामभ्यवर्षताम्	013c  
तौ तदा सृञ्जयाश्चैव पाञ्चालाश्च महारथाः	014a  
अन्वगच्छन्महाराज मत्स्याश्च सह सोमकैः	014c  
तथैव तव पुत्रस्य रथोदाराः प्रहारिणः	015a  
महत्या सेनया सार्धं जग्मुर्द्रोणरथं प्रति	015c  
ततः सा भारती सेना वध्यमाना किरीटिना	016a  
तमसा निद्रया चैव पुनरेव व्यदीर्यत	016c  
द्रोणेन वार्यमाणास्ते स्वयं तव सुतेन च	017a  
न शक्यन्ते महाराज योधा वारयितुं तदा	017c  
सा पाण्डुपुत्रस्य शरैर्दार्यमाणा महाचमूः	018a  
तमसा संवृते लोके व्यद्रवत्सर्वतोमुखी	018c  
उत्सृज्य शतशो वाहांस्तत्र केचिन्नराधिपाः	019a  
प्राद्रवन्त महाराज भयाविष्टाः समन्ततः	019c  
