वासुदेव उवाच	001  
सुयोधनमतिक्रान्तमेनं पश्य धनञ्जय	001a  
आपद्गतमिमं मन्ये नास्त्यस्य सदृशो रथः	001c  
दूरपाती महेष्वासः कृतास्त्रो युद्धदुर्मदः	002a  
दृढास्त्रश्चित्रयोधी च धार्तराष्ट्रो महाबलः	002c  
अत्यन्तसुखसंवृद्धो मानितश्च महारथैः	003a  
कृती च सततं पार्थ नित्यं द्वेष्टि च पाण्डवान्	003c  
तेन युद्धमहं मन्ये प्राप्तकालं तवानघ	004a  
अत्र वो द्यूतमायातं विजयायेतराय वा	004c  
अत्र क्रोधविषं पार्थ विमुञ्च चिरसम्भृतम्	005a  
एष मूलमनर्थानां पाण्डवानां महारथः	005c  
सोऽयं प्राप्तस्तवाक्षेपं पश्य साफल्यमात्मनः	006a  
कथं हि राजा राज्यार्थी त्वया गच्छेत संयुगम्	006c  
दिष्ट्या त्विदानीं सम्प्राप्त एष ते बाणगोचरम्	007a  
स यथा जीवितं जह्यात्तथा कुरु धनञ्जय	007c  
ऐश्वर्यमदसम्मूढो नैष दुःखमुपेयिवान्	008a  
न च ते संयुगे वीर्यं जानाति पुरुषर्षभ	008c  
त्वां हि लोकास्त्रयः पार्थ ससुरासुरमानुषाः	009a  
नोत्सहन्ते रणे जेतुं किमुतैकः सुयोधनः	009c  
स दिष्ट्या समनुप्राप्तस्तव पार्थ रथान्तिकम्	010a  
जह्येनं वै महाबाहो यथा वृत्रं पुरन्दरः	010c  
एष ह्यनर्थे सततं पराक्रान्तस्तवानघ	011a  
निकृत्या धर्मराजं च द्यूते वञ्चितवानयम्	011c  
बहूनि सुनृशंसानि कृतान्येतेन मानद	012a  
युष्मासु पापमतिना अपापेष्वेव नित्यदा	012c  
तमनार्यं सदा क्षुद्रं पुरुषं कामचारिणम्	013a  
आर्यां युद्धे मतिं कृत्वा जहि पार्थाविचारयन्	013c  
निकृत्या राज्यहरणं वनवासं च पाण्डव	014a  
परिक्लेशं च कृष्णाया हृदि कृत्वा पराक्रम	014c  
दिष्ट्यैष तव बाणानां गोचरे परिवर्तते	015a  
प्रतिघाताय कार्यस्य दिष्ट्या च यततेऽग्रतः	015c  
दिष्ट्या जानाति सङ्ग्रामे योद्धव्यं हि त्वया सह	016a  
दिष्ट्या च सफलाः पार्थ सर्वे कामा हि कामिताः	016c  
तस्माज्जहि रणे पार्थ धार्तराष्ट्रं कुलाधमम्	017a  
यथेन्द्रेण हतः पूर्वं जम्भो देवासुरे मृधे	017c  
अस्मिन्हते त्वया सैन्यमनाथं भिद्यतामिदम्	018a  
वैरस्यास्यास्त्ववभृथो मूलं छिन्धि दुरात्मनाम्	018c  
सञ्जय उवाच	019  
तं तथेत्यब्रवीत्पार्थः कृत्यरूपमिदं मम	019a  
सर्वमन्यदनादृत्य गच्छ यत्र सुयोधनः	019c  
येनैतद्दीर्घकालं नो भुक्तं राज्यमकण्टकम्	020a  
अप्यस्य युधि विक्रम्य छिन्द्यां मूर्धानमाहवे	020c  
अपि तस्या अनर्हायाः परिक्लेशस्य माधव	021a  
कृष्णायाः शक्नुयां गन्तुं पदं केशप्रधर्षणे	021c  
इत्येवं वादिनौ हृष्टौ कृष्णौ श्वेतान्हयोत्तमान्	022a  
प्रेषयामासतुः सङ्ख्ये प्रेप्सन्तौ तं नराधिपम्	022c  
तयोः समीपं सम्प्राप्य पुत्रस्ते भरतर्षभ	023a  
न चकार भयं प्राप्ते भये महति मारिष	023c  
तदस्य क्षत्रियास्तत्र सर्व एवाभ्यपूजयन्	024a  
यदर्जुनहृषीकेशौ प्रत्युद्यातोऽविचारयन्	024c  
ततः सर्वस्य सैन्यस्य तावकस्य विशां पते	025a  
महान्नादो ह्यभूत्तत्र दृष्ट्वा राजानमाहवे	025c  
तस्मिञ्जनसमुन्नादे प्रवृत्ते भैरवे सति	026a  
कदर्थीकृत्य ते पुत्रः प्रत्यमित्रमवारयत्	026c  
आवारितस्तु कौन्तेयस्तव पुत्रेण धन्विना	027a  
संरम्भमगमद्भूयः स च तस्मिन्परन्तपः	027c  
तौ दृष्ट्वा प्रतिसंरब्धौ दुर्योधनधनञ्जयौ	028a  
अभ्यवैक्षन्त राजानो भीमरूपाः समन्ततः	028c  
दृष्ट्वा तु पार्थं संरब्धं वासुदेवं च मारिष	029a  
प्रहसन्निव पुत्रस्ते योद्धुकामः समाह्वयत्	029c  
ततः प्रहृष्टो दाशार्हः पाण्डवश्च धनञ्जयः	030a  
व्याक्रोशेतां महानादं दध्मतुश्चाम्बुजोत्तमौ	030c  
तौ हृष्टरूपौ सम्प्रेक्ष्य कौरवेयाश्च सर्वशः	031a  
निराशाः समपद्यन्त पुत्रस्य तव जीविते	031c  
शोकमीयुः परं चैव कुरवः सर्व एव ते	032a  
अमन्यन्त च पुत्रं ते वैश्वानरमुखे हुतम्	032c  
तथा तु दृष्ट्वा योधास्ते प्रहृष्टौ कृष्णपाण्डवौ	033a  
हतो राजा हतो राजेत्यूचुरेवं भयार्दिताः	033c  
जनस्य सन्निनादं तु श्रुत्वा दुर्योधनोऽब्रवीत्	034a  
व्येतु वो भीरहं कृष्णौ प्रेषयिष्यामि मृत्यवे	034c  
इत्युक्त्वा सैनिकान्सर्वाञ्जयापेक्षी नराधिपः	035a  
पार्थमाभाष्य संरम्भादिदं वचनमब्रवीत्	035c  
पार्थ यच्छिक्षितं तेऽस्त्रं दिव्यं मानुषमेव च	036a  
तद्दर्शय मयि क्षिप्रं यदि जातोऽसि पाण्डुना	036c  
यद्बलं तव वीर्यं च केशवस्य तथैव च	037a  
तत्कुरुष्व मयि क्षिप्रं पश्यामस्तव पौरुषम्	037c  
अस्मत्परोक्षं कर्माणि प्रवदन्ति कृतानि ते	038a  
स्वामिसत्कारयुक्तानि यानि तानीह दर्शय	038c  
