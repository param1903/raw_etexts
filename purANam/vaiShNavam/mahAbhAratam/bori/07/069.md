सञ्जय उवाच	001  
ततः प्रविष्टे कौन्तेये सिन्धुराजजिघांसया	001a  
द्रोणानीकं विनिर्भिद्य भोजानीकं च दुस्तरम्	001c  
काम्बोजस्य च दायादे हते राजन्सुदक्षिणे	002a  
श्रुतायुधे च विक्रान्ते निहते सव्यसाचिना	002c  
विप्रद्रुतेष्वनीकेषु विध्वस्तेषु समन्ततः	003a  
प्रभग्नं स्वबलं दृष्ट्वा पुत्रस्ते द्रोणमभ्ययात्	003c  
त्वरन्नेकरथेनैव समेत्य द्रोणमब्रवीत्	004a  
गतः स पुरुषव्याघ्रः प्रमथ्येमां महाचमूम्	004c  
अत्र बुद्ध्या समीक्षस्व किं नु कार्यमनन्तरम्	005a  
अर्जुनस्य विघाताय दारुणेऽस्मिञ्जनक्षये	005c  
यथा स पुरुषव्याघ्रो न हन्येत जयद्रथः	006a  
तथा विधत्स्व भद्रं ते त्वं हि नः परमा गतिः	006c  
असौ धनञ्जयाग्निर्हि कोपमारुतचोदितः	007a  
सेनाकक्षं दहति मे वह्निः कक्षमिवोत्थितः	007c  
अतिक्रान्ते हि कौन्तेये भित्त्वा सैन्यं परन्तप	008a  
जयद्रथस्य गोप्तारः संशयं परमं गताः	008c  
स्थिरा बुद्धिर्नरेन्द्राणामासीद्ब्रह्मविदां वर	009a  
नातिक्रमिष्यति द्रोणं जातु जीवन्धनञ्जयः	009c  
सोऽसौ पार्थो व्यतिक्रान्तो मिषतस्ते महाद्युते	010a  
सर्वं ह्यद्यातुरं मन्ये नैतदस्ति बलं मम	010c  
जानामि त्वां महाभाग पाण्डवानां हिते रतम्	011a  
तथा मुह्यामि च ब्रह्मन्कार्यवत्तां विचिन्तयन्	011c  
यथाशक्ति च ते ब्रह्मन्वर्तये वृत्तिमुत्तमाम्	012a  
प्रीणामि च यथाशक्ति तच्च त्वं नावबुध्यसे	012c  
अस्मान्न त्वं सदा भक्तानिच्छस्यमितविक्रम	013a  
पाण्डवान्सततं प्रीणास्यस्माकं विप्रिये रतान्	013c  
अस्मानेवोपजीवंस्त्वमस्माकं विप्रिये रतः	014a  
न ह्यहं त्वां विजानामि मधुदिग्धमिव क्षुरम्	014c  
नादास्यच्चेद्वरं मह्यं भवान्पाण्डवनिग्रहे	015a  
नावारयिष्यं गच्छन्तमहं सिन्धुपतिं गृहान्	015c  
मया त्वाशंसमानेन त्वत्तस्त्राणमबुद्धिना	016a  
आश्वासितः सिन्धुपतिर्मोहाद्दत्तश्च मृत्यवे	016c  
यमदंष्ट्रान्तरं प्राप्तो मुच्येतापि हि मानवः	017a  
नार्जुनस्य वशं प्राप्तो मुच्येताजौ जयद्रथः	017c  
स तथा कुरु शोणाश्व यथा रक्ष्येत सैन्धवः	018a  
मम चार्तप्रलापानां मा क्रुधः पाहि सैन्धवम्	018c  
द्रोण उवाच	019  
नाभ्यसूयामि ते वाचमश्वत्थाम्नासि मे समः	019a  
सत्यं तु ते प्रवक्ष्यामि तज्जुषस्व विशां पते	019c  
सारथिः प्रवरः कृष्णः शीघ्राश्चास्य हयोत्तमाः	020a  
अल्पं च विवरं कृत्वा तूर्णं याति धनञ्जयः	020c  
किं नु पश्यसि बाणौघान्क्रोशमात्रे किरीटिनः	021a  
पश्चाद्रथस्य पतितान्क्षिप्ताञ्शीघ्रं हि गच्छतः	021c  
न चाहं शीघ्रयानेऽद्य समर्थो वयसान्वितः	022a  
सेनामुखे च पार्थानामेतद्बलमुपस्थितम्	022c  
युधिष्ठिरश्च मे ग्राह्यो मिषतां सर्वधन्विनाम्	023a  
एवं मया प्रतिज्ञातं क्षत्रमध्ये महाभुज	023c  
धनञ्जयेन चोत्सृष्टो वर्तते प्रमुखे मम	024a  
तस्माद्व्यूहमुखं हित्वा नाहं यास्यामि फल्गुनम्	024c  
तुल्याभिजनकर्माणं शत्रुमेकं सहायवान्	025a  
गत्वा योधय मा भैस्त्वं त्वं ह्यस्य जगतः पतिः	025c  
राजा शूरः कृती दक्षो वैरमुत्पाद्य पाण्डवैः	026a  
वीर स्वयं प्रयाह्याशु यत्र यातो धनञ्जयः	026c  
दुर्योधन उवाच	027  
कथं त्वामप्यतिक्रान्तः सर्वशस्त्रभृतां वरः	027a  
धनञ्जयो मया शक्य आचार्य प्रतिबाधितुम्	027c  
अपि शक्यो रणे जेतुं वज्रहस्तः पुरन्दरः	028a  
नार्जुनः समरे शक्यो जेतुं परपुरञ्जयः	028c  
येन भोजश्च हार्दिक्यो भवांश्च त्रिदशोपमः	029a  
अस्त्रप्रतापेन जितौ श्रुतायुश्च निबर्हितः	029c  
सुदक्षिणश्च निहतः स च राजा श्रुतायुधः	030a  
श्रुतायुश्चाच्युतायुश्च म्लेच्छाश्च शतशो हताः	030c  
तं कथं पाण्डवं युद्धे दहन्तमहितान्बहून्	031a  
प्रतियोत्स्यामि दुर्धर्षं तन्मे शंसास्त्रकोविद	031c  
क्षमं चेन्मन्यसे युद्धं मम तेनाद्य शाधि माम्	032a  
परवानस्मि भवति प्रेष्यकृद्रक्ष मे यशः	032c  
द्रोण उवाच	033  
सत्यं वदसि कौरव्य दुराधर्षो धनञ्जयः	033a  
अहं तु तत्करिष्यामि यथैनं प्रसहिष्यसि	033c  
अद्भुतं चाद्य पश्यन्तु लोके सर्वधनुर्धराः	034a  
विषक्तं त्वयि कौन्तेयं वासुदेवस्य पश्यतः	034c  
एष ते कवचं राजंस्तथा बध्नामि काञ्चनम्	035a  
यथा न बाणा नास्त्राणि विषहिष्यन्ति ते रणे	035c  
यदि त्वां सासुरसुराः सयक्षोरगराक्षसाः	036a  
योधयन्ति त्रयो लोकाः सनरा नास्ति ते भयम्	036c  
न कृष्णो न च कौन्तेयो न चान्यः शस्त्रभृद्रणे	037a  
शरानर्पयितुं कश्चित्कवचे तव शक्ष्यति	037c  
स त्वं कवचमास्थाय क्रुद्धमद्य रणेऽर्जुनम्	038a  
त्वरमाणः स्वयं याहि न चासौ त्वां सहिष्यते	038c  
सञ्जय उवाच	039  
एवमुक्त्वा त्वरन्द्रोणः स्पृष्ट्वाम्भो वर्म भास्वरम्	039a  
आबबन्धाद्भुततमं जपन्मन्त्रं यथाविधि	039c  
रणे तस्मिन्सुमहति विजयाय सुतस्य ते	040a  
विसिस्मापयिषुर्लोकं विद्यया ब्रह्मवित्तमः	040c  
द्रोण उवाच	041  
करोतु स्वस्ति ते ब्रह्मा स्वस्ति चापि द्विजातयः	041a  
सरीसृपाश्च ये श्रेष्ठास्तेभ्यस्ते स्वस्ति भारत	041c  
ययातिर्नहुषश्चैव धुन्धुमारो भगीरथः	042a  
तुभ्यं राजर्षयः सर्वे स्वस्ति कुर्वन्तु सर्वशः	042c  
स्वस्ति तेऽस्त्वेकपादेभ्यो बहुपादेभ्य एव च	043a  
स्वस्त्यस्त्वपादकेभ्यश्च नित्यं तव महारणे	043c  
स्वाहा स्वधा शची चैव स्वस्ति कुर्वन्तु ते सदा	044a  
लक्ष्मीररुन्धती चैव कुरुतां स्वस्ति तेऽनघ	044c  
असितो देवलश्चैव विश्वामित्रस्तथाङ्गिराः	045a  
वसिष्ठः कश्यपश्चैव स्वस्ति कुर्वन्तु ते नृप	045c  
धाता विधाता लोकेशो दिशश्च सदिगीश्वराः	046a  
स्वस्ति तेऽद्य प्रयच्छन्तु कार्त्तिकेयश्च षण्मुखः	046c  
विवस्वान्भगवान्स्वस्ति करोतु तव सर्वशः	047a  
दिग्गजाश्चैव चत्वारः क्षितिः खं गगनं ग्रहाः	047c  
अधस्ताद्धरणीं योऽसौ सदा धारयते नृप	048a  
स शेषः पन्नगश्रेष्ठः स्वस्ति तुभ्यं प्रयच्छतु	048c  
गान्धारे युधि विक्रम्य निर्जिताः सुरसत्तमाः	049a  
पुरा वृत्रेण दैत्येन भिन्नदेहाः सहस्रशः	049c  
हृततेजोबलाः सर्वे तदा सेन्द्रा दिवौकसः	050a  
ब्रह्माणं शरणं जग्मुर्वृत्राद्भीता महासुरात्	050c  
देवा ऊचुः	051  
प्रमर्दितानां वृत्रेण देवानां देवसत्तम	051a  
गतिर्भव सुरश्रेष्ठ त्राहि नो महतो भयात्	051c  
द्रोण उवाच	052  
अथ पार्श्वे स्थितं विष्णुं शक्रादींश्च सुरोत्तमान्	052a  
प्राह तथ्यमिदं वाक्यं विषण्णान्सुरसत्तमान्	052c  
रक्ष्या मे सततं देवाः सहेन्द्राः सद्विजातयः	053a  
त्वष्टुः सुदुर्धरं तेजो येन वृत्रो विनिर्मितः	053c  
त्वष्ट्रा पुरा तपस्तप्त्वा वर्षायुतशतं तदा	054a  
वृत्रो विनिर्मितो देवाः प्राप्यानुज्ञां महेश्वरात्	054c  
स तस्यैव प्रसादाद्वै हन्यादेव रिपुर्बली	055a  
नागत्वा शङ्करस्थानं भगवान्दृश्यते हरः	055c  
दृष्ट्वा हनिष्यथ रिपुं क्षिप्रं गच्छत मन्दरम्	056a  
यत्रास्ते तपसां योनिर्दक्षयज्ञविनाशनः	056c  
पिनाकी सर्वभूतेशो भगनेत्रनिपातनः	056e  
ते गत्वा सहिता देवा ब्रह्मणा सह मन्दरम्	057a  
अपश्यंस्तेजसां राशिं सूर्यकोटिसमप्रभम्	057c  
सोऽब्रवीत्स्वागतं देवा ब्रूत किं करवाण्यहम्	058a  
अमोघं दर्शनं मह्यं कामप्राप्तिरतोऽस्तु वः	058c  
एवमुक्तास्तु ते सर्वे प्रत्यूचुस्तं दिवौकसः	059a  
तेजो हृतं नो वृत्रेण गतिर्भव दिवौकसाम्	059c  
मूर्तीरीक्षष्व नो देव प्रहारैर्जर्जरीकृताः	060a  
शरणं त्वां प्रपन्नाः स्म गतिर्भव महेश्वर	060c  
महेश्वर उवाच	061  
विदितं मे यथा देवाः कृत्येयं सुमहाबला	061a  
त्वष्टुस्तेजोभवा घोरा दुर्निवार्याकृतात्मभिः	061c  
अवश्यं तु मया कार्यं साह्यं सर्वदिवौकसाम्	062a  
ममेदं गात्रजं शक्र कवचं गृह्य भास्वरम्	062c  
बधानानेन मन्त्रेण मानसेन सुरेश्वर	062e  
द्रोण उवाच	063  
इत्युक्त्वा वरदः प्रादाद्वर्म तन्मन्त्रमेव च	063a  
स तेन वर्मणा गुप्तः प्रायाद्वृत्रचमूं प्रति	063c  
नानाविधैश्च शस्त्रौघैः पात्यमानैर्महारणे	064a  
न सन्धिः शक्यते भेत्तुं वर्मबन्धस्य तस्य तु	064c  
ततो जघान समरे वृत्रं देवपतिः स्वयम्	065a  
तं च मत्रमयं बन्धं वर्म चाङ्गिरसे ददौ	065c  
अङ्गिराः प्राह पुत्रस्य मन्त्रज्ञस्य बृहस्पतेः	066a  
बृहस्पतिरथोवाच अग्निवेश्याय धीमते	066c  
अग्निवेश्यो मम प्रादात्तेन बध्नामि वर्म ते	067a  
तवाद्य देहरक्षार्थं मन्त्रेण नृपसत्तम	067c  
सञ्जय उवाच	068  
एवमुक्त्वा ततो द्रोणस्तव पुत्रं महाद्युतिः	068a  
पुनरेव वचः प्राह शनैराचार्यपुङ्गवः	068c  
ब्रह्मसूत्रेण बध्नामि कवचं तव पार्थिव	069a  
हिरण्यगर्भेण यथा बद्धं विष्णोः पुरा रणे	069c  
यथा च ब्रह्मणा बद्धं सङ्ग्रामे तारकामये	070a  
शक्रस्य कवचं दिव्यं तथा बध्नाम्यहं तव	070c  
बद्ध्वा तु कवचं तस्य मन्त्रेण विधिपूर्वकम्	071a  
प्रेषयामास राजानं युद्धाय महते द्विजः	071c  
स सन्नद्धो महाबाहुराचार्येण महात्मना	072a  
रथानां च सहस्रेण त्रिगर्तानां प्रहारिणाम्	072c  
तथा दन्तिसहस्रेण मत्तानां वीर्यशालिनाम्	073a  
अश्वानामयुतेनैव तथान्यैश्च महारथैः	073c  
वृतः प्रायान्महाबाहुरर्जुनस्य रथं प्रति	074a  
नानावादित्रघोषेण यथा वैरोचनिस्तथा	074c  
ततः शब्दो महानासीत्सैन्यानां तव भारत	075a  
अगाधं प्रस्थितं दृष्ट्वा समुद्रमिव कौरवम्	075c  
