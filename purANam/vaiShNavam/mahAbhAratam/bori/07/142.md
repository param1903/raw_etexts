001  सञ्जय उवाच
001a सहदेवमथायान्तं द्रोणप्रेप्सुं विशाम्पते
001c कर्णो वैकर्तनो युद्धे वारयामास भारत
002a सहदेवस्तु राधेयं विद्ध्वा नवभिराशुगैः
002c पुनर्विव्याध दशभिर्निशितैर्नतपर्वभिः
003a तं कर्णः प्रतिविव्याध शतेन नतपर्वणाम्
003c सज्यं चास्य धनुः शीघ्रं चिच्छेद लघुहस्तवत्
004a ततोऽन्यद्धनुरादाय माद्रीपुत्रः प्रतापवान्
004c कर्णं विव्याध विंशत्या तदद्भुतमिवाभवत्
005a तस्य कर्णो हयान्हत्वा शरैः सन्नतपर्वभिः
005c सारथिं चास्य भल्लेन द्रुतं निन्ये यमक्षयम्
006a विरथः सहदेवस्तु खड्गं चर्म समाददे
006c तदप्यस्य शरैः कर्णो व्यधमत्प्रहसन्निव
007a ततो गुर्वीं महाघोरां हेमचित्रां महागदाम्
007c प्रेषयामास समरे वैकर्तनरथं प्रति
008a तामापतन्तीं सहसा सहदेवप्रवेरिताम्
008c व्यष्टम्भयच्छरैः कर्णो भूमौ चैनामपातयत्
009a गदां विनिहतां दृष्ट्वा सहदेवस्त्वरान्वितः
009c शक्तिं चिक्षेप कर्णाय तामप्यस्याच्छिनच्छरैः
010a ससम्भ्रमस्ततस्तूर्णमवप्लुत्य रथोत्तमात्
010c सहदेवो महाराज दृष्ट्वा कर्णं व्यवस्थितम्
010e रथचक्रं ततो गृह्य मुमोचाधिरथिं प्रति
011a तमापतन्तं सहसा कालचक्रमिवोद्यतम्
011c शरैरनेकसाहस्रैरच्छिनत्सूतनन्दनः
012a तस्मिंस्तु वितथे चक्रे कृते तेन महात्मना
012c वार्यमाणश्च विशिखैः सहदेवो रणं जहौ
013a तमभिद्रुत्य राधेयो मुहूर्ताद्भरतर्षभ
013c अब्रवीत्प्रहसन्वाक्यं सहदेवं विशाम्पते
014a मा युध्यस्व रणे वीर विशिष्टै रथिभिः सह
014c सदृशैर्युध्य माद्रेय वचो मे मा विशङ्किथाः
015a अथैनं धनुषोऽग्रेण तुदन्भूयोऽब्रवीद्वचः
015c एषोऽर्जुनो रणे यत्तो युध्यते कुरुभिः सह
015e तत्र गच्छस्व माद्रेय गृहं वा यदि मन्यसे
016a एवमुक्त्वा तु तं कर्णो रथेन रथिनां वरः
016c प्रायात्पाञ्चालपाण्डूनां सैन्यानि प्रहसन्निव
017a वधप्राप्तं तु माद्रेयं नावधीत्समरेऽरिहा
017c कुन्त्याः स्मृत्वा वचो राजन्सत्यसन्धो महारथः
018a सहदेवस्ततो राजन्विमनाः शरपीडितः
018c कर्णवाक्शल्यतप्तश्च जीवितान्निरविद्यत
019a आरुरोह रथं चापि पाञ्चाल्यस्य महात्मनः
019c जनमेजयस्य समरे त्वरायुक्तो महारथः
020a विराटं सहसेनं तु द्रोणार्थे द्रुतमागतम्
020c मद्रराजः शरौघेण छादयामास धन्विनम्
021a तयोः समभवद्युद्धं समरे दृढधन्विनोः
021c यादृशं ह्यभवद्राजञ्जम्भवासवयोः पुरा
022a मद्रराजो महाराज विराटं वाहिनीपतिम्
022c आजघ्ने त्वरितं तीक्ष्णैः शतेन नतपर्वणाम्
023a प्रतिविव्याध तं राजा नवभिर्निशितैः शरैः
023c पुनश्चैव त्रिसप्तत्या भूयश्चैव शतेन ह
024a तस्य मद्राधिपो हत्वा चतुरो रथवाजिनः
024c सूतं ध्वजं च समरे रथोपस्थादपातयत्
025a हताश्वात्तु रथात्तूर्णमवप्लुत्य महारथः
025c तस्थौ विस्फारयंश्चापं विमुञ्चंश्च शिताञ्शरान्
026a शतानीकस्ततो दृष्ट्वा भ्रातरं हतवाहनम्
026c रथेनाभ्यपतत्तूर्णं सर्वलोकस्य पश्यतः
027a शतानीकमथायान्तं मद्रराजो महामृधे
027c विशिखैर्बहुभिर्विद्ध्वा ततो निन्ये यमक्षयम्
028a तस्मिंस्तु निहते वीरे विराटो रथसत्तमः
028c आरुरोह रथं तूर्णं तमेव ध्वजमालिनम्
029a ततो विस्फार्य नयने क्रोधाद्द्विगुणविक्रमः
029c मद्रराजरथं तूर्णं छादयामास पत्रिभिः
030a ततो मद्राधिपः क्रुद्धः शतेन नतपर्वणाम्
030c आजघानोरसि दृढं विराटं वाहिनीपतिम्
031a सोऽतिविद्धो महाराज रथोपस्थ उपाविशत्
031c कश्मलं चाविशत्तीव्रं विराटो भरतर्षभ
031e सारथिस्तमपोवाह समरे शरविक्षतम्
032a ततः सा महती सेना प्राद्रवन्निशि भारत
032c वध्यमाना शरशतैः शल्येनाहवशोभिना
033a तां दृष्ट्वा विद्रुतां सेनां वासुदेवधनञ्जयौ
033c प्रायातां तत्र राजेन्द्र यत्र शल्यो व्यवस्थितः
034a तौ तु प्रत्युद्ययौ राजन्राक्षसेन्द्रो ह्यलम्बुसः
034c अष्टचक्रसमायुक्तमास्थाय प्रवरं रथम्
035a तुरङ्गममुखैर्युक्तं पिशाचैर्घोरदर्शनैः
035c लोहितार्द्रपताकं तं रक्तमाल्यविभूषितम्
035e कार्ष्णायसमयं घोरमृक्षचर्मावृतं महत्
036a रौद्रेण चित्रपक्षेण विवृताक्षेण कूजता
036c ध्वजेनोच्छ्रिततुण्डेन गृध्रराजेन राजता
037a स बभौ राक्षसो राजन्भिन्नाञ्जनचयोपमः
037c रुरोधार्जुनमायान्तं प्रभञ्जनमिवाद्रिराट्
037e किरन्बाणगणान्राजञ्शतशोऽर्जुनमूर्धनि
038a अतितीव्रमभूद्युद्धं नरराक्षसयोर्मृधे
038c द्रष्टॄणां प्रीतिजननं सर्वेषां भरतर्षभ
039a तमर्जुनः शतेनैव पत्रिणामभ्यताडयत्
039c नवभिश्च शितैर्बाणैश्चिच्छेद ध्वजमुच्छ्रितम्
040a सारथिं च त्रिभिर्बाणैस्त्रिभिरेव त्रिवेणुकम्
040c धनुरेकेन चिच्छेद चतुर्भिश्चतुरो हयान्
040e विरथस्योद्यतं खड्गं शरेणास्य द्विधाच्छिनत्
041a अथैनं निशितैर्बाणैश्चतुर्भिर्भरतर्षभ
041c पार्थोऽर्दयद्राक्षसेन्द्रं स विद्धः प्राद्रवद्भयात्
042a तं विजित्यार्जुनस्तूर्णं द्रोणान्तिकमुपाययौ
042c किरञ्शरगणान्राजन्नरवारणवाजिषु
043a वध्यमाना महाराज पाण्डवेन यशस्विना
043c सैनिका न्यपतन्नुर्व्यां वातनुन्ना इव द्रुमाः
044a तेषु तूत्साद्यमानेषु फल्गुनेन महात्मना
044c सम्प्राद्रवद्बलं सर्वं पुत्राणां ते विशाम्पते

