001  सञ्जय उवाच
001a दृष्ट्वा घटोत्कचं राजन्सूतपुत्ररथं प्रति
001c प्रयान्तं त्वरया युक्तं जिघांसुं कर्णमाहवे
002a अब्रवीत्तव पुत्रस्तु दुःशासनमिदं वचः
002c एतद्रक्षो रणे तूर्णं दृष्ट्वा कर्णस्य विक्रमम्
003a अभियाति द्रुतं कर्णं तद्वारय महारथम्
003c वृतः सैन्येन महता याहि यत्र महाबलः
004a कर्णो वैकर्तनो युद्धे राक्षसेन युयुत्सति
004c रक्ष कर्णं रणे यत्तो वृतः सैन्येन मानद
005a एतस्मिन्नन्तरे राजञ्जटासुरसुतो बली
005c दुर्योधनमुपागम्य प्राह प्रहरतां वरः
006a दुर्योधन तवामित्रान्प्रख्यातान्युद्धदुर्मदान्
006c पाण्डवान्हन्तुमिच्छामि त्वयाज्ञप्तः सहानुगान्
007a जटासुरो मम पिता रक्षसामग्रणीः पुरा
007c प्रयुज्य कर्म रक्षोघ्नं क्षुद्रैः पार्थैर्निपातितः
007e तस्यापचितिमिच्छामि त्वद्दिष्टो गन्तुमीश्वर
008a तमब्रवीत्ततो राजा प्रीयमाणः पुनः पुनः
008c द्रोणकर्णादिभिः सार्धं पर्याप्तोऽहं द्विषद्वधे
008e त्वं तु गच्छ मयाज्ञप्तो जहि युद्धं घटोत्कचम्
009a तथेत्युक्त्वा महाकायः समाहूय घटोत्कचम्
009c जटासुरिर्भैमसेनिं नानाशस्त्रैरवाकिरत्
010a अलम्बलञ्च कर्णञ्च कुरुसैन्यं च दुस्तरम्
010c हैडिम्बः प्रममाथैको महावातोऽम्बुदानिव
011a ततो मायामयं दृष्ट्वा रथं तूर्णमलम्बलः
011c घटोत्कचं शरव्रातैर्नानालिङ्गैः समार्दयत्
012a विद्ध्वा च बहुभिर्बाणैर्भैमसेनिमलम्बलः
012c व्यद्रावयच्छरव्रातैः पाण्डवानामनीकिनीम्
013a तेन विद्राव्यमाणानि पाण्डुसैन्यानि मारिष
013c निशीथे विप्रकीर्यन्त वातनुन्ना घना इव
014a घटोत्कचशरैर्नुन्ना तथैव कुरुवाहिनी
014c निशीथे प्राद्रवद्राजन्नुत्सृज्योल्काः सहस्रशः
015a अलम्बलस्ततः क्रुद्धो भैमसेनिं महामृधे
015c आजघ्ने निशितैर्बाणैस्तोत्त्रैरिव महाद्विपम्
016a तिलशस्तस्य तद्यानं सूतं सर्वायुधानि च
016c घटोत्कचः प्रचिच्छेद प्राणदच्चातिदारुणम्
017a ततः कर्णं शरव्रातैः कुरूनन्यान्सहस्रशः
017c अलम्बलं चाभ्यवर्षन्मेघो मेरुमिवाचलम्
018a ततः सञ्चुक्षुभे सैन्यं कुरूणां राक्षसार्दितम्
018c उपर्युपरि चान्योन्यं चतुरङ्गं ममर्द ह
019a जटासुरिर्महाराज विरथो हतसारथिः
019c घटोत्कचं रणे क्रुद्धो मुष्टिनाभ्यहनद्दृढम्
020a मुष्टिनाभिहतस्तेन प्रचचाल घटोत्कचः
020c क्षितिकम्पे यथा शैलः सवृक्षगणगुल्मवान्
021a ततः स परिघाभेन द्विट्सङ्घघ्नेन बाहुना
021c जटासुरिं भैमसेनिरवधीन्मुष्टिना भृशम्
022a तं प्रमथ्य ततः क्रुद्धस्तूर्णं हैडिम्बिराक्षिपत्
022c दोर्भ्यामिन्द्रध्वजाभाभ्यां निष्पिपेष महीतले
023a अलम्बलोऽपि विक्षिप्य समुत्क्षिप्य च राक्षसम्
023c घटोत्कचं रणे रोषान्निष्पिपेष महीतले
024a तयोः समभवद्युद्धं गर्जतोरतिकाययोः
024c घटोत्कचालम्बलयोस्तुमुलं लोमहर्षणम्
025a विशेषयन्तावन्योन्यं मायाभिरतिमायिनौ
025c युयुधाते महावीर्याविन्द्रवैरोचनाविव
026a पावकाम्बुनिधी भूत्वा पुनर्गरुडतक्षकौ
026c पुनर्मेघमहावातौ पुनर्वज्रमहाचलौ
026e पुनः कुञ्जरशार्दूलौ पुनः स्वर्भानुभास्करौ
027a एवं मायाशतसृजावन्योन्यवधकाङ्क्षिणौ
027c भृशं चित्रमयुध्येतामलम्बलघटोत्कचौ
028a परिघैश्च गदाभिश्च प्रासमुद्गरपट्टिशैः
028c मुसलैः पर्वताग्रैश्च तावन्योन्यं निजघ्नतुः
029a हयाभ्यां च गजाभ्यां च पदातिरथिनौ पुनः
029c युयुधाते महामायौ राक्षसप्रवरौ युधि
030a ततो घटोत्कचो राजन्नलम्बलवधेप्सया
030c उत्पपात भृशं क्रुद्धः श्येनवन्निपपात ह
031a गृहीत्वा च महाकायं राक्षसेन्द्रमलम्बलम्
031c उद्यम्य न्यवधीद्भूमौ मयं विष्णुरिवाहवे
032a ततो घटोत्कचः खड्गमुद्गृह्याद्भुतदर्शनम्
032c चकर्त कायाद्धि शिरो भीमं विकृतदर्शनम्
033a तच्छिरो रुधिराभ्यक्तं गृह्य केशेषु राक्षसः
033c घटोत्कचो ययावाशु दुर्योधनरथं प्रति
034a अभ्येत्य च महाबाहुः स्मयमानः स राक्षसः
034c रथेऽस्य निक्षिप्य शिरो विकृताननमूर्धजम्
034e प्राणदद्भैरवं नादं प्रावृषीव बलाहकः
035a अब्रवीच्च ततो राजन्दुर्योधनमिदं वचः
035c एष ते निहतो बन्धुस्त्वया दृष्टोऽस्य विक्रमः
035e पुनर्द्रष्टासि कर्णस्य निष्ठामेतां तथात्मनः
036a एवमुक्त्वा ततः प्रायात्कर्णं प्रति जनेश्वर
036c किरञ्शरशतांस्तीक्ष्णान्विमुञ्चन्कर्णमूर्धनि
037a ततः समभवद्युद्धं घोररूपं भयानकम्
037c विस्मापनं महाराज नरराक्षसयोर्मृधे

