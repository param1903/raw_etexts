धृतराष्ट्र उवाच	001  
सिन्धुराजे हते तात समरे सव्यसाचिना	001a  
तथैव भूरिश्रवसि किमासीद्वो मनस्तदा	001c  
दुर्योधनेन च द्रोणस्तथोक्तः कुरुसंसदि	002a  
किमुक्तवान्परं तस्मात्तन्ममाचक्ष्व सञ्जय	002c  
सञ्जय उवाच	003  
निष्टानको महानासीत्सैन्यानां तव भारत	003a  
सैन्धवं निहतं दृष्ट्वा भूरिश्रवसमेव च	003c  
मन्त्रितं तव पुत्रस्य ते सर्वमवमेनिरे	004a  
येन मन्त्रेण निहताः शतशः क्षत्रियर्षभाः	004c  
द्रोणस्तु तद्वचः श्रुत्वा पुत्रस्य तव दुर्मनाः	005a  
मुहूर्तमिव तु ध्यात्वा भृशमार्तोऽभ्यभाषत	005c  
दुर्योधन किमेवं मां वाक्शरैरभिकृन्तसि	006a  
अजय्यं समरे नित्यं ब्रुवाणं सव्यसाचिनम्	006c  
एतेनैवार्जुनं ज्ञातुमलं कौरव संयुगे	007a  
यच्छिखण्ड्यवधीद्भीष्मं पाल्यमानः किरीटिना	007c  
अवध्यं निहतं दृष्ट्वा संयुगे देवमानुषैः	008a  
तदैवाज्ञासिषमहं नेयमस्तीति भारती	008c  
यं पुंसां त्रिषु लोकेषु सर्वशूरममंस्महि	009a  
तस्मिन्विनिहते शूरे किं शेषं पर्युपास्महे	009c  
यान्स्म तान्ग्लहते तातः शकुनिः कुरुसंसदि	010a  
अक्षान्न तेऽक्षा निशिता बाणास्ते शत्रुतापनाः	010c  
त एते घ्नन्ति नस्तात विशिखा जयचोदिताः	011a  
यांस्तदा ख्याप्यमानांस्त्वं विदुरेण न बुध्यसे	011c  
तास्ता विलपतश्चापि विदुरस्य महात्मनः	012a  
धीरस्य वाचो नाश्रौषीः क्षेमाय वदतः शिवाः	012c  
तदिदं वर्तते घोरमागतं वैशसं महत्	013a  
तस्यावमानाद्वाक्यस्य दुर्योधन कृते तव	013c  
यच्च नः प्रेक्षमाणानां कृष्णामानाययः सभाम्	014a  
अनर्हतीं कुले जातां सर्वधर्मानुचारिणीम्	014c  
तस्याधर्मस्य गान्धारे फलं प्राप्तमिदं त्वया	015a  
नो चेत्पापं परे लोके त्वमर्च्छेथास्ततोऽधिकम्	015c  
यच्च तान्पाण्डवान्द्यूते विषमेण विजित्य ह	016a  
प्राव्राजयस्तदारण्ये रौरवाजिनवाससः	016c  
पुत्राणामिव चैतेषां धर्ममाचरतां सदा	017a  
द्रुह्येत्को नु नरो लोके मदन्यो ब्राह्मणब्रुवः	017c  
पाण्डवानामयं कोपस्त्वया शकुनिना सह	018a  
आहृतो धृतराष्ट्रस्य सम्मते कुरुसंसदि	018c  
दुःशासनेन संयुक्तः कर्णेन परिवर्धितः	019a  
क्षत्तुर्वाक्यमनादृत्य त्वयाभ्यस्तः पुनः पुनः	019c  
यत्तत्सर्वे पराभूय पर्यवारयतार्जुनिम्	020a  
सिन्धुराजानमाश्रित्य स वो मध्ये कथं हतः	020c  
कथं त्वयि च कर्णे च कृपे शल्ये च जीवति	021a  
अश्वत्थाम्नि च कौरव्य निधनं सैन्धवोऽगमत्	021c  
यद्वस्तत्सर्वराजानस्तेजस्तिग्ममुपासते	022a  
सिन्धुराजं परित्रातुं स वो मध्ये कथं हतः	022c  
मय्येव हि विशेषेण तथा दुर्योधन त्वयि	023a  
आशंसत परित्राणमर्जुनात्स महीपतिः	023c  
ततस्तस्मिन्परित्राणमलब्धवति फल्गुनात्	024a  
न किञ्चिदनुपश्यामि जीवितत्राणमात्मनः	024c  
मज्जन्तमिव चात्मानं धृष्टद्युम्नस्य किल्बिषे	025a  
पश्याम्यहत्वा पाञ्चालान्सह तेन शिखण्डिना	025c  
तन्मा किमभितप्यन्तं वाक्शरैरभिकृन्तसि	026a  
अशक्तः सिन्धुराजस्य भूत्वा त्राणाय भारत	026c  
सौवर्णं सत्यसन्धस्य ध्वजमक्लिष्टकर्मणः	027a  
अपश्यन्युधि भीष्मस्य कथमाशंससे जयम्	027c  
मध्ये महारथानां च यत्राहन्यत सैन्धवः	028a  
हतो भूरिश्रवाश्चैव किं शेषं तत्र मन्यसे	028c  
कृप एव च दुर्धर्षो यदि जीवति पार्थिव	029a  
यो नागात्सिन्धुराजस्य वर्त्म तं पूजयाम्यहम्	029c  
यच्चापश्यं हतं भीष्मं पश्यतस्तेऽनुजस्य वै	030a  
दुःशासनस्य कौरव्य कुर्वाणं कर्म दुष्करम्	030c  
अवध्यकल्पं सङ्ग्रामे देवैरपि सवासवैः	030e  
न ते वसुन्धरास्तीति तदहं चिन्तये नृप	031a  
इमानि पाण्डवानां च सृञ्जयानां च भारत	031c  
अनीकान्याद्रवन्ते मां सहितान्यद्य मारिष	031e  
नाहत्वा सर्वपाञ्चालान्कवचस्य विमोक्षणम्	032a  
कर्तास्मि समरे कर्म धार्तराष्ट्र हितं तव	032c  
राजन्ब्रूयाः सुतं मे त्वमश्वत्थामानमाहवे	033a  
न सोमकाः प्रमोक्तव्या जीवितं परिरक्षता	033c  
यच्च पित्रानुशिष्टोऽसि तद्वचः परिपालय	034a  
आनृशंस्ये दमे सत्ये आर्जवे च स्थिरो भव	034c  
धर्मार्थकामकुशलो धर्मार्थावप्यपीडयन्	035a  
धर्मप्रधानः कार्याणि कुर्याश्चेति पुनः पुनः	035c  
चक्षुर्मनोभ्यां सन्तोष्या विप्राः सेव्याश्च शक्तितः	036a  
न चैषां विप्रियं कार्यं ते हि वह्निशिखोपमाः	036c  
एष त्वहमनीकानि प्रविशाम्यरिसूदन	037a  
रणाय महते राजंस्त्वया वाक्शल्यपीडितः	037c  
त्वं च दुर्योधन बलं यदि शक्नोषि धारय	038a  
रात्रावपि हि योत्स्यन्ते संरब्धाः कुरुसृञ्जयाः	038c  
एवमुक्त्वा ततः प्रायाद्द्रोणः पाण्डवसृञ्जयान्	039a  
मुष्णन्क्षत्रियतेजांसि नक्षत्राणामिवांशुमान्	039c  
