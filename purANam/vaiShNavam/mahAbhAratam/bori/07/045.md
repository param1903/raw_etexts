001  धृतराष्ट्र उवाच
001a यथा वदसि मे सूत एकस्य बहुभिः सह
001c सङ्ग्रामं तुमुलं घोरं जयं चैव महात्मनः
002a अश्रद्धेयमिवाश्चर्यं सौभद्रस्याथ विक्रमम्
002c किं तु नात्यद्भुतं तेषां येषां धर्मो व्यपाश्रयः
003a दुर्योधनेऽथ विमुखे राजपुत्रशते हते
003c सौभद्रे प्रतिपत्तिं कां प्रत्यपद्यन्त मामकाः
004  सञ्जय उवाच
004a संशुष्कास्याश्चलन्नेत्राः प्रस्विन्ना लोमहर्षिणः
004c पलायनकृतोत्साहा निरुत्साहा द्विषज्जये
005a हतान्भ्रातॄन्पितॄन्पुत्रान्सुहृत्सम्बन्धिबान्धवान्
005c उत्सृज्योत्सृज्य समियुस्त्वरयन्तो हयद्विपान्
006a तान्प्रभग्नांस्तथा दृष्ट्वा द्रोणो द्रौणिर्बृहद्बलः
006c कृपो दुर्योधनः कर्णः कृतवर्माथ सौबलः
007a अभिद्रुताः सुसङ्क्रुद्धाः सौभद्रमपराजितम्
007c तेऽपि पौत्रेण ते राजन्प्रायशो विमुखीकृताः
008a एकस्तु सुखसंवृद्धो बाल्याद्दर्पाच्च निर्भयः
008c इष्वस्त्रविन्महातेजा लक्ष्मणोऽऽर्जुनिमभ्ययात्
009a तमन्वगेवास्य पिता पुत्रगृद्धी न्यवर्तत
009c अनु दुर्योधनं चान्ये न्यवर्तन्त महारथाः
010a तं तेऽभिषिषिचुर्बाणैर्मेघा गिरिमिवाम्बुभिः
010c स च तान्प्रममाथैको विष्वग्वातो यथाम्बुदान्
011a पौत्रं तु तव दुर्धर्षं लक्ष्मणं प्रियदर्शनम्
011c पितुः समीपे तिष्ठन्तं शूरमुद्यतकार्मुकम्
012a अत्यन्तसुखसंवृद्धं धनेश्वरसुतोपमम्
012c आससाद रणे कार्ष्णिर्मत्तो मत्तमिव द्विपम्
013a लक्ष्मणेन तु सङ्गम्य सौभद्रः परवीरहा
013c शरैः सुनिशितैस्तीक्ष्णैर्बाह्वोरुरसि चार्पितः
014a सङ्क्रुद्धो वै महाबाहुर्दण्डाहत इवोरगः
014c पौत्रस्तव महाराज तव पौत्रमभाषत
015a सुदृष्टः क्रियतां लोको अमुं लोकं गमिष्यसि
015c पश्यतां बान्धवानां त्वां नयामि यमसादनम्
016a एवमुक्त्वा ततो भल्लं सौभद्रः परवीरहा
016c उद्बबर्ह महाबाहुर्निर्मुक्तोरगसन्निभम्
017a स तस्य भुजनिर्मुक्तो लक्ष्मणस्य सुदर्शनम्
017c सुनसं सुभ्रु केशान्तं शिरोऽहार्षीत्सकुण्डलम्
017e लक्ष्मणं निहतं दृष्ट्वा हा हेत्युच्चुक्रुशुर्जनाः
018a ततो दुर्योधनः क्रुद्धः प्रिये पुत्रे निपातिते
018c हतैनमिति चुक्रोश क्षत्रियान्क्षत्रियर्षभः
019a ततो द्रोणः कृपः कर्णो द्रोणपुत्रो बृहद्बलः
019c कृतवर्मा च हार्दिक्यः षड्रथाः पर्यवारयन्
020a स तान्विद्ध्वा शितैर्बाणैर्विमुखीकृत्य चार्जुनिः
020c वेगेनाभ्यपतत्क्रुद्धः सैन्धवस्य महद्बलम्
021a आवव्रुस्तस्य पन्थानं गजानीकेन दंशिताः
021c कलिङ्गाश्च निषादाश्च क्राथपुत्रश्च वीर्यवान्
021e तत्प्रसक्तमिवात्यर्थं युद्धमासीद्विशाम्पते
022a ततस्तत्कुञ्जरानीकं व्यधमद्धृष्टमार्जुनिः
022c यथा विवान्नित्यगतिर्जलदाञ्शतशोऽम्बरे
023a ततः क्राथः शरव्रातैरार्जुनिं समवाकिरत्
023c अथेतरे सन्निवृत्ताः पुनर्द्रोणमुखा रथाः
023e परमास्त्राणि धुन्वानाः सौभद्रमभिदुद्रुवुः
024a तान्निवार्यार्जुनिर्बाणैः क्राथपुत्रमथार्दयत्
024c शरौघेणाप्रमेयेण त्वरमाणो जिघांसया
025a सधनुर्बाणकेयूरौ बाहू समुकुटं शिरः
025c छत्रं ध्वजं नियन्तारमश्वांश्चास्य न्यपातयत्
026a कुलशीलश्रुतबलैः कीर्त्या चास्त्रबलेन च
026c युक्ते तस्मिन्हते वीराः प्रायशो विमुखाभवन्

