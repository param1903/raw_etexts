001  सञ्जय उवाच
001a तमागतमभिप्रेक्ष्य भीमकर्माणमाहवे
001c हर्षमाहारयां चक्रुः कुरवः सर्व एव ते
002a तथैव तव पुत्रास्ते दुर्योधनपुरोगमाः
002c अप्लवाः प्लवमासाद्य तर्तुकामा इवार्णवम्
003a पुनर्जातमिवात्मानं मन्वानाः पार्थिवास्तदा
003c अलायुधं राक्षसेन्द्रं स्वागतेनाभ्यपूजयन्
004a तस्मिंस्त्वमानुषे युद्धे वर्तमाने भयावहे
004c कर्णराक्षसयोर्नक्तं दारुणप्रतिदर्शने
005a उपप्रैक्षन्त पाञ्चालाः स्मयमानाः सराजकाः
005c तथैव तावका राजन्घूर्णमानास्ततस्ततः
006a चुक्रुशुर्नेदमस्तीति द्रोणद्रौणिकृपादयः
006c तत्कर्म दृष्ट्वा सम्भ्रान्ता हैडिम्बस्य रणाजिरे
007a सर्वमाविग्नमभवद्धाहाभूतमचेतनम्
007c तव सैन्यं महाराज निराशं कर्णजीविते
008a दुर्योधनस्तु सम्प्रेक्ष्य कर्णमार्तिं परां गतम्
008c अलायुधं राक्षसेन्द्रमाहूयेदमथाब्रवीत्
009a एष वैकर्तनः कर्णो हैडिम्बेन समागतः
009c कुरुते कर्म सुमहद्यदस्यौपयिकं मृधे
010a पश्यैतान्पार्थिवाञ्शूरान्निहतान्भैमसेनिना
010c नानाशस्त्रैरभिहतान्पादपानिव दन्तिना
011a तवैष भागः समरे राजमध्ये मया कृतः
011c तवैवानुमते वीर तं विक्रम्य निबर्हय
012a पुरा वैकर्तनं कर्णमेष पापो घटोत्कचः
012c मायाबलमुपाश्रित्य कर्शयत्यरिकर्शनः
013a एवमुक्तः स राज्ञा तु राक्षसस्तीव्रविक्रमः
013c तथेत्युक्त्वा महाबाहुर्घटोत्कचमुपाद्रवत्
014a ततः कर्णं समुत्सृज्य भैमसेनिरपि प्रभो
014c प्रत्यमित्रमुपायान्तं मर्दयामास मार्गणैः
015a तयोः समभवद्युद्धं क्रुद्धयो राक्षसेन्द्रयोः
015c मत्तयोर्वाशिताहेतोर्द्विपयोरिव कानने
016a रक्षसा विप्रमुक्तस्तु कर्णोऽपि रथिनां वरः
016c अभ्यद्रवद्भीमसेनं रथेनादित्यवर्चसा
017a तमायान्तमनादृत्य दृष्ट्वा ग्रस्तं घटोत्कचम्
017c अलायुधेन समरे सिंहेनेव गवां पतिम्
018a रथेनादित्यवपुषा भीमः प्रहरतां वरः
018c किरञ्शरौघान्प्रययावलायुधरथं प्रति
019a तमायान्तमभिप्रेक्ष्य स तदालायुधः प्रभो
019c घटोत्कचं समुत्सृज्य भीमसेनं समाह्वयत्
020a तं भीमः सहसाभ्येत्य राक्षसान्तकरः प्रभो
020c सगणं राक्षसेन्द्रं तं शरवर्षैरवाकिरत्
021a तथैवालायुधो राजञ्शिलाधौतैरजिह्मगैः
021c अभ्यवर्षत कौन्तेयं पुनः पुनररिन्दमः
022a तथा ते राक्षसाः सर्वे भीमसेनमुपाद्रवन्
022c नानाप्रहरणा भीमास्त्वत्सुतानां जयैषिणः
023a स ताड्यमानो बलिभिर्भीमसेनो महाबलः
023c पञ्चभिः पञ्चभिः सर्वांस्तानविध्यच्छितैः शरैः
024a ते वध्यमाना भीमेन राक्षसाः खरयोनयः
024c विनेदुस्तुमुलान्नादान्दुद्रुवुश्च दिशो दश
025a तांस्त्रास्यमानान्भीमेन दृष्ट्वा रक्षो महाबलम्
025c अभिदुद्राव वेगेन शरैश्चैनमवाकिरत्
026a तं भीमसेनः समरे तीक्ष्णाग्रैरक्षिणोच्छरैः
026c अलायुधस्तु तानस्तान्भीमेन विशिखान्रणे
026e चिच्छेद कांश्चित्समरे त्वरया कांश्चिदग्रहीत्
027a स तं दृष्ट्वा राक्षसेन्द्रं भीमो भीमपराक्रमः
027c गदां चिक्षेप वेगेन वज्रपातोपमां तदा
028a तामापतन्तीं वेगेन गदां ज्वालाकुलां ततः
028c गदया ताडयामास सा गदा भीममाव्रजत्
029a स राक्षसेन्द्रं कौन्तेयः शरवर्षैरवाकिरत्
029c तानप्यस्याकरोन्मोघान्राक्षसो निशितैः शरैः
030a ते चापि राक्षसाः सर्वे सैनिका भीमरूपिणः
030c शासनाद्राक्षसेन्द्रस्य निजघ्नू रथकुञ्जरान्
031a पाञ्चालाः सृञ्जयाश्चैव वाजिनः परमद्विपाः
031c न शान्तिं लेभिरे तत्र राक्षसैर्भृशपीडिताः
032a तं तु दृष्ट्वा महाघोरं वर्तमानं महाहवे
032c अब्रवीत्पुरुषश्रेष्ठो धनञ्जयमिदं वचः
033a पश्य भीमं महाबाहो राक्षसेन्द्रवशं गतम्
033c पदवीमस्य गच्छ त्वं मा विचारय पाण्डव
034a धृष्टद्युम्नः शिखण्डी च युधामन्यूत्तमौजसौ
034c सहिता द्रौपदेयाश्च कर्णं यान्तु महारथाः
035a नकुलः सहदेवश्च युयुधानश्च वीर्यवान्
035c इतरान्राक्षसान्घ्नन्तु शासनात्तव पाण्डव
036a त्वमपीमां महाबाहो चमूं द्रोणपुरस्कृताम्
036c वारयस्व नरव्याघ्र महद्धि भयमागतम्
037a एवमुक्ते तु कृष्णेन यथोद्दिष्टा महारथाः
037c जग्मुर्वैकर्तनं कर्णं राक्षसांश्चेतरान्रणे
038a अथ पूर्णायतोत्सृष्टैः शरैराशीविषोपमैः
038c धनुश्चिच्छेद भीमस्य राक्षसेन्द्रः प्रतापवान्
039a हयांश्चास्य शितैर्बाणैः सारथिं च महाबलः
039c जघान मिषतः सङ्ख्ये भीमसेनस्य भारत
040a सोऽवतीर्य रथोपस्थाद्धताश्वो हतसारथिः
040c तस्मै गुर्वीं गदां घोरां स विनद्योत्ससर्ज ह
041a ततस्तां भीमनिर्घोषामापतन्तीं महागदाम्
041c गदया राक्षसो घोरो निजघान ननाद च
042a तद्दृष्ट्वा राक्षसेन्द्रस्य घोरं कर्म भयावहम्
042c भीमसेनः प्रहृष्टात्मा गदामाशु परामृशत्
043a तयोः समभवद्युद्धं तुमुलं नररक्षसोः
043c गदानिपातसंह्रादैर्भुवं कम्पयतोर्भृशम्
044a गदाविमुक्तौ तौ भूयः समासाद्येतरेतरम्
044c मुष्टिभिर्वज्रसंह्रादैरन्योन्यमभिजघ्नतुः
045a रथचक्रैर्युगैरक्षैरधिष्ठानैरुपस्करैः
045c यथासन्नमुपादाय निजघ्नतुरमर्षणौ
046a तौ विक्षरन्तौ रुधिरं समासाद्येतरेतरम्
046c मत्ताविव महानागावकृष्येतां पुनः पुनः
047a तमपश्यद्धृषीकेशः पाण्डवानां हिते रतः
047c स भीमसेनरक्षार्थं हैडिम्बं प्रत्यचोदयत्

