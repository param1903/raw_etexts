धृतराष्ट्र उवाच	001  
दैवमेव परं मन्ये धिक्पौरुषमनर्थकम्	001a  
यत्राधिरथिरायस्तो नातरत्पाण्डवं रणे	001c  
कर्णः पार्थान्सगोविन्दाञ्जेतुमुत्सहते रणे	002a  
न च कर्णसमं योधं लोके पश्यामि कञ्चन	002c  
इति दुर्योधनस्याहमश्रौषं जल्पतो मुहुः	002e  
कर्णो हि बलवाञ्शूरो दृढधन्वा जितक्लमः	003a  
इति मामब्रवीत्सूत मन्दो दुर्योधनः पुरा	003c  
वसुषेणसहायं मां नालं देवापि संयुगे	004a  
किमु पाण्डुसुता राजन्गतसत्त्वा विचेतसः	004c  
तत्र तं निर्जितं दृष्ट्वा भुजङ्गमिव निर्विषम्	005a  
युद्धात्कर्णमपक्रान्तं किं स्विद्दुर्योधनोऽब्रवीत्	005c  
अहो दुर्मुखमेवैकं युद्धानामविशारदम्	006a  
प्रावेशयद्धुतवहं पतङ्गमिव मोहितः	006c  
अश्वत्थामा मद्रराजः कृपः कर्णश्च सङ्गताः	007a  
न शक्ताः प्रमुखे स्थातुं नूनं भीमस्य सञ्जय	007c  
तेऽपि चास्य महाघोरं बलं नागायुतोपमम्	008a  
जानन्तो व्यवसायं च क्रूरं मारुततेजसः	008c  
किमर्थं क्रूरकर्माणं यमकालान्तकोपमम्	009a  
बलसंरम्भवीर्यज्ञाः कोपयिष्यन्ति संयुगे	009c  
कर्णस्त्वेको महाबाहुः स्वबाहुबलमाश्रितः	010a  
भीमसेनमनादृत्य रणेऽयुध्यत सूतजः	010c  
योऽजयत्समरे कर्णं पुरन्दर इवासुरम्	011a  
न स पाण्डुसुतो जेतुं शक्यः केनचिदाहवे	011c  
द्रोणं यः सम्प्रमथ्यैकः प्रविष्टो मम वाहिनीम्	012a  
भीमो धनञ्जयान्वेषी कस्तमर्छेज्जिजीविषुः	012c  
को हि सञ्जय भीमस्य स्थातुमुत्सहतेऽग्रतः	013a  
उद्यताशनिवज्रस्य महेन्द्रस्येव दानवः	013c  
प्रेतराजपुरं प्राप्य निवर्तेतापि मानवः	014a  
न भीमसेनं सम्प्राप्य निवर्तेत कदाचन	014c  
पतङ्गा इव वह्निं ते प्राविशन्नल्पचेतसः	015a  
ये भीमसेनं सङ्क्रुद्धमभ्यधावन्विमोहिताः	015c  
यत्तत्सभायां भीमेन मम पुत्रवधाश्रयम्	016a  
शप्तं संरम्भिणोग्रेण कुरूणां शृण्वतां तदा	016c  
तन्नूनमभिसञ्चिन्त्य दृष्ट्वा कर्णं च निर्जितम्	017a  
दुःशासनः सह भ्रात्रा भयाद्भीमादुपारमत्	017c  
यश्च सञ्जय दुर्बुद्धिरब्रवीत्समितौ मुहुः	018a  
कर्णो दुःशासनोऽहं च जेष्यामो युधि पाण्डवान्	018c  
स नूनं विरथं दृष्ट्वा कर्णं भीमेन निर्जितम्	019a  
प्रत्याख्यानाच्च कृष्णस्य भृशं तप्यति सञ्जय	019c  
दृष्ट्वा भ्रातॄन्हतान्युद्धे भीमसेनेन दंशितान्	020a  
आत्मापराधात्सुमहन्नूनं तप्यति पुत्रकः	020c  
को हि जीवितमन्विच्छन्प्रतीपं पाण्डवं व्रजेत्	021a  
भीमं भीमायुधं क्रुद्धं साक्षात्कालमिव स्थितम्	021c  
वडवामुखमध्यस्थो मुच्येतापि हि मानवः	022a  
न भीममुखसम्प्राप्तो मुच्येतेति मतिर्मम	022c  
न पाण्डवा न पाञ्चाला न च केशवसात्यकी	023a  
जानन्ति युधि संरब्धा जीवितं परिरक्षितुम्	023c  
सञ्जय उवाच	024  
यत्संशोचसि कौरव्य वर्तमाने जनक्षये	024a  
त्वमस्य जगतो मूलं विनाशस्य न संशयः	024c  
स्वयं वैरं महत्कृत्वा पुत्राणां वचने स्थितः	025a  
उच्यमानो न गृह्णीषे मर्त्यः पथ्यमिवौषधम्	025c  
स्वयं पीत्वा महाराज कालकूटं सुदुर्जरम्	026a  
तस्येदानीं फलं कृत्स्नमवाप्नुहि नरोत्तम	026c  
यत्तु कुत्सयसे योधान्युध्यमानान्यथाबलम्	027a  
अत्र ते वर्णयिष्यामि यथा युद्धमवर्तत	027c  
दृष्ट्वा कर्णं तु पुत्रास्ते भीमसेनपराजितम्	028a  
नामृष्यन्त महेष्वासाः सोदर्याः पञ्च मारिष	028c  
दुर्मर्षणो दुःसहश्च दुर्मदो दुर्धरो जयः	029a  
पाण्डवं चित्रसन्नाहास्तं प्रतीपमुपाद्रवन्	029c  
ते समन्तान्महाबाहुं परिवार्य वृकोदरम्	030a  
दिशः शरैः समावृण्वञ्शलभानामिव व्रजैः	030c  
आगच्छतस्तान्सहसा कुमारान्देवरूपिणः	031a  
प्रतिजग्राह समरे भीमसेनो हसन्निव	031c  
तव दृष्ट्वा तु तनयान्भीमसेनसमीपगान्	032a  
अभ्यवर्तत राधेयो भीमसेनं महाबलम्	032c  
विसृजन्विशिखान्राजन्स्वर्णपुङ्खाञ्शिलाशितान्	033a  
तं तु भीमोऽभ्ययात्तूर्णं वार्यमाणः सुतैस्तव	033c  
कुरवस्तु ततः कर्णं परिवार्य समन्ततः	034a  
अवाकिरन्भीमसेनं शरैः सन्नतपर्वभिः	034c  
तान्बाणैः पञ्चविंशत्या साश्वान्राजन्नरर्षभान्	035a  
ससूतान्भीमधनुषो भीमो निन्ये यमक्षयम्	035c  
प्रापतन्स्यन्दनेभ्यस्ते सार्धं सूतैर्गतासवः	036a  
चित्रपुष्पधरा भग्ना वातेनेव महाद्रुमाः	036c  
तत्राद्भुतमपश्याम भीमसेनस्य विक्रमम्	037a  
संवार्याधिरथिं बाणैर्यज्जघान तवात्मजान्	037c  
स वार्यमाणो भीमेन शितैर्बाणैः समन्ततः	038a  
सूतपुत्रो महाराज भीमसेनमवैक्षत	038c  
तं भीमसेनः संरम्भात्क्रोधसंरक्तलोचनः	039a  
विस्फार्य सुमहच्चापं मुहुः कर्णमवैक्षत	039c  
