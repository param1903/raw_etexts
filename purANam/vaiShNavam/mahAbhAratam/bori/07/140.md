सञ्जय उवाच	001  
वर्तमाने तथा रौद्रे रात्रियुद्धे विशां पते	001a  
सर्वभूतक्षयकरे धर्मपुत्रो युधिष्ठिरः	001c  
अब्रवीत्पाण्डवांश्चैव पाञ्चालांश्च ससोमकान्	002a  
अभ्यद्रवत गच्छध्वं द्रोणमेव जिघांसया	002c  
राज्ञस्ते वचनाद्राजन्पाञ्चालाः सोमकास्तथा	003a  
द्रोणमेवाभ्यवर्तन्त नदन्तो भैरवान्रवान्	003c  
तान्वयं प्रतिगर्जन्तः प्रत्युद्यातास्त्वमर्षिताः	004a  
यथाशक्ति यथोत्साहं यथासत्त्वं च संयुगे	004c  
कृतवर्मा च हार्दिक्यो युधिष्ठिरमुपाद्रवत्	005a  
द्रोणं प्रति जिघांसन्तं मत्तो मत्तमिव द्विपम्	005c  
शैनेयं शरवर्षाणि विकिरन्तं समन्ततः	006a  
अभ्ययात्कौरवो राजन्भूरिः सङ्ग्राममूर्धनि	006c  
सहदेवमथायान्तं द्रोणप्रेप्सुं महारथम्	007a  
कर्णो वैकर्तनो राजन्वारयामास पाण्डवम्	007c  
भीमसेनमथायान्तं व्यादितास्यमिवान्तकम्	008a  
स्वयं दुर्योधनो युद्धे प्रतीपं मृत्युमाव्रजत्	008c  
नकुलं च युधां श्रेष्ठं सर्वयुद्धविशारदम्	009a  
शकुनिः सौबलो राजन्वारयामास सत्वरः	009c  
शिखण्डिनमथायान्तं रथेन रथिनां वरम्	010a  
कृपो शारद्वतो राजन्वारयामास संयुगे	010c  
प्रतिविन्ध्यमथायान्तं मयूरसदृशैर्हयैः	011a  
दुःशासनो महाराज यत्तो यत्तमवारयत्	011c  
भैमसेनिमथायान्तं मायाशतविशारदम्	012a  
अश्वत्थामा पितुर्मानं कुर्वाणः प्रत्यषेधयत्	012c  
द्रुपदं वृषसेनस्तु ससैन्यं सपदानुगम्	013a  
वारयामास समरे द्रोणप्रेप्सुं महारथम्	013c  
विराटं द्रुतमायान्तं द्रोणस्य निधनं प्रति	014a  
मद्रराजः सुसङ्क्रुद्धो वारयामास भारत	014c  
शतानीकमथायान्तं नाकुलिं रभसं रणे	015a  
चित्रसेनो रुरोधाशु शरैर्द्रोणवधेप्सया	015c  
अर्जुनं च युधां श्रेष्ठं प्राद्रवन्तं महारथम्	016a  
अलम्बुसो महाराज राक्षसेन्द्रो न्यवारयत्	016c  
तथा द्रोणं महेष्वासं निघ्नन्तं शात्रवान्रणे	017a  
धृष्टद्युम्नोऽथ पाञ्चाल्यो हृष्टरूपमवारयत्	017c  
तथान्यान्पाण्डुपुत्राणां समायातान्महारथान्	018a  
तावका रथिनो राजन्वारयामासुरोजसा	018c  
गजारोहा गजैस्तूर्णं सन्निपत्य महामृधे	019a  
योधयन्तः स्म दृश्यन्ते शतशोऽथ सहस्रशः	019c  
निशीथे तुरगा राजन्नाद्रवन्तः परस्परम्	020a  
समदृश्यन्त वेगेन पक्षवन्त इवाद्रयः	020c  
सादिनः सादिभिः सार्धं प्रासशक्त्यृष्टिपाणयः	021a  
समागच्छन्महाराज विनदन्तः पृथक्पृथक्	021c  
नरास्तु बहवस्तत्र समाजग्मुः परस्परम्	022a  
गदाभिर्मुसलैश्चैव नानाशस्त्रैश्च सङ्घशः	022c  
कृतवर्मा तु हार्दिक्यो धर्मपुत्रं युधिष्ठिरम्	023a  
वारयामास सङ्क्रुद्धो वेलेवोद्वृत्तमर्णवम्	023c  
युधिष्ठिरस्तु हार्दिक्यं विद्ध्वा पञ्चभिराशुगैः	024a  
पुनर्विव्याध विंशत्या तिष्ठ तिष्ठेति चाब्रवीत्	024c  
कृतवर्मा तु सङ्क्रुद्धो धर्मपुत्रस्य मारिष	025a  
धनुश्चिच्छेद भल्लेन तं च विव्याध सप्तभिः	025c  
अथान्यद्धनुरादाय धर्मपुत्रो युधिष्ठिरः	026a  
हार्दिक्यं दशभिर्बाणैर्बाह्वोरुरसि चार्पयत्	026c  
माधवस्तु रणे विद्धो धर्मपुत्रेण मारिष	027a  
प्राकम्पत च रोषेण सप्तभिश्चार्दयच्छरैः	027c  
तस्य पार्थो धनुश्छित्त्वा हस्तावापं निकृत्य च	028a  
प्राहिणोन्निशितान्बाणान्पञ्च राजञ्शिलाशितान्	028c  
ते तस्य कवचं भित्त्वा हेमचित्रं महाधनम्	029a  
प्राविशन्धरणीमुग्रा वल्मीकमिव पन्नगाः	029c  
अक्ष्णोर्निमेषमात्रेण सोऽन्यदादाय कार्मुकम्	030a  
विव्याध पाण्डवं षष्ट्या सूतं च नवभिः शरैः	030c  
तस्य शक्तिममेयात्मा पाण्डवो भुजगोपमाम्	031a  
चिक्षेप भरतश्रेष्ठ रथे न्यस्य महद्धनुः	031c  
सा हेमचित्रा महती पाण्डवेन प्रवेरिता	032a  
निर्भिद्य दक्षिणं बाहुं प्राविशद्धरणीतलम्	032c  
एतस्मिन्नेव काले तु गृह्य पार्थः पुनर्धनुः	033a  
हार्दिक्यं छादयामास शरैः सन्नतपर्वभिः	033c  
ततस्तु समरे शूरो वृष्णीनां प्रवरो रथी	034a  
व्यश्वसूतरथं चक्रे निमेषार्धाद्युधिष्ठिरम्	034c  
ततस्तु पाण्डवो ज्येष्ठः खड्गचर्म समाददे	035a  
तदस्य निशितैर्बाणैर्व्यधमन्माधवो रणे	035c  
तोमरं तु ततो गृह्य स्वर्णदण्डं दुरासदम्	036a  
प्रेषयत्समरे तूर्णं हार्दिक्यस्य युधिष्ठिरः	036c  
तमापतन्तं सहसा धर्मराजभुजच्युतम्	037a  
द्विधा चिच्छेद हार्दिक्यः कृतहस्तः स्मयन्निव	037c  
ततः शरशतेनाजौ धर्मपुत्रमवाकिरत्	038a  
कवचं चास्य सङ्क्रुद्धः शरैस्तीक्ष्णैरदारयत्	038c  
हार्दिक्यशरसञ्छिन्नं कवचं तन्महात्मनः	039a  
व्यशीर्यत रणे राजंस्ताराजालमिवाम्बरात्	039c  
स छिन्नधन्वा विरथः शीर्णवर्मा शरार्दितः	040a  
अपायासीद्रणात्तूर्णं धर्मपुत्रो युधिष्ठिरः	040c  
कृतवर्मा तु निर्जित्य धर्मपुत्रं युधिष्ठिरम्	041a  
पुनर्द्रोणस्य जुगुपे चक्रमेव महाबलः	041c  
