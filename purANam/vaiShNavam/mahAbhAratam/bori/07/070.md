सञ्जय उवाच	001  
प्रविष्टयोर्महाराज पार्थवार्ष्णेययोस्तदा	001a  
दुर्योधने प्रयाते च पृष्ठतः पुरुषर्षभे	001c  
जवेनाभ्यद्रवन्द्रोणं महता निस्वनेन च	002a  
पाण्डवाः सोमकैः सार्धं ततो युद्धमवर्तत	002c  
तद्युद्धमभवद्घोरं तुमुलं लोमहर्षणम्	003a  
पाञ्चालानां कुरूणां च व्यूहस्य पुरतोऽद्भुतम्	003c  
राजन्कदाचिन्नास्माभिर्दृष्टं तादृङ्न च श्रुतम्	004a  
यादृङ्मध्यगते सूर्ये युद्धमासीद्विशां पते	004c  
धृष्टद्युम्नमुखाः पार्था व्यूढानीकाः प्रहारिणः	005a  
द्रोणस्य सैन्यं ते सर्वे शरवर्षैरवाकिरन्	005c  
वयं द्रोणं पुरस्कृत्य सर्वशस्त्रभृतां वरम्	006a  
पार्षतप्रमुखान्पार्थानभ्यवर्षाम सायकैः	006c  
महामेघाविवोदीर्णौ मिश्रवातौ हिमात्यये	007a  
सेनाग्रे विप्रकाशेते रुचिरे रथभूषिते	007c  
समेत्य तु महासेने चक्रतुर्वेगमुत्तमम्	008a  
जाह्नवीयमुने नद्यौ प्रावृषीवोल्बणोदके	008c  
नानाशस्त्रपुरोवातो द्विपाश्वरथसंवृतः	009a  
गदाविद्युन्महारौद्रः सङ्ग्रामजलदो महान्	009c  
भारद्वाजानिलोद्धूतः शरधारासहस्रवान्	010a  
अभ्यवर्षन्महारौद्रः पाण्डुसेनाग्निमुद्धतम्	010c  
समुद्रमिव घर्मान्ते विवान्घोरो महानिलः	011a  
व्यक्षोभयदनीकानि पाण्डवानां द्विजोत्तमः	011c  
तेऽपि सर्वप्रयत्नेन द्रोणमेव समाद्रवन्	012a  
बिभित्सन्तो महासेतुं वार्योघाः प्रबला इव	012c  
वारयामास तान्द्रोणो जलौघानचलो यथा	013a  
पाण्डवान्समरे क्रुद्धान्पाञ्चालांश्च सकेकयान्	013c  
अथापरेऽपि राजानः परावृत्य समन्ततः	014a  
महाबला रणे शूराः पाञ्चालानन्ववारयन्	014c  
ततो रणे नरव्याघ्रः पार्षतः पाण्डवैः सह	015a  
सञ्जघानासकृद्द्रोणं बिभित्सुररिवाहिनीम्	015c  
यथैव शरवर्षाणि द्रोणो वर्षति पार्षते	016a  
तथैव शरवर्षाणि धृष्टद्युम्नोऽभ्यवर्षत	016c  
सनिस्त्रिंशपुरोवातः शक्तिप्रासर्ष्टिसंवृतः	017a  
ज्याविद्युच्चापसंह्रादो धृष्टद्युम्नबलाहकः	017c  
शरधाराश्मवर्षाणि व्यसृजत्सर्वतोदिशम्	018a  
निघ्नन्रथवराश्वौघांश्छादयामास वाहिनीम्	018c  
यं यमार्छच्छरैर्द्रोणः पाण्डवानां रथव्रजम्	019a  
ततस्ततः शरैर्द्रोणमपाकर्षत पार्षतः	019c  
तथा तु यतमानस्य द्रोणस्य युधि भारत	020a  
धृष्टद्युम्नं समासाद्य त्रिधा सैन्यमभिद्यत	020c  
भोजमेके न्यवर्तन्त जलसन्धमथापरे	021a  
पाण्डवैर्हन्यमानाश्च द्रोणमेवापरेऽव्रजन्	021c  
सैन्यान्यघटयद्यानि द्रोणस्तु रथिनां वरः	022a  
व्यधमच्चापि तान्यस्य धृष्टद्युम्नो महारथः	022c  
धार्तराष्ट्रास्त्रिधाभूता वध्यन्ते पाण्डुसृञ्जयैः	023a  
अगोपाः पशवोऽरण्ये बहुभिः श्वापदैरिव	023c  
कालः सङ्ग्रसते योधान्धृष्टद्युम्नेन मोहितान्	024a  
सङ्ग्रामे तुमुले तस्मिन्निति सम्मेनिरे जनाः	024c  
कुनृपस्य यथा राष्ट्रं दुर्भिक्षव्याधितस्करैः	025a  
द्राव्यते तद्वदापन्ना पाण्डवैस्तव वाहिनी	025c  
अर्करश्मिप्रभिन्नेषु शस्त्रेषु कवचेषु च	026a  
चक्षूंषि प्रतिहन्यन्ते सैन्येन रजसा तथा	026c  
त्रिधाभूतेषु सैन्येषु वध्यमानेषु पाण्डवैः	027a  
अमर्षितस्ततो द्रोणः पाञ्चालान्व्यधमच्छरैः	027c  
मृद्नतस्तान्यनीकानि निघ्नतश्चापि सायकैः	028a  
बभूव रूपं द्रोणस्य कालाग्नेरिव दीप्यतः	028c  
रथं नागं हयं चापि पत्तिनश्च विशां पते	029a  
एकैकेनेषुणा सङ्ख्ये निर्बिभेद महारथः	029c  
पाण्डवानां तु सैन्येषु नास्ति कश्चित्स भारत	030a  
दधार यो रणे बाणान्द्रोणचापच्युताञ्शितान्	030c  
तत्पच्यमानमर्केण द्रोणसायकतापितम्	031a  
बभ्राम पार्षतं सैन्यं तत्र तत्रैव भारत	031c  
तथैव पार्षतेनापि काल्यमानं बलं तव	032a  
अभवत्सर्वतो दीप्तं शुष्कं वनमिवाग्निना	032c  
वध्यमानेषु सैन्येषु द्रोणपार्षतसायकैः	033a  
त्यक्त्वा प्राणान्परं शक्त्या प्रायुध्यन्त स्म सैनिकाः	033c  
तावकानां परेषां च युध्यतां भरतर्षभ	034a  
नासीत्कश्चिन्महाराज योऽत्याक्षीत्संयुगं भयात्	034c  
भीमसेनं तु कौन्तेयं सोदर्याः पर्यवारयन्	035a  
विविंशतिश्चित्रसेनो विकर्णश्च महारथः	035c  
विन्दानुविन्दावावन्त्यौ क्षेमधूर्तिश्च वीर्यवान्	036a  
त्रयाणां तव पुत्राणां त्रय एवानुयायिनः	036c  
बाह्लीकराजस्तेजस्वी कुलपुत्रो महारथः	037a  
सहसेनः सहामात्यो द्रौपदेयानवारयत्	037c  
शैब्यो गोवासनो राजा योधैर्दशशतावरैः	038a  
काश्यस्याभिभुवः पुत्रं पराक्रान्तमवारयत्	038c  
अजातशत्रुं कौन्तेयं ज्वलन्तमिव पावकम्	039a  
मद्राणामीश्वरः शल्यो राजा राजानमावृणोत्	039c  
दुःशासनस्त्ववस्थाप्य स्वमनीकममर्षणः	040a  
सात्यकिं प्रययौ क्रुद्धः शूरो रथवरं युधि	040c  
स्वकेनाहमनीकेन सन्नद्धकवचावृतः	041a  
चतुःशतैर्महेष्वासैश्चेकितानमवारयम्	041c  
शकुनिस्तु सहानीको माद्रीपुत्रमवारयत्	042a  
गान्धारकैः सप्तशतैश्चापशक्तिशरासिभिः	042c  
विन्दानुविन्दावावन्त्यौ विराटं मत्स्यमार्छताम्	043a  
प्राणांस्त्यक्त्वा महेष्वासौ मित्रार्थेऽभ्युद्यतौ युधि	043c  
शिखण्डिनं याज्ञसेनिं रुन्धानमपराजितम्	044a  
बाह्लिकः प्रतिसंयत्तः पराक्रान्तमवारयत्	044c  
धृष्टद्युम्नं च पाञ्चाल्यं क्रूरैः सार्धं प्रभद्रकैः	045a  
आवन्त्यः सह सौवीरैः क्रुद्धरूपमवारयत्	045c  
घटोत्कचं तथा शूरं राक्षसं क्रूरयोधिनम्	046a  
अलायुधोऽद्रवत्तूर्णं क्रुद्धमायान्तमाहवे	046c  
अलम्बुसं राक्षसेन्द्रं कुन्तिभोजो महारथः	047a  
सैन्येन महता युक्तः क्रुद्धरूपमवारयत्	047c  
सैन्धवः पृष्ठतस्त्वासीत्सर्वसैन्यस्य भारत	048a  
रक्षितः परमेष्वासैः कृपप्रभृतिभी रथैः	048c  
तस्यास्तां चक्ररक्षौ द्वौ सैन्धवस्य बृहत्तमौ	049a  
द्रौणिर्दक्षिणतो राजन्सूतपुत्रश्च वामतः	049c  
पृष्ठगोपास्तु तस्यासन्सौमदत्तिपुरोगमाः	050a  
कृपश्च वृषसेनश्च शलः शल्यश्च दुर्जयः	050c  
नीतिमन्तो महेष्वासाः सर्वे युद्धविशारदाः	051a  
सैन्धवस्य विधायैवं रक्षां युयुधिरे तदा	051c  
