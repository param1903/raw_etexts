001  सञ्जय उवाच
001a विद्रुतं स्वबलं दृष्ट्वा वध्यमानं महात्मभिः
001c क्रोधेन महताविष्टः पुत्रस्तव विशाम्पते
002a अभ्येत्य सहसा कर्णं द्रोणं च जयतां वरम्
002c अमर्षवशमापन्नो वाक्यज्ञो वाक्यमब्रवीत्
003a भवद्भ्यामिह सङ्ग्रामो क्रुद्धाभ्यां सम्प्रवर्तितः
003c आहवे निहतं दृष्ट्वा सैन्धवं सव्यसाचिना
004a निहन्यमानां पाण्डूनां बलेन मम वाहिनीम्
004c भूत्वा तद्विजये शक्तावशक्ताविव पश्यतः
005a यद्यहं भवतोस्त्याज्यो न वाच्योऽस्मि तदैव हि
005c आवां पाण्डुसुतान्सङ्ख्ये जेष्याव इति मानदौ
006a तदैवाहं वचः श्रुत्वा भवद्भ्यामनुसम्मतम्
006c कृतवान्पाण्डवैः सार्धं वैरं योधविनाशनम्
007a यदि नाहं परित्याज्यो भवद्भ्यां पुरुषर्षभौ
007c युध्येतामनुरूपेण विक्रमेण सुविक्रमौ
008a वाक्प्रतोदेन तौ वीरौ प्रणुन्नौ तनयेन ते
008c प्रावर्तयेतां तौ युद्धं घट्टिताविव पन्नगौ
009a ततस्तौ रथिनां श्रेष्ठौ सर्वलोकधनुर्धरौ
009c शैनेयप्रमुखान्पार्थानभिदुद्रुवतू रणे
010a तथैव सहिताः पार्थाः स्वेन सैन्येन संवृताः
010c अभ्यवर्तन्त तौ वीरौ नर्दमानौ मुहुर्मुहुः
011a अथ द्रोणो महेष्वासो दशभिः शिनिपुङ्गवम्
011c अविध्यत्त्वरितं क्रुद्धः सर्वशस्त्रभृतां वरः
012a कर्णश्च दशभिर्बाणैः पुत्रश्च तव सप्तभिः
012c दशभिर्वृषसेनश्च सौबलश्चापि सप्तभिः
012e एते कौरव सङ्क्रन्दे शैनेयं पर्यवारयन्
013a दृष्ट्वा च समरे द्रोणं निघ्नन्तं पाण्डवीं चमूम्
013c विव्यधुः सोमकास्तूर्णं समन्ताच्छरवृष्टिभिः
014a ततो द्रोणोऽहरत्प्राणान्क्षत्रियाणां विशाम्पते
014c रश्मिभिर्भास्करो राजंस्तमसामिव भारत
015a द्रोणेन वध्यमानानां पाञ्चालानां विशाम्पते
015c शुश्रुवे तुमुलः शब्दः क्रोशतामितरेतरम्
016a पुत्रानन्ये पितॄनन्ये भ्रातॄनन्ये च मातुलान्
016c भागिनेयान्वयस्यांश्च तथा सम्बन्धिबान्धवान्
016e उत्सृज्योत्सृज्य गच्छन्ति त्वरिता जीवितेप्सवः
017a अपरे मोहिता मोहात्तमेवाभिमुखा ययुः
017c पाण्डवानां रणे योधाः परलोकं तथापरे
018a सा तथा पाण्डवी सेना वध्यमाना महात्मभिः
018c निशि सम्प्राद्रवद्राजन्नुत्सृज्योल्काः सहस्रशः
019a पश्यतो भीमसेनस्य विजयस्याच्युतस्य च
019c यमयोर्धर्मपुत्रस्य पार्षतस्य च पश्यतः
020a तमसा संवृते लोके न प्राज्ञायत किञ्चन
020c कौरवाणां प्रकाशेन दृश्यन्ते तु द्रुताः परे
021a द्रवमाणं तु तत्सैन्यं द्रोणकर्णौ महारथौ
021c जघ्नतुः पृष्ठतो राजन्किरन्तौ सायकान्बहून्
022a पाञ्चालेषु प्रभग्नेषु दीर्यमाणेषु सर्वशः
022c जनार्दनो दीनमनाः प्रत्यभाषत फल्गुनम्
023a द्रोणकर्णौ महेष्वासावेतौ पार्षतसात्यकी
023c पाञ्चालांश्चैव सहितौ जघ्नतुः सायकैर्भृशम्
024a एतयोः शरवर्षेण प्रभग्ना नो महारथाः
024c वार्यमाणापि कौन्तेय पृतना नावतिष्ठते
025a एतावावां सर्वसैन्यैर्व्यूढैः सम्यगुदायुधैः
025c द्रोणं च सूतपुत्रं च प्रयतावः प्रबाधितुम्
026a एतौ हि बलिनौ शूरौ कृतास्त्रौ जितकाशिनौ
026c उपेक्षितौ बलं क्रुद्धौ नाशयेतां निशामिमाम्
026e एष भीमोऽभियात्युग्रः पुनरावर्त्य वाहिनीम्
027a वृकोदरं तथायान्तं दृष्ट्वा तत्र जनार्दनः
027c पुनरेवाब्रवीद्राजन्हर्षयन्निव पाण्डवम्
028a एष भीमो रणश्लाघी वृतः सोमकपाण्डवैः
028c रुषितोऽभ्येति वेगेन द्रोणकर्णौ महाबलौ
029a एतेन सहितो युध्य पाञ्चालैश्च महारथैः
029c आश्वासनार्थं सर्वेषां सैन्यानां पाण्डुनन्दन
030a ततस्तौ पुरुषव्याघ्रावुभौ माधवपाण्डवौ
030c द्रोणकर्णौ समासाद्य धिष्ठितौ रणमूर्धनि
031a ततस्तत्पुनरावृत्तं युधिष्ठिरबलं महत्
031c ततो द्रोणश्च कर्णश्च परान्ममृदतुर्युधि
032a स सम्प्रहारस्तुमुलो निशि प्रत्यभवन्महान्
032c यथा सागरयो राजंश्चन्द्रोदयविवृद्धयोः
033a तत उत्सृज्य पाणिभ्यः प्रदीपांस्तव वाहिनी
033c युयुधे पाण्डवैः सार्धमुन्मत्तवदहःक्षये
034a रजसा तमसा चैव संवृते भृशदारुणे
034c केवलं नामगोत्रेण प्रायुध्यन्त जयैषिणः
035a अश्रूयन्त हि नामानि श्राव्यमाणानि पार्थिवैः
035c प्रहरद्भिर्महाराज स्वयंवर इवाहवे
036a निःशब्दमासीत्सहसा पुनः शब्दो महानभूत्
036c क्रुद्धानां युध्यमानानां जयतां जीयतामपि
037a यत्र यत्र स्म दृश्यन्ते प्रदीपाः कुरुसत्तम
037c तत्र तत्र स्म ते शूरा निपतन्ति पतङ्गवत्
038a तथा संयुध्यमानानां विगाढाभून्महानिशा
038c पाण्डवानां च राजेन्द्र कौरवाणां च सर्वशः

