सञ्जय उवाच	001  
द्रुपदस्यात्मजान्दृष्ट्वा कुन्तिभोजसुतांस्तथा	001a  
द्रोणपुत्रेण निहतान्राक्षसांश्च सहस्रशः	001c  
युधिष्ठिरो भीमसेनो धृष्टद्युम्नश्च पार्षतः	002a  
युयुधानश्च संयत्ता युद्धायैव मनो दधुः	002c  
सोमदत्तः पुनः कुर्द्धो दृष्ट्वा सात्यकिमाहवे	003a  
महता शरवर्षेण छादयामास सर्वतः	003c  
ततः समभवद्युद्धमतीव भयवर्धनम्	004a  
त्वदीयानां परेषां च घोरं विजयकाङ्क्षिणाम्	004c  
दशभिः सात्वतस्यार्थे भीमो विव्याध कौरवम्	005a  
सोमदत्तोऽपि तं वीरं शतेन प्रत्यविध्यत	005c  
सात्वतस्त्वभिसङ्क्रुद्धः पुत्राधिभिरभिप्लुतम्	006a  
वृद्धमृद्धं गुणैः सर्वैर्ययातिमिव नाहुषम्	006c  
विव्याध दशभिस्तीक्ष्णैः शरैर्वज्रनिपातिभिः	007a  
शक्त्या चैनमथाहत्य पुनर्विव्याध सप्तभिः	007c  
ततस्तु सात्यकेरर्थे भीमसेनो नवं दृढम्	008a  
मुमोच परिघं घोरं सोमदत्तस्य मूर्धनि	008c  
सात्यकिश्चाग्निसङ्काशं मुमोच शरमुत्तमम्	009a  
सोमदत्तोरसि क्रुद्धः सुपत्रं निशितं युधि	009c  
युगपत्पेततुरथ घोरौ परिघमार्गणौ	010a  
शरीरे सोमदत्तस्य स पपात महारथः	010c  
व्यामोहिते तु तनये बाह्लीकः समुपाद्रवत्	011a  
विसृजञ्शरवर्षाणि कालवर्षीव तोयदः	011c  
भीमोऽथ सात्वतस्यार्थे बाह्लीकं नवभिः शरैः	012a  
पीडयन्वै महात्मानं विव्याध रणमूर्धनि	012c  
प्रातिपीयस्तु सङ्क्रुद्धः शक्तिं भीमस्य वक्षसि	013a  
निचखान महाबाहुः पुरन्दर इवाशनिम्	013c  
स तयाभिहतो भीमश्चकम्पे च मुमोह च	014a  
प्राप्य चेतश्च बलवान्गदामस्मै ससर्ज ह	014c  
सा पाण्डवेन प्रहिता बाह्लीकस्य शिरोऽहरत्	015a  
स पपात हतः पृथ्व्यां वज्राहत इवाद्रिराट्	015c  
तस्मिन्विनिहते वीरे बाह्लीके पुरुषर्षभे	016a  
पुत्रास्तेऽभ्यर्दयन्भीमं दश दाशरथेः समाः	016c  
नाराचैर्दशभिर्भीमस्तान्निहत्य तवात्मजान्	017a  
कर्णस्य दयितं पुत्रं वृषसेनमवाकिरत्	017c  
ततो वृषरथो नाम भ्राता कर्णस्य विश्रुतः	018a  
जघान भीमं नाराचैस्तमप्यभ्यवधीद्बली	018c  
ततः सप्त रथान्वीरः स्यालानां तव भारत	019a  
निहत्य भीमो नाराचैः शतचन्द्रमपोथयत्	019c  
अमर्षयन्तो निहतं शतचन्द्रं महारथम्	020a  
शकुनेर्भ्रातरो वीरा गजाक्षः शरभो विभुः	020c  
अभिद्रुत्य शरैस्तीक्ष्णैर्भीमसेनमताडयन्	020e  
स तुद्यमानो नाराचैर्वृष्टिवेगैरिवर्षभः	021a  
जघान पञ्चभिर्बाणैः पञ्चैवातिबलो रथान्	021c  
तान्दृष्ट्वा निहतान्वीरान्विचेलुर्नृपसत्तमाः	021e  
ततो युधिष्ठिरः क्रुद्धस्तवानीकमशातयत्	022a  
मिषतः कुम्भयोनेश्च पुत्राणां च तवानघ	022c  
अम्बष्ठान्मालवाञ्शूरांस्त्रिगर्तान्सशिबीनपि	023a  
प्राहिणोन्मृत्युलोकाय गणान्युद्धे युधिष्ठिरः	023c  
अभीषाहाञ्शूरसेनान्बाह्लीकान्सवसातिकान्	024a  
निकृत्य पृथिवीं राजा चक्रे शोणितकर्दमाम्	024c  
यौधेयारट्टराजन्यमद्रकाणां गणान्युधि	025a  
प्राहिणोन्मृत्युलोकाय शूरान्बाणैर्युधिष्ठिरः	025c  
हताहरत गृह्णीत विध्यत व्यवकृन्तत	026a  
इत्यासीत्तुमुलः शब्दो युधिष्ठिररथं प्रति	026c  
सैन्यानि द्रावयन्तं तं द्रोणो दृष्ट्वा युधिष्ठिरम्	027a  
चोदितस्तव पुत्रेण सायकैरभ्यवाकिरत्	027c  
द्रोणस्तु परमक्रुद्धो वायव्यास्त्रेण पार्थिवम्	028a  
विव्याध सोऽस्य तद्दिव्यमस्त्रमस्त्रेण जघ्निवान्	028c  
तस्मिन्विनिहते चास्त्रे भारद्वाजो युधिष्ठिरे	029a  
वारुणं याम्यमाग्नेयं त्वाष्ट्रं सावित्रमेव च	029c  
चिक्षेप परमक्रुद्धो जिघांसुः पाण्डुनन्दनम्	029e  
क्षिप्तानि क्षिप्यमाणानि तानि चास्त्राणि धर्मजः	030a  
जघानास्त्रैर्महाबाहुः कुम्भयोनेरवित्रसन्	030c  
सत्यां चिकीर्षमाणस्तु प्रतिज्ञां कुम्भसम्भवः	031a  
प्रादुश्चक्रेऽस्त्रमैन्द्रं वै प्राजापत्यं च भारत	031c  
जिघांसुर्धर्मतनयं तव पुत्रहिते रतः	031e  
पतिः कुरूणां गजसिंहगामी विशालवक्षाः पृथुलोहिताक्षः	032a  
प्रादुश्चकारास्त्रमहीनतेजा माहेन्द्रमन्यत्स जघान तेऽस्त्रे	032c  
विहन्यमानेष्वस्त्रेषु द्रोणः क्रोधसमन्वितः	033a  
युधिष्ठिरवधप्रेप्सुर्ब्राह्ममस्त्रमुदैरयत्	033c  
ततो नाज्ञासिषं किञ्चिद्घोरेण तमसावृते	034a  
सर्वभूतानि च परं त्रासं जग्मुर्महीपते	034c  
ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः	035a  
ब्रह्मास्त्रेणैव राजेन्द्र तदस्त्रं प्रत्यवारयत्	035c  
ततः सैनिकमुख्यास्ते प्रशशंसुर्नरर्षभौ	036a  
द्रोणपार्थौ महेष्वासौ सर्वयुद्धविशारदौ	036c  
ततः प्रमुच्य कौन्तेयं द्रोणो द्रुपदवाहिनीम्	037a  
व्यधमद्रोषताम्राक्षो वायव्यास्त्रेण भारत	037c  
ते हन्यमाना द्रोणेन पाञ्चालाः प्राद्रवन्भयात्	038a  
पश्यतो भीमसेनस्य पार्थस्य च महात्मनः	038c  
ततः किरीटी भीमश्च सहसा सन्न्यवर्तताम्	039a  
महद्भ्यां रथवंशाभ्यां परिगृह्य बलं तव	039c  
बीभत्सुर्दक्षिणं पार्श्वमुत्तरं तु वृकोदरः	040a  
भारद्वाजं शरौघाभ्यां महद्भ्यामभ्यवर्षताम्	040c  
तौ तदा सृञ्जयाश्चैव पाञ्चालाश्च महौजसः	041a  
अन्वगच्छन्महाराज मत्स्याश्च सह सात्वतैः	041c  
ततः सा भारती सेना वध्यमाना किरीटिना	042a  
द्रोणेन वार्यमाणास्ते स्वयं तव सुतेन च	042c  
नाशक्यन्त महाराज योधा वारयितुं तदा	042e  
