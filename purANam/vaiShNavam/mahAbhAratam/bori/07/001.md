07001001  जनमेजय उवाच
07001001a तमप्रतिमसत्त्वौजोबलवीर्यपराक्रमम्
07001001c हतं देवव्रतं श्रुत्वा पाञ्चाल्येन शिखण्डिना
07001002a धृतराष्ट्रस्तदा राजा शोकव्याकुलचेतनः
07001002c किमचेष्टत विप्रर्षे हते पितरि वीर्यवान्
07001003a तस्य पुत्रो हि भगवन्भीष्मद्रोणमुखै रथैः
07001003c पराजित्य महेष्वासान्पाण्डवान्राज्यमिच्छति
07001004a तस्मिन्हते तु भगवन्केतौ सर्वधनुष्मताम्
07001004c यदचेष्टत कौरव्यस्तन्मे ब्रूहि द्विजोत्तम
07001005  वैशम्पायन उवाच
07001005a निहतं पितरं श्रुत्वा धृतराष्ट्रो जनाधिपः
07001005c लेभे न शान्तिं कौरव्यश्चिन्ताशोकपरायणः
07001006a तस्य चिन्तयतो दुःखमनिशं पार्थिवस्य तत्
07001006c आजगाम विशुद्धात्मा पुनर्गावल्गणिस्तदा
07001007a शिबिरात्सञ्जयं प्राप्तं निशि नागाह्वयं पुरम्
07001007c आम्बिकेयो महाराज धृतराष्ट्रोऽन्वपृच्छत
07001008a श्रुत्वा भीष्मस्य निधनमप्रहृष्टमना भृशम्
07001008c पुत्राणां जयमाकाङ्क्षन्विललापातुरो यथा
07001009  धृतराष्ट्र उवाच
07001009a संसाध्य तु महात्मानं भीष्मं भीमपराक्रमम्
07001009c किमकार्षुः परं तात कुरवः कालचोदिताः
07001010a तस्मिन्विनिहते शूरे दुराधर्षे महौजसि
07001010c किं नु स्वित्कुरवोऽकार्षुर्निमग्नाः शोकसागरे
07001011a तदुदीर्णं महत्सैन्यं त्रैलोक्यस्यापि सञ्जय
07001011c भयमुत्पादयेत्तीव्रं पाण्डवानां महात्मनाम्
07001012a देवव्रते तु निहते कुरूणामृषभे तदा
07001012c यदकार्षुर्नृपतयस्तन्ममाचक्ष्व सञ्जय
07001013  सञ्जय उवाच
07001013a शृणु राजन्नेकमना वचनं ब्रुवतो मम
07001013c यत्ते पुत्रास्तदाकार्षुर्हते देवव्रते मृधे
07001014a निहते तु तदा भीष्मे राजन्सत्यपराक्रमे
07001014c तावकाः पाण्डवेयाश्च प्राध्यायन्त पृथक्पृथक्
07001015a विस्मिताश्च प्रहृष्टाश्च क्षत्रधर्मं निशाम्य ते
07001015c स्वधर्मं निन्दमानाश्च प्रणिपत्य महात्मने
07001016a शयनं कल्पयामासुर्भीष्मायामिततेजसे
07001016c सोपधानं नरव्याघ्र शरैः सन्नतपर्वभिः
07001017a विधाय रक्षां भीष्माय समाभाष्य परस्परम्
07001017c अनुमान्य च गाङ्गेयं कृत्वा चापि प्रदक्षिणम्
07001018a क्रोधसंरक्तनयनाः समवेक्ष्य परस्परम्
07001018c पुनर्युद्धाय निर्जग्मुः क्षत्रियाः कालचोदिताः
07001019a ततस्तूर्यनिनादैश्च भेरीणां च महास्वनैः
07001019c तावकानामनीकानि परेषां चापि निर्ययुः
07001020a व्यावृत्तेऽहनि राजेन्द्र पतिते जाह्नवीसुते
07001020c अमर्षवशमापन्नाः कालोपहतचेतसः
07001021a अनादृत्य वचः पथ्यं गाङ्गेयस्य महात्मनः
07001021c निर्ययुर्भरतश्रेष्ठाः शस्त्राण्यादाय सर्वशः
07001022a मोहात्तव सपुत्रस्य वधाच्छान्तनवस्य च
07001022c कौरव्या मृत्युसाद्भूताः सहिताः सर्वराजभिः
07001023a अजावय इवागोपा वने श्वापदसङ्कुले
07001023c भृशमुद्विग्नमनसो हीना देवव्रतेन ते
07001024a पतिते भरतश्रेष्ठे बभूव कुरुवाहिनी
07001024c द्यौरिवापेतनक्षत्रा हीनं खमिव वायुना
07001025a विपन्नसस्येव मही वाक्चैवासंस्कृता यथा
07001025c आसुरीव यथा सेना निगृहीते पुरा बलौ
07001026a विधवेव वरारोहा शुष्कतोयेव निम्नगा
07001026c वृकैरिव वने रुद्धा पृषती हतयूथपा
07001027a स्वाधर्षा हतसिंहेव महती गिरिकन्दरा
07001027c भारती भरतश्रेष्ठ पतिते जाह्नवीसुते
07001028a विष्वग्वातहता रुग्णा नौरिवासीन्महार्णवे
07001028c बलिभिः पाण्डवैर्वीरैर्लब्धलक्षैर्भृशार्दिता
07001029a सा तदासीद्भृशं सेना व्याकुलाश्वरथद्विपा
07001029c विषण्णभूयिष्ठनरा कृपणा द्रष्टुमाबभौ
07001030a तस्यां त्रस्ता नृपतयः सैनिकाश्च पृथग्विधाः
07001030c पाताल इव मज्जन्तो हीना देवव्रतेन ते
07001030e कर्णं हि कुरवोऽस्मार्षुः स हि देवव्रतोपमः
07001031a सर्वशस्त्रभृतां श्रेष्ठं रोचमानमिवातिथिम्
07001031c बन्धुमापद्गतस्येव तमेवोपागमन्मनः
07001032a चुक्रुशुः कर्ण कर्णेति तत्र भारत पार्थिवाः
07001032c राधेयं हितमस्माकं सूतपुत्रं तनुत्यजम्
07001033a स हि नायुध्यत तदा दशाहानि महायशाः
07001033c सामात्यबन्धुः कर्णो वै तमाह्वयत माचिरम्
07001034a भीष्मेण हि महाबाहुः सर्वक्षत्रस्य पश्यतः
07001034c रथेषु गण्यमानेषु बलविक्रमशालिषु
07001034e सङ्ख्यातोऽर्धरथः कर्णो द्विगुणः सन्नरर्षभः
07001035a रथातिरथसङ्ख्यायां योऽग्रणीः शूरसम्मतः
07001035c पितृवित्ताम्बुदेवेशानपि यो योद्धुमुत्सहेत्
07001036a स तु तेनैव कोपेन राजन्गाङ्गेयमुक्तवान्
07001036c त्वयि जीवति कौरव्य नाहं योत्स्ये कथञ्चन
07001037a त्वया तु पाण्डवेयेषु निहतेषु महामृधे
07001037c दुर्योधनमनुज्ञाप्य वनं यास्यामि कौरव
07001038a पाण्डवैर्वा हते भीष्मे त्वयि स्वर्गमुपेयुषि
07001038c हन्तास्म्येकरथेनैव कृत्स्नान्यान्मन्यसे रथान्
07001039a एवमुक्त्वा महाराज दशाहानि महायशाः
07001039c नायुध्यत ततः कर्णः पुत्रस्य तव सम्मते
07001040a भीष्मः समरविक्रान्तः पाण्डवेयस्य पार्थिव
07001040c जघान समरे योधानसङ्ख्येयपराक्रमः
07001041a तस्मिंस्तु निहते शूरे सत्यसन्धे महौजसि
07001041c त्वत्सुताः कर्णमस्मार्षुस्तर्तुकामा इव प्लवम्
07001042a तावकास्तव पुत्राश्च सहिताः सर्वराजभिः
07001042c हा कर्ण इति चाक्रन्दन्कालोऽयमिति चाब्रुवन्
07001043a जामदग्न्याभ्यनुज्ञातमस्त्रे दुर्वारपौरुषम्
07001043c अगमन्नो मनः कर्णं बन्धुमात्ययिकेष्विव
07001044a स हि शक्तो रणे राजंस्त्रातुमस्मान्महाभयात्
07001044c त्रिदशानिव गोविन्दः सततं सुमहाभयात्
07001045  वैशम्पायन उवाच
07001045a तथा कर्णं युधि वरं कीर्तयन्तं पुनः पुनः
07001045c आशीविषवदुच्छ्वस्य धृतराष्ट्रोऽब्रवीदिदम्
07001046a यत्तद्वैकर्तनं कर्णमगमद्वो मनस्तदा
07001046c अप्यपश्यत राधेयं सूतपुत्रं तनुत्यजम्
07001047a अपि तन्न मृषाकार्षीद्युधि सत्यपराक्रमः
07001047c सम्भ्रान्तानां तदार्तानां त्रस्तानां त्राणमिच्छताम्
07001048a अपि तत्पूरयां चक्रे धनुर्धरवरो युधि
07001048c यत्तद्विनिहते भीष्मे कौरवाणामपावृतम्
07001049a तत्खण्डं पूरयामास परेषामादधद्भयम्
07001049c कृतवान्मम पुत्राणां जयाशां सफलामपि

