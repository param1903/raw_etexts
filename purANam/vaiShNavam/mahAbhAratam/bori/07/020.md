001  सञ्जय उवाच
001a ततो युधिष्ठिरो द्रोणं दृष्ट्वान्तिकमुपागतम्
001c महता शरवर्षेण प्रत्यगृह्णादभीतवत्
002a ततो हलहलाशब्द आसीद्यौधिष्ठिरे बले
002c जिघृक्षति महासिंहे गजानामिव यूथपम्
003a दृष्ट्वा द्रोणं ततः शूरः सत्यजित्सत्यविक्रमः
003c युधिष्ठिरं परिप्रेप्सुमाचार्यं समुपाद्रवत्
004a तत आचार्यपाञ्चाल्यौ युयुधाते परस्परम्
004c विक्षोभयन्तौ तत्सैन्यमिन्द्रवैरोचनाविव
005a ततः सत्यजितं तीक्ष्णैर्दशभिर्मर्मभेदिभिः
005c अविध्यच्छीघ्रमाचार्यश्छित्त्वास्य सशरं धनुः
006a स शीघ्रतरमादाय धनुरन्यत्प्रतापवान्
006c द्रोणं सोऽभिजघानाशु विंशद्भिः कङ्कपत्रिभिः
007a ज्ञात्वा सत्यजिता द्रोणं ग्रस्यमानमिवाहवे
007c वृकः शरशतैस्तीक्ष्णैः पाञ्चाल्यो द्रोणमर्दयत्
008a सञ्छाद्यमानं समरे द्रोणं दृष्ट्वा महारथम्
008c चुक्रुशुः पाण्डवा राजन्वस्त्राणि दुधुवुश्च ह
009a वृकस्तु परमक्रुद्धो द्रोणं षष्ट्या स्तनान्तरे
009c विव्याध बलवान्राजंस्तदद्भुतमिवाभवत्
010a द्रोणस्तु शरवर्षेण छाद्यमानो महारथः
010c वेगं चक्रे महावेगः क्रोधादुद्वृत्य चक्षुषी
011a ततः सत्यजितश्चापं छित्त्वा द्रोणो वृकस्य च
011c षड्भिः ससूतं सहयं शरैर्द्रोणोऽवधीद्वृकम्
012a अथान्यद्धनुरादाय सत्यजिद्वेगवत्तरम्
012c साश्वं ससूतं विशिखैर्द्रोणं विव्याध सध्वजम्
013a स तन्न ममृषे द्रोणः पाञ्चाल्येनार्दनं मृधे
013c ततस्तस्य विनाशाय सत्वरं व्यसृजच्छरान्
014a हयान्ध्वजं धनुर्मुष्टिमुभौ च पार्ष्णिसारथी
014c अवाकिरत्ततो द्रोणः शरवर्षैः सहस्रशः
015a तथा सञ्छिद्यमानेषु कार्मुकेषु पुनः पुनः
015c पाञ्चाल्यः परमास्त्रज्ञः शोणाश्वं समयोधयत्
016a स सत्यजितमालक्ष्य तथोदीर्णं महाहवे
016c अर्धचन्द्रेण चिच्छेद शिरस्तस्य महात्मनः
017a तस्मिन्हते महामात्रे पाञ्चालानां रथर्षभे
017c अपायाज्जवनैरश्वैर्द्रोणात्त्रस्तो युधिष्ठिरः
018a पाञ्चालाः केकया मत्स्याश्चेदिकारूषकोसलाः
018c युधिष्ठिरमुदीक्षन्तो हृष्टा द्रोणमुपाद्रवन्
019a ततो युधिष्ठिरप्रेप्सुराचार्यः शत्रुपूगहा
019c व्यधमत्तान्यनीकानि तूलराशिमिवानिलः
020a निर्दहन्तमनीकानि तानि तानि पुनः पुनः
020c द्रोणं मत्स्यादवरजः शतानीकोऽभ्यवर्तत
021a सूर्यरश्मिप्रतीकाशैः कर्मारपरिमार्जितैः
021c षड्भिः ससूतं सहयं द्रोणं विद्ध्वानदद्भृशम्
022a तस्य नानदतो द्रोणः शिरः कायात्सकुण्डलम्
022c क्षुरेणापाहरत्तूर्णं ततो मत्स्याः प्रदुद्रुवुः
023a मत्स्याञ्जित्वाजयच्चेदीन्कारूषान्केकयानपि
023c पाञ्चालान्सृञ्जयान्पाण्डून्भारद्वाजः पुनः पुनः
024a तं दहन्तमनीकानि क्रुद्धमग्निं यथा वनम्
024c दृष्ट्वा रुक्मरथं क्रुद्धं समकम्पन्त सृञ्जयाः
025a उत्तमं ह्यादधानस्य धनुरस्याशुकारिणः
025c ज्याघोषो निघ्नतोऽमित्रान्दिक्षु सर्वासु शुश्रुवे
026a नागानश्वान्पदातींश्च रथिनो गजसादिनः
026c रौद्रा हस्तवता मुक्ताः प्रमथ्नन्ति स्म सायकाः
027a नानद्यमानः पर्जन्यो मिश्रवातो हिमात्यये
027c अश्मवर्षमिवावर्षत्परेषां भयमादधत्
028a सर्वा दिशः समचरत्सैन्यं विक्षोभयन्निव
028c बली शूरो महेष्वासो मित्राणामभयङ्करः
029a तस्य विद्युदिवाभ्रेषु चापं हेमपरिष्कृतम्
029c दिक्षु सर्वास्वपश्याम द्रोणस्यामिततेजसः
030a द्रोणस्तु पाण्डवानीके चकार कदनं महत्
030c यथा दैत्यगणे विष्णुः सुरासुरनमस्कृतः
031a स शूरः सत्यवाक्प्राज्ञो बलवान्सत्यविक्रमः
031c महानुभावः कालान्ते रौद्रीं भीरुविभीषणाम्
032a कवचोर्मिध्वजावर्तां मर्त्यकूलापहारिणीम्
032c गजवाजिमहाग्राहामसिमीनां दुरासदाम्
033a वीरास्थिशर्करां रौद्रां भेरीमुरजकच्छपाम्
033c चर्मवर्मप्लवां घोरां केशशैवलशाड्वलाम्
034a शरौघिणीं धनुःस्रोतां बाहुपन्नगसङ्कुलाम्
034c रणभूमिवहां घोरां कुरुसृञ्जयवाहिनीम्
034e मनुष्यशीर्षपाषाणां शक्तिमीनां गदोडुपाम्
035a उष्णीषफेनवसनां निष्कीर्णान्त्रसरीसृपाम्
035c वीरापहारिणीमुग्रां मांसशोणितकर्दमाम्
036a हस्तिग्राहां केतुवृक्षां क्षत्रियाणां निमज्जनीम्
036c क्रूरां शरीरसङ्घाटां सादिनक्रां दुरत्ययाम्
036e द्रोणः प्रावर्तयत्तत्र नदीमन्तकगामिनीम्
037a क्रव्यादगणसङ्घुष्टां श्वशृगालगणायुताम्
037c निषेवितां महारौद्रैः पिशिताशैः समन्ततः
038a तं दहन्तमनीकानि रथोदारं कृतान्तवत्
038c सर्वतोऽभ्यद्रवन्द्रोणं कुन्तीपुत्रपुरोगमाः
039a तांस्तु शूरान्महेष्वासांस्तावकाभ्युद्यतायुधाः
039c राजानो राजपुत्राश्च समन्तात्पर्यवारयन्
040a ततो द्रोणः सत्यसन्धः प्रभिन्न इव कुञ्जरः
040c अभ्यतीत्य रथानीकं दृढसेनमपातयत्
041a ततो राजानमासाद्य प्रहरन्तमभीतवत्
041c अविध्यन्नवभिः क्षेमं स हतः प्रापतद्रथात्
042a स मध्यं प्राप्य सैन्यानां सर्वाः प्रविचरन्दिशः
042c त्राता ह्यभवदन्येषां न त्रातव्यः कथञ्चन
043a शिखण्डिनं द्वादशभिर्विंशत्या चोत्तमौजसम्
043c वसुदानं च भल्लेन प्रेषयद्यमसादनम्
044a अशीत्या क्षत्रवर्माणं षड्विंशत्या सुदक्षिणम्
044c क्षत्रदेवं तु भल्लेन रथनीडादपाहरत्
045a युधामन्युं चतुःषष्ट्या त्रिंशता चैव सात्यकिम्
045c विद्ध्वा रुक्मरथस्तूर्णं युधिष्ठिरमुपाद्रवत्
046a ततो युधिष्ठिरः क्षिप्रं कितवो राजसत्तमः
046c अपायाज्जवनैरश्वैः पाञ्चाल्यो द्रोणमभ्ययात्
047a तं द्रोणः सधनुष्कं तु साश्वयन्तारमक्षिणोत्
047c स हतः प्रापतद्भूमौ रथाज्ज्योतिरिवाम्बरात्
048a तस्मिन्हते राजपुत्रे पाञ्चालानां यशस्करे
048c हत द्रोणं हत द्रोणमित्यासीत्तुमुलं महत्
049a तांस्तथा भृशसङ्क्रुद्धान्पाञ्चालान्मत्स्यकेकयान्
049c सृञ्जयान्पाण्डवांश्चैव द्रोणो व्यक्षोभयद्बली
050a सात्यकिं चेकितानं च धृष्टद्युम्नशिखण्डिनौ
050c वार्धक्षेमिं चित्रसेनं सेनाबिन्दुं सुवर्चसम्
051a एतांश्चान्यांश्च सुबहून्नानाजनपदेश्वरान्
051c सर्वान्द्रोणोऽजयद्युद्धे कुरुभिः परिवारितः
052a तावकास्तु महाराज जयं लब्ध्वा महाहवे
052c पाण्डवेयान्रणे जघ्नुर्द्रवमाणान्समन्ततः
053a ते दानवा इवेन्द्रेण वध्यमाना महात्मना
053c पाञ्चालाः केकया मत्स्याः समकम्पन्त भारत

