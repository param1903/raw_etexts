001  सञ्जय उवाच
001a सम्प्रेक्ष्य समरे भीमं रक्षसा ग्रस्तमन्तिकात्
001c वासुदेवोऽब्रवीद्वाक्यं घटोत्कचमिदं तदा
002a पश्य भीमं महाबाहो रक्षसा ग्रस्तमन्तिकात्
002c पश्यतां सर्वसैन्यानां तव चैव महाद्युते
003a स कर्णं त्वं समुत्सृज्य राक्षसेन्द्रमलायुधम्
003c जहि क्षिप्रं महाबाहो पश्चात्कर्णं वधिष्यसि
004a स वार्ष्णेयवचः श्रुत्वा कर्णमुत्सृज्य वीर्यवान्
004c युयुधे राक्षसेन्द्रेण बकभ्रात्रा घटोत्कचः
004e तयोः सुतुमुलं युद्धं बभूव निशि रक्षसोः
005a अलायुधस्य योधांस्तु राक्षसान्भीमदर्शनान्
005c वेगेनापततः शूरान्प्रगृहीतशरासनान्
006a आत्तायुधः सुसङ्क्रुद्धो युयुधानो महारथः
006c नकुलः सहदेवश्च चिच्छिदुर्निशितैः शरैः
007a सर्वांश्च समरे राजन्किरीटी क्षत्रियर्षभान्
007c परिचिक्षेप बीभत्सुः सर्वतः प्रक्षिपञ्शरान्
008a कर्णश्च समरे राजन्व्यद्रावयत पार्थिवान्
008c धृष्टद्युम्नशिखण्ड्यादीन्पाञ्चालानां महारथान्
009a तान्वध्यमानान्दृष्ट्वा तु भीमो भीमपराक्रमः
009c अभ्ययात्त्वरितः कर्णं विशिखान्विकिरन्रणे
010a ततस्तेऽप्याययुर्हत्वा राक्षसान्यत्र सूतजः
010c नकुलः सहदेवश्च सात्यकिश्च महारथः
010e ते कर्णं योधयामासुः पाञ्चाला द्रोणमेव च
011a अलायुधस्तु सङ्क्रुद्धो घटोत्कचमरिन्दमम्
011c परिघेणातिकायेन ताडयामास मूर्धनि
012a स तु तेन प्रहारेण भैमसेनिर्महाबलः
012c ईषन्मूर्छान्वितोऽऽत्मानं संस्तम्भयत वीर्यवान्
013a ततो दीप्ताग्निसङ्काशां शतघण्टामलङ्कृताम्
013c चिक्षेप समरे तस्मै गदां काञ्चनभूषणाम्
014a सा हयान्सारथिं चैव रथं चास्य महास्वना
014c चूर्णयामास वेगेन विसृष्टा भीमकर्मणा
015a स भग्नहयचक्राक्षो विशीर्णध्वजकूबरः
015c उत्पपात रथात्तूर्णं मायामास्थाय राक्षसीम्
016a स समास्थाय मायां तु ववर्ष रुधिरं बहु
016c विद्युद्विभ्राजितं चासीत्तिमिराभ्राकुलं नभः
017a ततो वज्रनिपाताश्च साशनिस्तनयित्नवः
017c महांश्चटचटाशब्दस्तत्रासीद्धि महाहवे
018a तां प्रेक्ष्य विहितां मायां राक्षसो राक्षसेन तु
018c ऊर्ध्वमुत्पत्य हैडिम्बस्तां मायां माययावधीत्
019a सोऽभिवीक्ष्य हतां मायां मायावी माययैव हि
019c अश्मवर्षं सुतुमुलं विससर्ज घटोत्कचे
020a अश्मवर्षं स तद्घोरं शरवर्षेण वीर्यवान्
020c दिशो विध्वंसयामास तदद्भुतमिवाभवत्
021a ततो नानाप्रहरणैरन्योन्यमभिवर्षताम्
021c आयसैः परिघैः शूलैर्गदामुसलमुद्गरैः
022a पिनाकैः करवालैश्च तोमरप्रासकम्पनैः
022c नाराचैर्निशितैर्भल्लैः शरैश्चक्रैः परश्वधैः
023a अयोगुडैर्भिण्डिपालैर्गोशीर्षोलूखलैरपि
023c उत्पाट्य च महाशाखैर्विविधैर्जगतीरुहैः
024a शमीपीलुकरीरैश्च शम्याकैश्चैव भारत
024c इङ्गुदैर्बदरीभिश्च कोविदारैश्च पुष्पितैः
025a पलाशैररिमेदैश्च प्लक्षन्यग्रोधपिप्पलैः
025c महद्भिः समरे तस्मिन्नन्योन्यमभिजघ्नतुः
026a विविधैः पर्वताग्रैश्च नानाधातुभिराचितैः
026c तेषां शब्दो महानासीद्वज्राणां भिद्यतामिव
027a युद्धं तदभवद्घोरं भैम्यलायुधयोर्नृप
027c हरीन्द्रयोर्यथा राजन्वालिसुग्रीवयोः पुरा
028a तौ युद्ध्वा विविधैर्घोरैरायुधैर्विशिखैस्तथा
028c प्रगृह्य निशितौ खड्गावन्योन्यमभिजघ्नतुः
029a तावन्योन्यमभिद्रुत्य केशेषु सुमहाबलौ
029c भुजाभ्यां पर्यगृह्णीतां महाकायौ महाबलौ
030a तौ भिन्नगात्रौ प्रस्वेदं सुस्रुवाते जनाधिप
030c रुधिरं च महाकायावभिवृष्टाविवाचलौ
031a अथाभिपत्य वेगेन समुद्भ्राम्य च राक्षसम्
031c बलेनाक्षिप्य हैडिम्बश्चकर्तास्य शिरो महत्
032a सोऽपहृत्य शिरस्तस्य कुण्डलाभ्यां विभूषितम्
032c तदा सुतुमुलं नादं ननाद सुमहाबलः
033a हतं दृष्ट्वा महाकायं बकज्ञातिमरिन्दमम्
033c पाञ्चालाः पाण्डवाश्चैव सिंहनादान्विनेदिरे
034a ततो भेरीसहस्राणि शङ्खानामयुतानि च
034c अवादयन्पाण्डवेयास्तस्मिन्रक्षसि पातिते
035a अतीव सा निशा तेषां बभूव विजयावहा
035c विद्योतमाना विबभौ समन्ताद्दीपमालिनी
036a अलायुधस्य तु शिरो भैमसेनिर्महाबलः
036c दुर्योधनस्य प्रमुखे चिक्षेप गतचेतनम्
037a अथ दुर्योधनो राजा दृष्ट्वा हतमलायुधम्
037c बभूव परमोद्विग्नः सह सैन्येन भारत
038a तेन ह्यस्य प्रतिज्ञातं भीमसेनमहं युधि
038c हन्तेति स्वयमागम्य स्मरता वैरमुत्तमम्
039a ध्रुवं स तेन हन्तव्य इत्यमन्यत पार्थिवः
039c जीवितं चिरकालाय भ्रातॄणां चाप्यमन्यत
040a स तं दृष्ट्वा विनिहतं भीमसेनात्मजेन वै
040c प्रतिज्ञां भीमसेनस्य पूर्णामेवाभ्यमन्यत

