001  धृतराष्ट्र उवाच
001a बहूनि सुविचित्राणि द्वन्द्वयुद्धानि सञ्जय
001c त्वयोक्तानि निशम्याहं स्पृहयामि सचक्षुषाम्
002a आश्चर्यभूतं लोकेषु कथयिष्यन्ति मानवाः
002c कुरूणां पाण्डवानां च युद्धं देवासुरोपमम्
003a न हि मे तृप्तिरस्तीह शृण्वतो युद्धमुत्तमम्
003c तस्मादार्तायनेर्युद्धं सौभद्रस्य च शंस मे
004  सञ्जय उवाच
004a सादितं प्रेक्ष्य यन्तारं शल्यः सर्वायषीं गदाम्
004c समुत्क्षिप्य नदन्क्रुद्धः प्रचस्कन्द रथोत्तमात्
005a तं दीप्तमिव कालाग्निं दण्डहस्तमिवान्तकम्
005c जवेनाभ्यपतद्भीमः प्रगृह्य महतीं गदाम्
006a सौभद्रोऽप्यशनिप्रख्यां प्रगृह्य महतीं गदाम्
006c एह्येहीत्यब्रवीच्छल्यं यत्नाद्भीमेन वारितः
007a वारयित्वा तु सौभद्रं भीमसेनः प्रतापवान्
007c शल्यमासाद्य समरे तस्थौ गिरिरिवाचलः
008a तथैव मद्रराजोऽपि भीमं दृष्ट्वा महाबलम्
008c ससाराभिमुखस्तूर्णं शार्दूल इव कुञ्जरम्
009a ततस्तूर्यनिनादाश्च शङ्खानां च सहस्रशः
009c सिंहनादाश्च सञ्जज्ञुर्भेरीणां च महास्वनाः
010a पश्यतां शतशो ह्यासीदन्योन्यसमचेतसाम्
010c पाण्डवानां कुरूणां च साधु साध्विति निस्वनः
011a न हि मद्राधिपादन्यः सर्वराजसु भारत
011c सोढुमुत्सहते वेगं भीमसेनस्य संयुगे
012a तथा मद्राधिपस्यापि गदावेगं महात्मनः
012c सोढुमुत्सहते लोके कोऽन्यो युधि वृकोदरात्
013a पट्टैर्जाम्बूनदैर्बद्धा बभूव जनहर्षिणी
013c प्रजज्वाल तथाविद्धा भीमेन महती गदा
014a तथैव चरतो मार्गान्मण्डलानि च भागशः
014c महाविद्युत्प्रतीकाशा शल्यस्य शुशुभे गदा
015a तौ वृषाविव नर्दन्तौ मण्डलानि विचेरतुः
015c आवर्जितगदाशृङ्गावुभौ शल्यवृकोदरौ
016a मण्डलावर्तमार्गेषु गदाविहरणेषु च
016c निर्विशेषमभूद्युद्धं तयोः पुरुषसिंहयोः
017a ताडिता भीमसेनेन शल्यस्य महती गदा
017c साग्निज्वाला महारौद्रा गदाचूर्णमशीर्यत
018a तथैव भीमसेनस्य द्विषताभिहता गदा
018c वर्षाप्रदोषे खद्योतैर्वृतो वृक्ष इवाबभौ
019a गदा क्षिप्ता तु समरे मद्रराजेन भारत
019c व्योम सन्दीपयाना सा ससृजे पावकं बहु
020a तथैव भीमसेनेन द्विषते प्रेषिता गदा
020c तापयामास तत्सैन्यं महोल्का पतती यथा
021a ते चैवोभे गदे श्रेष्ठे समासाद्य परस्परम्
021c श्वसन्त्यौ नागकन्येव ससृजाते विभावसुम्
022a नखैरिव महाव्याघ्रौ दन्तैरिव महागजौ
022c तौ विचेरतुरासाद्य गदाभ्यां च परस्परम्
023a ततो गदाग्राभिहतौ क्षणेन रुधिरोक्षितौ
023c ददृशाते महात्मानौ पुष्पिताविव किंशुकौ
024a शुश्रुवे दिक्षु सर्वासु तयोः पुरुषसिंहयोः
024c गदाभिघातसंह्रादः शक्राशनिरवोपमः
025a गदया मद्रराजेन सव्यदक्षिणमाहतः
025c नाकम्पत तदा भीमो भिद्यमान इवाचलः
026a तथा भीमगदावेगैस्ताड्यमानो महाबलः
026c धैर्यान्मद्राधिपस्तस्थौ वज्रैर्गिरिरिवाहतः
027a आपेततुर्महावेगौ समुच्छ्रितमहागदौ
027c पुनरन्तरमार्गस्थौ मण्डलानि विचेरतुः
028a अथाप्लुत्य पदान्यष्टौ सन्निपत्य गजाविव
028c सहसा लोहदण्डाभ्यामन्योन्यमभिजघ्नतुः
029a तौ परस्परवेगाच्च गदाभ्यां च भृशाहतौ
029c युगपत्पेततुर्वीरौ क्षिताविन्द्रध्वजाविव
030a ततो विह्वलमानं तं निःश्वसन्तं पुनः पुनः
030c शल्यमभ्यपतत्तूर्णं कृतवर्मा महारथः
031a दृष्ट्वा चैनं महाराज गदयाभिनिपीडितम्
031c विचेष्टन्तं यथा नागं मूर्छयाभिपरिप्लुतम्
032a ततः सगदमारोप्य मद्राणामधिपं रथम्
032c अपोवाह रणात्तूर्णं कृतवर्मा महारथः
033a क्षीबवद्विह्वलो वीरो निमेषात्पुनरुत्थितः
033c भीमोऽपि सुमहाबाहुर्गदापाणिरदृश्यत
034a ततो मद्राधिपं दृष्ट्वा तव पुत्राः पराङ्मुखम्
034c सनागरथपत्त्यश्वाः समकम्पन्त मारिष
035a ते पाण्डवैरर्द्यमानास्तावका जितकाशिभिः
035c भीता दिशोऽन्वपद्यन्त वातनुन्ना घना इव
036a निर्जित्य धार्तराष्ट्रांस्तु पाण्डवेया महारथाः
036c व्यरोचन्त रणे राजन्दीप्यमाना यशस्विनः
037a सिंहनादान्भृशं चक्रुः शङ्खान्दध्मुश्च हर्षिताः
037c भेरीश्च वादयामासुर्मृदङ्गांश्चानकैः सह

