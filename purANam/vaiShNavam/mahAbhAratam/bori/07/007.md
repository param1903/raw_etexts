001  सञ्जय उवाच
001a तथा द्रोणमभिघ्नन्तं साश्वसूतरथद्विपान्
001c व्यथिताः पाण्डवा दृष्ट्वा न चैनं पर्यवारयन्
002a ततो युधिष्ठिरो राजा धृष्टद्युम्नधनञ्जयौ
002c अब्रवीत्सर्वतो यत्तैः कुम्भयोनिर्निवार्यताम्
003a तत्रैनमर्जुनश्चैव पार्षतश्च सहानुगः
003c पर्यगृह्णंस्ततः सर्वे समायान्तं महारथाः
004a केकया भीमसेनश्च सौभद्रोऽथ घटोत्कचः
004c युधिष्ठिरो यमौ मत्स्या द्रुपदस्यात्मजास्तथा
005a द्रौपदेयाश्च संहृष्टा धृष्टकेतुः ससात्यकिः
005c चेकितानश्च सङ्क्रुद्धो युयुत्सुश्च महारथः
006a ये चान्ये पार्थिवा राजन्पाण्डवस्यानुयायिनः
006c कुलवीर्यानुरूपाणि चक्रुः कर्माण्यनेकशः
007a सङ्गृह्यमाणां तां दृष्ट्वा पाण्डवैर्वाहिनीं रणे
007c व्यावृत्य चक्षुषी कोपाद्भारद्वाजोऽन्ववैक्षत
008a स तीव्रं कोपमास्थाय रथे समरदुर्मदः
008c व्यधमत्पाण्डवानीकमभ्राणीव सदागतिः
009a रथानश्वान्नरान्नागानभिधावंस्ततस्ततः
009c चचारोन्मत्तवद्द्रोणो वृद्धोऽपि तरुणो यथा
010a तस्य शोणितदिग्धाङ्गाः शोणास्ते वातरंहसः
010c आजानेया हया राजन्नविभ्रान्ताः श्रियं दधुः
011a तमन्तकमिव क्रुद्धमापतन्तं यतव्रतम्
011c दृष्ट्वा सम्प्राद्रवन्योधाः पाण्डवस्य ततस्ततः
012a तेषां प्रद्रवतां भीमः पुनरावर्ततामपि
012c वीक्षतां तिष्ठतां चासीच्छब्दः परमदारुणः
013a शूराणां हर्षजननो भीरूणां भयवर्धनः
013c द्यावापृथिव्योर्विवरं पूरयामास सर्वतः
014a ततः पुनरपि द्रोणो नाम विश्रावयन्युधि
014c अकरोद्रौद्रमात्मानं किरञ्शरशतैः परान्
015a स तथा तान्यनीकानि पाण्डवेयस्य धीमतः
015c कालवन्न्यवधीद्द्रोणो युवेव स्थविरो बली
016a उत्कृत्य च शिरांस्युग्रो बाहूनपि सभूषणान्
016c कृत्वा शून्यान्रथोपस्थानुदक्रोशन्महारथः
017a तस्य हर्षप्रणादेन बाणवेगेन चाभिभो
017c प्राकम्पन्त रणे योधा गावः शीतार्दिता इव
018a द्रोणस्य रथघोषेण मौर्वीनिष्पेषणेन च
018c धनुःशब्देन चाकाशे शब्दः समभवन्महान्
019a अथास्य बहुशो बाणा निश्चरन्तः सहस्रशः
019c व्याप्य सर्वा दिशः पेतुर्गजाश्वरथपत्तिषु
020a तं कार्मुकमहावेगमस्त्रज्वलितपावकम्
020c द्रोणमासादयां चक्रुः पाञ्चालाः पाण्डवैः सह
021a तान्वै सरथहस्त्यश्वान्प्राहिणोद्यमसादनम्
021c द्रोणोऽचिरेणाकरोच्च महीं शोणितकर्दमाम्
022a तन्वता परमास्त्राणि शरान्सततमस्यता
022c द्रोणेन विहितं दिक्षु बाणजालमदृश्यत
023a पदातिषु रथाश्वेषु वारणेषु च सर्वशः
023c तस्य विद्युदिवाभ्रेषु चरन्केतुरदृश्यत
024a स केकयानां प्रवरांश्च पञ्च पाञ्चालराजं च शरैः प्रमृद्य
024c युधिष्ठिरानीकमदीनयोधी द्रोणोऽभ्ययात्कार्मुकबाणपाणिः
025a तं भीमसेनश्च धनञ्जयश्च शिनेश्च नप्ता द्रुपदात्मजश्च
025c शैब्यात्मजः काशिपतिः शिबिश्च हृष्टा नदन्तो व्यकिरञ्शरौघैः
026a तेषामथो द्रोणधनुर्विमुक्ताः पतत्रिणः काञ्चनचित्रपुङ्खाः
026c भित्त्वा शरीराणि गजाश्वयूनां जग्मुर्महीं शोणितदिग्धवाजाः
027a सा योधसङ्घैश्च रथैश्च भूमिः शरैर्विभिन्नैर्गजवाजिभिश्च
027c प्रच्छाद्यमाना पतितैर्बभूव; समन्ततो द्यौरिव कालमेघैः
028a शैनेयभीमार्जुनवाहिनीपाञ्शैब्याभिमन्यू सह काशिराज्ञा
028c अन्यांश्च वीरान्समरे प्रमृद्नाद्द्रोणः सुतानां तव भूतिकामः
029a एतानि चान्यानि च कौरवेन्द्र कर्माणि कृत्वा समरे महात्मा
029c प्रताप्य लोकानिव कालसूर्यो द्रोणो गतः स्वर्गमितो हि राजन्
030a एवं रुक्मरथः शूरो हत्वा शतसहस्रशः
030c पाण्डवानां रणे योधान्पार्षतेन निपातितः
031a अक्षौहिणीमभ्यधिकां शूराणामनिवर्तिनाम्
031c निहत्य पश्चाद्धृतिमानगच्छत्परमां गतिम्
032a पाण्डवैः सह पाञ्चालैरशिवैः क्रूरकर्मभिः
032c हतो रुक्मरथो राजन्कृत्वा कर्म सुदुष्करम्
033a ततो निनादो भूतानामाकाशे समजायत
033c सैन्यानां च ततो राजन्नाचार्ये निहते युधि
034a द्यां धरां खं दिशो वारि प्रदिशश्चानुनादयन्
034c अहो धिगिति भूतानां शब्दः समभवन्महान्
035a देवताः पितरश्चैव पूर्वे ये चास्य बान्धवाः
035c ददृशुर्निहतं तत्र भारद्वाजं महारथम्
036a पाण्डवास्तु जयं लब्ध्वा सिंहनादान्प्रचक्रिरे
036c तेन नादेन महता समकम्पत मेदिनी

