001  सञ्जय उवाच
001a ततः संशप्तका राजन्समे देशे व्यवस्थिताः
001c व्यूह्यानीकं रथैरेव चन्द्रार्धाख्यं मुदान्विताः
002a ते किरीटिनमायान्तं दृष्ट्वा हर्षेण मारिष
002c उदक्रोशन्नरव्याघ्राः शब्देन महता तदा
003a स शब्दः प्रदिशः सर्वा दिशः खञ्च समावृणोत्
003c आवृतत्वाच्च लोकस्य नासीत्तत्र प्रतिस्वनः
004a अतीव सम्प्रहृष्टांस्तानुपलभ्य धनञ्जयः
004c किञ्चिदभ्युत्स्मयन्कृष्णमिदं वचनमब्रवीत्
005a पश्यैतान्देवकीमातर्मुमूर्षूनद्य संयुगे
005c भ्रातॄंस्त्रैगर्तकानेवं रोदितव्ये प्रहर्षितान्
006a अथ वा हर्षकालोऽयं त्रैगर्तानामसंशयम्
006c कुनरैर्दुरवापान्हि लोकान्प्राप्स्यन्त्यनुत्तमान्
007a एवमुक्त्वा महाबाहुर्हृषीकेशं ततोऽर्जुनः
007c आससाद रणे व्यूढां त्रैगर्तानामनीकिनीम्
008a स देवदत्तमादाय शङ्खं हेमपरिष्कृतम्
008c दध्मौ वेगेन महता फल्गुनः पूरयन्दिशः
009a तेन शब्देन वित्रस्ता संशप्तकवरूथिनी
009c निश्चेष्टावस्थिता सङ्क्ये अश्मसारमयी यथा
010a वाहास्तेषां विवृत्ताक्षाः स्तब्धकर्णशिरोधराः
010c विष्टब्धचरणा मूत्रं रुधिरं च प्रसुस्रुवुः
011a उपलभ्य च ते सञ्ज्ञामवस्थाप्य च वाहिनीम्
011c युगपत्पाण्डुपुत्राय चिक्षिपुः कङ्कपत्रिणः
012a तान्यर्जुनः सहस्राणि दश पञ्चैव चाशुगैः
012c अनागतान्येव शरैश्चिच्छेदाशुपराक्रमः
013a ततोऽर्जुनं शितैर्बाणैर्दशभिर्दशभिः पुनः
013c प्रत्यविध्यंस्ततः पार्थस्तानविध्यत्त्रिभिस्त्रिभिः
014a एकैकस्तु ततः पार्थं राजन्विव्याध पञ्चभिः
014c स च तान्प्रतिविव्याध द्वाभ्यां द्वाभ्यां पराक्रमी
015a भूय एव तु संरब्धास्तेऽर्जुनं सहकेशवम्
015c आपूरयञ्शरैस्तीक्ष्णैस्तटाकमिव वृष्टिभिः
016a ततः शरसहस्राणि प्रापतन्नर्जुनं प्रति
016c भ्रमराणामिव व्राताः फुल्लद्रुमगणे वने
017a ततः सुबाहुस्त्रिंशद्भिरद्रिसारमयैर्दृढैः
017c अविध्यदिषुभिर्गाढं किरीटे सव्यसाचिनम्
018a तैः किरीटी किरीटस्थैर्हेमपुङ्खैरजिह्मगैः
018c शातकुम्भमयापीडो बभौ यूप इवोच्छ्रितः
019a हस्तावापं सुबाहोस्तु भल्लेन युधि पाण्डवः
019c चिच्छेद तं चैव पुनः शरवर्षैरवाकिरत्
020a ततः सुशर्मा दशभिः सुरथश्च किरीटिनम्
020c सुधर्मा सुधनुश्चैव सुबाहुश्च समर्पयन्
021a तांस्तु सर्वान्पृथग्बाणैर्वानरप्रवरध्वजः
021c प्रत्यविध्यद्ध्वजांश्चैषां भल्लैश्चिच्छेद काञ्चनान्
022a सुधन्वनो धनुश्छित्त्वा हयान्वै न्यवधीच्छरैः
022c अथास्य सशिरस्त्राणं शिरः कायादपाहरत्
023a तस्मिंस्तु पतिते वीरे त्रस्तास्तस्य पदानुगाः
023c व्यद्रवन्त भयाद्भीता येन दौर्योधनं बलम्
024a ततो जघान सङ्क्रुद्धो वासविस्तां महाचमूम्
024c शरजालैरविच्छिन्नैस्तमः सूर्य इवांशुभिः
025a ततो भग्ने बले तस्मिन्विप्रयाते समन्ततः
025c सव्यसाचिनि सङ्क्रुद्धे त्रैगर्तान्भयमाविशत्
026a ते वध्यमानाः पार्थेन शरैः सन्नतपर्वभिः
026c अमुह्यंस्तत्र तत्रैव त्रस्ता मृगगणा इव
027a ततस्त्रिगर्तराट्क्रुद्धस्तानुवाच महारथान्
027c अलं द्रुतेन वः शूरा न भयं कर्तुमर्हथ
028a शप्त्वा तु शपथान्घोरान्सर्वसैन्यस्य पश्यतः
028c गत्वा दौर्योधनं सैन्यं किं वै वक्ष्यथ मुख्यगाः
029a नावहास्याः कथं लोके कर्मणानेन संयुगे
029c भवेम सहिताः सर्वे निवर्तध्वं यथाबलम्
030a एवमुक्तास्तु ते राजन्नुदक्रोशन्मुहुर्मुहुः
030c शङ्खांश्च दध्मिरे वीरा हर्षयन्तः परस्परम्
031a ततस्ते सन्न्यवर्तन्त संशप्तकगणाः पुनः
031c नारायणाश्च गोपालाः कृत्वा मृत्युं निवर्तनम्

