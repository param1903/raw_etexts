सञ्जय उवाच	001  
धर्मराजस्य तद्वाक्यं निशम्य शिनिपुङ्गवः	001a  
पार्थाच्च भयमाशङ्कन्परित्यागान्महीपतेः	001c  
अपवादं ह्यात्मनश्च लोकाद्रक्षन्विशेषतः	002a  
न मां भीत इति ब्रूयुरायान्तं फल्गुनं प्रति	002c  
निश्चित्य बहुधैवं स सात्यकिर्युद्धदुर्मदः	003a  
धर्मराजमिदं वाक्यमब्रवीत्पुरुषर्षभ	003c  
कृतां चेन्मन्यसे रक्षां स्वस्ति तेऽस्तु विशां पते	004a  
अनुयास्यामि बीभत्सुं करिष्ये वचनं तव	004c  
न हि मे पाण्डवात्कश्चित्त्रिषु लोकेषु विद्यते	005a  
यो वै प्रियतरो राजन्सत्यमेतद्ब्रवीमि ते	005c  
तस्याहं पदवीं यास्ये सन्देशात्तव मानद	006a  
त्वत्कृते न च मे किञ्चिदकर्तव्यं कथञ्चन	006c  
यथा हि मे गुरोर्वाक्यं विशिष्टं द्विपदां वर	007a  
तथा तवापि वचनं विशिष्टतरमेव मे	007c  
प्रिये हि तव वर्तेते भ्रातरौ कृष्णपाण्डवौ	008a  
तयोः प्रिये स्थितं चैव विद्धि मां राजपुङ्गव	008c  
तवाज्ञां शिरसा गृह्य पाण्डवार्थमहं प्रभो	009a  
भित्त्वेदं दुर्भिदं सैन्यं प्रयास्ये नरसत्तम	009c  
द्रोणानीकं विशाम्येष क्रुद्धो झष इवार्णवम्	010a  
तत्र यास्यामि यत्रासौ राजन्राजा जयद्रथः	010c  
यत्र सेनां समाश्रित्य भीतस्तिष्ठति पाण्डवात्	011a  
गुप्तो रथवरश्रेष्ठैर्द्रौणिकर्णकृपादिभिः	011c  
इतस्त्रियोजनं मन्ये तमध्वानं विशां पते	012a  
यत्र तिष्ठति पार्थोऽसौ जयद्रथवधोद्यतः	012c  
त्रियोजनगतस्यापि तस्य यास्याम्यहं पदम्	013a  
आसैन्धववधाद्राजन्सुदृढेनान्तरात्मना	013c  
अनादिष्टस्तु गुरुणा को नु युध्येत मानवः	014a  
आदिष्टस्तु त्वया राजन्को न युध्येत मादृशः	014c  
अभिजानामि तं देशं यत्र यास्याम्यहं प्रभो	014e  
हुडशक्तिगदाप्रासखड्गचर्मर्ष्टितोमरम्	015a  
इष्वस्त्रवरसम्बाधं क्षोभयिष्ये बलार्णवम्	015c  
यदेतत्कुञ्जरानीकं साहस्रमनुपश्यसि	016a  
कुलमञ्जनकं नाम यत्रैते वीर्यशालिनः	016c  
आस्थिता बहुभिर्म्लेच्छैर्युद्धशौण्डैः प्रहारिभिः	017a  
नागा मेघनिभा राजन्क्षरन्त इव तोयदाः	017c  
नैते जातु निवर्तेरन्प्रेषिता हस्तिसादिभिः	018a  
अन्यत्र हि वधादेषां नास्ति राजन्पराजयः	018c  
अथ यान्रथिनो राजन्समन्तादनुपश्यसि	019a  
एते रुक्मरथा नाम राजपुत्रा महारथाः	019c  
रथेष्वस्त्रेषु निपुणा नागेषु च विशां पते	020a  
धनुर्वेदे गताः पारं मुष्टियुद्धे च कोविदाः	020c  
गदायुद्धविशेषज्ञा नियुद्धकुशलास्तथा	021a  
खड्गप्रहरणे युक्ताः सम्पाते चासिचर्मणोः	021c  
शूराश्च कृतविद्याश्च स्पर्धन्ते च परस्परम्	022a  
नित्यं च समरे राजन्विजिगीषन्ति मानवान्	022c  
कर्णेन विजिता राजन्दुःशासनमनुव्रताः	023a  
एतांस्तु वासुदेवोऽपि रथोदारान्प्रशंसति	023c  
सततं प्रियकामाश्च कर्णस्यैते वशे स्थिताः	024a  
तस्यैव वचनाद्राजन्निवृत्ताः श्वेतवाहनात्	024c  
ते न क्षता न च श्रान्ता दृढावरणकार्मुकाः	025a  
मदर्थं विष्ठिता नूनं धार्तराष्ट्रस्य शासनात्	025c  
एतान्प्रमथ्य सङ्ग्रामे प्रियार्थं तव कौरव	026a  
प्रयास्यामि ततः पश्चात्पदवीं सव्यसाचिनः	026c  
यांस्त्वेतानपरान्राजन्नागान्सप्तशतानि च	027a  
प्रेक्षसे वर्मसञ्छन्नान्किरातैः समधिष्ठितान्	027c  
किरातराजो यान्प्रादाद्गृहीतः सव्यसाचिना	028a  
स्वलङ्कृतांस्तथा प्रेष्यानिच्छञ्जीवितमात्मनः	028c  
आसन्नेते पुरा राजंस्तव कर्मकरा दृढम्	029a  
त्वामेवाद्य युयुत्सन्ते पश्य कालस्य पर्ययम्	029c  
तेषामेते महामात्राः किराता युद्धदुर्मदाः	030a  
हस्तिशिक्षाविदश्चैव सर्वे चैवाग्नियोनयः	030c  
एते विनिर्जिताः सर्वे सङ्ग्रामे सव्यसाचिना	031a  
मदर्थमद्य संयत्ता दुर्योधनवशानुगाः	031c  
एतान्भित्त्वा शरै राजन्किरातान्युद्धदुर्मदान्	032a  
सैन्धवस्य वधे युक्तमनुयास्यामि पाण्डवम्	032c  
ये त्वेते सुमहानागा अञ्जनस्य कुलोद्भवाः	033a  
कर्कशाश्च विनीताश्च प्रभिन्नकरटामुखाः	033c  
जाम्बूनदमयैः सर्वैर्वर्मभिः सुविभूषिताः	034a  
लब्धलक्ष्या रणे राजन्नैरावणसमा युधि	034c  
उत्तरात्पर्वतादेते तीक्ष्णैर्दस्युभिरास्थिताः	035a  
कर्कशैः प्रवरैर्योधैः कार्ष्णायसतनुच्छदैः	035c  
सन्ति गोयोनयश्चात्र सन्ति वानरयोनयः	036a  
अनेकयोनयश्चान्ये तथा मानुषयोनयः	036c  
अनीकमसतामेतद्धूमवर्णमुदीर्यते	037a  
म्लेच्छानां पापकर्तॄणां हिमवद्दुर्गवासिनाम्	037c  
एतद्दुर्योधनो लब्ध्वा समग्रं नागमण्डलम्	038a  
कृपं च सौमदत्तिं च द्रोणं च रथिनां वरम्	038c  
सिन्धुराजं तथा कर्णमवमन्यत पाण्डवान्	039a  
कृतार्थमथ चात्मानं मन्यते कालचोदितः	039c  
ते च सर्वेऽनुसम्प्राप्ता मम नाराचगोचरम्	040a  
न विमोक्ष्यन्ति कौन्तेय यद्यपि स्युर्मनोजवाः	040c  
तेन सम्भाविता नित्यं परवीर्योपजीविना	041a  
विनाशमुपयास्यन्ति मच्छरौघनिपीडिताः	041c  
ये त्वेते रथिनो राजन्दृश्यन्ते काञ्चनध्वजाः	042a  
एते दुर्वारणा नाम काम्बोजा यदि ते श्रुताः	042c  
शूराश्च कृतविद्याश्च धनुर्वेदे च निष्ठिताः	043a  
संहताश्च भृशं ह्येते अन्योन्यस्य हितैषिणः	043c  
अक्षौहिण्यश्च संरब्धा धार्तराष्ट्रस्य भारत	044a  
यत्ता मदर्थं तिष्ठन्ति कुरुवीराभिरक्षिताः	044c  
अप्रमत्ता महाराज मामेव प्रत्युपस्थिताः	045a  
तांस्त्वहं प्रमथिष्यामि तृणानीव हुताशनः	045c  
तस्मात्सर्वानुपासङ्गान्सर्वोपकरणानि च	046a  
रथे कुर्वन्तु मे राजन्यथावद्रथकल्पकाः	046c  
अस्मिंस्तु खलु सङ्ग्रामे ग्राह्यं विविधमायुधम्	047a  
यथोपदिष्टमाचार्यैः कार्यः पञ्चगुणो रथः	047c  
काम्बोजैर्हि समेष्यामि क्रुद्धैराशीविषोपमैः	048a  
नानाशस्त्रसमावापैर्विविधायुधयोधिभिः	048c  
किरातैश्च समेष्यामि विषकल्पैः प्रहारिभिः	049a  
लालितैः सततं राज्ञा दुर्योधनहितैषिभिः	049c  
शकैश्चापि समेष्यामि शक्रतुल्यपराक्रमैः	050a  
अग्निकल्पैर्दुराधर्षैः प्रदीप्तैरिव पावकैः	050c  
तथान्यैर्विविधैर्योधैः कालकल्पैर्दुरासदैः	051a  
समेष्यामि रणे राजन्बहुभिर्युद्धदुर्मदैः	051c  
तस्माद्वै वाजिनो मुख्या विश्रान्ताः शुभलक्षणाः	052a  
उपावृत्ताश्च पीताश्च पुनर्युज्यन्तु मे रथे	052c  
तस्य सर्वानुपासङ्गान्सर्वोपकरणानि च	053a  
रथे प्रास्थापयद्राजा शस्त्राणि विविधानि च	053c  
ततस्तान्सर्वतो मुक्त्वा सदश्वांश्चतुरो जनाः	054a  
रसवत्पाययामासुः पानं मदसमीरिणम्	054c  
पीतोपवृत्तान्स्नातांश्च जग्धान्नान्समलङ्कृतान्	055a  
विनीतशल्यांस्तुरगांश्चतुरो हेममालिनः	055c  
तान्यत्तान्रुक्मवर्णाभान्विनीताञ्शीघ्रगामिनः	056a  
संहृष्टमनसोऽव्यग्रान्विधिवत्कल्पिते रथे	056c  
महाध्वजेन सिंहेन हेमकेसरमालिना	057a  
संवृते केतनैर्हेमैर्मणिविद्रुमचित्रितैः	057c  
पाण्डुराभ्रप्रकाशाभिः पताकाभिरलङ्कृते	057e  
हेमदण्डोच्छ्रितच्छत्रे बहुशस्त्रपरिच्छदे	058a  
योजयामास विधिवद्धेमभाण्डविभूषितान्	058c  
दारुकस्यानुजो भ्राता सूतस्तस्य प्रियः सखा	059a  
न्यवेदयद्रथं युक्तं वासवस्येव मातलिः	059c  
ततः स्नातः शुचिर्भूत्वा कृतकौतुकमङ्गलः	060a  
स्नातकानां सहस्रस्य स्वर्णनिष्कानदापयत्	060c  
आशीर्वादैः परिष्वक्तः सात्यकिः श्रीमतां वरः	060e  
ततः स मधुपर्कार्हः पीत्वा कैलावतं मधु	061a  
लोहिताक्षो बभौ तत्र मदविह्वललोचनः	061c  
आलभ्य वीरकांस्यं च हर्षेण महतान्वितः	062a  
द्विगुणीकृततेजा हि प्रज्वलन्निव पावकः	062c  
उत्सङ्गे धनुरादाय सशरं रथिनां वरः	062e  
कृतस्वस्त्ययनो विप्रैः कवची समलङ्कृतः	063a  
लाजैर्गन्धैस्तथा माल्यैः कन्याभिश्चाभिनन्दितः	063c  
युधिष्ठिरस्य चरणावभिवाद्य कृताञ्जलिः	064a  
तेन मूर्धन्युपाघ्रात आरुरोह महारथम्	064c  
ततस्ते वाजिनो हृष्टाः सुपुष्टा वातरंहसः	065a  
अजय्या जैत्रमूहुस्तं विकुर्वन्तः स्म सैन्धवाः	065c  
अथ हर्षपरीताङ्गः सात्यकिर्भीममब्रवीत्	066a  
त्वं भीम रक्ष राजानमेतत्कार्यतमं हि ते	066c  
अहं भित्त्वा प्रवेक्ष्यामि कालपक्वमिदं बलम्	067a  
आयत्यां च तदात्वे च श्रेयो राज्ञोऽभिरक्षणम्	067c  
जानीषे मम वीर्यं त्वं तव चाहमरिन्दम	068a  
तस्माद्भीम निवर्तस्व मम चेदिच्छसि प्रियम्	068c  
तथोक्तः सात्यकिं प्राह व्रज त्वं कार्यसिद्धये	069a  
अहं राज्ञः करिष्यामि रक्षां पुरुषसत्तम	069c  
एवमुक्तः प्रत्युवाच भीमसेनं स माधवः	070a  
गच्छ गच्छ द्रुतं पार्थ ध्रुवोऽद्य विजयो मम	070c  
यन्मे स्निग्धोऽनुरक्तश्च त्वमद्य वशगः स्थितः	071a  
निमित्तानि च धन्यानि यथा भीम वदन्ति मे	071c  
निहते सैन्धवे पापे पाण्डवेन महात्मना	072a  
परिष्वजिष्ये राजानं धर्मात्मानं न संशयः	072c  
एतावदुक्त्वा भीमं तु विसृज्य च महामनाः	073a  
सम्प्रैक्षत्तावकं सैन्यं व्याघ्रो मृगगणानिव	073c  
तं दृष्ट्वा प्रविविक्षन्तं सैन्यं तव जनाधिप	074a  
भूय एवाभवन्मूढं सुभृशं चाप्यकम्पत	074c  
ततः प्रयातः सहसा सैन्यं तव स सात्यकिः	075a  
दिदृक्षुरर्जुनं राजन्धर्मराजस्य शासनात्	075c  
