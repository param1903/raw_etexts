001  सञ्जय उवाच
001a विष्णोः स्वसानन्दिकरः स विष्ण्वायुधभूषितः
001c रराजातिरथः सङ्ख्ये जनार्दन इवापरः
002a मारुतोद्धूतकेशान्तमुद्यतारिवरायुधम्
002c वपुः समीक्ष्य पृथ्वीशा दुःसमीक्ष्यं सुरैरपि
003a तच्चक्रं भृशमुद्विग्नाः सञ्चिच्छिदुरनेकधा
003c महारथस्ततः कार्ष्णिः सञ्जग्राह महागदाम्
004a विधनुःस्यन्दनासिस्तैर्विचक्रश्चारिभिः कृतः
004c अभिमन्युर्गदापाणिरश्वत्थामानमाद्रवत्
005a स गदामुद्यतां दृष्ट्वा ज्वलन्तीमशनीमिव
005c अपाक्रामद्रथोपस्थाद्विक्रमांस्त्रीन्नरर्षभः
006a तस्याश्वान्गदया हत्वा तथोभौ पार्ष्णिसारथी
006c शराचिताङ्गः सौभद्रः श्वाविद्वत्प्रत्यदृश्यत
007a ततः सुबलदायादं कालकेयमपोथयत्
007c जघान चास्यानुचरान्गान्धारान्सप्तसप्ततिम्
008a पुनर्ब्रह्मवसातीयाञ्जघान रथिनो दश
008c केकयानां रथान्सप्त हत्वा च दश कुञ्जरान्
008e दौःशासनिरथं साश्वं गदया समपोथयत्
009a ततो दौःशासनिः क्रुद्धो गदामुद्यम्य मारिष
009c अभिदुद्राव सौभद्रं तिष्ठ तिष्ठेति चाब्रवीत्
010a तावुद्यतगदौ वीरावन्योन्यवधकाङ्क्षिणौ
010c भ्रातृव्यौ सम्प्रजह्राते पुरेव त्र्यम्बकान्तकौ
011a तावन्योन्यं गदाग्राभ्यां संहत्य पतितौ क्षितौ
011c इन्द्रध्वजाविवोत्सृष्टौ रणमध्ये परन्तपौ
012a दौःशासनिरथोत्थाय कुरूणां कीर्तिवर्धनः
012c प्रोत्तिष्ठमानं सौभद्रं गदया मूर्ध्न्यताडयत्
013a गदावेगेन महता व्यायामेन च मोहितः
013c विचेता न्यपतद्भूमौ सौभद्रः परवीरहा
013e एवं विनिहतो राजन्नेको बहुभिराहवे
014a क्षोभयित्वा चमूं सर्वां नलिनीमिव कुञ्जरः
014c अशोभत हतो वीरो व्याधैर्वनगजो यथा
015a तं तथा पतितं शूरं तावकाः पर्यवारयन्
015c दावं दग्ध्वा यथा शान्तं पावकं शिशिरात्यये
016a विमृद्य तरुशृङ्गाणि सन्निवृत्तमिवानिलम्
016c अस्तं गतमिवादित्यं तप्त्वा भारतवाहिनीम्
017a उपप्लुतं यथा सोमं संशुष्कमिव सागरम्
017c पूर्णचन्द्राभवदनं काकपक्षवृताक्षकम्
018a तं भूमौ पतितं दृष्ट्वा तावकास्ते महारथाः
018c मुदा परमया युक्ताश्चुक्रुशुः सिंहवन्मुहुः
019a आसीत्परमको हर्षस्तावकानां विशाम्पते
019c इतरेषां तु वीराणां नेत्रेभ्यः प्रापतज्जलम्
020a अभिक्रोशन्ति भूतानि अन्तरिक्षे विशाम्पते
020c दृष्ट्वा निपतितं वीरं च्युतं चन्द्रमिवाम्बरात्
021a द्रोणकर्णमुखैः षड्भिर्धार्तराष्ट्रैर्महारथैः
021c एकोऽयं निहतः शेते नैष धर्मो मतो हि नः
022a तस्मिंस्तु निहते वीरे बह्वशोभत मेदिनी
022c द्यौर्यथा पूर्णचन्द्रेण नक्षत्रगणमालिनी
023a रुक्मपुङ्खैश्च सम्पूर्णा रुधिरौघपरिप्लुता
023c उत्तमाङ्गैश्च वीराणां भ्राजमानैः सकुण्डलैः
024a विचित्रैश्च परिस्तोमैः पताकाभिश्च संवृता
024c चामरैश्च कुथाभिश्च प्रविद्धैश्चाम्बरोत्तमैः
025a रथाश्वनरनागानामलङ्कारैश्च सुप्रभैः
025c खड्गैश्च निशितैः पीतैर्निर्मुक्तैर्भुजगैरिव
026a चापैश्च विशिखैश्छिन्नैः शक्त्यृष्टिप्रासकम्पनैः
026c विविधैरायुधैश्चान्यैः संवृता भूरशोभत
027a वाजिभिश्चापि निर्जीवैः स्वपद्भिः शोणितोक्षितैः
027c सारोहैर्विषमा भूमिः सौभद्रेण निपातितैः
028a साङ्कुशैः समहामात्रैः सवर्मायुधकेतुभिः
028c पर्वतैरिव विध्वस्तैर्विशिखोन्मथितैर्गजैः
029a पृथिव्यामनुकीर्णैश्च व्यश्वसारथियोधिभिः
029c ह्रदैरिव प्रक्षुभितैर्हतनागै रथोत्तमैः
030a पदातिसङ्घैश्च हतैर्विविधायुधभूषणैः
030c भीरूणां त्रासजननी घोररूपाभवन्मही
031a तं दृष्ट्वा पतितं भूमौ चन्द्रार्कसदृशद्युतिम्
031c तावकानां परा प्रीतिः पाण्डूनां चाभवद्व्यथा
032a अभिमन्यौ हते राजञ्शिशुकेऽप्राप्तयौवने
032c सम्प्राद्रवच्चमूः सर्वा धर्मराजस्य पश्यतः
033a दीर्यमाणं बलं दृष्ट्वा सौभद्रे विनिपातिते
033c अजातशत्रुः स्वान्वीरानिदं वचनमब्रवीत्
034a स्वर्गमेष गतः शूरो यो हतो नपराङ्मुखः
034c संस्तम्भयत मा भैष्ट विजेष्यामो रणे रिपून्
035a इत्येवं स महातेजा दुःखितेभ्यो महाद्युतिः
035c धर्मराजो युधां श्रेष्ठो ब्रुवन्दुःखमपानुदत्
036a युद्धे ह्याशीविषाकारान्राजपुत्रान्रणे बहून्
036c पूर्वं निहत्य सङ्ग्रामे पश्चादार्जुनिरन्वगात्
037a हत्वा दशसहस्राणि कौसल्यं च महारथम्
037c कृष्णार्जुनसमः कार्ष्णिः शक्रसद्म गतो ध्रुवम्
038a रथाश्वनरमातङ्गान्विनिहत्य सहस्रशः
038c अवितृप्तः स सङ्ग्रामादशोच्यः पुण्यकर्मकृत्
039a वयं तु प्रवरं हत्वा तेषां तैः शरपीडिताः
039c निवेशायाभ्युपायाम सायाह्ने रुधिरोक्षिताः
040a निरीक्षमाणास्तु वयं परे चायोधनं शनैः
040c अपयाता महाराज ग्लानिं प्राप्ता विचेतसः
041a ततो निशाया दिवसस्य चाशिवः शिवारुतः सन्धिरवर्तताद्भुतः
041c कुशेशयापीडनिभे दिवाकरे विलम्बमानेऽस्तमुपेत्य पर्वतम्
042a वरासिशक्त्यृष्टिवरूथचर्मणां विभूषणानां च समाक्षिपन्प्रभाम्
042c दिवं च भूमिं च समानयन्निव प्रियां तनुं भानुरुपैति पावकम्
043a महाभ्रकूटाचलशृङ्गसन्निभैर्गजैरनेकैरिव वज्रपातितैः
043c सवैजयन्त्यङ्कुशवर्मयन्तृभिर्निपातितैर्निष्टनतीव गौश्चिता
044a हतेश्वरैश्चूर्णितपत्त्युपस्करैर्हताश्वसूतैर्विपताककेतुभिः
044c महारथैर्भूः शुशुभे विचूर्णितैः पुरैरिवामित्रहतैर्नराधिप
045a रथाश्ववृन्दैः सहसादिभिर्हतैः प्रविद्धभाण्डाभरणैः पृथग्विधैः
045c निरस्तजिह्वादशनान्त्रलोचनैर्धरा बभौ घोरविरूपदर्शना
046a प्रविद्धवर्माभरणा वरायुधा विपन्नहस्त्यश्वरथानुगा नराः
046c महार्हशय्यास्तरणोचिताः सदा क्षितावनाथा इव शेरते हताः
047a अतीव हृष्टाः श्वसृगालवायसा बडाः सुपर्णाश्च वृकास्तरक्षवः
047c वयांस्यसृक्पान्यथ रक्षसां गणाः पिशाचसङ्घाश्च सुदारुणा रणे
048a त्वचो विनिर्भिद्य पिबन्वसामसृक्तथैव मज्जां पिशितानि चाश्नुवन्
048c वपां विलुम्पन्ति हसन्ति गान्ति च प्रकर्षमाणाः कुणपान्यनेकशः
049a शरीरसङ्घाटवहा असृग्जला रथोडुपा कुञ्जरशैलसङ्कटा
049c मनुष्यशीर्षोपलमांसकर्दमा प्रविद्धनानाविधशस्त्रमालिनी
050a महाभया वैतरणीव दुस्तरा प्रवर्तिता योधवरैस्तदा नदी
050c उवाह मध्येन रणाजिरं भृशं भयावहा जीवमृतप्रवाहिनी
051a पिबन्ति चाश्नन्ति च यत्र दुर्दृशाः पिशाचसङ्घा विविधाः सुभैरवाः
051c सुनन्दिताः प्राणभृतां भयङ्कराः समानभक्षाः श्वसृगालपक्षिणः
052a तथा तदायोधनमुग्रदर्शनं निशामुखे पितृपतिराष्ट्रसन्निभम्
052c निरीक्षमाणाः शनकैर्जहुर्नराः समुत्थितारुण्डकुलोपसङ्कुलम्
053a अपेतविध्वस्तमहार्हभूषणं निपातितं शक्रसमं महारथम्
053c रणेऽभिमन्युं ददृशुस्तदा जना व्यपोढहव्यं सदसीव पावकम्

