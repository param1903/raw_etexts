धृतराष्ट्र उवाच	001  
तदवस्थे हते तस्मिन्भूरिश्रवसि कौरवे	001a  
यथा भूयोऽभवद्युद्धं तन्ममाचक्ष्व सञ्जय	001c  
सञ्जय उवाच	002  
भूरिश्रवसि सङ्क्रान्ते परलोकाय भारत	002a  
वासुदेवं महाबाहुरर्जुनः समचूचुदत्	002c  
चोदयाश्वान्भृशं कृष्ण यतो राजा जयद्रथः	003a  
अस्तमेति महाबाहो त्वरमाणो दिवाकरः	003c  
एतद्धि पुरुषव्याघ्र महदभ्युद्यतं मया	004a  
कार्यं संरक्ष्यते चैष कुरुसेनामहारथैः	004c  
नास्तमेति यथा सूर्यो यथा सत्यं भवेद्वचः	005a  
चोदयाश्वांस्तथा कृष्ण यथा हन्यां जयद्रथम्	005c  
ततः कृष्णो महाबाहू रजतप्रतिमान्हयान्	006a  
हयज्ञश्चोदयामास जयद्रथरथं प्रति	006c  
तं प्रयान्तममोघेषुमुत्पतद्भिरिवाशुगैः	007a  
त्वरमाणा महाराज सेनामुख्याः समाव्रजन्	007c  
दुर्योधनश्च कर्णश्च वृषसेनोऽथ मद्रराट्	008a  
अश्वत्थामा कृपश्चैव स्वयमेव च सैन्धवः	008c  
समासाद्य तु बीभत्सुः सैन्धवं प्रमुखे स्थितम्	009a  
नेत्राभ्यां क्रोधदीप्ताभ्यां सम्प्रैक्षन्निर्दहन्निव	009c  
ततो दुर्योधनो राजा राधेयं त्वरितोऽब्रवीत्	010a  
अर्जुनं वीक्ष्य संयान्तं जयद्रथरथं प्रति	010c  
अयं स वैकर्तन युद्धकालो विदर्शयस्वात्मबलं महात्मन्	011a  
यथा न वध्येत रणेऽर्जुनेन जयद्रथः कर्ण तथा कुरुष्व	011c  
अल्पावशिष्टं दिवसं नृवीर विघातयस्वाद्य रिपुं शरौघैः	012a  
दिनक्षयं प्राप्य नरप्रवीर ध्रुवं हि नः कर्ण जयो भविष्यति	012c  
सैन्धवे रक्ष्यमाणे तु सूर्यस्यास्तमयं प्रति	013a  
मिथ्याप्रतिज्ञः कौन्तेयः प्रवेक्ष्यति हुताशनम्	013c  
अनर्जुनायां च भुवि मुहूर्तमपि मानद	014a  
जीवितुं नोत्सहेरन्वै भ्रातरोऽस्य सहानुगाः	014c  
विनष्टैः पाण्डवेयैश्च सशैलवनकाननाम्	015a  
वसुन्धरामिमां कर्ण भोक्ष्यामो हतकण्टकाम्	015c  
दैवेनोपहतः पार्थो विपरीतश्च मानद	016a  
कार्याकार्यमजानन्वै प्रतिज्ञां कृतवान्रणे	016c  
नूनमात्मविनाशाय पाण्डवेन किरीटिना	017a  
प्रतिज्ञेयं कृता कर्ण जयद्रथवधं प्रति	017c  
कथं जीवति दुर्धर्षे त्वयि राधेय फल्गुनः	018a  
अनस्तङ्गत आदित्ये हन्यात्सैन्धवकं नृपम्	018c  
रक्षितं मद्रराजेन कृपेण च महात्मना	019a  
जयद्रथं रणमुखे कथं हन्याद्धनञ्जयः	019c  
द्रौणिना रक्ष्यमाणं च मया दुःशासनेन च	020a  
कथं प्राप्स्यति बीभत्सुः सैन्धवं कालचोदितः	020c  
युध्यन्ते बहवः शूरा लम्बते च दिवाकरः	021a  
शङ्के जयद्रथं पार्थो नैव प्राप्स्यति मानद	021c  
स त्वं कर्ण मया सार्धं शूरैश्चान्यैर्महारथैः	022a  
युध्यस्व यत्नमास्थाय परं पार्थेन संयुगे	022c  
एवमुक्तस्तु राधेयस्तव पुत्रेण मारिष	023a  
दुर्योधनमिदं वाक्यं प्रत्युवाच कुरूत्तमम्	023c  
दृढलक्ष्येण शूरेण भीमसेनेन धन्विना	024a  
भृशमुद्वेजितः सङ्ख्ये शरजालैरनेकशः	024c  
स्थातव्यमिति तिष्ठामि रणे सम्प्रति मानद	025a  
नैवाङ्गमिङ्गति किञ्चिन्मे सन्तप्तस्य रणेषुभिः	025c  
योत्स्यामि तु तथा राजञ्शक्त्याहं परया रणे	026a  
यथा पाण्डवमुख्योऽसौ न हनिष्यति सैन्धवम्	026c  
न हि मे युध्यमानस्य सायकांश्चास्यतः शितान्	027a  
सैन्धवं प्राप्स्यते वीरः सव्यसाची धनञ्जयः	027c  
यत्तु शक्तिमता कार्यं सततं हितकारिणा	028a  
तत्करिष्यामि कौरव्य जयो दैवे प्रतिष्ठितः	028c  
अद्य योत्स्येऽर्जुनमहं पौरुषं स्वं व्यपाश्रितः	029a  
त्वदर्थं पुरुषव्याघ्र जयो दैवे प्रतिष्ठितः	029c  
अद्य युद्धं कुरुश्रेष्ठ मम पार्थस्य चोभयोः	030a  
पश्यन्तु सर्वभूतानि दारुणं लोमहर्षणम्	030c  
कर्णकौरवयोरेवं रणे सम्भाषमाणयोः	031a  
अर्जुनो निशितैर्बाणैर्जघान तव वाहिनीम्	031c  
चिच्छेद तीक्ष्णाग्रमुखैः शूराणामनिवर्तिनाम्	032a  
भुजान्परिघसङ्काशान्हस्तिहस्तोपमान्रणे	032c  
शिरांसि च महाबाहुश्चिच्छेद निशितैः शरैः	033a  
हस्तिहस्तान्हयग्रीवा रथाक्षांश्च समन्ततः	033c  
शोणिताक्तान्हयारोहान्गृहीतप्रासतोमरान्	034a  
क्षुरैश्चिच्छेद बीभत्सुर्द्विधैकैकं त्रिधैव च	034c  
हयवारणमुख्याश्च प्रापतन्त सहस्रशः	035a  
ध्वजाश्छत्राणि चापानि चामराणि शिरांसि च	035c  
कक्षमग्निमिवोद्धूतः प्रदहंस्तव वाहिनीम्	036a  
अचिरेण महीं पार्थश्चकार रुधिरोत्तराम्	036c  
हतभूयिष्ठयोधं तत्कृत्वा तव बलं बली	037a  
आससाद दुराधर्षः सैन्धवं सत्यविक्रमः	037c  
बीभत्सुर्भीमसेनेन सात्वतेन च रक्षितः	038a  
स बभौ भरतश्रेष्ठ ज्वलन्निव हुताशनः	038c  
तं तथावस्थितं दृष्ट्वा त्वदीया वीर्यसम्मताः	039a  
नामृष्यन्त महेष्वासाः फल्गुनं पुरुषर्षभाः	039c  
दुर्योधनश्च कर्णश्च वृषसेनोऽथ मद्रराट्	040a  
अश्वत्थामा कृपश्चैव स्वयमेव च सैन्धवः	040c  
संरब्धाः सैन्धवस्यार्थे समावृण्वन्किरीटिनम्	041a  
नृत्यन्तं रथमार्गेषु धनुर्ज्यातलनिस्वनैः	041c  
सङ्ग्रामकोविदं पार्थं सर्वे युद्धविशारदाः	042a  
अभीताः पर्यवर्तन्त व्यादितास्यमिवान्तकम्	042c  
सैन्धवं पृष्ठतः कृत्वा जिघांसन्तोऽर्जुनाच्युतौ	043a  
सूर्यास्तमयमिच्छन्तो लोहितायति भास्करे	043c  
ते भुजैर्भोगिभोगाभैर्धनूंष्यायम्य सायकान्	044a  
मुमुचुः सूर्यरश्म्याभाञ्शतशः फल्गुनं प्रति	044c  
तानस्तानस्यमानांश्च किरीटी युद्धदुर्मदः	045a  
द्विधा त्रिधाष्टधैकैकं छित्त्वा विव्याध तान्रणे	045c  
सिंहलाङ्गूलकेतुस्तु दर्शयञ्शक्तिमात्मनः	046a  
शारद्वतीसुतो राजन्नर्जुनं प्रत्यवारयत्	046c  
स विद्ध्वा दशभिः पार्थं वासुदेवं च सप्तभिः	047a  
अतिष्ठद्रथमार्गेषु सैन्धवं परिपालयन्	047c  
अथैनं कौरवश्रेष्ठाः सर्व एव महारथाः	048a  
महता रथवंशेन सर्वतः पर्यवारयन्	048c  
विस्फारयन्तश्चापानि विसृजन्तश्च सायकान्	049a  
सैन्धवं पर्यरक्षन्त शासनात्तनयस्य ते	049c  
तत्र पार्थस्य शूरस्य बाह्वोर्बलमदृश्यत	050a  
इषूणामक्षयत्वं च धनुषो गाण्डिवस्य च	050c  
अस्त्रैरस्त्राणि संवार्य द्रौणेः शारद्वतस्य च	051a  
एकैकं नवभिर्बाणैः सर्वानेव समर्पयत्	051c  
तं द्रौणिः पञ्चविंशत्या वृषसेनश्च सप्तभिः	052a  
दुर्योधनश्च विंशत्या कर्णशल्यौ त्रिभिस्त्रिभिः	052c  
त एनमभिगर्जन्तो विध्यन्तश्च पुनः पुनः	053a  
विधुन्वन्तश्च चापानि सर्वतः पर्यवारयन्	053c  
श्लिष्टं तु सर्वतश्चक्रू रथमण्डलमाशु ते	054a  
सूर्यास्तमयमिच्छन्तस्त्वरमाणा महारथाः	054c  
त एनमभिनर्दन्तो विधुन्वाना धनूंषि च	055a  
सिषिचुर्मार्गणैर्घोरैर्गिरिं मेघा इवाम्बुभिः	055c  
ते महास्त्राणि दिव्यानि तत्र राजन्व्यदर्शयन्	056a  
धनञ्जयस्य गात्रेषु शूराः परिघबाहवः	056c  
हतभूयिष्ठयोधं तत्कृत्वा तव बलं बली	057a  
आससाद दुराधर्षः सैन्धवं सत्यविक्रमः	057c  
तं कर्णः संयुगे राजन्प्रत्यवारयदाशुगैः	058a  
मिषतो भीमसेनस्य सात्वतस्य च भारत	058c  
तं पार्थो दशभिर्बाणैः प्रत्यविध्यद्रणाजिरे	059a  
सूतपुत्रं महाबाहुः सर्वसैन्यस्य पश्यतः	059c  
सात्वतश्च त्रिभिर्बाणैः कर्णं विव्याध मारिष	060a  
भीमसेनस्त्रिभिश्चैव पुनः पार्थश्च सप्तभिः	060c  
तान्कर्णः प्रतिविव्याध षष्ट्या षष्ट्या महारथः	061a  
तद्युद्धमभवद्राजन्कर्णस्य बहुभिः सह	061c  
तत्राद्भुतमपश्याम सूतपुत्रस्य मारिष	062a  
यदेकः समरे क्रुद्धस्त्रीन्रथान्पर्यवारयत्	062c  
फल्गुनस्तु महाबाहुः कर्णं वैकर्तनं रणे	063a  
सायकानां शतेनैव सर्वमर्मस्वताडयत्	063c  
रुधिरोक्षितसर्वाङ्गः सूतपुत्रः प्रतापवान्	064a  
शरैः पञ्चाशता वीरः फल्गुनं प्रत्यविध्यत	064c  
तस्य तल्लाघवं दृष्ट्वा नामृष्यत रणेऽर्जुनः	064e  
ततः पार्थो धनुश्छित्त्वा विव्याधैनं स्तनान्तरे	065a  
सायकैर्नवभिर्वीरस्त्वरमाणो धनञ्जयः	065c  
वधार्थं चास्य समरे सायकं सूर्यवर्चसम्	066a  
चिक्षेप त्वरया युक्तस्त्वराकाले धनञ्जयः	066c  
तमापतन्तं वेगेन द्रौणिश्चिच्छेद सायकम्	067a  
अर्धचन्द्रेण तीक्ष्णेन स छिन्नः प्रापतद्भुवि	067c  
अथान्यद्धनुरादाय सूतपुत्रः प्रतापवान्	068a  
कर्णोऽपि द्विषतां हन्ता छादयामास फल्गुनम्	068c  
सायकैर्बहुसाहस्रैः कृतप्रतिकृतेप्सया	068e  
तौ वृषाविव नर्दन्तौ नरसिंहौ महारथौ	069a  
सायकौघप्रतिच्छन्नं चक्रतुः खमजिह्मगैः	069c  
अदृश्यौ च शरौघैस्तौ निघ्नतामितरेतरम्	069e  
पार्थोऽहमस्मि तिष्ठ त्वं कर्णोऽहं तिष्ठ फल्गुन	070a  
इत्येवं तर्जयन्तौ तौ वाक्शल्यैस्तुदतां तथा	070c  
युध्येतां समरे वीरौ चित्रं लघु च सुष्ठु च	071a  
प्रेक्षणीयौ चाभवतां सर्वयोधसमागमे	071c  
प्रशस्यमानौ समरे सिद्धचारणवातिकैः	072a  
अयुध्येतां महाराज परस्परवधैषिणौ	072c  
ततो दुर्योधनो राजंस्तावकानभ्यभाषत	073a  
यत्ता रक्षत राधेयं नाहत्वा समरेऽर्जुनम्	073c  
निवर्तिष्यति राधेय इति मामुक्तवान्वृषः	073e  
एतस्मिन्नन्तरे राजन्दृष्ट्वा कर्णस्य विक्रमम्	074a  
आकर्णमुक्तैरिषुभिः कर्णस्य चतुरो हयान्	074c  
अनयन्मृत्युलोकाय चतुर्भिः सायकोत्तमैः	074e  
सारथिं चास्य भल्लेन रथनीडादपाहरत्	075a  
छादयामास च शरैस्तव पुत्रस्य पश्यतः	075c  
स छाद्यमानः समरे हताश्वो हतसारथिः	076a  
मोहितः शरजालेन कर्तव्यं नाभ्यपद्यत	076c  
तं तथा विरथं दृष्ट्वा रथमारोप्य स्वं तदा	077a  
अश्वत्थामा महाराज भूयोऽर्जुनमयोधयत्	077c  
मद्रराजस्तु कौन्तेयमविध्यत्त्रिंशता शरैः	078a  
शारद्वतस्तु विंशत्या वासुदेवं समार्पयत्	078c  
धनञ्जयं द्वादशभिराजघान शिलीमुखैः	078e  
चतुर्भिः सिन्धुराजश्च वृषसेनश्च सप्तभिः	079a  
पृथक्पृथङ्महाराज कृष्णपार्थावविध्यताम्	079c  
तथैव तान्प्रत्यविध्यत्कुन्तीपुत्रो धनञ्जयः	080a  
द्रोणपुत्रं चतुःषष्ट्या मद्रराजं शतेन च	080c  
सैन्धवं दशभिर्भल्लैर्वृषसेनं त्रिभिः शरैः	081a  
शारद्वतं च विंशत्या विद्ध्वा पार्थः समुन्नदत्	081c  
ते प्रतिज्ञाप्रतीघातमिच्छन्तः सव्यसाचिनः	082a  
सहितास्तावकास्तूर्णमभिपेतुर्धनञ्जयम्	082c  
अथार्जुनः सर्वतोधारमस्त्रं प्रादुश्चक्रे त्रासयन्धार्तराष्ट्रान्	083a  
तं प्रत्युदीयुः कुरवः पाण्डुसूनुं रथैर्महार्हैः शरवर्षाण्यवर्षन्	083c  
ततस्तु तस्मिंस्तुमुले समुत्थिते सुदारुणे भारत मोहनीये	084a  
नामुह्यत प्राप्य स राजपुत्रः किरीटमाली विसृजन्पृषत्कान्	084c  
राज्यप्रेप्सुः सव्यसाची कुरूणां स्मरन्क्लेशान्द्वादशवर्षवृत्तान्	085a  
गाण्डीवमुक्तैरिषुभिर्महात्मा सर्वा दिशो व्यावृणोदप्रमेयैः	085c  
प्रदीप्तोल्कमभवच्चान्तरिक्षं देहेषु भूरीण्यपतन्वयांसि	086a  
यत्पिङ्गलज्येन किरीटमाली क्रुद्धो रिपूनाजगवेन हन्ति	086c  
किरीटमाली महता महायशाः शरासनेनास्य शराननीकजित्	087a  
हयप्रवेकोत्तमनागधूर्गतान्कुरुप्रवीरानिषुभिर्न्यपातयत्	087c  
गदाश्च गुर्वीः परिघानयस्मयानसींश्च शक्तीश्च रणे नराधिपाः	088a  
महान्ति शस्त्राणि च भीमदर्शनाः प्रगृह्य पार्थं सहसाभिदुद्रुवुः	088c  
स तानुदीर्णान्सरथाश्ववारणान्पदातिसङ्घांश्च महाधनुर्धरः	089a  
विपन्नसर्वायुधजीवितान्रणे चकार वीरो यमराष्ट्रवर्धनान्	089c  

