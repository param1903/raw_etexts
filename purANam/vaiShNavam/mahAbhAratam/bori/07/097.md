धृतराष्ट्र उवाच	001  
सम्प्रमृद्य महत्सैन्यं यान्तं शैनेयमर्जुनम्	001a  
निर्ह्रीका मम ते पुत्राः किमकुर्वत सञ्जय	001c  
कथं चैषां तथा युद्धे धृतिरासीन्मुमूर्षताम्	002a  
शैनेयचरितं दृष्ट्वा सदृशं सव्यसाचिनः	002c  
किं नु वक्ष्यन्ति ते क्षात्रं सैन्यमध्ये पराजिताः	003a  
कथं च सात्यकिर्युद्धे व्यतिक्रान्तो महायशाः	003c  
कथं च मम पुत्राणां जीवतां तत्र सञ्जय	004a  
शैनेयोऽभिययौ युद्धे तन्ममाचक्ष्व तत्त्वतः	004c  
अत्यद्भुतमिदं तात त्वत्सकाशाच्छृणोम्यहम्	005a  
एकस्य बहुभिर्युद्धं शत्रुभिर्वै महारथैः	005c  
विपरीतमहं मन्ये मन्दभाग्यान्सुतान्प्रति	006a  
यत्रावध्यन्त समरे सात्वतेन महात्मना	006c  
एकस्य हि न पर्याप्तं मत्सैन्यं तस्य सञ्जय	007a  
क्रुद्धस्य युयुधानस्य सर्वे तिष्ठन्तु पाण्डवाः	007c  
निर्जित्य समरे द्रोणं कृतिनं युद्धदुर्मदम्	008a  
यथा पशुगणान्सिंहस्तद्वद्धन्ता सुतान्मम	008c  
कृतवर्मादिभिः शूरैर्यत्तैर्बहुभिराहवे	009a  
युयुधानो न शकितो हन्तुं यः पुरुषर्षभः	009c  
नैतदीदृशकं युद्धं कृतवांस्तत्र फल्गुनः	010a  
यादृशं कृतवान्युद्धं शिनेर्नप्ता महायशाः	010c  
सञ्जय उवाच	011  
तव दुर्मन्त्रिते राजन्दुर्योधनकृतेन च	011a  
शृणुष्वावहितो भूत्वा यत्ते वक्ष्यामि भारत	011c  
ते पुनः सन्न्यवर्तन्त कृत्वा संशप्तकान्मिथः	012a  
परां युद्धे मतिं कृत्वा पुत्रस्य तव शासनात्	012c  
त्रीणि सादिसहस्राणि दुर्योधनपुरोगमाः	013a  
शकाः काम्बोजबाह्लीका यवनाः पारदास्तथा	013c  
कुणिन्दास्तङ्गणाम्बष्ठाः पैशाचाश्च समन्दराः	014a  
अभ्यद्रवन्त शैनेयं शलभाः पावकं यथा	014c  
युक्ताश्च पार्वतीयानां रथाः पाषाणयोधिनाम्	015a  
शूराः पञ्चशता राजञ्शैनेयं समुपाद्रवन्	015c  
ततो रथसहस्रेण महारथशतेन च	016a  
द्विरदानां सहस्रेण द्विसाहस्रैश्च वाजिभिः	016c  
शरवर्षाणि मुञ्चन्तो विविधानि महारथाः	017a  
अभ्यद्रवन्त शैनेयमसङ्ख्येयाश्च पत्तयः	017c  
तांश्च सञ्चोदयन्सर्वान्घ्नतैनमिति भारत	018a  
दुःशासनो महाराज सात्यक्तिं पर्यवारयत्	018c  
तत्राद्भुतमपश्याम शैनेयचरितं महत्	019a  
यदेको बहुभिः सार्धमसम्भ्रान्तमयुध्यत	019c  
अवधीच्च रथानीकं द्विरदानां च तद्बलम्	020a  
सादिनश्चैव तान्सर्वान्दस्यूनपि च सर्वशः	020c  
तत्र चक्रैर्विमथितैर्भग्नैश्च परमायुधैः	021a  
अक्षैश्च बहुधा भग्नैरीषादण्डकबन्धुरैः	021c  
कूबरैर्मथितैश्चापि ध्वजैश्चापि निपातितैः	022a  
वर्मभिश्चामरैश्चैव व्यवकीर्णा वसुन्धरा	022c  
स्रग्भिराभरणैर्वस्त्रैरनुकर्षैश्च मारिष	023a  
सञ्छन्ना वसुधा तत्र द्यौर्ग्रहैरिव भारत	023c  
गिरिरूपधराश्चापि पतिताः कुञ्जरोत्तमाः	024a  
अञ्जनस्य कुले जाता वामनस्य च भारत	024c  
सुप्रतीककुले जाता महापद्मकुले तथा	024e  
ऐरावणकुले चैव तथान्येषु कुलेषु च	025a  
जाता दन्तिवरा राजञ्शेरते बहवो हताः	025c  
वनायुजान्पार्वतीयान्काम्बोजारट्टबाह्लिकान्	026a  
तथा हयवरान्राजन्निजघ्ने तत्र सात्यकिः	026c  
नानादेशसमुत्थांश्च नानाजात्यांश्च पत्तिनः	027a  
निजघ्ने तत्र शैनेयः शतशोऽथ सहस्रशः	027c  
तेषु प्रकाल्यमानेषु दस्यून्दुःशासनोऽब्रवीत्	028a  
निवर्तध्वमधर्मज्ञा युध्यध्वं किं सृतेन वः	028c  
तांश्चापि सर्वान्सम्प्रेक्ष्य पुत्रो दुःशासनस्तव	029a  
पाषाणयोधिनः शूरान्पार्वतीयानचोदयत्	029c  
अश्मयुद्धेषु कुशला नैतज्जानाति सात्यकिः	030a  
अश्मयुद्धमजानन्तं घ्नतैनं युद्धकामुकम्	030c  
तथैव कुरवः सर्वे नाश्मयुद्धविशारदाः	031a  
अभिद्रवत मा भैष्ट न वः प्राप्स्यति सात्यकिः	031c  
ततो गजशिशुप्रख्यैरुपलैः शैलवासिनः	032a  
उद्यतैर्युयुधानस्य स्थिता मरणकाङ्क्षिणः	032c  
क्षेपणीयैस्तथाप्यन्ये सात्वतस्य वधैषिणः	033a  
चोदितास्तव पुत्रेण रुरुधुः सर्वतोदिशम्	033c  
तेषामापततामेव शिलायुद्धं चिकीर्षताम्	034a  
सात्यकिः प्रतिसन्धाय त्रिंशतं प्राहिणोच्छरान्	034c  
तामश्मवृष्टिं तुमुलां पार्वतीयैः समीरिताम्	035a  
बिभेदोरगसङ्काशैर्नाराचैः शिनिपुङ्गवः	035c  
तैरश्मचूर्णैर्दीप्यद्भिः खद्योतानामिव व्रजैः	036a  
प्रायः सैन्यान्यवध्यन्त हाहाभूतानि मारिष	036c  
ततः पञ्चशताः शूराः समुद्यतमहाशिलाः	037a  
निकृत्तबाहवो राजन्निपेतुर्धरणीतले	037c  
पाषाणयोधिनः शूरान्यतमानानवस्थितान्	038a  
अवधीद्बहुसाहस्रांस्तदद्भुतमिवाभवत्	038c  
ततः पुनर्बस्तमुखैरश्मवृष्टिं समन्ततः	039a  
अयोहस्तैः शूलहस्तैर्दरदैः खशतङ्गणैः	039c  
अम्बष्ठैश्च कुणिन्दैश्च क्षिप्तां क्षिप्तां स सात्यकिः	040a  
नाराचैः प्रतिविव्याध प्रेक्षमाणो महाबलः	040c  
अद्रीणां भिद्यमानानामन्तरिक्षे शितैः शरैः	041a  
शब्देन प्राद्रवन्राजन्गजाश्वरथपत्तयः	041c  
अश्मचूर्णैः समाकीर्णा मनुष्याश्च वयांसि च	042a  
नाशक्नुवन्नवस्थातुं भ्रमरैरिव दंशिताः	042c  
हतशिष्टा विरुधिरा भिन्नमस्तकपिण्डिकाः	043a  
कुञ्जराः सन्न्यवर्तन्त युयुधानरथं प्रथि	043c  
ततः शब्दः समभवत्तव सैन्यस्य मारिष	044a  
माधवेनार्द्यमानस्य सागरस्येव दारुणः	044c  
तं शब्दं तुमुलं श्रुत्वा द्रोणो यन्तारमब्रवीत्	045a  
एष सूत रणे क्रुद्धः सात्वतानां महारथः	045c  
दारयन्बहुधा सैन्यं रणे चरति कालवत्	046a  
यत्रैष शब्दस्तुमुलस्तत्र सूत रथं नय	046c  
पाषाणयोधिभिर्नूनं युयुधानः समागतः	047a  
तथा हि रथिनः सर्वे ह्रियन्ते विद्रुतैर्हयैः	047c  
विशस्त्रकवचा रुग्णास्तत्र तत्र पतन्ति च	048a  
न शक्नुवन्ति यन्तारः संयन्तुं तुमुले हयान्	048c  
इत्येवं ब्रुवतो राजन्भारद्वाजस्य धीमतः	049a  
प्रत्युवाच ततो यन्ता द्रोणं शस्त्रभृतां वरम्	049c  
आयुष्मन्द्रवते सैन्यं कौरवेयं समन्ततः	050a  
पश्य योधान्रणे भिन्नान्धावमानांस्ततस्ततः	050c  
एते च सहिताः शूराः पाञ्चालाः पाण्डवैः सह	051a  
त्वामेव हि जिघांसन्तः प्राद्रवन्ति समन्ततः	051c  
अत्र कार्यं समाधत्स्व प्राप्तकालमरिन्दम	052a  
स्थाने वा गमने वापि दूरं यातश्च सात्यकिः	052c  
तथैवं वदतस्तस्य भारद्वाजस्य मारिष	053a  
प्रत्यदृश्यत शैनेयो निघ्नन्बहुविधान्रथान्	053c  
ते वध्यमानाः समरे युयुधानेन तावकाः	054a  
युयुधानरथं त्यक्त्वा द्रोणानीकाय दुद्रुवुः	054c  
यैस्तु दुःशासनः सार्धं रथैः पूर्वं न्यवर्तत	055a  
ते भीतास्त्वभ्यधावन्त सर्वे द्रोणरथं प्रति	055c  
