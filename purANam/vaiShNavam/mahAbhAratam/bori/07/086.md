सञ्जय उवाच	001  
प्रीतियुक्तं च हृद्यं च मधुराक्षरमेव च	001a  
कालयुक्तं च चित्रं च स्वतया चाभिभाषितम्	001c  
धर्मराजस्य तद्वाक्यं निशम्य शिनिपुङ्गवः	002a  
सात्यकिर्भरतश्रेष्ठ प्रत्युवाच युधिष्ठिरम्	002c  
श्रुतं ते गदतो वाक्यं सर्वमेतन्मयाच्युत	003a  
न्याययुक्तं च चित्रं च फल्गुनार्थे यशस्करम्	003c  
एवंविधे तथा काले मदृशं प्रेक्ष्य सम्मतम्	004a  
वक्तुमर्हसि राजेन्द्र यथा पार्थं तथैव माम्	004c  
न मे धनञ्जयस्यार्थे प्राणा रक्ष्याः कथञ्चन	005a  
त्वत्प्रयुक्तः पुनरहं किं न कुर्यां महाहवे	005c  
लोकत्रयं योधयेयं सदेवासुरमानुषम्	006a  
त्वत्प्रयुक्तो नरेन्द्रेह किमुतैतत्सुदुर्बलम्	006c  
सुयोधनबलं त्वद्य योधयिष्ये समन्ततः	007a  
विजेष्ये च रणे राजन्सत्यमेतद्ब्रवीमि ते	007c  
कुशल्यहं कुशलिनं समासाद्य धनञ्जयम्	008a  
हते जयद्रथे राजन्पुनरेष्यामि तेऽन्तिकम्	008c  
अवश्यं तु मया सर्वं विज्ञाप्यस्त्वं नराधिप	009a  
वासुदेवस्य यद्वाक्यं फल्गुनस्य च धीमतः	009c  
दृढं त्वभिपरीतोऽहमर्जुनेन पुनः पुनः	010a  
मध्ये सर्वस्य सैन्यस्य वासुदेवस्य शृण्वतः	010c  
अद्य माधव राजानमप्रमत्तोऽनुपालय	011a  
आर्यां युद्धे मतिं कृत्वा यावद्धन्मि जयद्रथम्	011c  
त्वयि वाहं महाबाहो प्रद्युम्ने वा महारथे	012a  
नृपं निक्षिप्य गच्छेयं निरपेक्षो जयद्रथम्	012c  
जानीषे हि रणे द्रोणं रभसं श्रेष्ठसम्मतम्	013a  
प्रतिज्ञा चापि ते नित्यं श्रुता द्रोणस्य माधव	013c  
ग्रहणं धर्मराजस्य भारद्वाजोऽनुगृध्यति	014a  
शक्तश्चापि रणे द्रोणो निगृहीतुं युधिष्ठिरम्	014c  
एवं त्वयि समाधाय धर्मराजं नरोत्तमम्	015a  
अहमद्य गमिष्यामि सैन्धवस्य वधाय हि	015c  
जयद्रथमहं हत्वा ध्रुवमेष्यामि माधव	016a  
धर्मराजं यथा द्रोणो निगृह्णीयाद्रणे बलात्	016c  
निगृहीते नरश्रेष्ठे भारद्वाजेन माधव	017a  
सैन्धवस्य वधो न स्यान्ममाप्रीतिस्तथा भवेत्	017c  
एवं गते नरश्रेष्ठ पाण्डवे सत्यवादिनि	018a  
अस्माकं गमनं व्यक्तं वनं प्रति भवेत्पुनः	018c  
सोऽयं मम जयो व्यक्तं व्यर्थ एव भविष्यति	019a  
यदि द्रोणो रणे क्रुद्धो निगृह्णीयाद्युधिष्ठिरम्	019c  
स त्वमद्य महाबाहो प्रियार्थं मम माधव	020a  
जयार्थं च यशोर्थं च रक्ष राजानमाहवे	020c  
स भवान्मयि निक्षेपो निक्षिप्तः सव्यसाचिना	021a  
भारद्वाजाद्भयं नित्यं पश्यमानेन ते प्रभो	021c  
तस्यापि च महाबाहो नित्यं पश्यति संयुगे	022a  
नान्यं हि प्रतियोद्धारं रौक्मिणेयादृते प्रभो	022c  
मां वापि मन्यते युद्धे भारद्वाजस्य धीमतः	022e  
सोऽहं सम्भावनां चैतामाचार्यवचनं च तत्	023a  
पृष्ठतो नोत्सहे कर्तुं त्वां वा त्यक्तुं महीपते	023c  
आचार्यो लघुहस्तत्वादभेद्यकवचावृतः	024a  
उपलभ्य रणे क्रीडेद्यथा शकुनिना शिशुः	024c  
यदि कार्ष्णिर्धनुष्पाणिरिह स्यान्मकरध्वजः	025a  
तस्मै त्वां विसृजेयं वै स त्वां रक्षेद्यथार्जुनः	025c  
कुरु त्वमात्मनो गुप्तिं कस्ते गोप्ता गते मयि	026a  
यः प्रतीयाद्रणे द्रोणं यावद्गच्छामि पाण्डवम्	026c  
मा च ते भयमद्यास्तु राजन्नर्जुनसम्भवम्	027a  
न स जातु महाबाहुर्भारमुद्यम्य सीदति	027c  
ये च सौवीरका योधास्तथा सैन्धवपौरवाः	028a  
उदीच्या दाक्षिणात्याश्च ये चान्येऽपि महारथाः	028c  
ये च कर्णमुखा राजन्रथोदाराः प्रकीर्तिताः	029a  
एतेऽर्जुनस्य क्रुद्धस्य कलां नार्हन्ति षोडशीम्	029c  
उद्युक्ता पृथिवी सर्वा ससुरासुरमानुषा	030a  
सराक्षसगणा राजन्सकिन्नरमहोरगा	030c  
जङ्गमाः स्थावरैः सार्धं नालं पार्थस्य संयुगे	031a  
एवं ज्ञात्वा महाराज व्येतु ते भीर्धनञ्जये	031c  
यत्र वीरौ महेष्वासौ कृष्णौ सत्यपराक्रमौ	032a  
न तत्र कर्मणो व्यापत्कथञ्चिदपि विद्यते	032c  
दैवं कृतास्त्रतां योगममर्षमपि चाहवे	033a  
कृतज्ञतां दयां चैव भ्रातुस्त्वमनुचिन्तय	033c  
मयि चाप्यपयाते वै गच्छमानेऽर्जुनं प्रति	034a  
द्रोणे चित्रास्त्रतां सङ्ख्ये राजंस्त्वमनुचिन्तय	034c  
आचार्यो हि भृशं राजन्निग्रहे तव गृध्यति	035a  
प्रतिज्ञामात्मनो रक्षन्सत्यां कर्तुं च भारत	035c  
कुरुष्वाद्यात्मनो गुप्तिं कस्ते गोप्ता गते मयि	036a  
यस्याहं प्रत्ययात्पार्थ गच्छेयं फल्गुनं प्रति	036c  
न ह्यहं त्वा महाराज अनिक्षिप्य महाहवे	037a  
क्वचिद्यास्यामि कौरव्य सत्यमेतद्ब्रवीमि ते	037c  
एतद्विचार्य बहुशो बुद्ध्या बुद्धिमतां वर	038a  
दृष्ट्वा श्रेयः परं बुद्ध्या ततो राजन्प्रशाधि माम्	038c  
युधिष्ठिर उवाच	039  
एवमेतन्महाबाहो यथा वदसि माधव	039a  
न तु मे शुध्यते भावः श्वेताश्वं प्रति मारिष	039c  
करिष्ये परमं यत्नमात्मनो रक्षणं प्रति	040a  
गच्छ त्वं समनुज्ञातो यत्र यातो धनञ्जयः	040c  
आत्मसंरक्षणं सङ्ख्ये गमनं चार्जुनं प्रति	041a  
विचार्यैतद्द्वयं बुद्ध्या गमनं तत्र रोचये	041c  
स त्वमातिष्ठ यानाय यत्र यातो धनञ्जयः	042a  
ममापि रक्षणं भीमः करिष्यति महाबलः	042c  
पार्षतश्च ससोदर्यः पार्थिवाश्च महाबलाः	043a  
द्रौपदेयाश्च मां तात रक्षिष्यन्ति न संशयः	043c  
केकया भ्रातरः पञ्च राक्षसश्च घटोत्कचः	044a  
विराटो द्रुपदश्चैव शिखण्डी च महारथः	044c  
धृष्टकेतुश्च बलवान्कुन्तिभोजश्च मारिष	045a  
नकुलः सहदेवश्च पाञ्चालाः सृञ्जयास्तथा	045c  
एते समाहितास्तात रक्षिष्यन्ति न संशयः	045e  
न द्रोणः सह सैन्येन कृतवर्मा च संयुगे	046a  
समासादयितुं शक्तो न च मां धर्षयिष्यति	046c  
धृष्टद्युम्नश्च समरे द्रोणं क्रुद्धं परन्तपः	047a  
वारयिष्यति विक्रम्य वेलेव मकरालयम्	047c  
यत्र स्थास्यति सङ्ग्रामे पार्षतः परवीरहा	048a  
न द्रोणसैन्यं बलवत्क्रामेत्तत्र कथञ्चन	048c  
एष द्रोणविनाशाय समुत्पन्नो हुताशनात्	049a  
कवची स शरी खड्गी धन्वी च वरभूषणः	049c  
विश्रब्धो गच्छ शैनेय मा कार्षीर्मयि सम्भ्रमम्	050a  
धृष्टद्युम्नो रणे क्रुद्धो द्रोणमावारयिष्यति	050c  
