सञ्जय उवाच	001  
प्रायोपविष्टे तु हते पुत्रे सात्यकिना ततः	001a  
सोमदत्तो भृशं क्रुद्धः सात्यकिं वाक्यमब्रवीत्	001c  
क्षत्रधर्मः पुरा दृष्टो यस्तु देवैर्महात्मभिः	002a  
तं त्वं सात्वत सन्त्यज्य दस्युधर्मे कथं रतः	002c  
पराङ्मुखाय दीनाय न्यस्तशस्त्राय याचते	003a  
क्षत्रधर्मरतः प्राज्ञः कथं नु प्रहरेद्रणे	003c  
द्वावेव किल वृष्णीनां तत्र ख्यातौ महारथौ	004a  
प्रद्युम्नश्च महाबाहुस्त्वं चैव युधि सात्वत	004c  
कथं प्रायोपविष्टाय पार्थेन छिन्नबाहवे	005a  
नृशंसं पतनीयं च तादृशं कृतवानसि	005c  
शपे सात्वत पुत्राभ्यामिष्टेन सुकृतेन च	006a  
अनतीतामिमां रात्रिं यदि त्वां वीरमानिनम्	006c  
अरक्ष्यमाणं पार्थेन जिष्णुना ससुतानुजम्	007a  
न हन्यां निरये घोरे पतेयं वृष्णिपांसन	007c  
एवमुक्त्वा सुसङ्क्रुद्धः सोमदत्तो महाबलः	008a  
दध्मौ शङ्खं च तारेण सिंहनादं ननाद च	008c  
ततः कमलपत्राक्षः सिंहदंष्ट्रो महाबलः	009a  
सात्वतो भृशसङ्क्रुद्धः सोमदत्तमथाब्रवीत्	009c  
हतो भूरिश्रवा वीरस्तव पुत्रो महारथः	010a  
शलश्चैव तथा राजन्भ्रातृव्यसनकर्शितः	010c  
त्वां चाप्यद्य वधिष्यामि सपुत्रपशुबान्धवम्	011a  
तिष्ठेदानीं रणे यत्तः कौरवोऽसि विशेषतः	011c  
यस्मिन्दानं दमः शौचमहिंसा ह्रीर्धृतिः क्षमा	012a  
अनपायीनि सर्वाणि नित्यं राज्ञि युधिष्ठिरे	012c  
मृदङ्गकेतोस्तस्य त्वं तेजसा निहतः पुरा	013a  
सकर्णसौबलः सङ्ख्ये विनाशं समुपेष्यसि	013c  
शपेऽहं कृष्णचरणैरिष्टापूर्तेन चैव ह	014a  
यदि त्वां ससुतं पापं न हन्यां युधि रोषितः	014c  
अपयास्यसि चेत्त्यक्त्वा ततो मुक्तो भविष्यसि	014e  
एवमाभाष्य चान्योन्यं क्रोधसंरक्तलोचनौ	015a  
प्रवृत्तौ शरसम्पातं कर्तुं पुरुषसत्तमौ	015c  
ततो गजसहस्रेण रथानामयुतेन च	016a  
दुर्योधनः सोमदत्तं परिवार्य व्यवस्थितः	016c  
शकुनिश्च सुसङ्क्रुद्धः सर्वशस्त्रभृतां वरः	017a  
पुत्रपौत्रैः परिवृतो भ्रातृभिश्चेन्द्रविक्रमैः	017c  
स्यालस्तव महाबाहुर्वज्रसंहननो युवा	017e  
साग्रं शतसहस्रं तु हयानां तस्य धीमतः	018a  
सोमदत्तं महेष्वासं समन्तात्पर्यरक्षत	018c  
रक्ष्यमाणश्च बलिभिश्छादयामास सात्यकिम्	019a  
तं छाद्यमानं विशिखैर्दृष्ट्वा सन्नतपर्वभिः	019c  
धृष्टद्युम्नोऽभ्ययात्क्रुद्धः प्रगृह्य महतीं चमूम्	019e  
चण्डवाताभिसृष्टानामुदधीनामिव स्वनः	020a  
आसीद्राजन्बलौघानामन्योन्यमभिनिघ्नताम्	020c  
विव्याध सोमदत्तस्तु सात्वतं नवभिः शरैः	021a  
सात्यकिर्दशभिश्चैनमवधीत्कुरुपुङ्गवम्	021c  
सोऽतिविद्धो बलवता समरे दृढधन्वना	022a  
रथोपस्थं समासाद्य मुमोह गतचेतनः	022c  
तं विमूढं समालक्ष्य सारथिस्त्वरयान्वितः	023a  
अपोवाह रणाद्वीरं सोमदत्तं महारथम्	023c  
तं विसञ्ज्ञं समालोक्य युयुधानशरार्दितम्	024a  
द्रौणिरभ्यद्रवत्क्रुद्धः सात्वतं रणमूर्धनि	024c  
तमापतन्तं सम्प्रेक्ष्य शैनेयस्य रथं प्रति	025a  
भैमसेनिः सुसङ्क्रुद्धः प्रत्यमित्रमवारयत्	025c  
कार्ष्णायसमयं घोरमृक्षचर्मावृतं महत्	026a  
युक्तं गजनिभैर्वाहैर्न हयैर्नापि वा गजैः	026c  
विक्षिप्तमष्टचक्रेण विवृताक्षेण कूजता	027a  
ध्वजेनोच्छ्रिततुण्डेन गृध्रराजेन राजता	027c  
लोहितार्द्रपताकं तमन्त्रमालाविभूषितम्	028a  
अष्टचक्रसमायुक्तमास्थाय विपुलं रथम्	028c  
शूलमुद्गरधारिण्या शैलपादपहस्तया	029a  
रक्षसां घोररूपाणामक्षौहिण्या समावृतः	029c  
तमुद्यतमहाचापं निशाम्य व्यथिता नृपाः	030a  
युगान्तकालसमये दण्डहस्तमिवान्तकम्	030c  
भयार्दिता प्रचुक्षोभ पुत्रस्य तव वाहिनी	031a  
वायुना क्षोभितावर्ता गङ्गेवोर्ध्वतरङ्गिणी	031c  
घटोत्कचप्रयुक्तेन सिंहनादेन भीषिताः	032a  
प्रसुस्रुवुर्गजा मूत्रं विव्यथुश्च नरा भृशम्	032c  
ततोऽश्मवृष्टिरत्यर्थमासीत्तत्र समन्ततः	033a  
सन्ध्याकालाधिकबलैः प्रमुक्ता राक्षसैः क्षितौ	033c  
आयसानि च चक्राणि भुशुण्ड्यः प्रासतोमराः	034a  
पतन्त्यविरलाः शूलाः शतघ्न्यः पट्टिशास्तथा	034c  
तदुग्रमतिरौद्रं च दृष्ट्वा युद्धं नराधिपाः	035a  
तनयास्तव कर्णश्च व्यथिताः प्राद्रवन्दिशः	035c  
तत्रैकोऽस्त्रबलश्लाघी द्रौणिर्मानी न विव्यथे	036a  
व्यधमच्च शरैर्मायां घटोत्कचविनिर्मिताम्	036c  
निहतायां तु मायायाममर्षी स घटोत्कचः	037a  
विससर्ज शरान्घोरांस्तेऽश्वत्थामानमाविशन्	037c  
भुजगा इव वेगेन वल्मीकं क्रोधमूर्छिताः	038a  
ते शरा रुधिराभ्यक्ता भित्त्वा शारद्वतीसुतम्	038c  
विविशुर्धरणीं शीघ्रा रुक्मपुङ्खाः शिलाशिताः	038e  
अश्वत्थामा तु सङ्क्रुद्धो लघुहस्तः प्रतापवान्	039a  
घटोत्कचमभिक्रुद्धं बिभेद दशभिः शरैः	039c  
घटोत्कचोऽतिविद्धस्तु द्रोणपुत्रेण मर्मसु	040a  
चक्रं शतसहस्रारमगृह्णाद्व्यथितो भृशम्	040c  
क्षुरान्तं बालसूर्याभं मणिवज्रविभूषितम्	041a  
अश्वत्थाम्नस्तु चिक्षेप भैमसेनिर्जिघांसया	041c  
वेगेन महता गच्छद्विक्षिप्तं द्रौणिना शरैः	042a  
अभाग्यस्येव सङ्कल्पस्तन्मोघं न्यपतद्भुवि	042c  
घटोत्कचस्ततस्तूर्णं दृष्ट्वा चक्रं निपातितम्	043a  
द्रौणिं प्राच्छादयद्बाणैः स्वर्भानुरिव भास्करम्	043c  
घटोत्कचसुतः श्रीमान्भिन्नाञ्जनचयोपमः	044a  
रुरोध द्रौणिमायान्तं प्रभञ्जनमिवाद्रिराट्	044c  
पौत्रेण भीमसेनस्य शरैः सोऽञ्जनपर्वणा	045a  
बभौ मेघेन धाराभिर्गिरिर्मेरुरिवार्दितः	045c  
अश्वत्थामा त्वसम्भ्रान्तो रुद्रोपेन्द्रेन्द्रविक्रमः	046a  
ध्वजमेकेन बाणेन चिच्छेदाञ्जनपर्वणः	046c  
द्वाभ्यां तु रथयन्तारं त्रिभिश्चास्य त्रिवेणुकम्	047a  
धनुरेकेन चिच्छेद चतुर्भिश्चतुरो हयान्	047c  
विरथस्योद्यतं हस्ताद्धेमबिन्दुभिराचितम्	048a  
विशिखेन सुतीक्ष्णेन खड्गमस्य द्विधाकरोत्	048c  
गदा हेमाङ्गदा राजंस्तूर्णं हैडिम्बसूनुना	049a  
भ्राम्योत्क्षिप्ता शरैः सापि द्रौणिनाभ्याहतापतत्	049c  
ततोऽन्तरिक्षमुत्पत्य कालमेघ इवोन्नदन्	050a  
ववर्षाञ्जनपर्वा स द्रुमवर्षं नभस्तलात्	050c  
ततो मायाधरं द्रौणिर्घटोत्कचसुतं दिवि	051a  
मार्गणैरभिविव्याध घनं सूर्य इवांशुभिः	051c  
सोऽवतीर्य पुनस्तस्थौ रथे हेमपरिष्कृते	052a  
महीधर इवात्युच्चः श्रीमानञ्जनपर्वतः	052c  
तमयस्मयवर्माणं द्रौणिर्भीमात्मजात्मजम्	053a  
जघानाञ्जनपर्वाणं महेश्वर इवान्धकम्	053c  
अथ दृष्ट्वा हतं पुत्रमश्वत्थाम्ना महाबलम्	054a  
द्रौणेः सकाशमभ्येत्य रोषात्प्रचलिताङ्गदः	054c  
प्राह वाक्यमसम्भ्रान्तो वीरं शारद्वतीसुतम्	055a  
दहन्तं पाण्डवानीकं वनमग्निमिवोद्धतम्	055c  
तिष्ठ तिष्ठ न मे जीवन्द्रोणपुत्र गमिष्यसि	056a  
त्वामद्य निहनिष्यामि क्रौञ्चमग्निसुतो यथा	056c  
अश्वत्थामोवाच	057  
गच्छ वत्स सहान्यैस्त्वं युध्यस्वामरविक्रम	057a  
न हि पुत्रेण हैडिम्बे पिता न्याय्यं प्रबाधितुम्	057c  
कामं खलु न मे रोषो हैडिम्बे विद्यते त्वयि	058a  
किं तु रोषान्वितो जन्तुर्हन्यादात्मानमप्युत	058c  
सञ्जय उवाच	059  
श्रुत्वैतत्क्रोधताम्राक्षः पुत्रशोकसमन्वितः	059a  
अश्वत्थामानमायस्तो भैमसेनिरभाषत	059c  
किमहं कातरो द्रौणे पृथग्जन इवाहवे	060a  
भीमात्खल्वहमुत्पन्नः कुरूणां विपुले कुले	060c  
पाण्डवानामहं पुत्रः समरेष्वनिवर्तिनाम्	061a  
रक्षसामधिराजोऽहं दशग्रीवसमो बले	061c  
तिष्ठ तिष्ठ न मे जीवन्द्रोणपुत्र गमिष्यसि	062a  
युद्धश्रद्धामहं तेऽद्य विनेष्यामि रणाजिरे	062c  
इत्युक्त्वा रोषताम्राक्षो राक्षसः सुमहाबलः	063a  
द्रौणिमभ्यद्रवत्क्रुद्धो गजेन्द्रमिव केसरी	063c  
रथाक्षमात्रैरिषुभिरभ्यवर्षद्घटोत्कचः	064a  
रथिनामृषभं द्रौणिं धाराभिरिव तोयदः	064c  
शरवृष्टिं शरैर्द्रौणिरप्राप्तां तां व्यशातयत्	065a  
ततोऽन्तरिक्षे बाणानां सङ्ग्रामोऽन्य इवाभवत्	065c  
अथास्त्रसङ्घर्षकृतैर्विस्फुलिङ्गैः समाबभौ	066a  
विभावरीमुखे व्योम खद्योतैरिव चित्रितम्	066c  
निशाम्य निहतां मायां द्रौणिना रणमानिना	067a  
घटोत्कचस्ततो मायां ससर्जान्तर्हितः पुनः	067c  
सोऽभवद्गिरिरत्युच्चः शिखरैस्तरुसङ्कटैः	068a  
शूलप्रासासिमुसलजलप्रस्रवणो महान्	068c  
तमञ्जनचयप्रख्यं द्रौणिर्दृष्ट्वा महीधरम्	069a  
प्रपतद्भिश्च बहुभिः शस्त्रसङ्घैर्न चुक्षुभे	069c  
ततः स्मयन्निव द्रौणिर्वज्रमस्त्रमुदीरयत्	070a  
स तेनास्त्रेण शैलेन्द्रः क्षिप्तः क्षिप्रमनश्यत	070c  
ततः स तोयदो भूत्वा नीलः सेन्द्रायुधो दिवि	071a  
अश्मवृष्टिभिरत्युग्रो द्रौणिमाच्छादयद्रणे	071c  
अथ सन्धाय वायव्यमस्त्रमस्त्रविदां वरः	072a  
व्यधमद्द्रोणतनयो नीलमेघं समुत्थितम्	072c  
स मार्गणगणैर्द्रौणिर्दिशः प्रच्छाद्य सर्वतः	073a  
शतं रथसहस्राणां जघान द्विपदां वरः	073c  
स दृष्ट्वा पुनरायान्तं रथेनायतकार्मुकम्	074a  
घटोत्कचमसम्भ्रान्तं राक्षसैर्बहुभिर्वृतम्	074c  
सिंहशार्दूलसदृशैर्मत्तद्विरदविक्रमैः	075a  
गजस्थैश्च रथस्थैश्च वाजिपृष्ठगतैरपि	075c  
विवृतास्यशिरोग्रीवैर्हैडिम्बानुचरैः सह	076a  
पौलस्त्यैर्यातुधानैश्च तामसैश्चोग्रविक्रमैः	076c  
नानाशस्त्रधरैर्वीरैर्नानाकवचभूषणैः	077a  
महाबलैर्भीमरवैः संरम्भोद्वृत्तलोचनैः	077c  
उपस्थितैस्ततो युद्धे राक्षसैर्युद्धदुर्मदैः	078a  
विषण्णमभिसम्प्रेक्ष्य पुत्रं ते द्रौणिरब्रवीत्	078c  
तिष्ठ दुर्योधनाद्य त्वं न कार्यः सम्भ्रमस्त्वया	079a  
सहैभिर्भ्रातृभिर्वीरैः पार्थिवैश्चेन्द्रविक्रमैः	079c  
निहनिष्याम्यमित्रांस्ते न तवास्ति पराजयः	080a  
सत्यं ते प्रतिजानामि पर्याश्वासय वाहिनीम्	080c  
दुर्योधन उवाच	081  
न त्वेतदद्भुतं मन्ये यत्ते महदिदं मनः	081a  
अस्मासु च परा भक्तिस्तव गौतमिनन्दन	081c  
सञ्जय उवाच	082  
अश्वत्थामानमुक्त्वैवं ततः सौबलमब्रवीत्	082a  
वृतः शतसहस्रेण रथानां रणशोभिनाम्	082c  
षष्ट्या गजसहस्रैश्च प्रयाहि त्वं धनञ्जयम्	083a  
कर्णश्च वृषसेनश्च कृपो नीलस्तथैव च	083c  
उदीच्याः कृतवर्मा च पुरुमित्रः श्रुतार्पणः	084a  
दुःशासनो निकुम्भश्च कुण्डभेदी उरुक्रमः	084c  
पुरञ्जयो दृढरथः पताकी हेमपङ्कजः	085a  
शल्यारुणीन्द्रसेनाश्च सञ्जयो विजयो जयः	085c  
कमलाक्षः पुरुः क्राथी जयवर्मा सुदर्शनः	086a  
एते त्वामनुयास्यन्ति पत्तीनामयुतानि षट्	086c  
जहि भीमं यमौ चोभौ धर्मराजं च मातुल	087a  
असुरानिव देवेन्द्रो जयाशा मे त्वयि स्थिता	087c  
दारितान्द्रौणिना बाणैर्भृशं विक्षतविग्रहान्	088a  
जहि मातुल कौन्तेयानसुरानिव पावकिः	088c  
एवमुक्तो ययौ शीघ्रं पुत्रेण तव सौबलः	089a  
पिप्रीषुस्ते सुतान्राजन्दिधक्षुश्चैव पाण्डवान्	089c  
अथ प्रववृते युद्धं द्रौणिराक्षसयोर्मृधे	090a  
विभावर्यां सुतुमुलं शक्रप्रह्रादयोरिव	090c  
ततो घटोत्कचो बाणैर्दशभिर्गौतमीसुतम्	091a  
जघानोरसि सङ्क्रुद्धो विषाग्निप्रतिमैर्दृढैः	091c  
स तैरभ्याहतो गाढं शरैर्भीमसुतेरितैः	092a  
चचाल रथमध्यस्थो वातोद्धूत इव द्रुमः	092c  
भूयश्चाञ्जलिकेनास्य मार्गणेन महाप्रभम्	093a  
द्रौणिहस्तस्थितं चापं चिच्छेदाशु घटोत्कचः	093c  
ततोऽन्यद्द्रौणिरादाय धनुर्भारसहं महत्	094a  
ववर्ष विशिखांस्तीक्ष्णान्वारिधारा इवाम्बुदः	094c  
ततः शारद्वतीपुत्रः प्रेषयामास भारत	095a  
सुवर्णपुङ्खाञ्शत्रुघ्नान्खचरान्खचरान्प्रति	095c  
तद्बाणैरर्दितं यूथं रक्षसां पीनवक्षसाम्	096a  
सिंहैरिव बभौ मत्तं गजानामाकुलं कुलम्	096c  
विधम्य राक्षसान्बाणैः साश्वसूतरथान्विभुः	097a  
ददाह भगवान्वह्निर्भूतानीव युगक्षये	097c  
स दग्ध्वाक्षौहिणीं बाणैर्नैरृतान्रुरुचे भृशम्	098a  
पुरेव त्रिपुरं दग्ध्वा दिवि देवो महेश्वरः	098c  
युगान्ते सर्वभूतानि दग्ध्वेव वसुरुल्बणः	099a  
रराज जयतां श्रेष्ठो द्रोणपुत्रस्तवाहितान्	099c  
तेषु राजसहस्रेषु पाण्डवेयेषु भारत	100a  
नैनं निरीक्षितुं कश्चिच्छक्नोति द्रौणिमाहवे	100c  
ऋते घटोत्कचाद्वीराद्राक्षसेन्द्रान्महाबलात्	100e  
स पुनर्भरतश्रेष्ठ क्रोधाद्रक्तान्तलोचनः	101a  
तलं तलेन संहत्य सन्दश्य दशनच्छदम्	101c  
स्वसूतमब्रवीत्क्रुद्धो द्रोणपुत्राय मां वह	101e  
स ययौ घोररूपेण तेन जैत्रपताकिना	102a  
द्वैरथं द्रोणपुत्रेण पुनरप्यरिसूदनः	102c  
स चिक्षेप ततः क्रुद्धो द्रोणपुत्राय राक्षसः	103a  
अष्टचक्रां महारौद्रामशनीं रुद्रनिर्मिताम्	103c  
तामवप्लुत्य जग्राह द्रौणिर्न्यस्य रथे धनुः	104a  
चिक्षेप चैनां तस्यैव स्यन्दनात्सोऽवपुप्लुवे	104c  
साश्वसूतध्वजं वाहं भस्म कृत्वा महाप्रभा	105a  
विवेश वसुधां भित्त्वा साशनिर्भृशदारुणा	105c  
द्रौणेस्तत्कर्म दृष्ट्वा तु सर्वभूतान्यपूजयन्	106a  
यदवप्लुत्य जग्राह घोरां शङ्करनिर्मिताम्	106c  
धृष्टद्युम्नरथं गत्वा भैमसेनिस्ततो नृप	107a  
मुमोच निशितान्बाणान्पुनर्द्रौणेर्महोरसि	107c  
धृष्टद्युम्नोऽप्यसम्भ्रान्तो मुमोचाशीविषोपमान्	108a  
सुवर्णपुङ्खान्विशिखान्द्रोणपुत्रस्य वक्षसि	108c  
ततो मुमोच नाराचान्द्रौणिस्ताभ्यां सहस्रशः	109a  
तावप्यग्निशिखाप्रख्यैर्जघ्नतुस्तस्य मार्गणान्	109c  
अतितीव्रमभूद्युद्धं तयोः पुरुषसिंहयोः	110a  
योधानां प्रीतिजननं द्रौणेश्च भरतर्षभ	110c  
ततो रथसहस्रेण द्विरदानां शतैस्त्रिभिः	111a  
षड्भिर्वाजिसहस्रैश्च भीमस्तं देशमाव्रजत्	111c  
ततो भीमात्मजं रक्षो धृष्टद्युम्नं च सानुगम्	112a  
अयोधयत धर्मात्मा द्रौणिरक्लिष्टकर्मकृत्	112c  
तत्राद्भुततमं द्रौणिर्दर्शयामास विक्रमम्	113a  
अशक्यं कर्तुमन्येन सर्वभूतेषु भारत	113c  
निमेषान्तरमात्रेण साश्वसूतरथद्विपाम्	114a  
अक्षौहिणीं राक्षसानां शितैर्बाणैरशातयत्	114c  
मिषतो भीमसेनस्य हैडिम्बेः पार्षतस्य च	115a  
यमयोर्धर्मपुत्रस्य विजयस्याच्युतस्य च	115c  
प्रगाढमञ्जोगतिभिर्नाराचैरभिताडिताः	116a  
निपेतुर्द्विरदा भूमौ द्विशृङ्गा इव पर्वताः	116c  
निकृत्तैर्हस्तिहस्तैश्च विचलद्भिरितस्ततः	117a  
रराज वसुधा कीर्णा विसर्पद्भिरिवोरगैः	117c  
क्षिप्तैः काञ्चनदण्डैश्च नृपच्छत्रैः क्षितिर्बभौ	118a  
द्यौरिवोदितचन्द्रार्का ग्रहाकीर्णा युगक्षये	118c  
प्रवृद्धध्वजमण्डूकां भेरीविस्तीर्णकच्छपाम्	119a  
छत्रहंसावलीजुष्टां फेनचामरमालिनीम्	119c  
कङ्कगृध्रमहाग्राहां नैकायुधझषाकुलाम्	120a  
रथक्षिप्तमहावप्रां पताकारुचिरद्रुमाम्	120c  
शरमीनां महारौद्रां प्रासशक्त्युग्रडुण्डुभाम्	121a  
मज्जामांसमहापङ्कां कबन्धावर्जितोडुपाम्	121c  
केशशैवलकल्माषां भीरूणां कश्मलावहाम्	122a  
नागेन्द्रहययोधानां शरीरव्ययसम्भवाम्	122c  
शोणितौघमहावेगां द्रौणिः प्रावर्तयन्नदीम्	123a  
योधार्तरवनिर्घोषां क्षतजोर्मिसमाकुलाम्	123c  
प्रायादतिमहाघोरं यमक्षयमहोदधिम्	124a  
निहत्य राक्षसान्बाणैर्द्रौणिर्हैडिम्बमार्दयत्	124c  
पुनरप्यतिसङ्क्रुद्धः सवृकोदरपार्षतान्	125a  
स नाराचगणैः पार्थान्द्रौणिर्विद्ध्वा महाबलः	125c  
जघान सुरथं नाम द्रुपदस्य सुतं विभुः	126a  
पुनः श्रुतञ्जयं नाम सुरथस्यानुजं रणे	126c  
बलानीकं जयानीकं जयाश्वं चाभिजघ्निवान्	127a  
श्रुताह्वयं च राजेन्द्र द्रौणिर्निन्ये यमक्षयम्	127c  
त्रिभिश्चान्यैः शरैस्तीक्ष्णैः सुपुङ्खै रुक्ममालिनम्	128a  
शत्रुञ्जयं च बलिनं शक्रलोकं निनाय ह	128c  
जघान स पृषध्रं च चन्द्रदेवं च मानिनम्	129a  
कुन्तिभोजसुतांश्चाजौ दशभिर्दश जघ्निवान्	129c  
अश्वत्थामा सुसङ्क्रुद्धः सन्धायोग्रमजिह्मगम्	130a  
मुमोचाकर्णपूर्णेन धनुषा शरमुत्तमम्	130c  
यमदण्डोपमं घोरमुद्दिश्याशु घटोत्कचम्	130e  
स भित्त्वा हृदयं तस्य राक्षसस्य महाशरः	131a  
विवेश वसुधां शीघ्रं सपुङ्खः पृथिवीपते	131c  
तं हतं पतितं ज्ञात्वा धृष्टद्युम्नो महारथः	132a  
द्रौणेः सकाशाद्राजेन्द्र अपनिन्ये रथान्तरम्	132c  
तथा पराङ्मुखरथं सैन्यं यौधिष्ठिरं नृप	133a  
पराजित्य रणे वीरो द्रोणपुत्रो ननाद ह	133c  
पूजितः सर्वभूतैश्च तव पुत्रैश्च भारत	133e  
अथ शरशतभिन्नकृत्तदेहैर्हतपतितैः क्षणदाचरैः समन्तात्	134a  
निधनमुपगतैर्मही कृताभूद्गिरिशिखरैरिव दुर्गमातिरौद्रा	134c  
तं सिद्धगन्धर्वपिशाचसङ्घा नागाः सुपर्णाः पितरो वयांसि	135a  
रक्षोगणा भूतगणाश्च द्रौणिमपूजयन्नप्सरसः सुराश्च	135c  
