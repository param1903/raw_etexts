001  सञ्जय उवाच
001a तस्मिन्सुतुमुले युद्धे वर्तमाने भयावहे
001c धृष्टद्युम्नो महाराज द्रोणमेवाभ्यवर्तत
002a सम्मृजानो धनुः श्रेष्ठं ज्यां विकर्षन्पुनः पुनः
002c अभ्यवर्तत द्रोणस्य रथं रुक्मविभूषितम्
003a धृष्टद्युम्नं तदायान्तं द्रोणस्यान्तचिकीर्षया
003c परिवव्रुर्महाराज पाञ्चालाः पाण्डवैः सह
004a तथा परिवृतं दृष्ट्वा द्रोणमाचार्यसत्तमम्
004c पुत्रास्ते सर्वतो यत्ता ररक्षुर्द्रोणमाहवे
005a बलार्णवौ ततस्तौ तु समेयातां निशामुखे
005c वातोद्धूतौ क्षुब्धसत्त्वौ भैरवौ सागराविव
006a ततो द्रोणं महाराज पाञ्चाल्यः पञ्चभिः शरैः
006c विव्याध हृदये तूर्णं सिंहनादं ननाद च
007a तं द्रोणः पञ्चविंशत्या विद्ध्वा भारत संयुगे
007c चिच्छेदान्येन भल्लेन धनुरस्य महाप्रभम्
008a धृष्टद्युम्नस्तु निर्विद्धो द्रोणेन भरतर्षभ
008c उत्ससर्ज धनुस्तूर्णं सन्दश्य दशनच्छदम्
009a ततः क्रुद्धो महाराज धृष्टद्युम्नः प्रतापवान्
009c आददेऽन्यद्धनुः श्रेष्ठं द्रोणस्यान्तचिकीर्षया
010a विकृष्य च धनुश्चित्रमाकर्णात्परवीरहा
010c द्रोणस्यान्तकरं घोरं व्यसृजत्सायकं ततः
011a स विसृष्टो बलवता शरो घोरो महामृधे
011c भासयामास तत्सैन्यं दिवाकर इवोदितः
012a तं दृष्ट्वा तु शरं घोरं देवगन्धर्वमानवाः
012c स्वस्त्यस्तु समरे राजन्द्रोणायेत्यब्रुवन्वचः
013a तं तु सायकमप्राप्तमाचार्यस्य रथं प्रति
013c कर्णो द्वादशधा राजंश्चिच्छेद कृतहस्तवत्
014a स छिन्नो बहुधा राजन्सूतपुत्रेण मारिष
014c निपपात शरस्तूर्णं निकृत्तः कर्णसायकैः
015a छित्त्वा तु समरे बाणं शरैः सन्नतपर्वभिः
015c धृष्टद्युम्नं रणे कर्णो विव्याध दशभिः शरैः
016a पञ्चभिर्द्रोणपुत्रस्तु स्वयं द्रोणश्च सप्तभिः
016c शल्यश्च नवभिर्बाणैस्त्रिभिर्दुःशासनस्तथा
017a दुर्योधनश्च विंशत्या शकुनिश्चापि पञ्चभिः
017c पाञ्चाल्यं त्वरिताविध्यन्सर्व एव महारथाः
018a स विद्धः सप्तभिर्वीरैर्द्रोणत्राणार्थमाहवे
018c सर्वानसम्भ्रमाद्राजन्प्रत्यविध्यत्त्रिभिस्त्रिभिः
018e द्रोणं द्रौणिं च कर्णं च विव्याध तव चात्मजम्
019a ते विद्ध्वा धन्विना तेन धृष्टद्युम्नं पुनर्मृधे
019c विव्यधुः पञ्चभिस्तूर्णमेकैको रथिनां वरः
020a द्रुमसेनस्तु सङ्क्रुद्धो राजन्विव्याध पत्रिणा
020c त्रिभिश्चान्यैः शरैस्तूर्णं तिष्ठ तिष्ठेति चाब्रवीत्
021a स तु तं प्रतिविव्याध त्रिभिस्तीक्ष्णैरजिह्मगैः
021c स्वर्णपुङ्खैः शिलाधौतैः प्राणान्तकरणैर्युधि
022a भल्लेनान्येन तु पुनः सुवर्णोज्ज्वलकुण्डलम्
022c उन्ममाथ शिरः कायाद्द्रुमसेनस्य वीर्यवान्
023a तच्छिरो न्यपतद्भूमौ सन्दष्टौष्ठपुटं रणे
023c महावातसमुद्धूतं पक्वं तालफलं यथा
024a तांश्च विद्ध्वा पुनर्वीरान्वीरः सुनिशितैः शरैः
024c राधेयस्याच्छिनद्भल्लैः कार्मुकं चित्रयोधिनः
025a न तु तन्ममृषे कर्णो धनुषश्छेदनं तथा
025c निकर्तनमिवात्युग्रो लाङ्गूलस्य यथा हरिः
026a सोऽन्यद्धनुः समादाय क्रोधरक्तेक्षणः श्वसन्
026c अभ्यवर्षच्छरौघैस्तं धृष्टद्युम्नं महाबलम्
027a दृष्ट्वा तु कर्णं संरब्धं ते वीराः षड्रथर्षभाः
027c पाञ्चाल्यपुत्रं त्वरिताः परिवव्रुर्जिघांसया
028a षण्णां योधप्रवीराणां तावकानां पुरस्कृतम्
028c मृत्योरास्यमनुप्राप्तं धृष्टद्युम्नममंस्महि
029a एतस्मिन्नेव काले तु दाशार्हो विकिरञ्शरान्
029c धृष्टद्युम्नं पराक्रान्तं सात्यकिः प्रत्यपद्यत
030a तमायान्तं महेष्वासं सात्यकिं युद्धदुर्मदम्
030c राधेयो दशभिर्बाणैः प्रत्यविध्यदजिह्मगैः
031a तं सात्यकिर्महाराज विव्याध दशभिः शरैः
031c पश्यतां सर्ववीराणां मा गास्तिष्ठेति चाब्रवीत्
032a स सात्यकेस्तु बलिनः कर्णस्य च महात्मनः
032c आसीत्समागमो घोरो बलिवासवयोरिव
033a त्रासयंस्तलघोषेण क्षत्रियान्क्षत्रियर्षभः
033c राजीवलोचनं कर्णं सात्यकिः प्रत्यविध्यत
034a कम्पयन्निव घोषेण धनुषो वसुधां बली
034c सूतपुत्रो महाराज सात्यकिं प्रत्ययोधयत्
035a विपाठकर्णिनाराचैर्वत्सदन्तैः क्षुरैरपि
035c कर्णः शरशतैश्चापि शैनेयं प्रत्यविध्यत
036a तथैव युयुधानोऽपि वृष्णीनां प्रवरो रथः
036c अभ्यवर्षच्छरैः कर्णं तद्युद्धमभवत्समम्
037a तावकाश्च महाराज कर्णपुत्रश्च दंशितः
037c सात्यकिं विव्यधुस्तूर्णं समन्तान्निशितैः शरैः
038a अस्त्रैरस्त्राणि संवार्य तेषां कर्णस्य चाभिभो
038c अविध्यत्सात्यकिः क्रुद्धो वृषसेनं स्तनान्तरे
039a तेन बाणेन निर्विद्धो वृषसेनो विशाम्पते
039c न्यपतत्स रथे मूढो धनुरुत्सृज्य वीर्यवान्
040a ततः कर्णो हतं मत्वा वृषसेनं महारथः
040c पुत्रशोकाभिसन्तप्तः सात्यकिं प्रत्यपीडयत्
041a पीड्यमानस्तु कर्णेन युयुधानो महारथः
041c विव्याध बहुभिः कर्णं त्वरमाणः पुनः पुनः
042a स कर्णं दशभिर्विद्ध्वा वृषसेनं च सप्तभिः
042c सहस्तावापधनुषी तयोश्चिच्छेद सात्वतः
043a तावन्ये धनुषी सज्ये कृत्वा शत्रुभयङ्करे
043c युयुधानमविध्येतां समन्तान्निशितैः शरैः
044a वर्तमाने तु सङ्ग्रामे तस्मिन्वीरवरक्षये
044c अतीव शुश्रुवे राजन्गाण्डीवस्य महास्वनः
045a श्रुत्वा तु रथनिर्घोषं गाण्डीवस्य च निस्वनम्
045c सूतपुत्रोऽब्रवीद्राजन्दुर्योधनमिदं वचः
046a एष सर्वाञ्शिबीन्हत्वा मुख्यशश्च नरर्षभान्
046c पौरवांश्च महेष्वासान्गाण्डीवनिनदो महान्
047a श्रूयते रथघोषश्च वासवस्येव नर्दतः
047c करोति पाण्डवो व्यक्तं कर्मौपयिकमात्मनः
048a एषा विदीर्यते राजन्बहुधा भारती चमूः
048c विप्रकीर्णान्यनीकानि नावतिष्ठन्ति कर्हिचित्
049a वातेनेव समुद्धूतमभ्रजालं विदीर्यते
049c सव्यसाचिनमासाद्य भिन्ना नौरिव सागरे
050a द्रवतां योधमुख्यानां गाण्डीवप्रेषितैः शरैः
050c विद्धानां शतशो राजञ्श्रूयते निनदो महान्
050e निशीथे राजशार्दूल स्तनयित्नोरिवाम्बरे
051a हाहाकाररवांश्चैव सिंहनादांश्च पुष्कलान्
051c शृणु शब्दान्बहुविधानर्जुनस्य रथं प्रति
052a अयं मध्ये स्थितोऽस्माकं सात्यकिः सात्वताधमः
052c इह चेल्लभ्यते लक्ष्यं कृत्स्नाञ्जेष्यामहे परान्
053a एष पाञ्चालराजस्य पुत्रो द्रोणेन सङ्गतः
053c सर्वतः संवृतो योधै राजन्पुरुषसत्तमैः
054a सात्यकिं यदि हन्यामो धृष्टद्युम्नं च पार्षतम्
054c असंशयं महाराज ध्रुवो नो विजयो भवेत्
055a सौभद्रवदिमौ वीरौ परिवार्य महारथौ
055c प्रयतामो महाराज निहन्तुं वृष्णिपार्षतौ
056a सव्यसाची पुरोऽभ्येति द्रोणानीकाय भारत
056c संसक्तं सात्यकिं ज्ञात्वा बहुभिः कुरुपुङ्गवैः
057a तत्र गच्छन्तु बहवः प्रवरा रथसत्तमाः
057c यावत्पार्थो न जानाति सात्यकिं बहुभिर्वृतम्
058a ते त्वरध्वं यथा शूराः शराणां मोक्षणे भृशम्
058c यथा तूर्णं व्रजत्येष परलोकाय माधवः
059a कर्णस्य मतमाज्ञाय पुत्रस्ते प्राह सौबलम्
059c यथेन्द्रः समरे राजन्प्राह विष्णुं यशस्विनम्
060a वृतः सहस्रैर्दशभिर्गजानामनिवर्तिनाम्
060c रथैश्च दशसाहस्रैर्वृतो याहि धनञ्जयम्
061a दुःशासनो दुर्विषहः सुबाहुर्दुष्प्रधर्षणः
061c एते त्वामनुयास्यन्ति पत्तिभिर्बहुभिर्वृताः
062a जहि कृष्णौ महाबाहो धर्मराजं च मातुल
062c नकुलं सहदेवं च भीमसेनं च भारत
063a देवानामिव देवेन्द्रे जयाशा मे त्वयि स्थिता
063c जहि मातुल कौन्तेयानसुरानिव पावकिः
064a एवमुक्तो ययौ पार्थान्पुत्रेण तव सौबलः
064c महत्या सेनया सार्धं तव पुत्रैस्तथा विभो
065a प्रियार्थं तव पुत्राणां दिधक्षुः पाण्डुनन्दनान्
065c ततः प्रववृते युद्धं तावकानां परैः सह
066a प्रयाते सौबले राजन्पाण्डवानामनीकिनीम्
066c बलेन महता युक्तः सूतपुत्रस्तु सात्वतम्
067a अभ्ययात्त्वरितं युद्धे किरञ्शरशतान्बहून्
067c तथैव पाण्डवाः सर्वे सात्यकिं पर्यवारयन्
068a महद्युद्धं तदासीत्तु द्रोणस्य निशि भारत
068c धृष्टद्युम्नेन शूरेण पाञ्चालैश्च महात्मनः

