धृतराष्ट्र उवाच	001  
एवं बहुविधं सैन्यमेवं प्रविचितं वरम्	001a  
व्यूढमेवं यथान्यायमेवं बहु च सञ्जय	001c  
नित्यं पूजितमस्माभिरभिकामं च नः सदा	002a  
प्रौढमत्यद्भुताकारं पुरस्ताद्दृढविक्रमम्	002c  
नातिवृद्धमबालं च न कृशं नातिपीवरम्	003a  
लघुवृत्तायतप्राणं सारगात्रमनामयम्	003c  
आत्तसन्नाहसम्पन्नं बहुशस्त्रपरिच्छदम्	004a  
शस्त्रग्रहणविद्यासु बह्वीषु परिनिष्ठितम्	004c  
आरोहे पर्यवस्कन्दे सरणे सान्तरप्लुते	005a  
सम्यक्प्रहरणे याने व्यपयाने च कोविदम्	005c  
नागेष्वश्वेषु बहुशो रथेषु च परीक्षितम्	006a  
परीक्ष्य च यथान्यायं वेतनेनोपपादितम्	006c  
न गोष्ठ्या नोपचारेण न सम्बन्धनिमित्ततः	007a  
नानाहूतो न ह्यभृतो मम सैन्ये बभूव ह	007c  
कुलीनार्यजनोपेतं तुष्टपुष्टमनुद्धतम्	008a  
कृतमानोपकारं च यशस्वि च मनस्वि च	008c  
सचिवैश्चापरैर्मुख्यैर्बहुभिर्मुख्यकर्मभिः	009a  
लोकपालोपमैस्तात पालितं नरसत्तमैः	009c  
बहुभिः पार्थिवैर्गुप्तमस्मत्प्रियचिकीर्षुभिः	010a  
अस्मानभिसृतैः कामात्सबलैः सपदानुगैः	010c  
महोदधिमिवापूर्णमापगाभिः समन्ततः	011a  
अपक्षैः पक्षिसङ्काशै रथैरश्वैश्च संवृतम्	011c  
योधाक्षय्यजलं भीमं वाहनोर्मितरङ्गिणम्	012a  
क्षेपण्यसिगदाशक्तिशरप्रासझषाकुलम्	012c  
ध्वजभूषणसम्बाधं रत्नपट्टेन सञ्चितम्	013a  
वाहनैरपि धावद्भिर्वायुवेगविकम्पितम्	013c  
द्रोणगम्भीरपातालं कृतवर्ममहाह्रदम्	014a  
जलसन्धमहाग्राहं कर्णचन्द्रोदयोद्धतम्	014c  
गते सैन्यार्णवं भित्त्वा तरसा पाण्डवर्षभे	015a  
सञ्जयैकरथेनैव युयुधाने च मामकम्	015c  
तत्र शेषं न पश्यामि प्रविष्टे सव्यसाचिनि	016a  
सात्वते च रथोदारे मम सैन्यस्य सञ्जय	016c  
तौ तत्र समतिक्रान्तौ दृष्ट्वाभीतौ तरस्विनौ	017a  
सिन्धुराजं च सम्प्रेक्ष्य गाण्डीवस्येषुगोचरे	017c  
किं तदा कुरवः कृत्यं विदधुः कालचोदिताः	018a  
दारुणैकायने काले कथं वा प्रतिपेदिरे	018c  
ग्रस्तान्हि कौरवान्मन्ये मृत्युना तात सङ्गतान्	019a  
विक्रमो हि रणे तेषां न तथा दृश्यतेऽद्य वै	019c  
अक्षतौ संयुगे तत्र प्रविष्टौ कृष्णपाण्डवौ	020a  
न च वारयिता कश्चित्तयोरस्तीह सञ्जय	020c  
भृताश्च बहवो योधाः परीक्ष्यैव महारथाः	021a  
वेतनेन यथायोग्यं प्रियवादेन चापरे	021c  
अकारणभृतस्तात मम सैन्ये न विद्यते	022a  
कर्मणा ह्यनुरूपेण लभ्यते भक्तवेतनम्	022c  
न च योधोऽभवत्कश्चिन्मम सैन्ये तु सञ्जय	023a  
अल्पदानभृतस्तात न कुप्यभृतको नरः	023c  
पूजिता हि यथाशक्त्या दानमानासनैर्मया	024a  
तथा पुत्रैश्च मे तात ज्ञातिभिश्च सबान्धवैः	024c  
ते च प्राप्यैव सङ्ग्रामे निर्जिताः सव्यसाचिना	025a  
शैनेयेन परामृष्टाः किमन्यद्भागधेयतः	025c  
रक्ष्यते यश्च सङ्ग्रामे ये च सञ्जय रक्षिणः	026a  
एकः साधारणः पन्था रक्ष्यस्य सह रक्षिभिः	026c  
अर्जुनं समरे दृष्ट्वा सैन्धवस्याग्रतः स्थितम्	027a  
पुत्रो मम भृशं मूढः किं कार्यं प्रत्यपद्यत	027c  
सात्यकिं च रणे दृष्ट्वा प्रविशन्तमभीतवत्	028a  
किं नु दुर्योधनः कृत्यं प्राप्तकालममन्यत	028c  
सर्वशस्त्रातिगौ सेनां प्रविष्टौ रथसत्तमौ	029a  
दृष्ट्वा कां वै धृतिं युद्धे प्रत्यपद्यन्त मामकाः	029c  
दृष्ट्वा कृष्णं तु दाशार्हमर्जुनार्थे व्यवस्थितम्	030a  
शिनीनामृषभं चैव मन्ये शोचन्ति पुत्रकाः	030c  
दृष्ट्वा सेनां व्यतिक्रान्तां सात्वतेनार्जुनेन च	031a  
पलायमानांश्च कुरून्मन्ये शोचन्ति पुत्रकाः	031c  
विद्रुतान्रथिनो दृष्ट्वा निरुत्साहान्द्विषज्जये	032a  
पलायने कृतोत्साहान्मन्ये शोचन्ति पुत्रकाः	032c  
शून्यान्कृतान्रथोपस्थान्सात्वतेनार्जुनेन च	033a  
हतांश्च योधान्सन्दृश्य मन्ये शोचन्ति पुत्रकाः	033c  
व्यश्वनागरथान्दृष्ट्वा तत्र वीरान्सहस्रशः	034a  
धावमानान्रणे व्यग्रान्मन्ये शोचन्ति पुत्रकाः	034c  
विवीरांश्च कृतानश्वान्विरथांश्च कृतान्नरान्	035a  
तत्र सात्यकिपार्थाभ्यां मन्ये शोचन्ति पुत्रकाः	035c  
पत्तिसङ्घान्रणे दृष्ट्वा धावमानांश्च सर्वशः	036a  
निराशा विजये सर्वे मन्ये शोचन्ति पुत्रकाः	036c  
द्रोणस्य समतिक्रान्तावनीकमपराजितौ	037a  
क्षणेन दृष्ट्वा तौ वीरौ मन्ये शोचन्ति पुत्रकाः	037c  
सम्मूढोऽस्मि भृशं तात श्रुत्वा कृष्णधनञ्जयौ	038a  
प्रविष्टौ मामकं सैन्यं सात्वतेन सहाच्युतौ	038c  
तस्मिन्प्रविष्टे पृतनां शिनीनां प्रवरे रथे	039a  
भोजानीकं व्यतिक्रान्ते कथमासन्हि कौरवाः	039c  
तथा द्रोणेन समरे निगृहीतेषु पाण्डुषु	040a  
कथं युद्धमभूत्तत्र तन्ममाचक्ष्व सञ्जय	040c  
द्रोणो हि बलवाञ्शूरः कृतास्त्रो दृढविक्रमः	041a  
पाञ्चालास्तं महेष्वासं प्रत्ययुध्यन्कथं रणे	041c  
बद्धवैरास्तथा द्रोणे धर्मराजजयैषिणः	042a  
भारद्वाजस्तथा तेषु कृतवैरो महारथः	042c  
अर्जुनश्चापि यच्चक्रे सिन्धुराजवधं प्रति	043a  
तन्मे सर्वं समाचक्ष्व कुशलो ह्यसि सञ्जय	043c  
