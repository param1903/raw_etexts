सञ्जय उवाच	001  
ततो व्यूढेष्वनीकेषु समुत्क्रुष्टेषु मारिष	001a  
ताड्यमानासु भेरीषु मृदङ्गेषु नदत्सु च	001c  
अनीकानां च संह्रादे वादित्राणां च निस्वने	002a  
प्रध्मापितेषु शङ्खेषु सन्नादे लोमहर्षणे	002c  
अभिहारयत्सु शनकैर्भरतेषु युयुत्सुषु	003a  
रौद्रे मुहूर्ते सम्प्राप्ते सव्यसाची व्यदृश्यत	003c  
वडानां वायसानां च पुरस्तात्सव्यसाचिनः	004a  
बहुलानि सहस्राणि प्राक्रीडंस्तत्र भारत	004c  
मृगाश्च घोरसन्नादाः शिवाश्चाशिवदर्शनाः	005a  
दक्षिणेन प्रयातानामस्माकं प्राणदंस्तथा	005c  
सनिर्घाता ज्वलन्त्यश्च पेतुरुल्काः समन्ततः	006a  
चचाल च मही कृत्स्ना भये घोरे समुत्थिते	006c  
विष्वग्वाताः सनिर्घाता रूक्षाः शर्करवर्षिणः	007a  
ववुरायाति कौन्तेये सङ्ग्रामे समुपस्थिते	007c  
नाकुलिस्तु शतानीको धृष्टद्युम्नश्च पार्षतः	008a  
पाण्डवानामनीकानि प्राज्ञौ तौ व्यूहतुस्तदा	008c  
ततो रथसहस्रेण द्विरदानां शतेन च	009a  
त्रिभिरश्वसहस्रैश्च पदातीनां शतैः शतैः	009c  
अध्यर्धमात्रे धनुषां सहस्रे तनयस्तव	010a  
अग्रतः सर्वसैन्यानां स्थित्वा दुर्मर्षणोऽब्रवीत्	010c  
अद्य गाण्डीवधन्वानं तपन्तं युद्धदुर्मदम्	011a  
अहमावारयिष्यामि वेलेव मकरालयम्	011c  
अद्य पश्यन्तु सङ्ग्रामे धनञ्जयममर्षणम्	012a  
विषक्तं मयि दुर्धर्षमश्मकूटमिवाश्मनि	012c  
एवं ब्रुवन्महाराज महात्मा स महामतिः	013a  
महेष्वासैर्वृतो राजन्महेष्वासो व्यवस्थितः	013c  
ततोऽन्तक इव क्रुद्धः सवज्र इव वासवः	014a  
दण्डपाणिरिवासह्यो मृत्युः कालेन चोदितः	014c  
शूलपाणिरिवाक्षोभ्यो वरुणः पाशवानिव	015a  
युगान्ताग्निरिवार्चिष्मान्प्रधक्ष्यन्वै पुनः प्रजाः	015c  
क्रोधामर्षबलोद्धूतो निवातकवचान्तकः	016a  
जयो जेता स्थितः सत्ये पारयिष्यन्महाव्रतम्	016c  
आमुक्तकवचः खड्गी जाम्बूनदकिरीटभृत्	017a  
शुभ्रवर्माम्बरधरः स्वङ्गदी चारुकुण्डली	017c  
रथप्रवरमास्थाय नरो नारायणानुगः	018a  
विधुन्वन्गाण्डिवं सङ्ख्ये बभौ सूर्य इवोदितः	018c  
सोऽग्रानीकस्य महत इषुपाते धनञ्जयः	019a  
व्यवस्थाप्य रथं सज्जं शङ्खं दध्मौ प्रतापवान्	019c  
अथ कृष्णोऽप्यसम्भ्रान्तः पार्थेन सह मारिष	020a  
प्राध्मापयत्पाञ्चजन्यं शङ्खप्रवरमोजसा	020c  
तयोः शङ्खप्रणादेन तव सैन्ये विशां पते	021a  
आसन्संहृष्टरोमाणः कम्पिता गतचेतसः	021c  
यथा त्रसन्ति भूतानि सर्वाण्यशनिनिस्वनात्	022a  
तथा शङ्खप्रणादेन वित्रेसुस्तव सैनिकाः	022c  
प्रसुस्रुवुः शकृन्मूत्रं वाहनानि च सर्वशः	023a  
एवं सवाहनं सर्वमाविग्नमभवद्बलम्	023c  
व्यषीदन्त नरा राजञ्शङ्खशब्देन मारिष	024a  
विसञ्ज्ञाश्चाभवन्केचित्केचिद्राजन्वितत्रसुः	024c  
ततः कपिर्महानादं सह भूतैर्ध्वजालयैः	025a  
अकरोद्व्यादितास्यश्च भीषयंस्तव सैनिकान्	025c  
ततः शङ्खाश्च भेर्यश्च मृदङ्गाश्चानकैः सह	026a  
पुनरेवाभ्यहन्यन्त तव सैन्यप्रहर्षणाः	026c  
नानावादित्रसंह्रादैः क्ष्वेडितास्फोटिताकुलैः	027a  
सिंहनादैः सवादित्रैः समाहूतैर्महारथैः	027c  
तस्मिन्सुतुमुले शब्दे भीरूणां भयवर्धने	028a  
अतीव हृष्टो दाशार्हमब्रवीत्पाकशासनिः	028c  
चोदयाश्वान्हृषीकेश यत्र दुर्मर्षणः स्थितः	029a  
एतद्भित्त्वा गजानीकं प्रवेक्ष्याम्यरिवाहिनीम्	029c  
एवमुक्तो महाबाहुः केशवः सव्यसाचिना	030a  
अचोदयद्धयांस्तत्र यत्र दुर्मर्षणः स्थितः	030c  
स सम्प्रहारस्तुमुलः सम्प्रवृत्तः सुदारुणः	031a  
एकस्य च बहूनां च रथनागनरक्षयः	031c  
ततः सायकवर्षेण पर्जन्य इव वृष्टिमान्	032a  
परानवाकिरत्पार्थः पर्वतानिव नीरदः	032c  
ते चापि रथिनः सर्वे त्वरिताः कृतहस्तवत्	033a  
अवाकिरन्बाणजालैस्ततः कृष्णधनञ्जयौ	033c  
ततः क्रुद्धो महाबाहुर्वार्यमाणः परैर्युधि	034a  
शिरांसि रथिनां पार्थः कायेभ्योऽपाहरच्छरैः	034c  
उद्भ्रान्तनयनैर्वक्त्रैः सन्दष्टोष्ठपुटैः शुभैः	035a  
सकुण्डलशिरस्त्राणैर्वसुधा समकीर्यत	035c  
पुण्डरीकवनानीव विध्वस्तानि समन्ततः	036a  
विनिकीर्णानि योधानां वदनानि चकाशिरे	036c  
तपनीयविचित्राणि सिक्तानि रुधिरेण च	037a  
अदृश्यन्त यथा राजन्मेघसङ्घाः सविद्युतः	037c  
शिरसां पततां राजञ्शब्दोऽभूत्पृथिवीतले	038a  
कालेन परिपक्वानां तालानां पततामिव	038c  
ततः कबन्धः कश्चित्तु धनुरालम्ब्य तिष्ठति	039a  
कश्चित्खड्गं विनिष्कृष्य भुजेनोद्यम्य तिष्ठति	039c  
नाजानन्त शिरांस्युर्व्यां पतितानि नरर्षभाः	040a  
अमृष्यमाणाः कौन्तेयं सङ्ग्रामे जयगृद्धिनः	040c  
हयानामुत्तमाङ्गैश्च हस्तिहस्तैश्च मेदिनी	041a  
बाहुभिश्च शिरोभिश्च वीराणां समकीर्यत	041c  
अयं पार्थः कुतः पार्थ एष पार्थ इति प्रभो	042a  
तव सैन्येषु योधानां पार्थभूतमिवाभवत्	042c  
अन्योन्यमपि चाजघ्नुरात्मानमपि चापरे	043a  
पार्थभूतममन्यन्त जगत्कालेन मोहिताः	043c  
निष्टनन्तः सरुधिरा विसञ्ज्ञा गाढवेदनाः	044a  
शयाना बहवो वीराः कीर्तयन्तः सुहृज्जनम्	044c  
सभिण्डिपालाः सप्रासाः सशक्त्यृष्टिपरश्वधाः	045a  
सनिर्यूहाः सनिस्त्रिंशाः सशरासनतोमराः	045c  
सबाणवर्माभरणाः सगदाः साङ्गदा रणे	046a  
महाभुजगसङ्काशा बाहवः परिघोपमाः	046c  
उद्वेष्टन्ति विचेष्टन्ति संवेष्टन्ति च सर्वशः	047a  
वेगं कुर्वन्ति संरब्धा निकृत्ताः परमेषुभिः	047c  
यो यः स्म समरे पार्थं प्रतिसंरभते नरः	048a  
तस्य तस्यान्तको बाणः शरीरमुपसर्पति	048c  
नृत्यतो रथमार्गेषु धनुर्व्यायच्छतस्तथा	049a  
न कश्चित्तत्र पार्थस्य ददर्शान्तरमण्वपि	049c  
यत्तस्य घटमानस्य क्षिप्रं विक्षिपतः शरान्	050a  
लाघवात्पाण्डुपुत्रस्य व्यस्मयन्त परे जनाः	050c  
हस्तिनं हस्तियन्तारमश्वमाश्विकमेव च	051a  
अभिनत्फल्गुनो बाणै रथिनं च ससारथिम्	051c  
आवर्तमानमावृत्तं युध्यमानं च पाण्डवः	052a  
प्रमुखे तिष्ठमानं च न कञ्चिन्न निहन्ति सः	052c  
यथोदयन्वै गगने सूर्यो हन्ति महत्तमः	053a  
तथार्जुनो गजानीकमवधीत्कङ्कपत्रिभिः	053c  
हस्तिभिः पतितैर्भिन्नैस्तव सैन्यमदृश्यत	054a  
अन्तकाले यथा भूमिर्विनिकीर्णैर्महीधरैः	054c  
यथा मध्यन्दिने सूर्यो दुष्प्रेक्ष्यः प्राणिभिः सदा	055a  
तथा धनञ्जयः क्रुद्धो दुष्प्रेक्ष्यो युधि शत्रुभिः	055c  
तत्तथा तव पुत्रस्य सैन्यं युधि परन्तप	056a  
प्रभग्नं द्रुतमाविग्नमतीव शरपीडितम्	056c  
मारुतेनेव महता मेघानीकं विधूयता	057a  
प्रकाल्यमानं तत्सैन्यं नाशकत्प्रतिवीक्षितुम्	057c  
प्रतोदैश्चापकोटीभिर्हुङ्कारैः साधुवाहितैः	058a  
कशापार्ष्ण्यभिघातैश्च वाग्भिरुग्राभिरेव च	058c  
चोदयन्तो हयांस्तूर्णं पलायन्ते स्म तावकाः	059a  
सादिनो रथिनश्चैव पत्तयश्चार्जुनार्दिताः	059c  
पार्ष्ण्यङ्गुष्ठाङ्कुशैर्नागांश्चोदयन्तस्तथापरे	060a  
शरैः सम्मोहिताश्चान्ये तमेवाभिमुखा ययौ	060c  
तव योधा हतोत्साहा विभ्रान्तमनसस्तदा	060e  
