कृप उवाच	001  
दिष्ट्या ते प्रतिकर्तव्ये मतिर्जातेयमच्युत	001a  
न त्वा वारयितुं शक्तो वज्रपाणिरपि स्वयम्	001c  
अनुयास्यावहे त्वां तु प्रभाते सहितावुभौ	002a  
अद्य रात्रौ विश्रमस्व विमुक्तकवचध्वजः	002c  
अहं त्वामनुयास्यामि कृतवर्मा च सात्वतः	003a  
परानभिमुखं यान्तं रथावास्थाय दंशितौ	003c  
आवाभ्यां सहितः शत्रूञ्श्वोऽसि हन्ता समागमे	004a  
विक्रम्य रथिनां श्रेष्ठ पाञ्चालान्सपदानुगान्	004c  
शक्तस्त्वमसि विक्रान्तुं विश्रमस्व निशामिमाम्	005a  
चिरं ते जाग्रतस्तात स्वप तावन्निशामिमाम्	005c  
विश्रान्तश्च विनिद्रश्च स्वस्थचित्तश्च मानद	006a  
समेत्य समरे शत्रून्वधिष्यसि न संशयः	006c  
न हि त्वा रथिनां श्रेष्ठ प्रगृहीतवरायुधम्	007a  
जेतुमुत्सहते कश्चिदपि देवेषु पावकिः	007c  
कृपेण सहितं यान्तं युक्तं च कृतवर्मणा	008a  
को द्रौणिं युधि संरब्धं योधयेदपि देवराट्	008c  
ते वयं परिविश्रान्ता विनिद्रा विगतज्वराः	009a  
प्रभातायां रजन्यां वै निहनिष्याम शात्रवान्	009c  
तव ह्यस्त्राणि दिव्यानि मम चैव न संशयः	010a  
सात्वतोऽपि महेष्वासो नित्यं युद्धेषु कोविदः	010c  
ते वयं सहितास्तात सर्वाञ्शत्रून्समागतान्	011a  
प्रसह्य समरे हत्वा प्रीतिं प्राप्स्याम पुष्कलाम्	011c  
विश्रमस्व त्वमव्यग्रः स्वप चेमां निशां सुखम्	011e  
अहं च कृतवर्मा च प्रयान्तं त्वां नरोत्तम	012a  
अनुयास्याव सहितौ धन्विनौ परतापिनौ	012c  
रथिनं त्वरया यान्तं रथावास्थाय दंशितौ	012e  
स गत्वा शिबिरं तेषां नाम विश्राव्य चाहवे	013a  
ततः कर्तासि शत्रूणां युध्यतां कदनं महत्	013c  
कृत्वा च कदनं तेषां प्रभाते विमलेऽहनि	014a  
विहरस्व यथा शक्रः सूदयित्वा महासुरान्	014c  
त्वं हि शक्तो रणे जेतुं पाञ्चालानां वरूथिनीम्	015a  
दैत्यसेनामिव क्रुद्धः सर्वदानवसूदनः	015c  
मया त्वां सहितं सङ्ख्ये गुप्तं च कृतवर्मणा	016a  
न सहेत विभुः साक्षाद्वज्रपाणिरपि स्वयम्	016c  
न चाहं समरे तात कृतवर्मा तथैव च	017a  
अनिर्जित्य रणे पाण्डून्व्यपयास्याव कर्हिचित्	017c  
हत्वा च समरे क्षुद्रान्पाञ्चालान्पाण्डुभिः सह	018a  
निवर्तिष्यामहे सर्वे हता वा स्वर्गगा वयम्	018c  
सर्वोपायैः सहायास्ते प्रभाते वयमेव हि	019a  
सत्यमेतन्महाबाहो प्रब्रवीमि तवानघ	019c  
एवमुक्तस्ततो द्रौणिर्मातुलेन हितं वचः	020a  
अब्रवीन्मातुलं राजन्क्रोधादुद्वृत्य लोचने	020c  
आतुरस्य कुतो निद्रा नरस्यामर्षितस्य च	021a  
अर्थांश्चिन्तयतश्चापि कामयानस्य वा पुनः	021c  
तदिदं समनुप्राप्तं पश्य मेऽद्य चतुष्टयम्	022a  
यस्य भागश्चतुर्थो मे स्वप्नमह्नाय नाशयेत्	022c  
किं नाम दुःखं लोकेऽस्मिन्पितुर्वधमनुस्मरन्	023a  
हृदयं निर्दहन्मेऽद्य रात्र्यहानि न शाम्यति	023c  
यथा च निहतः पापैः पिता मम विशेषतः	024a  
प्रत्यक्षमपि ते सर्वं तन्मे मर्माणि कृन्तति	024c  
कथं हि मादृशो लोके मुहूर्तमपि जीवति	025a  
द्रोणो हतेति यद्वाचः पाञ्चालानां शृणोम्यहम्	025c  
धृष्टद्युम्नमहत्वाजौ नाहं जीवितुमुत्सहे	026a  
स मे पितृवधाद्वध्यः पाञ्चाला ये च सङ्गताः	026c  
विलापो भग्नसक्थस्य यस्तु राज्ञो मया श्रुतः	027a  
स पुनर्हृदयं कस्य क्रूरस्यापि न निर्दहेत्	027c  
कस्य ह्यकरुणस्यापि नेत्राभ्यामश्रु नाव्रजेत्	028a  
नृपतेर्भग्नसक्थस्य श्रुत्वा तादृग्वचः पुनः	028c  
यश्चायं मित्रपक्षो मे मयि जीवति निर्जितः	029a  
शोकं मे वर्धयत्येष वारिवेग इवार्णवम्	029c  
एकाग्रमनसो मेऽद्य कुतो निद्रा कुतः सुखम्	029e  
वासुदेवार्जुनाभ्यां हि तानहं परिरक्षितान्	030a  
अविषह्यतमान्मन्ये महेन्द्रेणापि मातुल	030c  
न चास्मि शक्यः संयन्तुमस्मात्कार्यात्कथञ्चन	031a  
न तं पश्यामि लोकेऽस्मिन्यो मां कार्यान्निवर्तयेत्	031c  
इति मे निश्चिता बुद्धिरेषा साधुमता च मे	031e  
वार्त्तिकैः कथ्यमानस्तु मित्राणां मे पराभवः	032a  
पाण्डवानां च विजयो हृदयं दहतीव मे	032c  
अहं तु कदनं कृत्वा शत्रूणामद्य सौप्तिके	033a  
ततो विश्रमिता चैव स्वप्ता च विगतज्वरः	033c  
