वासुदेव उवाच	001  
ततो देवयुगेऽतीते देवा वै समकल्पयन्	001a  
यज्ञं वेदप्रमाणेन विधिवद्यष्टुमीप्सवः	001c  
कल्पयामासुरव्यग्रा देशान्यज्ञोचितांस्ततः	002a  
भागार्हा देवताश्चैव यज्ञियं द्रव्यमेव च	002c  
ता वै रुद्रमजानन्त्यो याथातथ्येन देवताः	003a  
नाकल्पयन्त देवस्य स्थाणोर्भागं नराधिप	003c  
सोऽकल्प्यमाने भागे तु कृत्तिवासा मखेऽमरैः	004a  
तरसा भागमन्विच्छन्धनुरादौ ससर्ज ह	004c  
लोकयज्ञः क्रियायज्ञो गृहयज्ञः सनातनः	005a  
पञ्चभूतमयो यज्ञो नृयज्ञश्चैव पञ्चमः	005c  
लोकयज्ञेन यज्ञैषी कपर्दी विदधे धनुः	006a  
धनुः सृष्टमभूत्तस्य पञ्चकिष्कुप्रमाणतः	006c  
वषट्कारोऽभवज्ज्या तु धनुषस्तस्य भारत	007a  
यज्ञाङ्गानि च चत्वारि तस्य संहननेऽभवन्	007c  
ततः क्रुद्धो महादेवस्तदुपादाय कार्मुकम्	008a  
आजगामाथ तत्रैव यत्र देवाः समीजिरे	008c  
तमात्तकार्मुकं दृष्ट्वा ब्रह्मचारिणमव्ययम्	009a  
विव्यथे पृथिवी देवी पर्वताश्च चकम्पिरे	009c  
न ववौ पवनश्चैव नाग्निर्जज्वाल चैधितः	010a  
व्यभ्रमच्चापि संविग्नं दिवि नक्षत्रमण्डलम्	010c  
न बभौ भास्करश्चापि सोमः श्रीमुक्तमण्डलः	011a  
तिमिरेणाकुलं सर्वमाकाशं चाभवद्वृतम्	011c  
अभिभूतास्ततो देवा विषयान्न प्रजज्ञिरे	012a  
न प्रत्यभाच्च यज्ञस्तान्वेदा बभ्रंशिरे तदा	012c  
ततः स यज्ञं रौद्रेण विव्याध हृदि पत्रिणा	013a  
अपक्रान्तस्ततो यज्ञो मृगो भूत्वा सपावकः	013c  
स तु तेनैव रूपेण दिवं प्राप्य व्यरोचत	014a  
अन्वीयमानो रुद्रेण युधिष्ठिर नभस्तले	014c  
अपक्रान्ते ततो यज्ञे सञ्ज्ञा न प्रत्यभात्सुरान्	015a  
नष्टसञ्ज्ञेषु देवेषु न प्रज्ञायत किञ्चन	015c  
त्र्यम्बकः सवितुर्बाहू भगस्य नयने तथा	016a  
पूष्णश्च दशनान्क्रुद्धो धनुष्कोट्या व्यशातयत्	016c  
प्राद्रवन्त ततो देवा यज्ञाङ्गानि च सर्वशः	017a  
केचित्तत्रैव घूर्णन्तो गतासव इवाभवन्	017c  
स तु विद्राव्य तत्सर्वं शितिकण्ठोऽवहस्य च	018a  
अवष्टभ्य धनुष्कोटिं रुरोध विबुधांस्ततः	018c  
ततो वागमरैरुक्ता ज्यां तस्य धनुषोऽच्छिनत्	019a  
अथ तत्सहसा राजंश्छिन्नज्यं विस्फुरद्धनुः	019c  
ततो विधनुषं देवा देवश्रेष्ठमुपागमन्	020a  
शरणं सह यज्ञेन प्रसादं चाकरोत्प्रभुः	020c  
ततः प्रसन्नो भगवान्प्रास्यत्कोपं जलाशये	021a  
स जलं पावको भूत्वा शोषयत्यनिशं प्रभो	021c  
भगस्य नयने चैव बाहू च सवितुस्तथा	022a  
प्रादात्पूष्णश्च दशनान्पुनर्यज्ञं च पाण्डव	022c  
ततः सर्वमिदं स्वस्थं बभूव पुनरेव ह	023a  
सर्वाणि च हवींष्यस्य देवा भागमकल्पयन्	023c  
तस्मिन्क्रुद्धेऽभवत्सर्वमस्वस्थं भुवनं विभो	024a  
प्रसन्ने च पुनः स्वस्थं स प्रसन्नोऽस्य वीर्यवान्	024c  
ततस्ते निहताः सर्वे तव पुत्रा महारथाः	025a  
अन्ये च बहवः शूराः पाञ्चालाश्च सहानुगाः	025c  
न तन्मनसि कर्तव्यं न हि तद्द्रौणिना कृतम्	026a  
महादेवप्रसादः स कुरु कार्यमनन्तरम्	026c  
