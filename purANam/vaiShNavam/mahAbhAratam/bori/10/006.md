धृतराष्ट्र उवाच	001  
द्वारदेशे ततो द्रौणिमवस्थितमवेक्ष्य तौ	001a  
अकुर्वतां भोजकृपौ किं सञ्जय वदस्व मे	001c  
सञ्जय उवाच	002  
कृतवर्माणमामन्त्र्य कृपं च स महारथम्	002a  
द्रौणिर्मन्युपरीतात्मा शिबिरद्वारमासदत्	002c  
तत्र भूतं महाकायं चन्द्रार्कसदृशद्युतिम्	003a  
सोऽपश्यद्द्वारमावृत्य तिष्ठन्तं लोमहर्षणम्	003c  
वसानं चर्म वैयाघ्रं महारुधिरविस्रवम्	004a  
कृष्णाजिनोत्तरासङ्गं नागयज्ञोपवीतिनम्	004c  
बाहुभिः स्वायतैः पीनैर्नानाप्रहरणोद्यतैः	005a  
बद्धाङ्गदमहासर्पं ज्वालामालाकुलाननम्	005c  
दंष्ट्राकरालवदनं व्यादितास्यं भयावहम्	006a  
नयनानां सहस्रैश्च विचित्रैरभिभूषितम्	006c  
नैव तस्य वपुः शक्यं प्रवक्तुं वेष एव वा	007a  
सर्वथा तु तदालक्ष्य स्फुटेयुरपि पर्वताः	007c  
तस्यास्यान्नासिकाभ्यां च श्रवणाभ्यां च सर्वशः	008a  
तेभ्यश्चाक्षिसहस्रेभ्यः प्रादुरासन्महार्चिषः	008c  
तथा तेजोमरीचिभ्यः शङ्खचक्रगदाधराः	009a  
प्रादुरासन्हृषीकेशाः शतशोऽथ सहस्रशः	009c  
तदत्यद्भुतमालोक्य भूतं लोकभयङ्करम्	010a  
द्रौणिरव्यथितो दिव्यैरस्त्रवर्षैरवाकिरत्	010c  
द्रौणिमुक्ताञ्शरांस्तांस्तु तद्भूतं महदग्रसत्	011a  
उदधेरिव वार्योघान्पावको वडवामुखः	011c  
अश्वत्थामा तु सम्प्रेक्ष्य ताञ्शरौघान्निरर्थकान्	012a  
रथशक्तिं मुमोचास्मै दीप्तामग्निशिखामिव	012c  
सा तदाहत्य दीप्ताग्रा रथशक्तिरशीर्यत	013a  
युगान्ते सूर्यमाहत्य महोल्केव दिवश्च्युता	013c  
अथ हेमत्सरुं दिव्यं खड्गमाकाशवर्चसम्	014a  
कोशात्समुद्बबर्हाशु बिलाद्दीप्तमिवोरगम्	014c  
ततः खड्गवरं धीमान्भूताय प्राहिणोत्तदा	015a  
स तदासाद्य भूतं वै विलयं तूलवद्ययौ	015c  
ततः स कुपितो द्रौणिरिन्द्रकेतुनिभां गदाम्	016a  
ज्वलन्तीं प्राहिणोत्तस्मै भूतं तामपि चाग्रसत्	016c  
ततः सर्वायुधाभावे वीक्षमाणस्ततस्ततः	017a  
अपश्यत्कृतमाकाशमनाकाशं जनार्दनैः	017c  
तदद्भुततमं दृष्ट्वा द्रोणपुत्रो निरायुधः	018a  
अब्रवीदभिसन्तप्तः कृपवाक्यमनुस्मरन्	018c  
ब्रुवतामप्रियं पथ्यं सुहृदां न शृणोति यः	019a  
स शोचत्यापदं प्राप्य यथाहमतिवर्त्य तौ	019c  
शास्त्रदृष्टानवध्यान्यः समतीत्य जिघांसति	020a  
स पथः प्रच्युतो धर्म्यात्कुपथं प्रतिपद्यते	020c  
गोब्राह्मणनृपस्त्रीषु सख्युर्मातुर्गुरोस्तथा	021a  
वृद्धबालजडान्धेषु सुप्तभीतोत्थितेषु च	021c  
मत्तोन्मत्तप्रमत्तेषु न शस्त्राण्युपधारयेत्	022a  
इत्येवं गुरुभिः पूर्वमुपदिष्टं नृणां सदा	022c  
सोऽहमुत्क्रम्य पन्थानं शास्त्रदृष्टं सनातनम्	023a  
अमार्गेणैवमारभ्य घोरामापदमागतः	023c  
तां चापदं घोरतरां प्रवदन्ति मनीषिणः	024a  
यदुद्यम्य महत्कृत्यं भयादपि निवर्तते	024c  
अशक्यं चैव कः कर्तुं शक्तः शक्तिबलादिह	025a  
न हि दैवाद्गरीयो वै मानुषं कर्म कथ्यते	025c  
मानुषं कुर्वतः कर्म यदि दैवान्न सिध्यति	026a  
स पथः प्रच्युतो धर्म्याद्विपदं प्रतिपद्यते	026c  
प्रतिघातं ह्यविज्ञातं प्रवदन्ति मनीषिणः	027a  
यदारभ्य क्रियां काञ्चिद्भयादिह निवर्तते	027c  
तदिदं दुष्प्रणीतेन भयं मां समुपस्थितम्	028a  
न हि द्रोणसुतः सङ्ख्ये निवर्तेत कथञ्चन	028c  
इदं च सुमहद्भूतं दैवदण्डमिवोद्यतम्	029a  
न चैतदभिजानामि चिन्तयन्नपि सर्वथा	029c  
ध्रुवं येयमधर्मे मे प्रवृत्ता कलुषा मतिः	030a  
तस्याः फलमिदं घोरं प्रतिघाताय दृश्यते	030c  
तदिदं दैवविहितं मम सङ्ख्ये निवर्तनम्	031a  
नान्यत्र दैवादुद्यन्तुमिह शक्यं कथञ्चन	031c  
सोऽहमद्य महादेवं प्रपद्ये शरणं प्रभुम्	032a  
दैवदण्डमिमं घोरं स हि मे नाशयिष्यति	032c  
कपर्दिनं प्रपद्याथ देवदेवमुमापतिम्	033a  
कपालमालिनं रुद्रं भगनेत्रहरं हरम्	033c  
स हि देवोऽत्यगाद्देवांस्तपसा विक्रमेण च	034a  
तस्माच्छरणमभ्येष्ये गिरिशं शूलपाणिनम्	034c  
