सञ्जय उवाच	001  
ते हत्वा सर्वपाञ्चालान्द्रौपदेयांश्च सर्वशः	001a  
अगच्छन्सहितास्तत्र यत्र दुर्योधनो हतः	001c  
गत्वा चैनमपश्यंस्ते किञ्चित्प्राणं नराधिपम्	002a  
ततो रथेभ्यः प्रस्कन्द्य परिवव्रुस्तवात्मजम्	002c  
तं भग्नसक्थं राजेन्द्र कृच्छ्रप्राणमचेतसम्	003a  
वमन्तं रुधिरं वक्त्रादपश्यन्वसुधातले	003c  
वृतं समन्ताद्बहुभिः श्वापदैर्घोरदर्शनैः	004a  
शालावृकगणैश्चैव भक्षयिष्यद्भिरन्तिकात्	004c  
निवारयन्तं कृच्छ्रात्ताञ्श्वापदान्सञ्चिखादिषून्	005a  
विवेष्टमानं मह्यां च सुभृशं गाढवेदनम्	005c  
तं शयानं महात्मानं भूमौ स्वरुधिरोक्षितम्	006a  
हतशिष्टास्त्रयो वीराः शोकार्ताः पर्यवारयन्	006c  
अश्वत्थामा कृपश्चैव कृतवर्मा च सात्वतः	006e  
तैस्त्रिभिः शोणितादिग्धैर्निःश्वसद्भिर्महारथैः	007a  
शुशुभे संवृतो राजा वेदी त्रिभिरिवाग्निभिः	007c  
ते तं शयानं सम्प्रेक्ष्य राजानमतथोचितम्	008a  
अविषह्येन दुःखेन ततस्ते रुरुदुस्त्रयः	008c  
ततस्ते रुधिरं हस्तैर्मुखान्निर्मृज्य तस्य ह	009a  
रणे राज्ञः शयानस्य कृपणं पर्यदेवयन्	009c  
कृप उवाच	010  
न दैवस्यातिभारोऽस्ति यदयं रुधिरोक्षितः	010a  
एकादशचमूभर्ता शेते दुर्योधनो हतः	010c  
पश्य चामीकराभस्य चामीकरविभूषिताम्	011a  
गदां गदाप्रियस्येमां समीपे पतितां भुवि	011c  
इयमेनं गदा शूरं न जहाति रणे रणे	012a  
स्वर्गायापि व्रजन्तं हि न जहाति यशस्विनम्	012c  
पश्येमां सह वीरेण जाम्बूनदविभूषिताम्	013a  
शयानां शयने धर्मे भार्यां प्रीतिमतीमिव	013c  
यो वै मूर्धावसिक्तानामग्रे यातः परन्तपः	014a  
स हतो ग्रसते पांसून्पश्य कालस्य पर्ययम्	014c  
येनाजौ निहता भूमावशेरत पुरा द्विषः	015a  
स भूमौ निहतः शेते कुरुराजः परैरयम्	015c  
भयान्नमन्ति राजानो यस्य स्म शतसङ्घशः	016a  
स वीरशयने शेते क्रव्याद्भिः परिवारितः	016c  
उपासत नृपाः पूर्वमर्थहेतोर्यमीश्वरम्	017a  
धिक्सद्यो निहतः शेते पश्य कालस्य पर्ययम्	017c  
सञ्जय उवाच	018  
तं शयानं नृपश्रेष्ठं ततो भरतसत्तम	018a  
अश्वत्थामा समालोक्य करुणं पर्यदेवयत्	018c  
आहुस्त्वां राजशार्दूल मुख्यं सर्वधनुष्मताम्	019a  
धनाध्यक्षोपमं युद्धे शिष्यं सङ्कर्षणस्य ह	019c  
कथं विवरमद्राक्षीद्भीमसेनस्तवानघ	020a  
बलिनः कृतिनो नित्यं स च पापात्मवान्नृप	020c  
कालो नूनं महाराज लोकेऽस्मिन्बलवत्तरः	021a  
पश्यामो निहतं त्वां चेद्भीमसेनेन संयुगे	021c  
कथं त्वां सर्वधर्मज्ञं क्षुद्रः पापो वृकोदरः	022a  
निकृत्या हतवान्मन्दो नूनं कालो दुरत्ययः	022c  
धर्मयुद्धे ह्यधर्मेण समाहूयौजसा मृधे	023a  
गदया भीमसेनेन निर्भिन्ने सक्थिनी तव	023c  
अधर्मेण हतस्याजौ मृद्यमानं पदा शिरः	024a  
यदुपेक्षितवान्क्षुद्रो धिक्तमस्तु युधिष्ठिरम्	024c  
युद्धेष्वपवदिष्यन्ति योधा नूनं वृकोदरम्	025a  
यावत्स्थास्यन्ति भूतानि निकृत्या ह्यसि पातितः	025c  
ननु रामोऽब्रवीद्राजंस्त्वां सदा यदुनन्दनः	026a  
दुर्योधनसमो नास्ति गदया इति वीर्यवान्	026c  
श्लाघते त्वां हि वार्ष्णेयो राजन्संसत्सु भारत	027a  
सुशिष्यो मम कौरव्यो गदायुद्ध इति प्रभो	027c  
यां गतिं क्षत्रियस्याहुः प्रशस्तां परमर्षयः	028a  
हतस्याभिमुखस्याजौ प्राप्तस्त्वमसि तां गतिम्	028c  
दुर्योधन न शोचामि त्वामहं पुरुषर्षभ	029a  
हतपुत्रां तु शोचामि गान्धारीं पितरं च ते	029c  
भिक्षुकौ विचरिष्येते शोचन्तौ पृथिवीमिमाम्	029e  
धिगस्तु कृष्णं वार्ष्णेयमर्जुनं चापि दुर्मतिम्	030a  
धर्मज्ञमानिनौ यौ त्वां वध्यमानमुपेक्षताम्	030c  
पाण्डवाश्चापि ते सर्वे किं वक्ष्यन्ति नराधिपान्	031a  
कथं दुर्योधनोऽस्माभिर्हत इत्यनपत्रपाः	031c  
धन्यस्त्वमसि गान्धारे यस्त्वमायोधने हतः	032a  
प्रयातोऽभिमुखः शत्रून्धर्मेण पुरुषर्षभ	032c  
हतपुत्रा हि गान्धारी निहतज्ञातिबान्धवा	033a  
प्रज्ञाचक्षुश्च दुर्धर्षः कां गतिं प्रतिपत्स्यते	033c  
धिगस्तु कृतवर्माणं मां कृपं च महारथम्	034a  
ये वयं न गताः स्वर्गं त्वां पुरस्कृत्य पार्थिवम्	034c  
दातारं सर्वकामानां रक्षितारं प्रजाहितम्	035a  
यद्वयं नानुगच्छामस्त्वां धिगस्मान्नराधमान्	035c  
कृपस्य तव वीर्येण मम चैव पितुश्च मे	036a  
सभृत्यानां नरव्याघ्र रत्नवन्ति गृहाणि च	036c  
भवत्प्रसादादस्माभिः समित्रैः सहबान्धवैः	037a  
अवाप्ताः क्रतवो मुख्या बहवो भूरिदक्षिणाः	037c  
कुतश्चापीदृशं सार्थमुपलप्स्यामहे वयम्	038a  
यादृशेन पुरस्कृत्य त्वं गतः सर्वपार्थिवान्	038c  
वयमेव त्रयो राजन्गच्छन्तं परमां गतिम्	039a  
यद्वै त्वां नानुगच्छामस्तेन तप्स्यामहे वयम्	039c  
त्वत्स्वर्गहीना हीनार्थाः स्मरन्तः सुकृतस्य ते	040a  
किं नाम तद्भवेत्कर्म येन त्वानुव्रजेम वै	040c  
दुःखं नूनं कुरुश्रेष्ठ चरिष्यामो महीमिमाम्	041a  
हीनानां नस्त्वया राजन्कुतः शान्तिः कुतः सुखम्	041c  
गत्वैतांस्तु महाराज समेत्य त्वं महारथान्	042a  
यथाश्रेष्ठं यथाज्येष्ठं पूजयेर्वचनान्मम	042c  
आचार्यं पूजयित्वा च केतुं सर्वधनुष्मताम्	043a  
हतं मयाद्य शंसेथा धृष्टद्युम्नं नराधिप	043c  
परिष्वजेथा राजानं बाह्लिकं सुमहारथम्	044a  
सैन्धवं सोमदत्तं च भूरिश्रवसमेव च	044c  
तथा पूर्वगतानन्यान्स्वर्गं पार्थिवसत्तमान्	045a  
अस्मद्वाक्यात्परिष्वज्य पृच्छेथास्त्वमनामयम्	045c  
इत्येवमुक्त्वा राजानं भग्नसक्थमचेतसम्	046a  
अश्वत्थामा समुद्वीक्ष्य पुनर्वचनमब्रवीत्	046c  
दुर्योधन जीवसि चेद्वाचं श्रोत्रसुखां शृणु	047a  
सप्त पाण्डवतः शेषा धार्तराष्ट्रास्त्रयो वयम्	047c  
ते चैव भ्रातरः पञ्च वासुदेवोऽथ सात्यकिः	048a  
अहं च कृतवर्मा च कृपः शारद्वतस्तथा	048c  
द्रौपदेया हताः सर्वे धृष्टद्युम्नस्य चात्मजाः	049a  
पाञ्चाला निहताः सर्वे मत्स्यशेषं च भारत	049c  
कृते प्रतिकृतं पश्य हतपुत्रा हि पाण्डवाः	050a  
सौप्तिके शिबिरं तेषां हतं सनरवाहनम्	050c  
मया च पापकर्मासौ धृष्टद्युम्नो महीपते	051a  
प्रविश्य शिबिरं रात्रौ पशुमारेण मारितः	051c  
दुर्योधनस्तु तां वाचं निशम्य मनसः प्रियाम्	052a  
प्रतिलभ्य पुनश्चेत इदं वचनमब्रवीत्	052c  
न मेऽकरोत्तद्गाङ्गेयो न कर्णो न च ते पिता	053a  
यत्त्वया कृपभोजाभ्यां सहितेनाद्य मे कृतम्	053c  
स चेत्सेनापतिः क्षुद्रो हतः सार्धं शिखण्डिना	054a  
तेन मन्ये मघवता सममात्मानमद्य वै	054c  
स्वस्ति प्राप्नुत भद्रं वः स्वर्गे नः सङ्गमः पुनः	055a  
इत्येवमुक्त्वा तूष्णीं स कुरुराजो महामनाः	055c  
प्राणानुदसृजद्वीरः सुहृदां शोकमादधत्	055e  
तथेति ते परिष्वक्ताः परिष्वज्य च तं नृपम्	056a  
पुनः पुनः प्रेक्षमाणाः स्वकानारुरुहू रथान्	056c  
इत्येवं तव पुत्रस्य निशम्य करुणां गिरम्	057a  
प्रत्यूषकाले शोकार्तः प्राधावं नगरं प्रति	057c  
तव पुत्रे गते स्वर्गं शोकार्तस्य ममानघ	058a  
ऋषिदत्तं प्रनष्टं तद्दिव्यदर्शित्वमद्य वै	058c  
वैशम्पायन उवाच	059  
इति श्रुत्वा स नृपतिः पुत्रज्ञातिवधं तदा	059a  
निःश्वस्य दीर्घमुष्णं च ततश्चिन्तापरोऽभवत्	059c  
