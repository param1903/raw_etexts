वैशम्पायन उवाच	001  
स दृष्ट्वा निहतान्सङ्ख्ये पुत्रान्भ्रातॄन्सखींस्तथा	001a  
महादुःखपरीतात्मा बभूव जनमेजय	001c  
ततस्तस्य महाञ्शोकः प्रादुरासीन्महात्मनः	002a  
स्मरतः पुत्रपौत्राणां भ्रातॄणां स्वजनस्य ह	002c  
तमश्रुपरिपूर्णाक्षं वेपमानमचेतसम्	003a  
सुहृदो भृशसंविग्नाः सान्त्वयां चक्रिरे तदा	003c  
ततस्तस्मिन्क्षणे काल्ये रथेनादित्यवर्चसा	004a  
नकुलः कृष्णया सार्धमुपायात्परमार्तया	004c  
उपप्लव्यगता सा तु श्रुत्वा सुमहदप्रियम्	005a  
तदा विनाशं पुत्राणां सर्वेषां व्यथिताभवत्	005c  
कम्पमानेव कदली वातेनाभिसमीरिता	006a  
कृष्णा राजानमासाद्य शोकार्ता न्यपतद्भुवि	006c  
बभूव वदनं तस्याः सहसा शोककर्शितम्	007a  
फुल्लपद्मपलाशाक्ष्यास्तमोध्वस्त इवांशुमान्	007c  
ततस्तां पतितां दृष्ट्वा संरम्भी सत्यविक्रमः	008a  
बाहुभ्यां परिजग्राह समुपेत्य वृकोदरः	008c  
सा समाश्वासिता तेन भीमसेनेन भामिनी	009a  
रुदती पाण्डवं कृष्णा सहभ्रातरमब्रवीत्	009c  
दिष्ट्या राजंस्त्वमद्येमामखिलां भोक्ष्यसे महीम्	010a  
आत्मजान्क्षत्रधर्मेण सम्प्रदाय यमाय वै	010c  
दिष्ट्या त्वं पार्थ कुशली मत्तमातङ्गगामिनम्	011a  
अवाप्य पृथिवीं कृत्स्नां सौभद्रं न स्मरिष्यसि	011c  
आत्मजांस्तेन धर्मेण श्रुत्वा शूरान्निपातितान्	012a  
उपप्लव्ये मया सार्धं दिष्ट्या त्वं न स्मरिष्यसि	012c  
प्रसुप्तानां वधं श्रुत्वा द्रौणिना पापकर्मणा	013a  
शोकस्तपति मां पार्थ हुताशन इवाशयम्	013c  
तस्य पापकृतो द्रौणेर्न चेदद्य त्वया मृधे	014a  
ह्रियते सानुबन्धस्य युधि विक्रम्य जीवितम्	014c  
इहैव प्रायमासिष्ये तन्निबोधत पाण्डवाः	015a  
न चेत्फलमवाप्नोति द्रौणिः पापस्य कर्मणः	015c  
एवमुक्त्वा ततः कृष्णा पाण्डवं प्रत्युपाविशत्	016a  
युधिष्ठिरं याज्ञसेनी धर्मराजं यशस्विनी	016c  
दृष्ट्वोपविष्टां राजर्षिः पाण्डवो महिषीं प्रियाम्	017a  
प्रत्युवाच स धर्मात्मा द्रौपदीं चारुदर्शनाम्	017c  
धर्म्यं धर्मेण धर्मज्ञे प्राप्तास्ते निधनं शुभे	018a  
पुत्रास्ते भ्रातरश्चैव तान्न शोचितुमर्हसि	018c  
द्रोणपुत्रः स कल्याणि वनं दूरमितो गतः	019a  
तस्य त्वं पातनं सङ्ख्ये कथं ज्ञास्यसि शोभने	019c  
द्रौपद्युवाच	020  
द्रोणपुत्रस्य सहजो मणिः शिरसि मे श्रुतः	020a  
निहत्य सङ्ख्ये तं पापं पश्येयं मणिमाहृतम्	020c  
राजञ्शिरसि तं कृत्वा जीवेयमिति मे मतिः	020e  
वैशम्पायन उवाच	021  
इत्युक्त्वा पाण्डवं कृष्णा राजानं चारुदर्शना	021a  
भीमसेनमथाभ्येत्य कुपिता वाक्यमब्रवीत्	021c  
त्रातुमर्हसि मां भीम क्षत्रधर्ममनुस्मरन्	022a  
जहि तं पापकर्माणं शम्बरं मघवानिव	022c  
न हि ते विक्रमे तुल्यः पुमानस्तीह कश्चन	022e  
श्रुतं तत्सर्वलोकेषु परमव्यसने यथा	023a  
द्वीपोऽभूस्त्वं हि पार्थानां नगरे वारणावते	023c  
हिडिम्बदर्शने चैव तथा त्वमभवो गतिः	023e  
तथा विराटनगरे कीचकेन भृशार्दिताम्	024a  
मामप्युद्धृतवान्कृच्छ्रात्पौलोमीं मघवानिव	024c  
यथैतान्यकृथाः पार्थ महाकर्माणि वै पुरा	025a  
तथा द्रौणिममित्रघ्न विनिहत्य सुखी भव	025c  
तस्या बहुविधं दुःखान्निशम्य परिदेवितम्	026a  
नामर्षयत कौन्तेयो भीमसेनो महाबलः	026c  
स काञ्चनविचित्राङ्गमारुरोह महारथम्	027a  
आदाय रुचिरं चित्रं समार्गणगुणं धनुः	027c  
नकुलं सारथिं कृत्वा द्रोणपुत्रवधे वृतः	028a  
विस्फार्य सशरं चापं तूर्णमश्वानचोदयत्	028c  
ते हयाः पुरुषव्याघ्र चोदिता वातरंहसः	029a  
वेगेन त्वरिता जग्मुर्हरयः शीघ्रगामिनः	029c  
शिबिरात्स्वाद्गृहीत्वा स रथस्य पदमच्युतः	030a  
द्रोणपुत्ररथस्याशु ययौ मार्गेण वीर्यवान्	030c  
