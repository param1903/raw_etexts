सञ्जय उवाच	001  
ततस्ते सहिता वीराः प्रयाता दक्षिणामुखाः	001a  
उपास्तमयवेलायां शिबिराभ्याशमागताः	001c  
विमुच्य वाहांस्त्वरिता भीताः समभवंस्तदा	002a  
गहनं देशमासाद्य प्रच्छन्ना न्यविशन्त ते	002c  
सेनानिवेशमभितो नातिदूरमवस्थिताः	003a  
निकृत्ता निशितैः शस्त्रैः समन्तात्क्षतविक्षताः	003c  
दीर्घमुष्णं च निःश्वस्य पाण्डवानन्वचिन्तयन्	004a  
श्रुत्वा च निनदं घोरं पाण्डवानां जयैषिणाम्	004c  
अनुसारभयाद्भीताः प्राङ्मुखाः प्राद्रवन्पुनः	005a  
ते मुहूर्तं ततो गत्वा श्रान्तवाहाः पिपासिताः	005c  
नामृष्यन्त महेष्वासाः क्रोधामर्षवशं गताः	006a  
राज्ञो वधेन सन्तप्ता मुहूर्तं समवस्थिताः	006c  
धृतराष्ट्र उवाच	007  
अश्रद्धेयमिदं कर्म कृतं भीमेन सञ्जय	007a  
यत्स नागायुतप्राणः पुत्रो मम निपातितः	007c  
अवध्यः सर्वभूतानां वज्रसंहननो युवा	008a  
पाण्डवैः समरे पुत्रो निहतो मम सञ्जय	008c  
न दिष्टमभ्यतिक्रान्तुं शक्यं गावल्गणे नरैः	009a  
यत्समेत्य रणे पार्थैः पुत्रो मम निपातितः	009c  
अद्रिसारमयं नूनं हृदयं मम सञ्जय	010a  
हतं पुत्रशतं श्रुत्वा यन्न दीर्णं सहस्रधा	010c  
कथं हि वृद्धमिथुनं हतपुत्रं भविष्यति	011a  
न ह्यहं पाण्डवेयस्य विषये वस्तुमुत्सहे	011c  
कथं राज्ञः पिता भूत्वा स्वयं राजा च सञ्जय	012a  
प्रेष्यभूतः प्रवर्तेयं पाण्डवेयस्य शासनात्	012c  
आज्ञाप्य पृथिवीं सर्वां स्थित्वा मूर्ध्नि च सञ्जय	013a  
कथमद्य भविष्यामि प्रेष्यभूतो दुरन्तकृत्	013c  
कथं भीमस्य वाक्यानि श्रोतुं शक्ष्यामि सञ्जय	014a  
येन पुत्रशतं पूर्णमेकेन निहतं मम	014c  
कृतं सत्यं वचस्तस्य विदुरस्य महात्मनः	015a  
अकुर्वता वचस्तेन मम पुत्रेण सञ्जय	015c  
अधर्मेण हते तात पुत्रे दुर्योधने मम	016a  
कृतवर्मा कृपो द्रौणिः किमकुर्वत सञ्जय	016c  
सञ्जय उवाच	017  
गत्वा तु तावका राजन्नातिदूरमवस्थिताः	017a  
अपश्यन्त वनं घोरं नानाद्रुमलताकुलम्	017c  
ते मुहूर्तं तु विश्रम्य लब्धतोयैर्हयोत्तमैः	018a  
सूर्यास्तमयवेलायामासेदुः सुमहद्वनम्	018c  
नानामृगगणैर्जुष्टं नानापक्षिसमाकुलम्	019a  
नानाद्रुमलताच्छन्नं नानाव्यालनिषेवितम्	019c  
नानातोयसमाकीर्णं तडागैरुपशोभितम्	020a  
पद्मिनीशतसञ्छन्नं नीलोत्पलसमायुतम्	020c  
प्रविश्य तद्वनं घोरं वीक्षमाणाः समन्ततः	021a  
शाखासहस्रसञ्छन्नं न्यग्रोधं ददृशुस्ततः	021c  
उपेत्य तु तदा राजन्न्यग्रोधं ते महारथाः	022a  
ददृशुर्द्विपदां श्रेष्ठाः श्रेष्ठं तं वै वनस्पतिम्	022c  
तेऽवतीर्य रथेभ्यस्तु विप्रमुच्य च वाजिनः	023a  
उपस्पृश्य यथान्यायं सन्ध्यामन्वासत प्रभो	023c  
ततोऽस्तं पर्वतश्रेष्ठमनुप्राप्ते दिवाकरे	024a  
सर्वस्य जगतो धात्री शर्वरी समपद्यत	024c  
ग्रहनक्षत्रताराभिः प्रकीर्णाभिरलङ्कृतम्	025a  
नभोंऽशुकमिवाभाति प्रेक्षणीयं समन्ततः	025c  
ईषच्चापि प्रवल्गन्ति ये सत्त्वा रात्रिचारिणः	026a  
दिवाचराश्च ये सत्त्वास्ते निद्रावशमागताः	026c  
रात्रिञ्चराणां सत्त्वानां निनादोऽभूत्सुदारुणः	027a  
क्रव्यादाश्च प्रमुदिता घोरा प्राप्ता च शर्वरी	027c  
तस्मिन्रात्रिमुखे घोरे दुःखशोकसमन्विताः	028a  
कृतवर्मा कृपो द्रौणिरुपोपविविशुः समम्	028c  
तत्रोपविष्टाः शोचन्तो न्यग्रोधस्य समन्ततः	029a  
तमेवार्थमतिक्रान्तं कुरुपाण्डवयोः क्षयम्	029c  
निद्रया च परीताङ्गा निषेदुर्धरणीतले	030a  
श्रमेण सुदृढं युक्ता विक्षता विविधैः शरैः	030c  
ततो निद्रावशं प्राप्तौ कृपभोजौ महारथौ	031a  
सुखोचितावदुःखार्हौ निषण्णौ धरणीतले	031c  
तौ तु सुप्तौ महाराज श्रमशोकसमन्वितौ	031e  
क्रोधामर्षवशं प्राप्तो द्रोणपुत्रस्तु भारत	032a  
नैव स्म स जगामाथ निद्रां सर्प इव श्वसन्	032c  
न लेभे स तु निद्रां वै दह्यमानोऽतिमन्युना	033a  
वीक्षां चक्रे महाबाहुस्तद्वनं घोरदर्शनम्	033c  
वीक्षमाणो वनोद्देशं नानासत्त्वैर्निषेवितम्	034a  
अपश्यत महाबाहुर्न्यग्रोधं वायसायुतम्	034c  
तत्र काकसहस्राणि तां निशां पर्यणामयन्	035a  
सुखं स्वपन्तः कौरव्य पृथक्पृथगपाश्रयाः	035c  
सुप्तेषु तेषु काकेषु विस्रब्धेषु समन्ततः	036a  
सोऽपश्यत्सहसायान्तमुलूकं घोरदर्शनम्	036c  
महास्वनं महाकायं हर्यक्षं बभ्रुपिङ्गलम्	037a  
सुदीर्घघोणानखरं सुपर्णमिव वेगिनम्	037c  
सोऽथ शब्दं मृदुं कृत्वा लीयमान इवाण्डजः	038a  
न्यग्रोधस्य ततः शाखां प्रार्थयामास भारत	038c  
सन्निपत्य तु शाखायां न्यग्रोधस्य विहङ्गमः	039a  
सुप्ताञ्जघान सुबहून्वायसान्वायसान्तकः	039c  
केषाञ्चिदच्छिनत्पक्षाञ्शिरांसि च चकर्त ह	040a  
चरणांश्चैव केषाञ्चिद्बभञ्ज चरणायुधः	040c  
क्षणेनाहन्स बलवान्येऽस्य दृष्टिपथे स्थिताः	041a  
तेषां शरीरावयवैः शरीरैश्च विशां पते	041c  
न्यग्रोधमण्डलं सर्वं सञ्छन्नं सर्वतोऽभवत्	041e  
तांस्तु हत्वा ततः काकान्कौशिको मुदितोऽभवत्	042a  
प्रतिकृत्य यथाकामं शत्रूणां शत्रुसूदनः	042c  
तद्दृष्ट्वा सोपधं कर्म कौशिकेन कृतं निशि	043a  
तद्भावकृतसङ्कल्पो द्रौणिरेको व्यचिन्तयत्	043c  
उपदेशः कृतोऽनेन पक्षिणा मम संयुगे	044a  
शत्रूणां क्षपणे युक्तः प्राप्तकालश्च मे मतः	044c  
नाद्य शक्या मया हन्तुं पाण्डवा जितकाशिनः	045a  
बलवन्तः कृतोत्साहा लब्धलक्षाः प्रहारिणः	045c  
राज्ञः सकाशे तेषां च प्रतिज्ञातो वधो मया	045e  
पतङ्गाग्निसमां वृत्तिमास्थायात्मविनाशिनीम्	046a  
न्यायतो युध्यमानस्य प्राणत्यागो न संशयः	046c  
छद्मना तु भवेत्सिद्धिः शत्रूणां च क्षयो महान्	046e  
तत्र संशयितादर्थाद्योऽर्थो निःसंशयो भवेत्	047a  
तं जना बहु मन्यन्ते येऽर्थशास्त्रविशारदाः	047c  
यच्चाप्यत्र भवेद्वाच्यं गर्हितं लोकनिन्दितम्	048a  
कर्तव्यं तन्मनुष्येण क्षत्रधर्मेण वर्तता	048c  
निन्दितानि च सर्वाणि कुत्सितानि पदे पदे	049a  
सोपधानि कृतान्येव पाण्डवैरकृतात्मभिः	049c  
अस्मिन्नर्थे पुरा गीतौ श्रूयेते धर्मचिन्तकैः	050a  
श्लोकौ न्यायमवेक्षद्भिस्तत्त्वार्थं तत्त्वदर्शिभिः	050c  
परिश्रान्ते विदीर्णे च भुञ्जाने चापि शत्रुभिः	051a  
प्रस्थाने च प्रवेशे च प्रहर्तव्यं रिपोर्बलम्	051c  
निद्रार्तमर्धरात्रे च तथा नष्टप्रणायकम्	052a  
भिन्नयोधं बलं यच्च द्विधा युक्तं च यद्भवेत्	052c  
इत्येवं निश्चयं चक्रे सुप्तानां युधि मारणे	053a  
पाण्डूनां सह पाञ्चालैर्द्रोणपुत्रः प्रतापवान्	053c  
स क्रूरां मतिमास्थाय विनिश्चित्य मुहुर्मुहुः	054a  
सुप्तौ प्राबोधयत्तौ तु मातुलं भोजमेव च	054c  
नोत्तरं प्रतिपेदे च तत्र युक्तं ह्रिया वृतः	055a  
स मुहूर्तमिव ध्यात्वा बाष्पविह्वलमब्रवीत्	055c  
हतो दुर्योधनो राजा एकवीरो महाबलः	056a  
यस्यार्थे वैरमस्माभिरासक्तं पाण्डवैः सह	056c  
एकाकी बहुभिः क्षुद्रैराहवे शुद्धविक्रमः	057a  
पातितो भीमसेनेन एकादशचमूपतिः	057c  
वृकोदरेण क्षुद्रेण सुनृशंसमिदं कृतम्	058a  
मूर्धाभिषिक्तस्य शिरः पादेन परिमृद्नता	058c  
विनर्दन्ति स्म पाञ्चालाः क्ष्वेडन्ति च हसन्ति च	059a  
धमन्ति शङ्खाञ्शतशो हृष्टा घ्नन्ति च दुन्दुभीन्	059c  
वादित्रघोषस्तुमुलो विमिश्रः शङ्खनिस्वनैः	060a  
अनिलेनेरितो घोरो दिशः पूरयतीव हि	060c  
अश्वानां हेषमाणानां गजानां चैव बृंहताम्	061a  
सिंहनादश्च शूराणां श्रूयते सुमहानयम्	061c  
दिशं प्राचीं समाश्रित्य हृष्टानां गर्जतां भृशम्	062a  
रथनेमिस्वनाश्चैव श्रूयन्ते लोमहर्षणाः	062c  
पाण्डवैर्धार्तराष्ट्राणां यदिदं कदनं कृतम्	063a  
वयमेव त्रयः शिष्टास्तस्मिन्महति वैशसे	063c  
केचिन्नागशतप्राणाः केचित्सर्वास्त्रकोविदाः	064a  
निहताः पाण्डवेयैः स्म मन्ये कालस्य पर्ययम्	064c  
एवमेतेन भाव्यं हि नूनं कार्येण तत्त्वतः	065a  
यथा ह्यस्येदृशी निष्ठा कृते कार्येऽपि दुष्करे	065c  
भवतोस्तु यदि प्रज्ञा न मोहादपचीयते	066a  
व्यापन्नेऽस्मिन्महत्यर्थे यन्नः श्रेयस्तदुच्यताम्	066c  
