सञ्जय उवाच	001  
स एवं चिन्तयित्वा तु द्रोणपुत्रो विशां पते	001a  
अवतीर्य रथोपस्थाद्दध्यौ सम्प्रयतः स्थितः	001c  
द्रौणिरुवाच	002  
उग्रं स्थाणुं शिवं रुद्रं शर्वमीशानमीश्वरम्	002a  
गिरिशं वरदं देवं भवं भावनमव्ययम्	002c  
शितिकण्ठमजं शक्रं क्रथं क्रतुहरं हरम्	003a  
विश्वरूपं विरूपाक्षं बहुरूपमुमापतिम्	003c  
श्मशानवासिनं दृप्तं महागणपतिं प्रभुम्	004a  
खट्वाङ्गधारिणं मुण्डं जटिलं ब्रह्मचारिणम्	004c  
मनसाप्यसुचिन्त्येन दुष्करेणाल्पचेतसा	005a  
सोऽहमात्मोपहारेण यक्ष्ये त्रिपुरघातिनम्	005c  
स्तुतं स्तुत्यं स्तूयमानममोघं चर्मवाससम्	006a  
विलोहितं नीलकण्ठमपृक्तं दुर्निवारणम्	006c  
शुक्रं विश्वसृजं ब्रह्म ब्रह्मचारिणमेव च	007a  
व्रतवन्तं तपोनित्यमनन्तं तपतां गतिम्	007c  
बहुरूपं गणाध्यक्षं त्र्यक्षं पारिषदप्रियम्	008a  
गणाध्यक्षेक्षितमुखं गौरीहृदयवल्लभम्	008c  
कुमारपितरं पिङ्गं गोवृषोत्तमवाहनम्	009a  
तनुवाससमत्युग्रमुमाभूषणतत्परम्	009c  
परं परेभ्यः परमं परं यस्मान्न विद्यते	010a  
इष्वस्त्रोत्तमभर्तारं दिगन्तं चैव दक्षिणम्	010c  
हिरण्यकवचं देवं चन्द्रमौलिविभूषितम्	011a  
प्रपद्ये शरणं देवं परमेण समाधिना	011c  
इमां चाप्यापदं घोरां तराम्यद्य सुदुस्तराम्	012a  
सर्वभूतोपहारेण यक्ष्येऽहं शुचिना शुचिम्	012c  
इति तस्य व्यवसितं ज्ञात्वा त्यागात्मकं मनः	013a  
दीप्तास्यनयनाश्चात्र नैकपादशिरोभुजाः	015a  
द्विपशैलप्रतीकाशाः प्रादुरासन्महाननाः	015c  
श्ववराहोष्ट्ररूपाश्च हयगोमायुगोमुखाः	016a  
ऋक्षमार्जारवदना व्याघ्रद्वीपिमुखास्तथा	016c  
काकवक्त्राः प्लवमुखाः शुकवक्त्रास्तथैव च	017a  
महाजगरवक्त्राश्च हंसवक्त्राः सितप्रभाः	017c  
दार्वाघाटमुखाश्चैव चाषवक्त्राश्च भारत	018a  
कूर्मनक्रमुखाश्चैव शिशुमारमुखास्तथा	018c  
महामकरवक्त्राश्च तिमिवक्त्रास्तथैव च	019a  
हरिवक्त्राः क्रौञ्चमुखाः कपोतेभमुखास्तथा	019c  
पारावतमुखाश्चैव मद्गुवक्त्रास्तथैव च	020a  
पाणिकर्णाः सहस्राक्षास्तथैव च शतोदराः	020c  
निर्मांसाः कोकवक्त्राश्च श्येनवक्त्राश्च भारत	021a  
तथैवाशिरसो राजन्नृक्षवक्त्राश्च भीषणाः	021c  
प्रदीप्तनेत्रजिह्वाश्च ज्वालावक्त्रास्तथैव च	022a  
मेषवक्त्रास्तथैवान्ये तथा छागमुखा नृप	022c  
शङ्खाभाः शङ्खवक्त्राश्च शङ्खकर्णास्तथैव च	023a  
शङ्खमालापरिकराः शङ्खध्वनिसमस्वनाः	023c  
जटाधराः पञ्चशिखास्तथा मुण्डाः कृशोदराः	024a  
चतुर्दंष्ट्राश्चतुर्जिह्वाः शङ्कुकर्णाः किरीटिनः	024c  
मौलीधराश्च राजेन्द्र तथाकुञ्चितमूर्धजाः	025a  
उष्णीषिणो मुकुटिनश्चारुवक्त्राः स्वलङ्कृताः	025c  
पद्मोत्पलापीडधरास्तथा कुमुदधारिणः	026a  
माहात्म्येन च संयुक्ताः शतशोऽथ सहस्रशः	026c  
शतघ्नीचक्रहस्ताश्च तथा मुसलपाणयः	027a  
भुशुण्डीपाशहस्ताश्च गदाहस्ताश्च भारत	027c  
पृष्ठेषु बद्धेषुधयश्चित्रबाणा रणोत्कटाः	028a  
सध्वजाः सपताकाश्च सघण्टाः सपरश्वधाः	028c  
महापाशोद्यतकरास्तथा लगुडपाणयः	029a  
स्थूणाहस्ताः खड्गहस्ताः सर्पोच्छ्रितकिरीटिनः	029c  
महासर्पाङ्गदधराश्चित्राभरणधारिणः	029e  
रजोध्वस्ताः पङ्कदिग्धाः सर्वे शुक्लाम्बरस्रजः	030a  
नीलाङ्गाः कमलाङ्गाश्च मुण्डवक्त्रास्तथैव च	030c  
भेरीशङ्खमृदङ्गांस्ते झर्झरानकगोमुखान्	031a  
अवादयन्पारिषदाः प्रहृष्टाः कनकप्रभाः	031c  
गायमानास्तथैवान्ये नृत्यमानास्तथापरे	032a  
लङ्घयन्तः प्लवन्तश्च वल्गन्तश्च महाबलाः	032c  
धावन्तो जवनाश्चण्डाः पवनोद्धूतमूर्धजाः	033a  
मत्ता इव महानागा विनदन्तो मुहुर्मुहुः	033c  
सुभीमा घोररूपाश्च शूलपट्टिशपाणयः	034a  
नानाविरागवसनाश्चित्रमाल्यानुलेपनाः	034c  
रत्नचित्राङ्गदधराः समुद्यतकरास्तथा	035a  
हन्तारो द्विषतां शूराः प्रसह्यासह्यविक्रमाः	035c  
पातारोऽसृग्वसाद्यानां मांसान्त्रकृतभोजनाः	036a  
चूडालाः कर्णिकालाश्च प्रकृशाः पिठरोदराः	036c  
अतिह्रस्वातिदीर्घाश्च प्रबलाश्चातिभैरवाः	037a  
विकटाः काललम्बोष्ठा बृहच्छेफास्थिपिण्डिकाः	037c  
महार्हनानामुकुटा मुण्डाश्च जटिलाः परे	038a  
सार्केन्दुग्रहनक्षत्रां द्यां कुर्युर्ये महीतले	038c  
उत्सहेरंश्च ये हन्तुं भूतग्रामं चतुर्विधम्	039a  
ये च वीतभया नित्यं हरस्य भ्रुकुटीभटाः	039c  
कामकारकराः सिद्धास्त्रैलोक्यस्येश्वरेश्वराः	040a  
नित्यानन्दप्रमुदिता वागीशा वीतमत्सराः	040c  
प्राप्याष्टगुणमैश्वर्यं ये न यान्ति च विस्मयम्	041a  
येषां विस्मयते नित्यं भगवान्कर्मभिर्हरः	041c  
मनोवाक्कर्मभिर्भक्तैर्नित्यमाराधितश्च यैः	042a  
मनोवाक्कर्मभिर्भक्तान्पाति पुत्रानिवौरसान्	042c  
पिबन्तोऽसृग्वसास्त्वन्ये क्रुद्धा ब्रह्मद्विषां सदा	043a  
चतुर्विंशात्मकं सोमं ये पिबन्ति च नित्यदा	043c  
श्रुतेन ब्रह्मचर्येण तपसा च दमेन च	044a  
ये समाराध्य शूलाङ्कं भवसायुज्यमागताः	044c  
यैरात्मभूतैर्भगवान्पार्वत्या च महेश्वरः	045a  
सह भूतगणान्भुङ्क्ते भूतभव्यभवत्प्रभुः	045c  
नानाविचित्रहसितक्ष्वेडितोत्क्रुष्टगर्जितैः	046a  
सन्नादयन्तस्ते विश्वमश्वत्थामानमभ्ययुः	046c  
संस्तुवन्तो महादेवं भाः कुर्वाणाः सुवर्चसः	047a  
विवर्धयिषवो द्रौणेर्महिमानं महात्मनः	047c  
जिज्ञासमानास्तत्तेजः सौप्तिकं च दिदृक्षवः	048a  
भीमोग्रपरिघालातशूलपट्टिशपाणयः	048c  
घोररूपाः समाजग्मुर्भूतसङ्घाः समन्ततः	048e  
जनयेयुर्भयं ये स्म त्रैलोक्यस्यापि दर्शनात्	049a  
तान्प्रेक्षमाणोऽपि व्यथां न चकार महाबलः	049c  
अथ द्रौणिर्धनुष्पाणिर्बद्धगोधाङ्गुलित्रवान्	050a  
स्वयमेवात्मनात्मानमुपहारमुपाहरत्	050c  
धनूंषि समिधस्तत्र पवित्राणि शिताः शराः	051a  
हविरात्मवतश्चात्मा तस्मिन्भारत कर्मणि	051c  
ततः सौम्येन मन्त्रेण द्रोणपुत्रः प्रतापवान्	052a  
उपहारं महामन्युरथात्मानमुपाहरत्	052c  
तं रुद्रं रौद्रकर्माणं रौद्रैः कर्मभिरच्युतम्	053a  
अभिष्टुत्य महात्मानमित्युवाच कृताञ्जलिः	053c  
इममात्मानमद्याहं जातमाङ्गिरसे कुले	054a  
अग्नौ जुहोमि भगवन्प्रतिगृह्णीष्व मां बलिम्	054c  
भवद्भक्त्या महादेव परमेण समाधिना	055a  
अस्यामापदि विश्वात्मन्नुपाकुर्मि तवाग्रतः	055c  
त्वयि सर्वाणि भूतानि सर्वभूतेषु चासि वै	056a  
गुणानां हि प्रधानानामेकत्वं त्वयि तिष्ठति	056c  
सर्वभूताशय विभो हविर्भूतमुपस्थितम्	057a  
प्रतिगृहाण मां देव यद्यशक्याः परे मया	057c  
इत्युक्त्वा द्रौणिरास्थाय तां वेदीं दीप्तपावकाम्	058a  
सन्त्यक्तात्मा समारुह्य कृष्णवर्त्मन्युपाविशत्	058c  
तमूर्ध्वबाहुं निश्चेष्टं दृष्ट्वा हविरुपस्थितम्	059a  
अब्रवीद्भगवान्साक्षान्महादेवो हसन्निव	059c  
सत्यशौचार्जवत्यागैस्तपसा नियमेन च	060a  
क्षान्त्या भक्त्या च धृत्या च बुद्ध्या च वचसा तथा	060c  
यथावदहमाराद्धः कृष्णेनाक्लिष्टकर्मणा	061a  
तस्मादिष्टतमः कृष्णादन्यो मम न विद्यते	061c  
कुर्वता तस्य सम्मानं त्वां च जिज्ञासता मया	062a  
पाञ्चालाः सहसा गुप्ता मायाश्च बहुशः कृताः	062c  
कृतस्तस्यैष सम्मानः पाञ्चालान्रक्षता मया	063a  
अभिभूतास्तु कालेन नैषामद्यास्ति जीवितम्	063c  
एवमुक्त्वा महेष्वासं भगवानात्मनस्तनुम्	064a  
आविवेश ददौ चास्मै विमलं खड्गमुत्तमम्	064c  
अथाविष्टो भगवता भूयो जज्वाल तेजसा	065a  
वर्ष्मवांश्चाभवद्युद्धे देवसृष्टेन तेजसा	065c  
तमदृश्यानि भूतानि रक्षांसि च समाद्रवन्	066a  
अभितः शत्रुशिबिरं यान्तं साक्षादिवेश्वरम्	066c  
