सञ्जय उवाच	001  
कृपस्य वचनं श्रुत्वा धर्मार्थसहितं शुभम्	001a  
अश्वत्थामा महाराज दुःखशोकसमन्वितः	001c  
दह्यमानस्तु शोकेन प्रदीप्तेनाग्निना यथा	002a  
क्रूरं मनस्ततः कृत्वा तावुभौ प्रत्यभाषत	002c  
पुरुषे पुरुषे बुद्धिः सा सा भवति शोभना	003a  
तुष्यन्ति च पृथक्सर्वे प्रज्ञया ते स्वया स्वया	003c  
सर्वो हि मन्यते लोक आत्मानं बुद्धिमत्तरम्	004a  
सर्वस्यात्मा बहुमतः सर्वात्मानं प्रशंसति	004c  
सर्वस्य हि स्वका प्रज्ञा साधुवादे प्रतिष्ठिता	005a  
परबुद्धिं च निन्दन्ति स्वां प्रशंसन्ति चासकृत्	005c  
कारणान्तरयोगेन योगे येषां समा मतिः	006a  
तेऽन्योन्येन च तुष्यन्ति बहु मन्यन्ति चासकृत्	006c  
तस्यैव तु मनुष्यस्य सा सा बुद्धिस्तदा तदा	007a  
कालयोगविपर्यासं प्राप्यान्योन्यं विपद्यते	007c  
अचिन्त्यत्वाद्धि चित्तानां मनुष्याणां विशेषतः	008a  
चित्तवैकल्यमासाद्य सा सा बुद्धिः प्रजायते	008c  
यथा हि वैद्यः कुशलो ज्ञात्वा व्याधिं यथाविधि	009a  
भेषजं कुरुते योगात्प्रशमार्थमिहाभिभो	009c  
एवं कार्यस्य योगार्थं बुद्धिं कुर्वन्ति मानवाः	010a  
प्रज्ञया हि स्वया युक्तास्तां च निन्दन्ति मानवाः	010c  
अन्यया यौवने मर्त्यो बुद्ध्या भवति मोहितः	011a  
मध्येऽन्यया जरायां तु सोऽन्यां रोचयते मतिम्	011c  
व्यसनं वा पुनर्घोरं समृद्धिं वापि तादृशीम्	012a  
अवाप्य पुरुषो भोज कुरुते बुद्धिवैकृतम्	012c  
एकस्मिन्नेव पुरुषे सा सा बुद्धिस्तदा तदा	013a  
भवत्यनित्यप्रज्ञत्वात्सा तस्यैव न रोचते	013c  
निश्चित्य तु यथाप्रज्ञं यां मतिं साधु पश्यति	014a  
तस्यां प्रकुरुते भावं सा तस्योद्योगकारिका	014c  
सर्वो हि पुरुषो भोज साध्वेतदिति निश्चितः	015a  
कर्तुमारभते प्रीतो मरणादिषु कर्मसु	015c  
सर्वे हि युक्तिं विज्ञाय प्रज्ञां चापि स्वकां नराः	016a  
चेष्टन्ते विविधाश्चेष्टा हितमित्येव जानते	016c  
उपजाता व्यसनजा येयमद्य मतिर्मम	017a  
युवयोस्तां प्रवक्ष्यामि मम शोकविनाशिनीम्	017c  
प्रजापतिः प्रजाः सृष्ट्वा कर्म तासु विधाय च	018a  
वर्णे वर्णे समाधत्त एकैकं गुणवत्तरम्	018c  
ब्राह्मणे दममव्यग्रं क्षत्रिये तेज उत्तमम्	019a  
दाक्ष्यं वैश्ये च शूद्रे च सर्ववर्णानुकूलताम्	019c  
अदान्तो ब्राह्मणोऽसाधुर्निस्तेजाः क्षत्रियोऽधमः	020a  
अदक्षो निन्द्यते वैश्यः शूद्रश्च प्रतिकूलवान्	020c  
सोऽस्मि जातः कुले श्रेष्ठे ब्राह्मणानां सुपूजिते	021a  
मन्दभाग्यतयास्म्येतं क्षत्रधर्ममनुष्ठितः	021c  
क्षत्रधर्मं विदित्वाहं यदि ब्राह्मण्यसंश्रितम्	022a  
प्रकुर्यां सुमहत्कर्म न मे तत्साधु सम्मतम्	022c  
धारयित्वा धनुर्दिव्यं दिव्यान्यस्त्राणि चाहवे	023a  
पितरं निहतं दृष्ट्वा किं नु वक्ष्यामि संसदि	023c  
सोऽहमद्य यथाकामं क्षत्रधर्ममुपास्य तम्	024a  
गन्तास्मि पदवीं राज्ञः पितुश्चापि महाद्युतेः	024c  
अद्य स्वप्स्यन्ति पाञ्चाला विश्वस्ता जितकाशिनः	025a  
विमुक्तयुग्यकवचा हर्षेण च समन्विताः	025c  
वयं जिता मताश्चैषां श्रान्ता व्यायमनेन च	025e  
तेषां निशि प्रसुप्तानां स्वस्थानां शिबिरे स्वके	026a  
अवस्कन्दं करिष्यामि शिबिरस्याद्य दुष्करम्	026c  
तानवस्कन्द्य शिबिरे प्रेतभूतान्विचेतसः	027a  
सूदयिष्यामि विक्रम्य मघवानिव दानवान्	027c  
अद्य तान्सहितान्सर्वान्धृष्टद्युम्नपुरोगमान्	028a  
सूदयिष्यामि विक्रम्य कक्षं दीप्त इवानलः	028c  
निहत्य चैव पाञ्चालाञ्शान्तिं लब्धास्मि सत्तम	028e  
पाञ्चालेषु चरिष्यामि सूदयन्नद्य संयुगे	029a  
पिनाकपाणिः सङ्क्रुद्धः स्वयं रुद्रः पशुष्विव	029c  
अद्याहं सर्वपाञ्चालान्निहत्य च निकृत्य च	030a  
अर्दयिष्यामि सङ्क्रुद्धो रणे पाण्डुसुतांस्तथा	030c  
अद्याहं सर्वपाञ्चालैः कृत्वा भूमिं शरीरिणीम्	031a  
प्रहृत्यैकैकशस्तेभ्यो भविष्याम्यनृणः पितुः	031c  
दुर्योधनस्य कर्णस्य भीष्मसैन्धवयोरपि	032a  
गमयिष्यामि पाञ्चालान्पदवीमद्य दुर्गमाम्	032c  
अद्य पाञ्चालराजस्य धृष्टद्युम्नस्य वै निशि	033a  
विरात्रे प्रमथिष्यामि पशोरिव शिरो बलात्	033c  
अद्य पाञ्चालपाण्डूनां शयितानात्मजान्निशि	034a  
खड्गेन निशितेनाजौ प्रमथिष्यामि गौतम	034c  
अद्य पाञ्चालसेनां तां निहत्य निशि सौप्तिके	035a  
कृतकृत्यः सुखी चैव भविष्यामि महामते	035c  
