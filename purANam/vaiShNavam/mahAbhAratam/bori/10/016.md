वैशम्पायन उवाच	001  
तदाज्ञाय हृषीकेशो विसृष्टं पापकर्मणा	001a  
हृष्यमाण इदं वाक्यं द्रौणिं प्रत्यब्रवीत्तदा	001c  
विराटस्य सुतां पूर्वं स्नुषां गाण्डीवधन्वनः	002a  
उपप्लव्यगतां दृष्ट्वा व्रतवान्ब्राह्मणोऽब्रवीत्	002c  
परिक्षीणेषु कुरुषु पुत्रस्तव जनिष्यति	003a  
एतदस्य परिक्षित्त्वं गर्भस्थस्य भविष्यति	003c  
तस्य तद्वचनं साधोः सत्यमेव भविष्यति	004a  
परिक्षिद्भविता ह्येषां पुनर्वंशकरः सुतः	004c  
एवं ब्रुवाणं गोविन्दं सात्वतप्रवरं तदा	005a  
द्रौणिः परमसंरब्धः प्रत्युवाचेदमुत्तरम्	005c  
नैतदेवं यथात्थ त्वं पक्षपातेन केशव	006a  
वचनं पुण्डरीकाक्ष न च मद्वाक्यमन्यथा	006c  
पतिष्यत्येतदस्त्रं हि गर्भे तस्या मयोद्यतम्	007a  
विराटदुहितुः कृष्ण यां त्वं रक्षितुमिच्छसि	007c  
वासुदेव उवाच	008  
अमोघः परमास्त्रस्य पातस्तस्य भविष्यति	008a  
स तु गर्भो मृतो जातो दीर्घमायुरवाप्स्यति	008c  
त्वां तु कापुरुषं पापं विदुः सर्वे मनीषिणः	009a  
असकृत्पापकर्माणं बालजीवितघातकम्	009c  
तस्मात्त्वमस्य पापस्य कर्मणः फलमाप्नुहि	010a  
त्रीणि वर्षसहस्राणि चरिष्यसि महीमिमाम्	010c  
अप्राप्नुवन्क्वचित्काञ्चित्संविदं जातु केनचित्	010e  
निर्जनानसहायस्त्वं देशान्प्रविचरिष्यसि	011a  
भवित्री न हि ते क्षुद्र जनमध्येषु संस्थितिः	011c  
पूयशोणितगन्धी च दुर्गकान्तारसंश्रयः	012a  
विचरिष्यसि पापात्मन्सर्वव्याधिसमन्वितः	012c  
वयः प्राप्य परिक्षित्तु वेदव्रतमवाप्य च	013a  
कृपाच्छारद्वताद्वीरः सर्वास्त्राण्युपलप्स्यते	013c  
विदित्वा परमास्त्राणि क्षत्रधर्मव्रते स्थितः	014a  
षष्टिं वर्षाणि धर्मात्मा वसुधां पालयिष्यति	014c  
इतश्चोर्ध्वं महाबाहुः कुरुराजो भविष्यति	015a  
परिक्षिन्नाम नृपतिर्मिषतस्ते सुदुर्मते	015c  
पश्य मे तपसो वीर्यं सत्यस्य च नराधम	015e  
व्यास उवाच	016  
यस्मादनादृत्य कृतं त्वयास्मान्कर्म दारुणम्	016a  
ब्राह्मणस्य सतश्चैव यस्मात्ते वृत्तमीदृशम्	016c  
तस्माद्यद्देवकीपुत्र उक्तवानुत्तमं वचः	017a  
असंशयं ते तद्भावि क्षुद्रकर्मन्व्रजाश्वितः	017c  
अश्वत्थामोवाच	018  
सहैव भवता ब्रह्मन्स्थास्यामि पुरुषेष्वहम्	018a  
सत्यवागस्तु भगवानयं च पुरुषोत्तमः	018c  
वैशम्पायन उवाच	019  
प्रदायाथ मणिं द्रौणिः पाण्डवानां महात्मनाम्	019a  
जगाम विमनास्तेषां सर्वेषां पश्यतां वनम्	019c  
पाण्डवाश्चापि गोविन्दं पुरस्कृत्य हतद्विषः	020a  
कृष्णद्वैपायनं चैव नारदं च महामुनिम्	020c  
द्रोणपुत्रस्य सहजं मणिमादाय सत्वराः	021a  
द्रौपदीमभ्यधावन्त प्रायोपेतां मनस्विनीम्	021c  
ततस्ते पुरुषव्याघ्राः सदश्वैरनिलोपमैः	022a  
अभ्ययुः सहदाशार्हाः शिबिरं पुनरेव ह	022c  
अवतीर्य रथाभ्यां तु त्वरमाणा महारथाः	023a  
ददृशुर्द्रौपदीं कृष्णामार्तामार्ततराः स्वयम्	023c  
तामुपेत्य निरानन्दां दुःखशोकसमन्विताम्	024a  
परिवार्य व्यतिष्ठन्त पाण्डवाः सहकेशवाः	024c  
ततो राज्ञाभ्यनुज्ञातो भीमसेनो महाबलः	025a  
प्रददौ तु मणिं दिव्यं वचनं चेदमब्रवीत्	025c  
अयं भद्रे तव मणिः पुत्रहन्ता जितः स ते	026a  
उत्तिष्ठ शोकमुत्सृज्य क्षत्रधर्ममनुस्मर	026c  
प्रयाणे वासुदेवस्य शमार्थमसितेक्षणे	027a  
यान्युक्तानि त्वया भीरु वाक्यानि मधुघातिनः	027c  
नैव मे पतयः सन्ति न पुत्रा भ्रातरो न च	028a  
नैव त्वमपि गोविन्द शममिच्छति राजनि	028c  
उक्तवत्यसि धीराणि वाक्यानि पुरुषोत्तमम्	029a  
क्षत्रधर्मानुरूपाणि तानि संस्मर्तुमर्हसि	029c  
हतो दुर्योधनः पापो राज्यस्य परिपन्थकः	030a  
दुःशासनस्य रुधिरं पीतं विस्फुरतो मया	030c  
वैरस्य गतमानृण्यं न स्म वाच्या विवक्षताम्	031a  
जित्वा मुक्तो द्रोणपुत्रो ब्राह्मण्याद्गौरवेण च	031c  
यशोऽस्य पातितं देवि शरीरं त्ववशेषितम्	032a  
वियोजितश्च मणिना न्यासितश्चायुधं भुवि	032c  
द्रौपद्युवाच	033  
केवलानृण्यमाप्तास्मि गुरुपुत्रो गुरुर्मम	033a  
शिरस्येतं मणिं राजा प्रतिबध्नातु भारत	033c  
वैशम्पायन उवाच	034  
तं गृहीत्वा ततो राजा शिरस्येवाकरोत्तदा	034a  
गुरोरुच्छिष्टमित्येव द्रौपद्या वचनादपि	034c  
ततो दिव्यं मणिवरं शिरसा धारयन्प्रभुः	035a  
शुशुभे स महाराजः सचन्द्र इव पर्वतः	035c  
उत्तस्थौ पुत्रशोकार्ता ततः कृष्णा मनस्विनी	036a  
कृष्णं चापि महाबाहुं पर्यपृच्छत धर्मराट्	036c  
