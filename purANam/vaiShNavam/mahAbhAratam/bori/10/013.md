वैशम्पायन उवाच	001  
एवमुक्त्वा युधां श्रेष्ठः सर्वयादवनन्दनः	001a  
सर्वायुधवरोपेतमारुरोह महारथम्	001c  
युक्तं परमकाम्बोजैस्तुरगैर्हेममालिभिः	001e  
आदित्योदयवर्णस्य धुरं रथवरस्य तु	002a  
दक्षिणामवहत्सैन्यः सुग्रीवः सव्यतोऽवहत्	002c  
पार्ष्णिवाहौ तु तस्यास्तां मेघपुष्पबलाहकौ	002e  
विश्वकर्मकृता दिव्या नानारत्नविभूषिता	003a  
उच्छ्रितेव रथे माया ध्वजयष्टिरदृश्यत	003c  
वैनतेयः स्थितस्तस्यां प्रभामण्डलरश्मिवान्	004a  
तस्य सत्यवतः केतुर्भुजगारिरदृश्यत	004c  
अन्वारोहद्धृषीकेशः केतुः सर्वधनुष्मताम्	005a  
अर्जुनः सत्यकर्मा च कुरुराजो युधिष्ठिरः	005c  
अशोभेतां महात्मानौ दाशार्हमभितः स्थितौ	006a  
रथस्थं शार्ङ्गधन्वानमश्विनाविव वासवम्	006c  
तावुपारोप्य दाशार्हः स्यन्दनं लोकपूजितम्	007a  
प्रतोदेन जवोपेतान्परमाश्वानचोदयत्	007c  
ते हयाः सहसोत्पेतुर्गृहीत्वा स्यन्दनोत्तमम्	008a  
आस्थितं पाण्डवेयाभ्यां यदूनामृषभेण च	008c  
वहतां शार्ङ्गधन्वानमश्वानां शीघ्रगामिनाम्	009a  
प्रादुरासीन्महाञ्शब्दः पक्षिणां पततामिव	009c  
ते समार्छन्नरव्याघ्राः क्षणेन भरतर्षभ	010a  
भीमसेनं महेष्वासं समनुद्रुत्य वेगिताः	010c  
क्रोधदीप्तं तु कौन्तेयं द्विषदर्थे समुद्यतम्	011a  
नाशक्नुवन्वारयितुं समेत्यापि महारथाः	011c  
स तेषां प्रेक्षतामेव श्रीमतां दृढधन्विनाम्	012a  
ययौ भागीरथीकच्छं हरिभिर्भृशवेगितैः	012c  
यत्र स्म श्रूयते द्रौणिः पुत्रहन्ता महात्मनाम्	012e  
स ददर्श महात्मानमुदकान्ते यशस्विनम्	013a  
कृष्णद्वैपायनं व्यासमासीनमृषिभिः सह	013c  
तं चैव क्रूरकर्माणं घृताक्तं कुशचीरिणम्	014a  
रजसा ध्वस्तकेशान्तं ददर्श द्रौणिमन्तिके	014c  
तमभ्यधावत्कौन्तेयः प्रगृह्य सशरं धनुः	015a  
भीमसेनो महाबाहुस्तिष्ठ तिष्ठेति चाब्रवीत्	015c  
स दृष्ट्वा भीमधन्वानं प्रगृहीतशरासनम्	016a  
भ्रातरौ पृष्ठतश्चास्य जनार्दनरथे स्थितौ	016c  
व्यथितात्माभवद्द्रौणिः प्राप्तं चेदममन्यत	016e  
स तद्दिव्यमदीनात्मा परमास्त्रमचिन्तयत्	017a  
जग्राह च स चैषीकां द्रौणिः सव्येन पाणिना	017c  
स तामापदमासाद्य दिव्यमस्त्रमुदीरयत्	017e  
अमृष्यमाणस्ताञ्शूरान्दिव्यायुधधरान्स्थितान्	018a  
अपाण्डवायेति रुषा व्यसृजद्दारुणं वचः	018c  
इत्युक्त्वा राजशार्दूल द्रोणपुत्रः प्रतापवान्	019a  
सर्वलोकप्रमोहार्थं तदस्त्रं प्रमुमोच ह	019c  
ततस्तस्यामिषीकायां पावकः समजायत	020a  
प्रधक्ष्यन्निव लोकांस्त्रीन्कालान्तकयमोपमः	020c  
