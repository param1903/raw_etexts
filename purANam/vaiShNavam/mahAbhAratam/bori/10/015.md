वैशम्पायन उवाच	001  
दृष्ट्वैव नरशार्दूलस्तावग्निसमतेजसौ	001a  
सञ्जहार शरं दिव्यं त्वरमाणो धनञ्जयः	001c  
उवाच वदतां श्रेष्ठस्तावृषी प्राञ्जलिस्तदा	002a  
प्रयुक्तमस्त्रमस्त्रेण शाम्यतामिति वै मया	002c  
संहृते परमास्त्रेऽस्मिन्सर्वानस्मानशेषतः	003a  
पापकर्मा ध्रुवं द्रौणिः प्रधक्ष्यत्यस्त्रतेजसा	003c  
अत्र यद्धितमस्माकं लोकानां चैव सर्वथा	004a  
भवन्तौ देवसङ्काशौ तथा संहर्तुमर्हतः	004c  
इत्युक्त्वा सञ्जहारास्त्रं पुनरेव धनञ्जयः	005a  
संहारो दुष्करस्तस्य देवैरपि हि संयुगे	005c  
विसृष्टस्य रणे तस्य परमास्त्रस्य सङ्ग्रहे	006a  
न शक्तः पाण्डवादन्यः साक्षादपि शतक्रतुः	006c  
ब्रह्मतेजोभवं तद्धि विसृष्टमकृतात्मना	007a  
न शक्यमावर्तयितुं ब्रह्मचारिव्रतादृते	007c  
अचीर्णब्रह्मचर्यो यः सृष्ट्वावर्तयते पुनः	008a  
तदस्त्रं सानुबन्धस्य मूर्धानं तस्य कृन्तति	008c  
ब्रह्मचारी व्रती चापि दुरवापमवाप्य तत्	009a  
परमव्यसनार्तोऽपि नार्जुनोऽस्त्रं व्यमुञ्चत	009c  
सत्यव्रतधरः शूरो ब्रह्मचारी च पाण्डवः	010a  
गुरुवर्ती च तेनास्त्रं सञ्जहारार्जुनः पुनः	010c  
द्रौणिरप्यथ सम्प्रेक्ष्य तावृषी पुरतः स्थितौ	011a  
न शशाक पुनर्घोरमस्त्रं संहर्तुमाहवे	011c  
अशक्तः प्रतिसंहारे परमास्त्रस्य संयुगे	012a  
द्रौणिर्दीनमना राजन्द्वैपायनमभाषत	012c  
उत्तमव्यसनार्तेन प्राणत्राणमभीप्सुना	013a  
मयैतदस्त्रमुत्सृष्टं भीमसेनभयान्मुने	013c  
अधर्मश्च कृतोऽनेन धार्तराष्ट्रं जिघांसता	014a  
मिथ्याचारेण भगवन्भीमसेनेन संयुगे	014c  
अतः सृष्टमिदं ब्रह्मन्मयास्त्रमकृतात्मना	015a  
तस्य भूयोऽद्य संहारं कर्तुं नाहमिहोत्सहे	015c  
विसृष्टं हि मया दिव्यमेतदस्त्रं दुरासदम्	016a  
अपाण्डवायेति मुने वह्नितेजोऽनुमन्त्र्य वै	016c  
तदिदं पाण्डवेयानामन्तकायाभिसंहितम्	017a  
अद्य पाण्डुसुतान्सर्वाञ्जीविताद्भ्रंशयिष्यति	017c  
कृतं पापमिदं ब्रह्मन्रोषाविष्टेन चेतसा	018a  
वधमाशास्य पार्थानां मयास्त्रं सृजता रणे	018c  
व्यास उवाच	019  
अस्त्रं ब्रह्मशिरस्तात विद्वान्पार्थो धनञ्जयः	019a  
उत्सृष्टवान्न रोषेण न वधाय तवाहवे	019c  
अस्त्रमस्त्रेण तु रणे तव संशमयिष्यता	020a  
विसृष्टमर्जुनेनेदं पुनश्च प्रतिसंहृतम्	020c  
ब्रह्मास्त्रमप्यवाप्यैतदुपदेशात्पितुस्तव	021a  
क्षत्रधर्मान्महाबाहुर्नाकम्पत धनञ्जयः	021c  
एवं धृतिमतः साधोः सर्वास्त्रविदुषः सतः	022a  
सभ्रातृबन्धोः कस्मात्त्वं वधमस्य चिकीर्षसि	022c  
अस्त्रं ब्रह्मशिरो यत्र परमास्त्रेण वध्यते	023a  
समा द्वादश पर्जन्यस्तद्राष्ट्रं नाभिवर्षति	023c  
एतदर्थं महाबाहुः शक्तिमानपि पाण्डवः	024a  
न विहन्त्येतदस्त्रं ते प्रजाहितचिकीर्षया	024c  
पाण्डवास्त्वं च राष्ट्रं च सदा संरक्ष्यमेव नः	025a  
तस्मात्संहर दिव्यं त्वमस्त्रमेतन्महाभुज	025c  
अरोषस्तव चैवास्तु पार्थाः सन्तु निरामयाः	026a  
न ह्यधर्मेण राजर्षिः पाण्डवो जेतुमिच्छति	026c  
मणिं चैतं प्रयच्छैभ्यो यस्ते शिरसि तिष्ठति	027a  
एतदादाय ते प्राणान्प्रतिदास्यन्ति पाण्डवाः	027c  
द्रौणिरुवाच	028  
पाण्डवैर्यानि रत्नानि यच्चान्यत्कौरवैर्धनम्	028a  
अवाप्तानीह तेभ्योऽयं मणिर्मम विशिष्यते	028c  
यमाबध्य भयं नास्ति शस्त्रव्याधिक्षुधाश्रयम्	029a  
देवेभ्यो दानवेभ्यो वा नागेभ्यो वा कथञ्चन	029c  
न च रक्षोगणभयं न तस्करभयं तथा	030a  
एवंवीर्यो मणिरयं न मे त्याज्यः कथञ्चन	030c  
यत्तु मे भगवानाह तन्मे कार्यमनन्तरम्	031a  
अयं मणिरयं चाहमिषीका निपतिष्यति	031c  
गर्भेषु पाण्डवेयानाममोघं चैतदुद्यतम्	031e  
व्यास उवाच	032  
एवं कुरु न चान्या ते बुद्धिः कार्या कदाचन	032a  
गर्भेषु पाण्डवेयानां विसृज्यैतदुपारम	032c  
वैशम्पायन उवाच	033  
ततः परममस्त्रं तदश्वत्थामा भृशातुरः	033a  
द्वैपायनवचः श्रुत्वा गर्भेषु प्रमुमोच ह	033c  
