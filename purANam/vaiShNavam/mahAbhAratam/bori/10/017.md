वैशम्पायन उवाच	001  
हतेषु सर्वसैन्येषु सौप्तिके तै रथैस्त्रिभिः	001a  
शोचन्युधिष्ठिरो राजा दाशार्हमिदमब्रवीत्	001c  
कथं नु कृष्ण पापेन क्षुद्रेणाक्लिष्टकर्मणा	002a  
द्रौणिना निहताः सर्वे मम पुत्रा महारथाः	002c  
तथा कृतास्त्रा विक्रान्ताः सहस्रशतयोधिनः	003a  
द्रुपदस्यात्मजाश्चैव द्रोणपुत्रेण पातिताः	003c  
यस्य द्रोणो महेष्वासो न प्रादादाहवे मुखम्	004a  
तं जघ्ने रथिनां श्रेष्ठं धृष्टद्युम्नं कथं नु सः	004c  
किं नु तेन कृतं कर्म तथायुक्तं नरर्षभ	005a  
यदेकः शिबिरं सर्वमवधीन्नो गुरोः सुतः	005c  
वासुदेव उवाच	006  
नूनं स देवदेवानामीश्वरेश्वरमव्ययम्	006a  
जगाम शरणं द्रौणिरेकस्तेनावधीद्बहून्	006c  
प्रसन्नो हि महादेवो दद्यादमरतामपि	007a  
वीर्यं च गिरिशो दद्याद्येनेन्द्रमपि शातयेत्	007c  
वेदाहं हि महादेवं तत्त्वेन भरतर्षभ	008a  
यानि चास्य पुराणानि कर्माणि विविधान्युत	008c  
आदिरेष हि भूतानां मध्यमन्तश्च भारत	009a  
विचेष्टते जगच्चेदं सर्वमस्यैव कर्मणा	009c  
एवं सिसृक्षुर्भूतानि ददर्श प्रथमं विभुः	010a  
पितामहोऽब्रवीच्चैनं भूतानि सृज माचिरम्	010c  
हरिकेशस्तथेत्युक्त्वा भूतानां दोषदर्शिवान्	011a  
दीर्घकालं तपस्तेपे मग्नोऽम्भसि महातपाः	011c  
सुमहान्तं ततः कालं प्रतीक्ष्यैनं पितामहः	012a  
स्रष्टारं सर्वभूतानां ससर्ज मनसापरम्	012c  
सोऽब्रवीत्पितरं दृष्ट्वा गिरिशं मग्नमम्भसि	013a  
यदि मे नाग्रजस्त्वन्यस्ततः स्रक्ष्याम्यहं प्रजाः	013c  
तमब्रवीत्पिता नास्ति त्वदन्यः पुरुषोऽग्रजः	014a  
स्थाणुरेष जले मग्नो विस्रब्धः कुरु वै कृतिम्	014c  
स भूतान्यसृजत्सप्त दक्षादींस्तु प्रजापतीन्	015a  
यैरिमं व्यकरोत्सर्वं भूतग्रामं चतुर्विधम्	015c  
ताः सृष्टमात्राः क्षुधिताः प्रजाः सर्वाः प्रजापतिम्	016a  
बिभक्षयिषवो राजन्सहसा प्राद्रवंस्तदा	016c  
स भक्ष्यमाणस्त्राणार्थी पितामहमुपाद्रवत्	017a  
आभ्यो मां भगवान्पातु वृत्तिरासां विधीयताम्	017c  
ततस्ताभ्यो ददावन्नमोषधीः स्थावराणि च	018a  
जङ्गमानि च भूतानि दुर्बलानि बलीयसाम्	018c  
विहितान्नाः प्रजास्तास्तु जग्मुस्तुष्टा यथागतम्	019a  
ततो ववृधिरे राजन्प्रीतिमत्यः स्वयोनिषु	019c  
भूतग्रामे विवृद्धे तु तुष्टे लोकगुरावपि	020a  
उदतिष्ठज्जलाज्ज्येष्ठः प्रजाश्चेमा ददर्श सः	020c  
बहुरूपाः प्रजा दृष्ट्वा विवृद्धाः स्वेन तेजसा	021a  
चुक्रोध भगवान्रुद्रो लिङ्गं स्वं चाप्यविध्यत	021c  
तत्प्रविद्धं तदा भूमौ तथैव प्रत्यतिष्ठत	022a  
तमुवाचाव्ययो ब्रह्मा वचोभिः शमयन्निव	022c  
किं कृतं सलिले शर्व चिरकालं स्थितेन ते	023a  
किमर्थं चैतदुत्पाट्य भूमौ लिङ्गं प्रवेरितम्	023c  
सोऽब्रवीज्जातसंरम्भस्तदा लोकगुरुर्गुरुम्	024a  
प्रजाः सृष्टाः परेणेमाः किं करिष्याम्यनेन वै	024c  
तपसाधिगतं चान्नं प्रजार्थं मे पितामह	025a  
ओषध्यः परिवर्तेरन्यथैव सततं प्रजाः	025c  
एवमुक्त्वा तु सङ्क्रुद्धो जगाम विमना भवः	026a  
गिरेर्मुञ्जवतः पादं तपस्तप्तुं महातपाः	026c  
