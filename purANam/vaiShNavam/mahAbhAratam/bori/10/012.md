वैशम्पायन उवाच	001  
तस्मिन्प्रयाते दुर्धर्षे यदूनामृषभस्ततः	001a  
अब्रवीत्पुण्डरीकाक्षः कुन्तीपुत्रं युधिष्ठिरम्	001c  
एष पाण्डव ते भ्राता पुत्रशोकमपारयन्	002a  
जिघांसुर्द्रौणिमाक्रन्दे याति भारत भारतः	002c  
भीमः प्रियस्ते सर्वेभ्यो भ्रातृभ्यो भरतर्षभ	003a  
तं कृच्छ्रगतमद्य त्वं कस्मान्नाभ्यवपद्यसे	003c  
यत्तदाचष्ट पुत्राय द्रोणः परपुरञ्जयः	004a  
अस्त्रं ब्रह्मशिरो नाम दहेद्यत्पृथिवीमपि	004c  
तन्महात्मा महाभागः केतुः सर्वधनुष्मताम्	005a  
प्रत्यपादयदाचार्यः प्रीयमाणो धनञ्जयम्	005c  
तत्पुत्रोऽस्यैवमेवैनमन्वयाचदमर्षणः	006a  
ततः प्रोवाच पुत्राय नातिहृष्टमना इव	006c  
विदितं चापलं ह्यासीदात्मजस्य महात्मनः	007a  
सर्वधर्मविदाचार्यो नान्विषत्सततं सुतम्	007c  
परमापद्गतेनापि न स्म तात त्वया रणे	008a  
इदमस्त्रं प्रयोक्तव्यं मानुषेषु विशेषतः	008c  
इत्युक्तवान्गुरुः पुत्रं द्रोणः पश्चादथोक्तवान्	009a  
न त्वं जातु सतां मार्गे स्थातेति पुरुषर्षभ	009c  
स तदाज्ञाय दुष्टात्मा पितुर्वचनमप्रियम्	010a  
निराशः सर्वकल्याणैः शोचन्पर्यपतन्महीम्	010c  
ततस्तदा कुरुश्रेष्ठ वनस्थे त्वयि भारत	011a  
अवसद्द्वारकामेत्य वृष्णिभिः परमार्चितः	011c  
स कदाचित्समुद्रान्ते वसन्द्रारवतीमनु	012a  
एक एकं समागम्य मामुवाच हसन्निव	012c  
यत्तदुग्रं तपः कृष्ण चरन्सत्यपराक्रमः	013a  
अगस्त्याद्भारताचार्यः प्रत्यपद्यत मे पिता	013c  
अस्त्रं ब्रह्मशिरो नाम देवगन्धर्वपूजितम्	014a  
तदद्य मयि दाशार्ह यथा पितरि मे तथा	014c  
अस्मत्तस्तदुपादाय दिव्यमस्त्रं यदूत्तम	015a  
ममाप्यस्त्रं प्रयच्छ त्वं चक्रं रिपुहरं रणे	015c  
स राजन्प्रीयमाणेन मयाप्युक्तः कृताञ्जलिः	016a  
याचमानः प्रयत्नेन मत्तोऽस्त्रं भरतर्षभ	016c  
देवदानवगन्धर्वमनुष्यपतगोरगाः	017a  
न समा मम वीर्यस्य शतांशेनापि पिण्डिताः	017c  
इदं धनुरियं शक्तिरिदं चक्रमियं गदा	018a  
यद्यदिच्छसि चेदस्त्रं मत्तस्तत्तद्ददानि ते	018c  
यच्छक्नोषि समुद्यन्तुं प्रयोक्तुमपि वा रणे	019a  
तद्गृहाण विनास्त्रेण यन्मे दातुमभीप्ससि	019c  
स सुनाभं सहस्रारं वज्रनाभमयस्मयम्	020a  
वव्रे चक्रं महाबाहो स्पर्धमानो मया सह	020c  
गृहाण चक्रमित्युक्तो मया तु तदनन्तरम्	021a  
जग्राहोपेत्य सहसा चक्रं सव्येन पाणिना	021c  
न चैतदशकत्स्थानात्सञ्चालयितुमच्युत	021e  
अथ तद्दक्षिणेनापि ग्रहीतुमुपचक्रमे	022a  
सर्वयत्नेन तेनापि गृह्णन्नेतदकल्पयत्	022c  
ततः सर्वबलेनापि यच्चैतन्न शशाक सः	023a  
उद्धर्तुं वा चालयितुं द्रौणिः परमदुर्मनाः	023c  
कृत्वा यत्नं परं श्रान्तः स न्यवर्तत भारत	023e  
निवृत्तमथ तं तस्मादभिप्रायाद्विचेतसम्	024a  
अहमामन्त्र्य सुस्निग्धमश्वत्थामानमब्रुवम्	024c  
यः स देवमनुष्येषु प्रमाणं परमं गतः	025a  
गाण्डीवधन्वा श्वेताश्वः कपिप्रवरकेतनः	025c  
यः साक्षाद्देवदेवेशं शितिकण्ठमुमापतिम्	026a  
द्वन्द्वयुद्धे पराजिष्णुस्तोषयामास शङ्करम्	026c  
यस्मात्प्रियतरो नास्ति ममान्यः पुरुषो भुवि	027a  
नादेयं यस्य मे किञ्चिदपि दाराः सुतास्तथा	027c  
तेनापि सुहृदा ब्रह्मन्पार्थेनाक्लिष्टकर्मणा	028a  
नोक्तपूर्वमिदं वाक्यं यत्त्वं मामभिभाषसे	028c  
ब्रह्मचर्यं महद्घोरं चीर्त्वा द्वादशवार्षिकम्	029a  
हिमवत्पार्श्वमभ्येत्य यो मया तपसार्चितः	029c  
समानव्रतचारिण्यां रुक्मिण्यां योऽन्वजायत	030a  
सनत्कुमारस्तेजस्वी प्रद्युम्नो नाम मे सुतः	030c  
तेनाप्येतन्महद्दिव्यं चक्रमप्रतिमं मम	031a  
न प्रार्थितमभून्मूढ यदिदं प्रार्थितं त्वया	031c  
रामेणातिबलेनैतन्नोक्तपूर्वं कदाचन	032a  
न गदेन न साम्बेन यदिदं प्रार्थितं त्वया	032c  
द्वारकावासिभिश्चान्यैर्वृष्ण्यन्धकमहारथैः	033a  
नोक्तपूर्वमिदं जातु यदिदं प्रार्थितं त्वया	033c  
भारताचार्यपुत्रः सन्मानितः सर्वयादवैः	034a  
चक्रेण रथिनां श्रेष्ठ किं नु तात युयुत्ससे	034c  
एवमुक्तो मया द्रौणिर्मामिदं प्रत्युवाच ह	035a  
प्रयुज्य भवते पूजां योत्स्ये कृष्ण त्वयेत्युत	035c  
ततस्ते प्रार्थितं चक्रं देवदानवपूजितम्	036a  
अजेयः स्यामिति विभो सत्यमेतद्ब्रवीमि ते	036c  
त्वत्तोऽहं दुर्लभं काममनवाप्यैव केशव	037a  
प्रतियास्यामि गोविन्द शिवेनाभिवदस्व माम्	037c  
एतत्सुनाभं वृष्णीनामृषभेण त्वया धृतम्	038a  
चक्रमप्रतिचक्रेण भुवि नान्योऽभिपद्यते	038c  
एतावदुक्त्वा द्रौणिर्मां युग्यमश्वान्धनानि च	039a  
आदायोपययौ बालो रत्नानि विविधानि च	039c  
स संरम्भी दुरात्मा च चपलः क्रूर एव च	040a  
वेद चास्त्रं ब्रह्मशिरस्तस्माद्रक्ष्यो वृकोदरः	040c  
