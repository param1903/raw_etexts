वैशम्पायन उवाच	001  
मागधेनार्चितो राजन्पाण्डवः श्वेतवाहनः	001a  
दक्षिणां दिशमास्थाय चारयामास तं हयम्	001c  
ततः स पुनरावृत्य हयः कामचरो बली	002a  
आससाद पुरीं रम्यां चेदीनां शुक्तिसाह्वयाम्	002c  
शरभेणार्चितस्तत्र शिशुपालात्मजेन सः	003a  
युद्धपूर्वेण मानेन पूजया च महाबलः	003c  
तत्रार्चितो ययौ राजंस्तदा स तुरगोत्तमः	004a  
काशीनन्ध्रान्कोसलांश्च किरातानथ तङ्गणान्	004c  
तत्र पूजां यथान्यायं प्रतिगृह्य स पाण्डवः	005a  
पुनरावृत्य कौन्तेयो दशार्णानगमत्तदा	005c  
तत्र चित्राङ्गदो नाम बलवान्वसुधाधिपः	006a  
तेन युद्धमभूत्तस्य विजयस्यातिभैरवम्	006c  
तं चापि वशमानीय किरीटी पुरुषर्षभः	007a  
निषादराज्ञो विषयमेकलव्यस्य जग्मिवान्	007c  
एकलव्यसुतश्चैनं युद्धेन जगृहे तदा	008a  
ततश्चक्रे निषादैः स सङ्ग्रामं रोमहर्षणम्	008c  
ततस्तमपि कौन्तेयः समरेष्वपराजितः	009a  
जिगाय समरे वीरो यज्ञविघ्नार्थमुद्यतम्	009c  
स तं जित्वा महाराज नैषादिं पाकशासनिः	010a  
अर्चितः प्रययौ भूयो दक्षिणं सलिलार्णवम्	010c  
तत्रापि द्रविडैरन्ध्रै रौद्रैर्माहिषकैरपि	011a  
तथा कोल्लगिरेयैश्च युद्धमासीत्किरीटिनः	011c  
तुरगस्य वशेनाथ सुराष्ट्रानभितो ययौ	012a  
गोकर्णमपि चासाद्य प्रभासमपि जग्मिवान्	012c  
ततो द्वारवतीं रम्यां वृष्णिवीराभिरक्षिताम्	013a  
आससाद हयः श्रीमान्कुरुराजस्य यज्ञियः	013c  
तमुन्मथ्य हयश्रेष्ठं यादवानां कुमारकाः	014a  
प्रययुस्तांस्तदा राजन्नुग्रसेनो न्यवारयत्	014c  
ततः पुर्या विनिष्क्रम्य वृष्ण्यन्धकपतिस्तदा	015a  
सहितो वसुदेवेन मातुलेन किरीटिनः	015c  
तौ समेत्य कुरुश्रेष्ठं विधिवत्प्रीतिपूर्वकम्	016a  
परया भरतश्रेष्ठं पूजया समवस्थितौ	016c  
ततस्ताभ्यामनुज्ञातो ययौ येन हयो गतः	016e  
ततः स पश्चिमं देशं समुद्रस्य तदा हयः	017a  
क्रमेण व्यचरत्स्फीतं ततः पञ्चनदं ययौ	017c  
तस्मादपि स कौरव्य गान्धारविषयं हयः	018a  
विचचार यथाकामं कौन्तेयानुगतस्तदा	018c  
तत्र गान्धारराजेन युद्धमासीन्महात्मनः	019a  
घोरं शकुनिपुत्रेण पूर्ववैरानुसारिणा	019c  
