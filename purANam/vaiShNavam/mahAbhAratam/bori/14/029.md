ब्राह्मण उवाच	001  
अत्राप्युदाहरन्तीममितिहासं पुरातनम्	001a  
कार्तवीर्यस्य संवादं समुद्रस्य च भामिनि	001c  
कार्तवीर्यार्जुनो नाम राजा बाहुसहस्रवान्	002a  
येन सागरपर्यन्ता धनुषा निर्जिता मही	002c  
स कदाचित्समुद्रान्ते विचरन्बलदर्पितः	003a  
अवाकिरच्छरशतैः समुद्रमिति नः श्रुतम्	003c  
तं समुद्रो नमस्कृत्य कृताञ्जलिरुवाच ह	004a  
मा मुञ्च वीर नाराचान्ब्रूहि किं करवाणि ते	004c  
मदाश्रयाणि भूतानि त्वद्विसृष्टैर्महेषुभिः	005a  
वध्यन्ते राजशार्दूल तेभ्यो देह्यभयं विभो	005c  
अर्जुन उवाच	006  
मत्समो यदि सङ्ग्रामे शरासनधरः क्वचित्	006a  
विद्यते तं ममाऽऽचक्ष्व यः समासीत मां मृधे	006c  
समुद्र उवाच	007  
महर्षिर्जमदग्निस्ते यदि राजन्परिश्रुतः	007a  
तस्य पुत्रस्तवाऽऽतिथ्यं यथावत्कर्तुमर्हति	007c  
ततः स राजा प्रययौ क्रोधेन महता वृतः	008a  
स तमाश्रममागम्य राममेवान्वपद्यत	008c  
स रामप्रतिकूलानि चकार सह बन्धुभिः	009a  
आयासं जनयामास रामस्य च महात्मनः	009c  
ततस्तेजः प्रजज्वाल रामस्यामिततेजसः	010a  
प्रदहद्रिपुसैन्यानि तदा कमललोचने	010c  
ततः परशुमादाय स तं बाहुसहस्रिणम्	011a  
चिच्छेद सहसा रामो बाहुशाखमिव द्रुमम्	011c  
तं हतं पतितं दृष्ट्वा समेताः सर्वबान्धवाः	012a  
असीनादाय शक्तीश्च भार्गवं पर्यवारयन्	012c  
रामोऽपि धनुरादाय रथमारुह्य सत्वरः	013a  
विसृजञ्शरवर्षाणि व्यधमत्पार्थिवं बलम्	013c  
ततस्तु क्षत्रियाः केचिज्जमदग्निं निहत्य च	014a  
विविशुर्गिरिदुर्गाणि मृगाः सिंहार्दिता इव	014c  
तेषां स्वविहितं कर्म तद्भयान्नानुतिष्ठताम्	015a  
प्रजा वृषलतां प्राप्ता ब्राह्मणानामदर्शनात्	015c  
त एते द्रमिडाः काशाः पुण्ड्राश्च शबरैः सह	016a  
वृषलत्वं परिगता व्युत्थानात्क्षत्रधर्मतः	016c  
ततस्तु हतवीरासु क्षत्रियासु पुनः पुनः	017a  
द्विजैरुत्पादितं क्षत्रं जामदग्न्यो न्यकृन्तत	017c  
एकविंशतिमेधान्ते रामं वागशरीरिणी	018a  
दिव्या प्रोवाच मधुरा सर्वलोकपरिश्रुता	018c  
राम राम निवर्तस्व कं गुणं तात पश्यसि	019a  
क्षत्रबन्धूनिमान्प्राणैर्विप्रयोज्य पुनः पुनः	019c  
तथैव तं महात्मानमृचीकप्रमुखास्तदा	020a  
पितामहा महाभाग निवर्तस्वेत्यथाब्रुवन्	020c  
पितुर्वधममृष्यंस्तु रामः प्रोवाच तानृषीन्	021a  
नार्हन्तीह भवन्तो मां निवारयितुमित्युत	021c  
पितर ऊचुः	022  
नार्हसे क्षत्रबन्धूंस्त्वं निहन्तुं जयतां वर	022a  
न हि युक्तं त्वया हन्तुं ब्राह्मणेन सता नृपान्	022c  
