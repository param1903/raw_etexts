वैशम्पायन उवाच	001  
तथा प्रयान्तं वार्ष्णेयं द्वारकां भरतर्षभाः	001a  
परिष्वज्य न्यवर्तन्त सानुयात्राः परन्तपाः	001c  
पुनः पुनश्च वार्ष्णेयं पर्यष्वजत फल्गुनः	002a  
आ चक्षुर्विषयाच्चैनं ददर्श च पुनः पुनः	002c  
कृच्छ्रेणैव च तां पार्थो गोविन्दे विनिवेशिताम्	003a  
सञ्जहार तदा दृष्टिं कृष्णश्चाप्यपराजितः	003c  
तस्य प्रयाणे यान्यासन्निमित्तानि महात्मनः	004a  
बहून्यद्भुतरूपाणि तानि मे गदतः शृणु	004c  
वायुर्वेगेन महता रथस्य पुरतो ववौ	005a  
कुर्वन्निःशर्करं मार्गं विरजस्कमकण्टकम्	005c  
ववर्ष वासवश्चापि तोयं शुचि सुगन्धि च	006a  
दिव्यानि चैव पुष्पाणि पुरतः शार्ङ्गधन्वनः	006c  
स प्रयातो महाबाहुः समेषु मरुधन्वसु	007a  
ददर्शाथ मुनिश्रेष्ठमुत्तङ्कममितौजसम्	007c  
स तं सम्पूज्य तेजस्वी मुनिं पृथुललोचनः	008a  
पूजितस्तेन च तदा पर्यपृच्छदनामयम्	008c  
स पृष्टः कुशलं तेन सम्पूज्य मधुसूदनम्	009a  
उत्तङ्को ब्राह्मणश्रेष्ठस्ततः पप्रच्छ माधवम्	009c  
कच्चिच्छौरे त्वया गत्वा कुरुपाण्डवसद्म तत्	010a  
कृतं सौभ्रात्रमचलं तन्मे व्याख्यातुमर्हसि	010c  
अभिसन्धाय तान्वीरानुपावृत्तोऽसि केशव	011a  
सम्बन्धिनः सुदयितान्सततं वृष्णिपुङ्गव	011c  
कच्चित्पाण्डुसुताः पञ्च धृतराष्ट्रस्य चात्मजाः	012a  
लोकेषु विहरिष्यन्ति त्वया सह परन्तप	012c  
स्वराष्ट्रेषु च राजानः कच्चित्प्राप्स्यन्ति वै सुखम्	013a  
कौरवेषु प्रशान्तेषु त्वया नाथेन माधव	013c  
या मे सम्भावना तात त्वयि नित्यमवर्तत	014a  
अपि सा सफला कृष्ण कृता ते भरतान्प्रति	014c  
वासुदेव उवाच	015  
कृतो यत्नो मया ब्रह्मन्सौभ्रात्रे कौरवान्प्रति	015a  
न चाशक्यन्त सन्धातुं तेऽधर्मरुचयो मया	015c  
ततस्ते निधनं प्राप्ताः सर्वे ससुतबान्धवाः	016a  
न दिष्टमभ्यतिक्रान्तुं शक्यं बुद्ध्या बलेन वा	016c  
महर्षे विदितं नूनं सर्वमेतत्तवानघ	016e  
तेऽत्यक्रामन्मतिं मह्यं भीष्मस्य विदुरस्य च	017a  
ततो यमक्षयं जग्मुः समासाद्येतरेतरम्	017c  
पञ्च वै पाण्डवाः शिष्टा हतमित्रा हतात्मजाः	018a  
धार्तराष्ट्राश्च निहताः सर्वे ससुतबान्धवाः	018c  
इत्युक्तवचने कृष्णे भृशं क्रोधसमन्वितः	019a  
उत्तङ्कः प्रत्युवाचैनं रोषादुत्फाल्य लोचने	019c  
यस्माच्छक्तेन ते कृष्ण न त्राताः कुरुपाण्डवाः	020a  
सम्बन्धिनः प्रियास्तस्माच्छप्स्येऽहं त्वामसंशयम्	020c  
न च ते प्रसभं यस्मात्ते निगृह्य निवर्तिताः	021a  
तस्मान्मन्युपरीतस्त्वां शप्स्यामि मधुसूदन	021c  
त्वया हि शक्तेन सता मिथ्याचारेण माधव	022a  
उपचीर्णाः कुरुश्रेष्ठा यस्त्वेतान्समुपेक्षथाः	022c  
वासुदेव उवाच	023  
शृणु मे विस्तरेणेदं यद्वक्ष्ये भृगुनन्दन	023a  
गृहाणानुनयं चापि तपस्वी ह्यसि भार्गव	023c  
श्रुत्वा त्वमेतदध्यात्मं मुञ्चेथाः शापमद्य वै	024a  
न च मां तपसाऽल्पेन शक्तोऽभिभवितुं पुमान्	024c  
न च ते तपसो नाशमिच्छामि जपतां वर	025a  
तपस्ते सुमहद्दीप्तं गुरवश्चापि तोषिताः	025c  
कौमारं ब्रह्मचर्यं ते जानामि द्विजसत्तम	026a  
दुःखार्जितस्य तपसस्तस्मान्नेच्छामि ते व्ययम्	026c  
