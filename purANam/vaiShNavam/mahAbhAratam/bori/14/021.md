ब्राह्मण उवाच	001  
अत्राप्युदाहरन्तीममितिहासं पुरातनम्	001a  
निबोध दशहोतॄणां विधानमिह यादृशम्	001c  
सर्वमेवात्र विज्ञेयं चित्तं ज्ञानमवेक्षते	002a  
रेतः शरीरभृत्काये विज्ञाता तु शरीरभृत्	002c  
शरीरभृद्गार्हपत्यस्तस्मादन्यः प्रणीयते	003a  
ततश्चाहवनीयस्तु तस्मिन्सङ्क्षिप्यते हविः	003c  
ततो वाचस्पतिर्जज्ञे समानः पर्यवेक्षते	004a  
रूपं भवति वै व्यक्तं तदनुद्रवते मनः	004c  
ब्राह्मण्युवाच	005  
कस्माद्वागभवत्पूर्वं कस्मात्पश्चान्मनोऽभवत्	005a  
मनसा चिन्तितं वाक्यं यदा समभिपद्यते	005c  
केन विज्ञानयोगेन मतिश्चित्तं समास्थिता	006a  
समुन्नीता नाध्यगच्छत्को वैनां प्रतिषेधति	006c  
ब्राह्मण उवाच	007  
तामपानः पतिर्भूत्वा तस्मात्प्रेष्यत्यपानताम्	007a  
तां मतिं मनसः प्राहुर्मनस्तस्मादवेक्षते	007c  
प्रश्नं तु वाङ्मनसोर्मां यस्मात्त्वमनुपृच्छसि	008a  
तस्मात्ते वर्तयिष्यामि तयोरेव समाह्वयम्	008c  
उभे वाङ्मनसी गत्वा भूतात्मानमपृच्छताम्	009a  
आवयोः श्रेष्ठमाचक्ष्व छिन्धि नौ संशयं विभो	009c  
मन इत्येव भगवांस्तदा प्राह सरस्वतीम्	010a  
अहं वै कामधुक्तुभ्यमिति तं प्राह वागथ	010c  
स्थावरं जङ्गमं चैव विद्ध्युभे मनसी मम	011a  
स्थावरं मत्सकाशे वै जङ्गमं विषये तव	011c  
यस्तु ते विषयं गच्छेन्मन्त्रो वर्णः स्वरोऽपि वा	012a  
तन्मनो जङ्गमं नाम तस्मादसि गरीयसी	012c  
यस्मादसि च मा वोचः स्वयमभ्येत्य शोभने	013a  
तस्मादुच्छ्वासमासाद्य न वक्ष्यसि सरस्वति	013c  
प्राणापानान्तरे देवी वाग्वै नित्यं स्म तिष्ठति	014a  
प्रेर्यमाणा महाभागे विना प्राणमपानती	014c  
प्रजापतिमुपाधावत्प्रसीद भगवन्निति	014e  
ततः प्राणः प्रादुरभूद्वाचमाप्याययन्पुनः	015a  
तस्मादुच्छ्वासमासाद्य न वाग्वदति कर्हिचित्	015c  
घोषिणी जातनिर्घोषा नित्यमेव प्रवर्तते	016a  
तयोरपि च घोषिण्योर्निर्घोषैव गरीयसी	016c  
गौरिव प्रस्रवत्येषा रसमुत्तमशालिनी	017a  
सततं स्यन्दते ह्येषा शाश्वतं ब्रह्मवादिनी	017c  
दिव्यादिव्यप्रभावेन भारती गौः शुचिस्मिते	018a  
एतयोरन्तरं पश्य सूक्ष्मयोः स्यन्दमानयोः	018c  
अनुत्पन्नेषु वाक्येषु चोद्यमाना सिसृक्षया	019a  
किं नु पूर्वं ततो देवी व्याजहार सरस्वती	019c  
प्राणेन या सम्भवते शरीरे प्राणादपानं प्रतिपद्यते च	020a  
उदानभूता च विसृज्य देहं व्यानेन सर्वं दिवमावृणोति	020c  
ततः समाने प्रतितिष्ठतीह इत्येव पूर्वं प्रजजल्प चापि	021a  
तस्मान्मनः स्थावरत्वाद्विशिष्टं तथा देवी जङ्गमत्वाद्विशिष्टा	021c  
