वैशम्पायन उवाच	001  
शमयित्वा पशूनन्यान्विधिवद्द्विजसत्तमाः	001a  
तुरगं तं यथाशास्त्रमालभन्त द्विजातयः	001c  
ततः सञ्ज्ञाप्य तुरगं विधिवद्याजकर्षभाः	002a  
उपसंवेशयन्राजंस्ततस्तां द्रुपदात्मजाम्	002c  
कलाभिस्तिसृभी राजन्यथाविधि मनस्विनीम्	002e  
उद्धृत्य तु वपां तस्य यथाशास्त्रं द्विजर्षभाः	003a  
श्रपयामासुरव्यग्राः शास्त्रवद्भरतर्षभ	003c  
तं वपाधूमगन्धं तु धर्मराजः सहानुजः	004a  
उपाजिघ्रद्यथान्यायं सर्वपाप्मापहं तदा	004c  
शिष्टान्यङ्गानि यान्यासंस्तस्याश्वस्य नराधिप	005a  
तान्यग्नौ जुहुवुर्धीराः समस्ताः षोडशर्त्विजः	005c  
संस्थाप्यैवं तस्य राज्ञस्तं क्रतुं शक्रतेजसः	006a  
व्यासः सशिष्यो भगवान्वर्धयामास तं नृपम्	006c  
ततो युधिष्ठिरः प्रादात्सदस्येभ्यो यथाविधि	007a  
कोटीसहस्रं निष्काणां व्यासाय तु वसुन्धराम्	007c  
प्रतिगृह्य धरां राजन्व्यासः सत्यवतीसुतः	008a  
अब्रवीद्भरतश्रेष्ठं धर्मात्मानं युधिष्ठिरम्	008c  
पृथिवी भवतस्त्वेषा सन्न्यस्ता राजसत्तम	009a  
निष्क्रयो दीयतां मह्यं ब्राह्मणा हि धनार्थिनः	009c  
युधिष्ठिरस्तु तान्विप्रान्प्रत्युवाच महामनाः	010a  
भ्रातृभिः सहितो धीमान्मध्ये राज्ञां महात्मनाम्	010c  
अश्वमेधे महायज्ञे पृथिवी दक्षिणा स्मृता	011a  
अर्जुनेन जिता सेयमृत्विग्भ्यः प्रापिता मया	011c  
वनं प्रवेक्ष्ये विप्रेन्द्रा विभजध्वं महीमिमाम्	012a  
चतुर्धा पृथिवीं कृत्वा चातुर्होत्रप्रमाणतः	012c  
नाहमादातुमिच्छामि ब्रह्मस्वं मुनिसत्तमाः	013a  
इदं हि मे मतं नित्यं भ्रातॄणां च ममानघाः	013c  
इत्युक्तवति तस्मिंस्ते भ्रातरो द्रौपदी च सा	014a  
एवमेतदिति प्राहुस्तदभूद्रोमहर्षणम्	014c  
ततोऽन्तरिक्षे वागासीत्साधु साध्विति भारत	015a  
तथैव द्विजसङ्घानां शंसतां विबभौ स्वनः	015c  
द्वैपायनस्तथोक्तस्तु पुनरेव युधिष्ठिरम्	016a  
उवाच मध्ये विप्राणामिदं सम्पूजयन्मुनिः	016c  
दत्तैषा भवता मह्यं तां ते प्रतिददाम्यहम्	017a  
हिरण्यं दीयतामेभ्यो द्विजातिभ्यो धरास्तु ते	017c  
ततोऽब्रवीद्वासुदेवो धर्मराजं युधिष्ठिरम्	018a  
यथाऽऽह भगवान्व्यासस्तथा तत्कर्तुमर्हसि	018c  
इत्युक्तः स कुरुश्रेष्ठः प्रीतात्मा भ्रातृभिः सह	019a  
कोटिकोटिकृतां प्रादाद्दक्षिणां त्रिगुणां क्रतोः	019c  
न करिष्यति तल्लोके कश्चिदन्यो नराधिपः	020a  
यत्कृतं कुरुसिंहेन मरुत्तस्यानुकुर्वता	020c  
प्रतिगृह्य तु तद्द्रव्यं कृष्णद्वैपायनः प्रभुः	021a  
ऋत्विग्भ्यः प्रददौ विद्वांश्चतुर्धा व्यभजंश्च ते	021c  
पृथिव्या निष्क्रयं दत्त्वा तद्धिरण्यं युधिष्ठिरः	022a  
धूतपाप्मा जितस्वर्गो मुमुदे भ्रातृभिः सह	022c  
ऋत्विजस्तमपर्यन्तं सुवर्णनिचयं तदा	023a  
व्यभजन्त द्विजातिभ्यो यथोत्साहं यथाबलम्	023c  
यज्ञवाटे तु यत्किञ्चिद्धिरण्यमपि भूषणम्	024a  
तोरणानि च यूपांश्च घटाः पात्रीस्तथेष्टकाः	024c  
युधिष्ठिराभ्यनुज्ञाताः सर्वं तद्व्यभजन्द्विजाः	024e  
अनन्तरं ब्राह्मणेभ्यः क्षत्रिया जह्रिरे वसु	025a  
तथा विट्शूद्रसङ्घाश्च तथाऽन्ये म्लेच्छजातयः	025c  
कालेन महता जह्रुस्तत्सुवर्णं ततस्ततः	025e  
ततस्ते ब्राह्मणाः सर्वे मुदिता जग्मुरालयान्	026a  
तर्पिता वसुना तेन धर्मराज्ञा महात्मना	026c  
स्वमंशं भगवान्व्यासः कुन्त्यै पादाभिवादनात्	027a  
प्रददौ तस्य महतो हिरण्यस्य महाद्युतिः	027c  
श्वशुरात्प्रीतिदायं तं प्राप्य सा प्रीतमानसा	028a  
चकार पुण्यं लोके तु सुमहान्तं पृथा तदा	028c  
गत्वा त्ववभृथं राजा विपाप्मा भ्रातृभिः सह	029a  
सभाज्यमानः शुशुभे महेन्द्रो दैवतैरिव	029c  
पाण्डवाश्च महीपालैः समेतैः संवृतास्तदा	030a  
अशोभन्त महाराज ग्रहास्तारागणैरिव	030c  
राजभ्योऽपि ततः प्रादाद्रत्नानि विविधानि च	031a  
गजानश्वानलङ्कारान्स्त्रियो वस्त्राणि काञ्चनम्	031c  
तद्धनौघमपर्यन्तं पार्थः पार्थिवमण्डले	032a  
विसृजञ्शुशुभे राजा यथा वैश्रवणस्तथा	032c  
आनाय्य च तथा वीरं राजानं बभ्रुवाहनम्	033a  
प्रदाय विपुलं वित्तं गृहान्प्रास्थापयत्तदा	033c  
दुःशलायाश्च तं पौत्रं बालकं पार्थिवर्षभ	034a  
स्वराज्ये पितृभिर्गुप्ते प्रीत्या समभिषेचयत्	034c  
राज्ञश्चैवापि तान्सर्वान्सुविभक्तान्सुपूजितान्	035a  
प्रस्थापयामास वशी कुरुराजो युधिष्ठिरः	035c  
एवं बभूव यज्ञः स धर्मराजस्य धीमतः	036a  
बह्वन्नधनरत्नौघः सुरामैरेयसागरः	036c  
सर्पिःपङ्का ह्रदा यत्र बहवश्चान्नपर्वताः	037a  
रसालाकर्दमाः कुल्या बभूवुर्भरतर्षभ	037c  
भक्ष्यषाण्डवरागाणां क्रियतां भुज्यतामिति	038a  
पशूनां वध्यतां चापि नान्तस्तत्र स्म दृश्यते	038c  
मत्तोन्मत्तप्रमुदितं प्रगीतयुवतीजनम्	039a  
मृदङ्गशङ्खशब्दैश्च मनोरममभूत्तदा	039c  
दीयतां भुज्यतां चेति दिवारात्रमवारितम्	040a  
तं महोत्सवसङ्काशमतिहृष्टजनाकुलम्	040c  
कथयन्ति स्म पुरुषा नानादेशनिवासिनः	040e  
वर्षित्वा धनधाराभिः कामै रत्नैर्धनैस्तथा	041a  
विपाप्मा भरतश्रेष्ठः कृतार्थः प्राविशत्पुरम्	041c  
