वैशम्पायन उवाच	001  
इत्युक्त्वानुययौ पार्थो हयं तं कामचारिणम्	001a  
न्यवर्तत ततो वाजी येन नागाह्वयं पुरम्	001c  
तं निवृत्तं तु शुश्राव चारेणैव युधिष्ठिरः	002a  
श्रुत्वाऽर्जुनं कुशलिनं स च हृष्टमनाभवत्	002c  
विजयस्य च तत्कर्म गान्धारविषये तदा	003a  
श्रुत्वाऽन्येषु च देशेषु स सुप्रीतोऽभवन्नृपः	003c  
एतस्मिन्नेव काले तु द्वादशीं माघपाक्षिकीम्	004a  
इष्टं गृहीत्वा नक्षत्रं धर्मराजो युधिष्ठिरः	004c  
समानाय्य महातेजाः सर्वान्भ्रातॄन्महामनाः	005a  
भीमं च नकुलं चैव सहदेवं च कौरवः	005c  
प्रोवाचेदं वचः काले तदा धर्मभृतां वरः	006a  
आमन्त्र्य वदतां श्रेष्ठो भीमं भीमपराक्रमम्	006c  
आयाति भीमसेनासौ सहाश्वेन तवानुजः	007a  
यथा मे पुरुषाः प्राहुर्ये धनञ्जयसारिणः	007c  
उपस्थितश्च कालोऽयमभितो वर्तते हयः	008a  
माघी च पौर्णमासीयं मासः शेषो वृकोदर	008c  
तत्प्रस्थाप्यन्तु विद्वांसो ब्राह्मणा वेदपारगाः	009a  
वाजिमेधार्थसिद्ध्यर्थं देशं पश्यन्तु यज्ञियम्	009c  
इत्युक्तः स तु तच्चक्रे भीमो नृपतिशासनम्	010a  
हृष्टः श्रुत्वा नरपतेरायान्तं सव्यसाचिनम्	010c  
ततो ययौ भीमसेनः प्राज्ञैः स्थपतिभिः सह	011a  
ब्राह्मणानग्रतः कृत्वा कुशलान्यज्ञकर्मसु	011c  
तं सशालचयग्रामं सम्प्रतोलीविटङ्किनम्	012a  
मापयामास कौरव्यो यज्ञवाटं यथाविधि	012c  
सदः सपत्नीसदनं साग्नीध्रमपि चोत्तरम्	013a  
कारयामास विधिवन्मणिहेमविभूषितम्	013c  
स्तम्भान्कनकचित्रांश्च तोरणानि बृहन्ति च	014a  
यज्ञायतनदेशेषु दत्त्वा शुद्धं च काञ्चनम्	014c  
अन्तःपुराणि राज्ञां च नानादेशनिवासिनाम्	015a  
कारयामास धर्मात्मा तत्र तत्र यथाविधि	015c  
ब्राह्मणानां च वेश्मानि नानादेशसमेयुषाम्	016a  
कारयामास भीमः स विविधानि ह्यनेकशः	016c  
तथा सम्प्रेषयामास दूतान्नृपतिशासनात्	017a  
भीमसेनो महाराज राज्ञामक्लिष्टकर्मणाम्	017c  
ते प्रियार्थं कुरुपतेराययुर्नृपसत्तमाः	018a  
रत्नान्यनेकान्यादाय स्त्रियोऽश्वानायुधानि च	018c  
तेषां निविशतां तेषु शिबिरेषु सहस्रशः	019a  
नर्दतः सागरस्येव शब्दो दिवमिवास्पृशत्	019c  
तेषामभ्यागतानां स राजा राजीवलोचनः	020a  
व्यादिदेशान्नपानानि शय्याश्चाप्यतिमानुषाः	020c  
वाहनानां च विविधाः शालाः शालीक्षुगोरसैः	021a  
उपेताः पुरुषव्याघ्र व्यादिदेश स धर्मराट्	021c  
तथा तस्मिन्महायज्ञे धर्मराजस्य धीमतः	022a  
समाजग्मुर्मुनिगणा बहवो ब्रह्मवादिनः	022c  
ये च द्विजातिप्रवरास्तत्राऽऽसन्पृथिवीपते	023a  
समाजग्मुः सशिष्यांस्तान्प्रतिजग्राह कौरवः	023c  
सर्वांश्च ताननुययौ यावदावसथादिति	024a  
स्वयमेव महातेजा दम्भं त्यक्त्वा युधिष्ठिरः	024c  
ततः कृत्वा स्थपतयः शिल्पिनोऽन्ये च ये तदा	025a  
कृत्स्नं यज्ञविधिं राजन्धर्मराज्ञे न्यवेदयन्	025c  
तच्छ्रुत्वा धर्मराजः स कृतं सर्वमनिन्दितम्	026a  
हृष्टरूपोऽभवद्राजा सह भ्रातृभिरच्युतः	026c  
