वैशम्पायन उवाच	001  
एतच्छ्रुत्वा तु पुत्रस्य वचः शूरात्मजस्तदा	001a  
विहाय शोकं धर्मात्मा ददौ श्राद्धमनुत्तमम्	001c  
तथैव वासुदेवोऽपि स्वस्रीयस्य महात्मनः	002a  
दयितस्य पितुर्नित्यमकरोदौर्ध्वदेहिकम्	002c  
षष्टिं शतसहस्राणि ब्राह्मणानां महाभुजः	003a  
विधिवद्भोजयामास भोज्यं सर्वगुणान्वितम्	003c  
आच्छाद्य च महाबाहुर्धनतृष्णामपानुदत्	004a  
ब्राह्मणानां तदा कृष्णस्तदभूद्रोमहर्षणम्	004c  
सुवर्णं चैव गाश्चैव शयनाच्छादनं तथा	005a  
दीयमानं तदा विप्राः प्रभूतमिति चाब्रुवन्	005c  
वासुदेवोऽथ दाशार्हो बलदेवः ससात्यकिः	006a  
अभिमन्योस्तदा श्राद्धमकुर्वन्सत्यकस्तदा	006c  
अतीव दुःखसन्तप्ता न शमं चोपलेभिरे	006e  
तथैव पाण्डवा वीरा नगरे नागसाह्वये	007a  
नोपगच्छन्ति वै शान्तिमभिमन्युविनाकृताः	007c  
सुबहूनि च राजेन्द्र दिवसानि विराटजा	008a  
नाभुङ्क्त पतिशोकार्ता तदभूत्करुणं महत्	008c  
कुक्षिस्थ एव तस्यास्तु स गर्भः सम्प्रलीयत	008e  
आजगाम ततो व्यासो ज्ञात्वा दिव्येन चक्षुषा	009a  
आगम्य चाब्रवीद्धीमान्पृथां पृथुललोचनाम्	009c  
उत्तरां च महातेजाः शोकः सन्त्यज्यतामयम्	009e  
जनिष्यति महातेजाः पुत्रस्तव यशस्विनि	010a  
प्रभावाद्वासुदेवस्य मम व्याहरणादपि	010c  
पाण्डवानामयं चान्ते पालयिष्यति मेदिनीम्	010e  
धनञ्जयं च सम्प्रेक्ष्य धर्मराजस्य पश्यतः	011a  
व्यासो वाक्यमुवाचेदं हर्षयन्निव भारत	011c  
पौत्रस्तव महाबाहो जनिष्यति महामनाः	012a  
पृथ्वीं सागरपर्यन्तां पालयिष्यति चैव ह	012c  
तस्माच्छोकं कुरुश्रेष्ठ जहि त्वमरिकर्शन	013a  
विचार्यमत्र न हि ते सत्यमेतद्भविष्यति	013c  
यच्चापि वृष्णिवीरेण कृष्णेन कुरुनन्दन	014a  
पुरोक्तं तत्तथा भावि मा तेऽत्रास्तु विचारणा	014c  
विबुधानां गतो लोकानक्षयानात्मनिर्जितान्	015a  
न स शोच्यस्त्वया तात न चान्यैः कुरुभिस्तथा	015c  
एवं पितामहेनोक्तो धर्मात्मा स धनञ्जयः	016a  
त्यक्त्वा शोकं महाराज हृष्टरूपोऽभवत्तदा	016c  
पिताऽपि तव धर्मज्ञ गर्भे तस्मिन्महामते	017a  
अवर्धत यथाकालं शुक्लपक्षे यथा शशी	017c  
ततः सञ्चोदयामास व्यासो धर्मात्मजं नृपम्	018a  
अश्वमेधं प्रति तदा ततः सोऽन्तर्हितोऽभवत्	018c  
धर्मराजोऽपि मेधावी श्रुत्वा व्यासस्य तद्वचः	019a  
वित्तोपनयने तात चकार गमने मतिम्	019c  
