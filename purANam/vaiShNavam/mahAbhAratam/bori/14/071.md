वैशम्पायन उवाच	001  
एवमुक्तस्तु कृष्णेन धर्मपुत्रो युधिष्ठिरः	001a  
व्यासमामन्त्र्य मेधावी ततो वचनमब्रवीत्	001c  
यथा कालं भवान्वेत्ति हयमेधस्य तत्त्वतः	002a  
दीक्षयस्व तदा मा त्वं त्वय्यायत्तो हि मे क्रतुः	002c  
व्यास उवाच	003  
अहं पैलोऽथ कौन्तेय याज्ञवल्क्यस्तथैव च	003a  
विधानं यद्यथाकालं तत्कर्तारो न संशयः	003c  
चैत्र्यां हि पौर्णमास्यां च तव दीक्षा भविष्यति	004a  
सम्भाराः सम्भ्रियन्तां ते यज्ञार्थं पुरुषर्षभ	004c  
अश्वविद्याविदश्चैव सूता विप्राश्च तद्विदः	005a  
मेध्यमश्वं परीक्षन्तां तव यज्ञार्थसिद्धये	005c  
तमुत्सृज्य यथाशास्त्रं पृथिवीं सागराम्बराम्	006a  
स पर्येतु यशो नाम्ना तव पार्थिव वर्धयन्	006c  
वैशम्पायन उवाच	007  
इत्युक्तः स तथेत्युक्त्वा पाण्डवः पृथिवीपतिः	007a  
चकार सर्वं राजेन्द्र यथोक्तं ब्रह्मवादिना	007c  
सम्भाराश्चैव राजेन्द्र सर्वे सङ्कल्पिताभवन्	007e  
स सम्भारान्समाहृत्य नृपो धर्मात्मजस्तदा	008a  
न्यवेदयदमेयात्मा कृष्णद्वैपायनाय वै	008c  
ततोऽब्रवीन्महातेजा व्यासो धर्मात्मजं नृपम्	009a  
यथाकालं यथायोगं सज्जाः स्म तव दीक्षणे	009c  
स्फ्यश्च कूर्चश्च सौवर्णो यच्चान्यदपि कौरव	010a  
तत्र योग्यं भवेत्किञ्चित्तद्रौक्मं क्रियतामिति	010c  
अश्वश्चोत्सृज्यतामद्य पृथ्व्यामथ यथाक्रमम्	011a  
सुगुप्तश्च चरत्वेष यथाशास्त्रं युधिष्ठिर	011c  
युधिष्ठिर उवाच	012  
अयमश्वो मया ब्रह्मन्नुत्सृष्टः पृथिवीमिमाम्	012a  
चरिष्यति यथाकामं तत्र वै संविधीयताम्	012c  
पृथिवीं पर्यटन्तं हि तुरगं कामचारिणम्	013a  
कः पालयेदिति मुने तद्भवान्वक्तुमर्हति	013c  
वैशम्पायन उवाच	014  
इत्युक्तः स तु राजेन्द्र कृष्णद्वैपायनोऽब्रवीत्	014a  
भीमसेनादवरजः श्रेष्ठः सर्वधनुष्मताम्	014c  
जिष्णुः सहिष्णुर्धृष्णुश्च स एनं पालयिष्यति	015a  
शक्तः स हि महीं जेतुं निवातकवचान्तकः	015c  
तस्मिन्ह्यस्त्राणि दिव्यानि दिव्यं संहननं तथा	016a  
दिव्यं धनुश्चेषुधी च स एनमनुयास्यति	016c  
स हि धर्मार्थकुशलः सर्वविद्याविशारदः	017a  
यथाशास्त्रं नृपश्रेष्ठ चारयिष्यति ते हयम्	017c  
राजपुत्रो महाबाहुः श्यामो राजीवलोचनः	018a  
अभिमन्योः पिता वीरः स एनमनुयास्यति	018c  
भीमसेनोऽपि तेजस्वी कौन्तेयोऽमितविक्रमः	019a  
समर्थो रक्षितुं राष्ट्रं नकुलश्च विशां पते	019c  
सहदेवस्तु कौरव्य समाधास्यति बुद्धिमान्	020a  
कुटुम्बतन्त्रं विधिवत्सर्वमेव महायशाः	020c  
तत्तु सर्वं यथान्यायमुक्तं कुरुकुलोद्वहः	021a  
चकार फल्गुनं चापि सन्दिदेश हयं प्रति	021c  
युधिष्ठिर उवाच	022  
एह्यर्जुन त्वया वीर हयोऽयं परिपाल्यताम्	022a  
त्वमर्हो रक्षितुं ह्येनं नान्यः कश्चन मानवः	022c  
ये चापि त्वां महाबाहो प्रत्युदीयुर्नराधिपाः	023a  
तैर्विग्रहो यथा न स्यात्तथा कार्यं त्वयाऽनघ	023c  
आख्यातव्यश्च भवता यज्ञोऽयं मम सर्वशः	024a  
पार्थिवेभ्यो महाबाहो समये गम्यतामिति	024c  
एवमुक्त्वा स धर्मात्मा भ्रातरं सव्यसाचिनम्	025a  
भीमं च नकुलं चैव पुरगुप्तौ समादधत्	025c  
कुटुम्बतन्त्रे च तथा सहदेवं युधां पतिम्	026a  
अनुमान्य महीपालं धृतराष्ट्रं युधिष्ठिरः	026c  
