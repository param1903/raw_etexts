वैशम्पायन उवाच	001  
एवं त्रिरात्रमभवत्तद्युद्धं भरतर्षभ	001a  
अर्जुनस्य नरेन्द्रेण वृत्रेणेव शतक्रतोः	001c  
ततश्चतुर्थे दिवसे वज्रदत्तो महाबलः	002a  
जहास सस्वनं हासं वाक्यं चेदमथाब्रवीत्	002c  
अर्जुनार्जुन तिष्ठस्व न मे जीवन्विमोक्ष्यसे	003a  
त्वां निहत्य करिष्यामि पितुस्तोयं यथाविधि	003c  
त्वया वृद्धो मम पिता भगदत्तः पितुः सखा	004a  
हतो वृद्धोऽपचायित्वाच्छिशुं मामद्य योधय	004c  
इत्येवमुक्त्वा सङ्क्रुद्धो वज्रदत्तो नराधिपः	005a  
प्रेषयामास कौरव्य वारणं पाण्डवं प्रति	005c  
सम्प्रेष्यमाणो नागेन्द्रो वज्रदत्तेन धीमता	006a  
उत्पतिष्यन्निवाऽऽकाशमभिदुद्राव पाण्डवम्	006c  
अग्रहस्तप्रमुक्तेन शीकरेण स फल्गुनम्	007a  
समुक्षत महाराज शैलं नील इवाम्बुदः	007c  
स तेन प्रेषितो राज्ञा मेघवन्निनदन्मुहुः	008a  
मुखाडम्बरघोषेण समाद्रवत फल्गुनम्	008c  
स नृत्यन्निव नागेन्द्रो वज्रदत्तप्रचोदितः	009a  
आससाद द्रुतं राजन्कौरवाणां महारथम्	009c  
तमापतन्तं सम्प्रेक्ष्य वज्रदत्तस्य वारणम्	010a  
गाण्डीवमाश्रित्य बली न व्यकम्पत शत्रुहा	010c  
चुक्रोध बलवच्चापि पाण्डवस्तस्य भूपतेः	011a  
कार्यविघ्नमनुस्मृत्य पूर्ववैरं च भारत	011c  
ततस्तं वारणं क्रुद्धः शरजालेन पाण्डवः	012a  
निवारयामास तदा वेलेव मकरालयम्	012c  
स नागप्रवरो वीर्यादर्जुनेन निवारितः	013a  
तस्थौ शरैर्वितुन्नाङ्गः श्वाविच्छललितो यथा	013c  
निवारितं गजं दृष्ट्वा भगदत्तात्मजो नृपः	014a  
उत्ससर्ज शितान्बाणानर्जुने क्रोधमूर्छितः	014c  
अर्जुनस्तु महाराज शरैः शरविघातिभिः	015a  
वारयामास तानस्तांस्तदद्भुतमिवाभवत्	015c  
ततः पुनरतिक्रुद्धो राजा प्राग्ज्योतिषाधिपः	016a  
प्रेषयामास नागेन्द्रं बलवच्छ्वसनोपमम्	016c  
तमापतन्तं सम्प्रेक्ष्य बलवान्पाकशासनिः	017a  
नाराचमग्निसङ्काशं प्राहिणोद्वारणं प्रति	017c  
स तेन वारणो राजन्मर्मण्यभिहतो भृशम्	018a  
पपात सहसा भूमौ वज्ररुग्ण इवाचलः	018c  
स पतञ्शुशुभे नागो धनञ्जयशराहतः	019a  
विशन्निव महाशैलो महीं वज्रप्रपीडितः	019c  
तस्मिन्निपतिते नागे वज्रदत्तस्य पाण्डवः	020a  
तं न भेतव्यमित्याह ततो भूमिगतं नृपम्	020c  
अब्रवीद्धि महातेजाः प्रस्थितं मां युधिष्ठिरः	021a  
राजानस्ते न हन्तव्या धनञ्जय कथञ्चन	021c  
सर्वमेतन्नरव्याघ्र भवत्वेतावता कृतम्	022a  
योधाश्चापि न हन्तव्या धनञ्जय रणे त्वया	022c  
वक्तव्याश्चापि राजानः सर्वैः सह सुहृज्जनैः	023a  
युधिष्ठिरस्याश्वमेधो भवद्भिरनुभूयताम्	023c  
इति भ्रातृवचः श्रुत्वा न हन्मि त्वां जनाधिप	024a  
उत्तिष्ठ न भयं तेऽस्ति स्वस्तिमान्गच्छ पार्थिव	024c  
आगच्छेथा महाराज परां चैत्रीमुपस्थिताम्	025a  
तदाऽश्वमेधो भविता धर्मराजस्य धीमतः	025c  
एवमुक्तः स राजा तु भगदत्तात्मजस्तदा	026a  
तथेत्येवाब्रवीद्वाक्यं पाण्डवेनाभिनिर्जितः	026c  
