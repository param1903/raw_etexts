ब्राह्मण उवाच	001  
अत्राप्युदाहरन्तीममितिहासं पुरातनम्	001a  
सुभगे पञ्चहोतॄणां विधानमिह यादृशम्	001c  
प्राणापानावुदानश्च समानो व्यान एव च	002a  
पञ्चहोतॄनथैतान्वै परं भावं विदुर्बुधाः	002c  
ब्राह्मण्युवाच	003  
स्वभावात्सप्त होतार इति ते पूर्विका मतिः	003a  
यथा वै पञ्च होतारः परो भावस्तथोच्यताम्	003c  
ब्राह्मण उवाच	004  
प्राणेन सम्भृतो वायुरपानो जायते ततः	004a  
अपाने सम्भृतो वायुस्ततो व्यानः प्रवर्तते	004c  
व्यानेन सम्भृतो वायुस्ततोदानः प्रवर्तते	005a  
उदाने सम्भृतो वायुः समानः सम्प्रवर्तते	005c  
तेऽपृच्छन्त पुरा गत्वा पूर्वजातं प्रजापतिम्	006a  
यो नो ज्येष्ठस्तमाचक्ष्व स नः श्रेष्ठो भविष्यति	006c  
ब्रह्मोवाच	007  
यस्मिन्प्रलीने प्रलयं व्रजन्ति सर्वे प्राणाः प्राणभृतां शरीरे	007a  
यस्मिन्प्रचीर्णे च पुनश्चरन्ति स वै श्रेष्ठो गच्छत यत्र कामः	007c  
प्राण उवाच	008  
मयि प्रलीने प्रलयं व्रजन्ति सर्वे प्राणाः प्राणभृतां शरीरे	008a  
मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्	008c  
ब्राह्मण उवाच	009  
प्राणः प्रलीयत ततः पुनश्च प्रचचार ह	009a  
समानश्चाप्युदानश्च वचोऽब्रूतां ततः शुभे	009c  
न त्वं सर्वमिदं व्याप्य तिष्ठसीह यथा वयम्	010a  
न त्वं श्रेष्ठोऽसि नः प्राण अपानो हि वशे तव	010c  
प्रचचार पुनः प्राणस्तमपानोऽभ्यभाषत	010e  
मयि प्रलीने प्रलयं व्रजन्ति सर्वे प्राणाः प्राणभृतां शरीरे	011a  
मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्	011c  
व्यानश्च तमुदानश्च भाषमाणमथोचतुः	012a  
अपान न त्वं श्रेष्ठोऽसि प्राणो हि वशगस्तव	012c  
अपानः प्रचचाराथ व्यानस्तं पुनरब्रवीत्	013a  
श्रेष्ठोऽहमस्मि सर्वेषां श्रूयतां येन हेतुना	013c  
मयि प्रलीने प्रलयं व्रजन्ति सर्वे प्राणाः प्राणभृतां शरीरे	014a  
मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्	014c  
प्रालीयत ततो व्यानः पुनश्च प्रचचार ह	015a  
प्राणापानावुदानश्च समानश्च तमब्रुवन्	015c  
न त्वं श्रेष्ठोऽसि नो व्यान समानो हि वशे तव	015e  
प्रचचार पुनर्व्यानः समानः पुनरब्रवीत्	016a  
श्रेष्ठोऽहमस्मि सर्वेषां श्रूयतां येन हेतुना	016c  
मयि प्रलीने प्रलयं व्रजन्ति सर्वे प्राणाः प्राणभृतां शरीरे	017a  
मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्	017c  
ततः समानः प्रालिल्ये पुनश्च प्रचचार ह	018a  
प्राणापानावुदानश्च व्यानश्चैव तमब्रुवन्	018c  
समान न त्वं श्रेष्ठोऽसि व्यान एव वशे तव	018e  
समानः प्रचचाराथ उदानस्तमुवाच ह	019a  
श्रेष्ठोऽहमस्मि सर्वेषां श्रूयतां येन हेतुना	019c  
मयि प्रलीने प्रलयं व्रजन्ति सर्वे प्राणाः प्राणभृतां शरीरे	020a  
मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम्	020c  
ततः प्रालीयतोदानः पुनश्च प्रचचार ह	021a  
प्राणापानौ समानश्च व्यानश्चैव तमब्रुवन्	021c  
उदान न त्वं श्रेष्ठोऽसि व्यान एव वशे तव	021e  
ततस्तानब्रवीद्ब्रह्मा समवेतान्प्रजापतिः	022a  
सर्वे श्रेष्ठा न वा श्रेष्ठाः सर्वे चान्योन्यधर्मिणः	022c  
सर्वे स्वविषये श्रेष्ठाः सर्वे चान्योन्यरक्षिणः	022e  
एकः स्थिरश्चास्थिरश्च विशेषात्पञ्च वायवः	023a  
एक एव ममैवात्मा बहुधाऽप्युपचीयते	023c  
परस्परस्य सुहृदो भावयन्तः परस्परम्	024a  
स्वस्ति व्रजत भद्रं वो धारयध्वं परस्परम्	024c  
