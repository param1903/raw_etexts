युधिष्ठिर उवाच	001  
कथं वीर्यः समभवत्स राजा वदतां वरः	001a  
कथं च जातरूपेण समयुज्यत स द्विज	001c  
क्व च तत्साम्प्रतं द्रव्यं भगवन्नवतिष्ठते	002a  
कथं च शक्यमस्माभिस्तदवाप्तुं तपोधन	002c  
व्यास उवाच	003  
असुराश्चैव देवाश्च दक्षस्याऽऽसन्प्रजापतेः	003a  
अपत्यं बहुलं तात तेऽस्पर्धन्त परस्परम्	003c  
तथैवाऽऽङ्गिरसः पुत्रौ व्रततुल्यौ बभूवतुः	004a  
बृहस्पतिर्बृहत्तेजाः संवर्तश्च तपोधनः	004c  
तावपि स्पर्धिनौ राजन्पृथगास्तां परस्परम्	005a  
बृहस्पतिश्च संवर्तं बाधते स्म पुनः पुनः	005c  
स बाध्यमानः सततं भ्रात्रा ज्येष्ठेन भारत	006a  
अर्थानुत्सृज्य दिग्वासा वनवासमरोचयत्	006c  
वासवोऽप्यसुरान्सर्वान्निर्जित्य च निहत्य च	007a  
इन्द्रत्वं प्राप्य लोकेषु ततो वव्रे पुरोहितम्	007c  
पुत्रमङ्गिरसो ज्येष्ठं विप्रश्रेष्ठं बृहस्पतिम्	007e  
याज्यस्त्वङ्गिरसः पूर्वमासीद्राजा करन्धमः	008a  
वीर्येणाप्रतिमो लोके वृत्तेन च बलेन च	008c  
शतक्रतुरिवौजस्वी धर्मात्मा संशितव्रतः	008e  
वाहनं यस्य योधाश्च द्रव्याणि विविधानि च	009a  
ध्यानादेवाभवद्राजन्मुखवातेन सर्वशः	009c  
स गुणैः पार्थिवान्सर्वान्वशे चक्रे नराधिपः	010a  
सञ्जीव्य कालमिष्टं च सशरीरो दिवं गतः	010c  
बभूव तस्य पुत्रस्तु ययातिरिव धर्मवित्	011a  
अविक्षिन्नाम शत्रुक्षित्स वशे कृतवान्महीम्	011c  
विक्रमेण गुणैश्चैव पितेवाऽऽसीत्स पार्थिवः	011e  
तस्य वासवतुल्योऽभून्मरुत्तो नाम वीर्यवान्	012a  
पुत्रस्तमनुरक्ताऽभूत्पृथिवी सागराम्बरा	012c  
स्पर्धते सततं स स्म देवराजेन पार्थिवः	013a  
वासवोऽपि मरुत्तेन स्पर्धते पाण्डुनन्दन	013c  
शुचिः स गुणवानासीन्मरुत्तः पृथिवीपतिः	014a  
यतमानोऽपि यं शक्रो न विशेषयति स्म ह	014c  
सोऽशक्नुवन्विशेषाय समाहूय बृहस्पतिम्	015a  
उवाचेदं वचो देवैः सहितो हरिवाहनः	015c  
बृहस्पते मरुत्तस्य मा स्म कार्षीः कथञ्चन	016a  
दैवं कर्माथ वा पित्र्यं कर्ताऽसि मम चेत्प्रियम्	016c  
अहं हि त्रिषु लोकेषु सुराणां च बृहस्पते	017a  
इन्द्रत्वं प्राप्तवानेको मरुत्तस्तु महीपतिः	017c  
कथं ह्यमर्त्यं ब्रह्मंस्त्वं याजयित्वा सुराधिपम्	018a  
याजयेर्मृत्युसंयुक्तं मरुत्तमविशङ्कया	018c  
मां वा वृणीष्व भद्रं ते मरुत्तं वा महीपतिम्	019a  
परित्यज्य मरुत्तं वा यथाजोषं भजस्व माम्	019c  
एवमुक्तः स कौरव्य देवराज्ञा बृहस्पतिः	020a  
मुहूर्तमिव सञ्चिन्त्य देवराजानमब्रवीत्	020c  
त्वं भूतानामधिपतिस्त्वयि लोकाः प्रतिष्ठिताः	021a  
नमुचेर्विश्वरूपस्य निहन्ता त्वं बलस्य च	021c  
त्वमाजहर्थ देवानामेको वीर श्रियं पराम्	022a  
त्वं बिभर्षि भुवं द्यां च सदैव बलसूदन	022c  
पौरोहित्यं कथं कृत्वा तव देवगणेश्वर	023a  
याजयेयमहं मर्त्यं मरुत्तं पाकशासन	023c  
समाश्वसिहि देवेश नाहं मर्त्याय कर्हिचित्	024a  
ग्रहीष्यामि स्रुवं यज्ञे शृणु चेदं वचो मम	024c  
हिरण्यरेतसोऽम्भः स्यात्परिवर्तेत मेदिनी	025a  
भासं च न रविः कुर्यान्मत्सत्यं विचलेद्यदि	025c  
बृहस्पतिवचः श्रुत्वा शक्रो विगतमत्सरः	026a  
प्रशस्यैनं विवेशाथ स्वमेव भवनं तदा	026c  
