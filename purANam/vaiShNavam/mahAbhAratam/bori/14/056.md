वैशम्पायन उवाच	001  
स तं दृष्ट्वा तथाभूतं राजानं घोरदर्शनम्	001a  
दीर्घश्मश्रुधरं नॄणां शोणितेन समुक्षितम्	001c  
चकार न व्यथां विप्रो राजा त्वेनमथाब्रवीत्	002a  
प्रत्युत्थाय महातेजा भयकर्ता यमोपमः	002c  
दिष्ट्या त्वमसि कल्याण षष्ठे काले ममान्तिकम्	003a  
भक्षं मृगयमाणस्य सम्प्राप्तो द्विजसत्तम	003c  
उत्तङ्क उवाच	004  
राजन्गुर्वर्थिनं विद्धि चरन्तं मामिहागतम्	004a  
न च गुर्वर्थमुद्युक्तं हिंस्यमाहुर्मनीषिणः	004c  
राजोवाच	005  
षष्ठे काले ममाऽऽहारो विहितो द्विजसत्तम	005a  
न च शक्यः समुत्स्रष्टुं क्षुधितेन मयाऽद्य वै	005c  
उत्तङ्क उवाच	006  
एवमस्तु महाराज समयः क्रियतां तु मे	006a  
गुर्वर्थमभिनिर्वर्त्य पुनरेष्यामि ते वशम्	006c  
संश्रुतश्च मया योऽर्थो गुरवे राजसत्तम	007a  
त्वदधीनः स राजेन्द्र तं त्वा भिक्षे नरेश्वर	007c  
ददासि विप्रमुख्येभ्यस्त्वं हि रत्नानि सर्वशः	008a  
दाता त्वं च नरव्याघ्र पात्रभूतः क्षिताविह	008c  
पात्रं प्रतिग्रहे चापि विद्धि मां नृपसत्तम	008e  
उपाकृत्य गुरोरर्थं त्वदायत्तमरिन्दम	009a  
समयेनेह राजेन्द्र पुनरेष्यामि ते वशम्	009c  
सत्यं ते प्रतिजानामि नात्र मिथ्याऽस्ति किञ्चन	010a  
अनृतं नोक्तपूर्वं मे स्वैरेष्वपि कुतोऽन्यथा	010c  
सौदास उवाच	011  
यदि मत्तस्त्वदायत्तो गुर्वर्थः कृत एव सः	011a  
यदि चास्मि प्रतिग्राह्यः साम्प्रतं तद्ब्रवीहि मे	011c  
उत्तङ्क उवाच	012  
प्रतिग्राह्यो मतो मे त्वं सदैव पुरुषर्षभ	012a  
सोऽहं त्वामनुसम्प्राप्तो भिक्षितुं मणिकुण्डले	012c  
सौदास उवाच	013  
पत्न्यास्ते मम विप्रर्षे रुचिरे मणिकुण्डले	013a  
वरयार्थं त्वमन्यं वै तं ते दास्यामि सुव्रत	013c  
उत्तङ्क उवाच	014  
अलं ते व्यपदेशेन प्रमाणं यदि ते वयम्	014a  
प्रयच्छ कुण्डले मे त्वं सत्यवाग्भव पार्थिव	014c  
वैशम्पायन उवाच	015  
इत्युक्तस्त्वब्रवीद्राजा तमुत्तङ्कं पुनर्वचः	015a  
गच्छ मद्वचनाद्देवीं ब्रूहि देहीति सत्तम	015c  
सैवमुक्ता त्वया नूनं मद्वाक्येन शुचिस्मिता	016a  
प्रदास्यति द्विजश्रेष्ठ कुण्डले ते न संशयः	016c  
उत्तङ्क उवाच	017  
क्व पत्नी भवतः शक्या मया द्रष्टुं नरेश्वर	017a  
स्वयं वापि भवान्पत्नीं किमर्थं नोपसर्पति	017c  
सौदास उवाच	018  
द्रक्ष्यते तां भवानद्य कस्मिंश्चिद्वननिर्झरे	018a  
षष्ठे काले न हि मया सा शक्या द्रष्टुमद्य वै	018c  
उत्तङ्कस्तु तथोक्तः स जगाम भरतर्षभ	019a  
मदयन्तीं च दृष्ट्वा सोऽज्ञापयत्स्वं प्रयोजनम्	019c  
सौदासवचनं श्रुत्वा ततः सा पृथुलोचना	020a  
प्रत्युवाच महाबुद्धिमुत्तङ्कं जनमेजय	020c  
एवमेतन्महाब्रह्मन्नानृतं वदसेऽनघ	021a  
अभिज्ञानं तु किञ्चित्त्वं समानेतुमिहार्हसि	021c  
इमे हि दिव्ये मणिकुण्डले मे देवाश्च यक्षाश्च महोरगाश्च	022a  
तैस्तैरुपायैः परिहर्तुकामाश्छिद्रेषु नित्यं परितर्कयन्ति	022c  
निक्षिप्तमेतद्भुवि पन्नगास्तु रत्नं समासाद्य परामृषेयुः	023a  
यक्षास्तथोच्छिष्टधृतं सुराश्च निद्रावशं त्वा परिधर्षयेयुः	023c  
छिद्रेष्वेतेषु हि सदा ह्यधृष्येषु द्विजर्षभ	024a  
देवराक्षसनागानामप्रमत्तेन धार्यते	024c  
स्यन्देते हि दिवा रुक्मं रात्रौ च द्विजसत्तम	025a  
नक्तं नक्षत्रताराणां प्रभामाक्षिप्य वर्तते	025c  
एते ह्यामुच्य भगवन्क्षुत्पिपासाभयं कुतः	026a  
विषाग्निश्वापदेभ्यश्च भयं जातु न विद्यते	026c  
ह्रस्वेन चैते आमुक्ते भवतो ह्रस्वके तदा	027a  
अनुरूपेण चामुक्ते तत्प्रमाणे हि जायतः	027c  
एवंविधे ममैते वै कुण्डले परमार्चिते	028a  
त्रिषु लोकेषु विख्याते तदभिज्ञानमानय	028c  
