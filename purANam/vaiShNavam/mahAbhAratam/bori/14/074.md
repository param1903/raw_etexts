वैशम्पायन उवाच	001  
प्राग्ज्योतिषमथाभ्येत्य व्यचरत्स हयोत्तमः	001a  
भगदत्तात्मजस्तत्र निर्ययौ रणकर्कशः	001c  
स हयं पाण्डुपुत्रस्य विषयान्तमुपागतम्	002a  
युयुधे भरतश्रेष्ठ वज्रदत्तो महीपतिः	002c  
सोऽभिनिर्याय नगराद्भगदत्तसुतो नृपः	003a  
अश्वमायान्तमुन्मथ्य नगराभिमुखो ययौ	003c  
तमालक्ष्य महाबाहुः कुरूणामृषभस्तदा	004a  
गाण्डीवं विक्षिपंस्तूर्णं सहसा समुपाद्रवत्	004c  
ततो गाण्डीवनिर्मुक्तैरिषुभिर्मोहितो नृपः	005a  
हयमुत्सृज्य तं वीरस्ततः पार्थमुपाद्रवत्	005c  
पुनः प्रविश्य नगरं दंशितः स नृपोत्तमः	006a  
आरुह्य नागप्रवरं निर्ययौ युद्धकाङ्क्षया	006c  
पाण्डुरेणातपत्रेण ध्रियमाणेन मूर्धनि	007a  
दोधूयता चामरेण श्वेतेन च महारथः	007c  
ततः पार्थं समासाद्य पाण्डवानां महारथम्	008a  
आह्वयामास कौरव्यं बाल्यान्मोहाच्च संयुगे	008c  
स वारणं नगप्रख्यं प्रभिन्नकरटामुखम्	009a  
प्रेषयामास सङ्क्रुद्धस्ततः श्वेतहयं प्रति	009c  
विक्षरन्तं यथा मेघं परवारणवारणम्	010a  
शास्त्रवत्कल्पितं सङ्ख्ये त्रिसाहं युद्धदुर्मदम्	010c  
प्रचोद्यमानः स गजस्तेन राज्ञा महाबलः	011a  
तदाऽङ्कुशेन विबभावुत्पतिष्यन्निवाम्बरम्	011c  
तमापतन्तं सम्प्रेक्ष्य क्रुद्धो राजन्धनञ्जयः	012a  
भूमिष्ठो वारणगतं योधयामास भारत	012c  
वज्रदत्तस्तु सङ्क्रुद्धो मुमोचाऽऽशु धनञ्जये	013a  
तोमरानग्निसङ्काशाञ्शलभानिव वेगितान्	013c  
अर्जुनस्तानसम्प्राप्तान्गाण्डीवप्रेषितैः शरैः	014a  
द्विधा त्रिधा च चिच्छेद ख एव खगमैस्तदा	014c  
स तान्दृष्ट्वा तथा छिन्नांस्तोमरान्भगदत्तजः	015a  
इषूनसक्तांस्त्वरितः प्राहिणोत्पाण्डवं प्रति	015c  
ततोऽर्जुनस्तूर्णतरं रुक्मपुङ्खानजिह्मगान्	016a  
प्रेषयामास सङ्क्रुद्धो भगदत्तात्मजं प्रति	016c  
स तैर्विद्धो महातेजा वज्रदत्तो महाहवे	017a  
भृशाहतः पपातोर्व्यां न त्वेनमजहात्स्मृतिः	017c  
ततः स पुनरारुह्य वारणप्रवरं रणे	018a  
अव्यग्रः प्रेषयामास जयार्थी विजयं प्रति	018c  
तस्मै बाणांस्ततो जिष्णुर्निर्मुक्ताशीविषोपमान्	019a  
प्रेषयामास सङ्क्रुद्धो ज्वलितानिव पावकान्	019c  
स तैर्विद्धो महानागो विस्रवन्रुधिरं बभौ	020a  
हिमवानिव शैलेन्द्रो बहुप्रस्रवणस्तदा	020c  
