ब्राह्मण उवाच	001  
यः स्यादेकायने लीनस्तूष्णीं किञ्चिदचिन्तयन्	001a  
पूर्वं पूर्वं परित्यज्य स निरारम्भको भवेत्	001c  
सर्वमित्रः सर्वसहः समरक्तो जितेन्द्रियः	002a  
व्यपेतभयमन्युश्च कामहा मुच्यते नरः	002c  
आत्मवत्सर्वभूतेषु यश्चरेन्नियतः शुचिः	003a  
अमानी निरभीमानः सर्वतो मुक्त एव सः	003c  
जीवितं मरणं चोभे सुखदुःखे तथैव च	004a  
लाभालाभे प्रियद्वेष्ये यः समः स च मुच्यते	004c  
न कस्यचित्स्पृहयते नावजानाति किञ्चन	005a  
निर्द्वन्द्वो वीतरागात्मा सर्वतो मुक्त एव सः	005c  
अनमित्रोऽथ निर्बन्धुरनपत्यश्च यः क्वचित्	006a  
त्यक्तधर्मार्थकामश्च निराकाङ्क्षी स मुच्यते	006c  
नैव धर्मी न चाधर्मी पूर्वोपचितहा च यः	007a  
धातुक्षयप्रशान्तात्मा निर्द्वन्द्वः स विमुच्यते	007c  
अकर्मा चाविकाङ्क्षश्च पश्यञ्जगदशाश्वतम्	008a  
अस्वस्थमवशं नित्यं जन्मसंसारमोहितम्	008c  
वैराग्यबुद्धिः सततं तापदोषव्यपेक्षकः	009a  
आत्मबन्धविनिर्मोक्षं स करोत्यचिरादिव	009c  
अगन्धरसमस्पर्शमशब्दमपरिग्रहम्	010a  
अरूपमनभिज्ञेयं दृष्ट्वाऽऽत्मानं विमुच्यते	010c  
पञ्चभूतगुणैर्हीनममूर्तिमदलेपकम्	011a  
अगुणं गुणभोक्तारं यः पश्यति स मुच्यते	011c  
विहाय सर्वसङ्कल्पान्बुद्ध्या शारीरमानसान्	012a  
शनैर्निर्वाणमाप्नोति निरिन्धन इवानलः	012c  
विमुक्तः सर्वसंस्कारैस्ततो ब्रह्म सनातनम्	013a  
परमाप्नोति संशान्तमचलं दिव्यमक्षरम्	013c  
अतः परं प्रवक्ष्यामि योगशास्त्रमनुत्तमम्	014a  
यज्ज्ञात्वा सिद्धमात्मानं लोके पश्यन्ति योगिनः	014c  
तस्योपदेशं पश्यामि यथावत्तन्निबोध मे	015a  
यैर्द्वारैश्चारयन्नित्यं पश्यत्यात्मानमात्मनि	015c  
इन्द्रियाणि तु संहृत्य मन आत्मनि धारयेत्	016a  
तीव्रं तप्त्वा तपः पूर्वं ततो योक्तुमुपक्रमेत्	016c  
तपस्वी त्यक्तसङ्कल्पो दम्भाहङ्कारवर्जितः	017a  
मनीषी मनसा विप्रः पश्यत्यात्मानमात्मनि	017c  
स चेच्छक्नोत्ययं साधुर्योक्तुमात्मानमात्मनि	018a  
तत एकान्तशीलः स पश्यत्यात्मानमात्मनि	018c  
संयतः सततं युक्त आत्मवान्विजितेन्द्रियः	019a  
तथाऽयमात्मनाऽऽत्मानं साधु युक्तः प्रपश्यति	019c  
यथा हि पुरुषः स्वप्ने दृष्ट्वा पश्यत्यसाविति	020a  
तथारूपमिवाऽऽत्मानं साधु युक्तः प्रपश्यति	020c  
इषीकां वा यथा मुञ्जात्कश्चिन्निर्हृत्य दर्शयेत्	021a  
योगी निष्कृष्टमात्मानं तथा सम्पश्यते तनौ	021c  
मुञ्जं शरीरं तस्याऽऽहुरिषीकामात्मनि श्रिताम्	022a  
एतन्निदर्शनं प्रोक्तं योगविद्भिरनुत्तमम्	022c  
यदा हि युक्तमात्मानं सम्यक्पश्यति देहभृत्	023a  
तदाऽस्य नेशते कश्चित्त्रैलोक्यस्यापि यः प्रभुः	023c  
अन्योन्याश्चैव तनवो यथेष्टं प्रतिपद्यते	024a  
विनिवृत्य जरामृत्यू न हृष्यति न शोचति	024c  
देवानामपि देवत्वं युक्तः कारयते वशी	025a  
ब्रह्म चाव्ययमाप्नोति हित्वा देहमशाश्वतम्	025c  
विनश्यत्स्वपि लोकेषु न भयं तस्य जायते	026a  
क्लिश्यमानेषु भूतेषु न स क्लिश्यति केनचित्	026c  
दुःखशोकमयैर्घोरैः सङ्गस्नेहसमुद्भवैः	027a  
न विचाल्येत युक्तात्मा निःस्पृहः शान्तमानसः	027c  
नैनं शस्त्राणि विध्यन्ते न मृत्युश्चास्य विद्यते	028a  
नातः सुखतरं किञ्चिल्लोके क्वचन विद्यते	028c  
सम्यग्युक्त्वा यदाऽऽत्मानमात्मन्येव प्रपश्यति	029a  
तदैव न स्पृहयते साक्षादपि शतक्रतोः	029c  
निर्वेदस्तु न गन्तव्यो युञ्जानेन कथञ्चन	030a  
योगमेकान्तशीलस्तु यथा युञ्जीत तच्छृणु	030c  
दृष्टपूर्वां दिशं चिन्त्य यस्मिन्सन्निवसेत्पुरे	031a  
पुरस्याभ्यन्तरे तस्य मनश्चार्यं न बाह्यतः	031c  
पुरस्याभ्यन्तरे तिष्ठन्यस्मिन्नावसथे वसेत्	032a  
तस्मिन्नावसथे धार्यं सबाह्याभ्यन्तरं मनः	032c  
प्रचिन्त्यावसथं कृत्स्नं यस्मिन्कायेऽवतिष्ठते	033a  
तस्मिन्काये मनश्चार्यं न कथञ्चन बाह्यतः	033c  
सन्नियम्येन्द्रियग्रामं निर्घोषे निर्जने वने	034a  
कायमभ्यन्तरं कृत्स्नमेकाग्रः परिचिन्तयेत्	034c  
दन्तांस्तालु च जिह्वां च गलं ग्रीवां तथैव च	035a  
हृदयं चिन्तयेच्चापि तथा हृदयबन्धनम्	035c  
इत्युक्तः स मया शिष्यो मेधावी मधुसूदन	036a  
पप्रच्छ पुनरेवेमं मोक्षधर्मं सुदुर्वचम्	036c  
भुक्तं भुक्तं कथमिदमन्नं कोष्ठे विपच्यते	037a  
कथं रसत्वं व्रजति शोणितं जायते कथम्	037c  
तथा मांसं च मेदश्च स्नाय्वस्थीनि च पोषति	037e  
कथमेतानि सर्वाणि शरीराणि शरीरिणाम्	038a  
वर्धन्ते वर्धमानस्य वर्धते च कथं बलम्	038c  
निरोजसां निष्क्रमणं मलानां च पृथक्पृथक्	038e  
कुतो वाऽयं प्रश्वसिति उच्छ्वसित्यपि वा पुनः	039a  
कं च देशमधिष्ठाय तिष्ठत्यात्माऽयमात्मनि	039c  
जीवः कायं वहति चेच्चेष्टयानः कलेवरम्	040a  
किंवर्णं कीदृशं चैव निवेशयति वै मनः	040c  
याथातथ्येन भगवन्वक्तुमर्हसि मेऽनघ	040e  
इति सम्परिपृष्टोऽहं तेन विप्रेण माधव	041a  
प्रत्यब्रुवं महाबाहो यथाश्रुतमरिन्दम	041c  
यथा स्वकोष्ठे प्रक्षिप्य कोष्ठं भाण्डमना भवेत्	042a  
तथा स्वकाये प्रक्षिप्य मनो द्वारैरनिश्चलैः	042c  
आत्मानं तत्र मार्गेत प्रमादं परिवर्जयेत्	042e  
एवं सततमुद्युक्तः प्रीतात्मा नचिरादिव	043a  
आसादयति तद्ब्रह्म यद्दृष्ट्वा स्यात्प्रधानवित्	043c  
न त्वसौ चक्षुषा ग्राह्यो न च सर्वैरपीन्द्रियैः	044a  
मनसैव प्रदीपेन महानात्मनि दृश्यते	044c  
सर्वतः पाणिपादं तं सर्वतोक्षिशिरोमुखम्	045a  
जीवो निष्क्रान्तमात्मानं शरीरात्सम्प्रपश्यति	045c  
स तदुत्सृज्य देहं स्वं धारयन्ब्रह्म केवलम्	046a  
आत्मानमालोकयति मनसा प्रहसन्निव	046c  
इदं सर्वरहस्यं ते मयोक्तं द्विजसत्तम	047a  
आपृच्छे साधयिष्यामि गच्छ शिष्य यथासुखम्	047c  
इत्युक्तः स तदा कृष्ण मया शिष्यो महातपाः	048a  
अगच्छत यथाकामं ब्राह्मणश्छिन्नसंशयः	048c  
वासुदेव उवाच	049  
इत्युक्त्वा स तदा वाक्यं मां पार्थ द्विजपुङ्गवः	049a  
मोक्षधर्माश्रितः सम्यक्तत्रैवान्तरधीयत	049c  
कच्चिदेतत्त्वया पार्थ श्रुतमेकाग्रचेतसा	050a  
तदाऽपि हि रथस्थस्त्वं श्रुतवानेतदेव हि	050c  
नैतत्पार्थ सुविज्ञेयं व्यामिश्रेणेति मे मतिः	051a  
नरेणाकृतसञ्ज्ञेन विदग्धेनाकृतात्मना	051c  
सुरहस्यमिदं प्रोक्तं देवानां भरतर्षभ	052a  
कच्चिन्नेदं श्रुतं पार्थ मर्त्येनान्येन केनचित्	052c  
न ह्येतच्छ्रोतुमर्होऽन्यो मनुष्यस्त्वामृतेऽनघ	053a  
नैतदद्य सुविज्ञेयं व्यामिश्रेणान्तरात्मना	053c  
क्रियावद्भिर्हि कौन्तेय देवलोकः समावृतः	054a  
न चैतदिष्टं देवानां मर्त्यै रूपनिवर्तनम्	054c  
परा हि सा गतिः पार्थ यत्तद्ब्रह्म सनातनम्	055a  
यत्रामृतत्वं प्राप्नोति त्यक्त्वा दुःखं सदा सुखी	055c  
एवं हि धर्ममास्थाय येऽपि स्युः पापयोनयः	056a  
स्त्रियो वैश्यास्तथा शूद्रास्तेऽपि यान्ति परां गतिम्	056c  
किं पुनर्ब्राह्मणाः पार्थ क्षत्रिया वा बहुश्रुताः	057a  
स्वधर्मरतयो नित्यं ब्रह्मलोकपरायणाः	057c  
हेतुमच्चैतदुद्दिष्टमुपायाश्चास्य साधने	058a  
सिद्धेः फलं च मोक्षश्च दुःखस्य च विनिर्णयः	058c  
अतः परं सुखं त्वन्यत्किं नु स्याद्भरतर्षभ	058e  
श्रुतवाञ्श्रद्दधानश्च पराक्रान्तश्च पाण्डव	059a  
यः परित्यजते मर्त्यो लोकतन्त्रमसारवत्	059c  
एतैरुपायैः स क्षिप्रं परां गतिमवाप्नुयात्	059e  
एतावदेव वक्तव्यं नातो भूयोऽस्ति किञ्चन	060a  
षण्मासान्नित्ययुक्तस्य योगः पार्थ प्रवर्तते	060c  
