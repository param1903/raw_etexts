जनमेजय उवाच	001  
कोऽसौ नकुलरूपेण शिरसा काञ्चनेन वै	001a  
प्राह मानुषवद्वाचमेतत्पृष्टो वदस्व मे	001c  
वैशम्पायन उवाच	002  
एतत्पूर्वं न पृष्टोऽहं न चास्माभिः प्रभाषितम्	002a  
श्रूयतां नकुलो योऽसौ यथा वागस्य मानुषी	002c  
श्राद्धं सङ्कल्पयामास जमदग्निः पुरा किल	003a  
होमधेनुस्तमागाच्च स्वयं चापि दुदोह ताम्	003c  
तत्क्षीरं स्थापयामास नवे भाण्डे दृढे शुचौ	004a  
तच्च क्रोधः स्वरूपेण पिठरं पर्यवर्तयत्	004c  
जिज्ञासुस्तमृषिश्रेष्ठं किं कुर्याद्विप्रिये कृते	005a  
इति सञ्चिन्त्य दुर्मेधा धर्षयामास तत्पयः	005c  
तमाज्ञाय मुनिः क्रोधं नैवास्य चुकुपे ततः	006a  
स तु क्रोधस्तमाहेदं प्राञ्जलिर्मूर्तिमान्स्थितः	006c  
जितोऽस्मीति भृगुश्रेष्ठ भृगवो ह्यतिरोषणाः	007a  
लोके मिथ्याप्रवादोऽयं यत्त्वयाऽस्मि पराजितः	007c  
सोऽहं त्वयि स्थितो ह्यद्य क्षमावति महात्मनि	008a  
बिभेमि तपसः साधो प्रसादं कुरु मे विभो	008c  
जमदग्निरुवाच	009  
साक्षाद्दृष्टोऽसि मे क्रोध गच्छ त्वं विगतज्वरः	009a  
न ममापकृतं तेऽद्य न मन्युर्विद्यते मम	009c  
यानुद्दिश्य तु सङ्कल्पः पयसोऽस्य कृतो मया	010a  
पितरस्ते महाभागास्तेभ्यो बुध्यस्व गम्यताम्	010c  
इत्युक्तो जातसन्त्रासः स तत्रान्तरधीयत	011a  
पितॄणामभिषङ्गात्तु नकुलत्वमुपागतः	011c  
स तान्प्रसादयामास शापस्यान्तो भवेदिति	012a  
तैश्चाप्युक्तो यदा धर्मं क्षेप्स्यसे मोक्ष्यसे तदा	012c  
तैश्चोक्तो यज्ञियान्देशान्धर्मारण्यानि चैव ह	013a  
जुगुप्सन्परिधावन्स यज्ञं तं समुपासदत्	013c  
धर्मपुत्रमथाऽऽक्षिप्य सक्तुप्रस्थेन तेन सः	014a  
मुक्तः शापात्ततः क्रोधो धर्मो ह्यासीद्युधिष्ठिरः	014c  
एवमेतत्तदा वृत्तं तस्य यज्ञे महात्मनः	015a  
पश्यतां चापि नस्तत्र नकुलोऽन्तर्हितस्तदा	015c  
