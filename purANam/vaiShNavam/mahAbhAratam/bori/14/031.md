ब्राह्मण उवाच	001  
त्रयो वै रिपवो लोके नव वै गुणतः स्मृताः	001a  
हर्षः स्तम्भोऽभिमानश्च त्रयस्ते सात्त्विका गुणाः	001c  
शोकः क्रोधोऽतिसंरम्भो राजसास्ते गुणाः स्मृताः	002a  
स्वप्नस्तन्द्री च मोहश्च त्रयस्ते तामसा गुणाः	002c  
एतान्निकृत्य धृतिमान्बाणसङ्घैरतन्द्रितः	003a  
जेतुं परानुत्सहते प्रशान्तात्मा जितेन्द्रियः	003c  
अत्र गाथाः कीर्तयन्ति पुराकल्पविदो जनाः	004a  
अम्बरीषेण या गीता राज्ञा राज्यं प्रशासता	004c  
समुदीर्णेषु दोषेषु वध्यमानेषु साधुषु	005a  
जग्राह तरसा राज्यमम्बरीष इति श्रुतिः	005c  
स निगृह्य महादोषान्साधून्समभिपूज्य च	006a  
जगाम महतीं सिद्धिं गाथां चेमां जगाद ह	006c  
भूयिष्ठं मे जिता दोषा निहताः सर्वशत्रवः	007a  
एको दोषोऽवशिष्टस्तु वध्यः स न हतो मया	007c  
येन युक्तो जन्तुरयं वैतृष्ण्यं नाधिगच्छति	008a  
तृष्णार्त इव निम्नानि धावमानो न बुध्यते	008c  
अकार्यमपि येनेह प्रयुक्तः सेवते नरः	009a  
तं लोभमसिभिस्तीक्ष्णैर्निकृन्तन्तं निकृन्तत	009c  
लोभाद्धि जायते तृष्णा ततश्चिन्ता प्रसज्यते	010a  
स लिप्समानो लभते भूयिष्ठं राजसान्गुणान्	010c  
स तैर्गुणैः संहतदेहबन्धनः पुनः पुनर्जायति कर्म चेहते	011a  
जन्मक्षये भिन्नविकीर्णदेहः पुनर्मृत्युं गच्छति जन्मनि स्वे	011c  
तस्मादेनं सम्यगवेक्ष्य लोभं निगृह्य धृत्यात्मनि राज्यमिच्छेत्	012a  
एतद्राज्यं नान्यदस्तीति विद्याद्यस्त्वत्र राजा विजितो ममैकः	012c  
इति राज्ञाऽम्बरीषेण गाथा गीता यशस्विना	013a  
आधिराज्यं पुरस्कृत्य लोभमेकं निकृन्तता	013c  
