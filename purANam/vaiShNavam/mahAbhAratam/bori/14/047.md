ब्रह्मोवाच	001  
सन्न्यासं तप इत्याहुर्वृद्धा निश्चितदर्शिनः	001a  
ब्राह्मणा ब्रह्मयोनिस्था ज्ञानं ब्रह्म परं विदुः	001c  
अविदूरात्परं ब्रह्म वेदविद्याव्यपाश्रयम्	002a  
निर्द्वन्द्वं निर्गुणं नित्यमचिन्त्यं गुह्यमुत्तमम्	002c  
ज्ञानेन तपसा चैव धीराः पश्यन्ति तत्पदम्	003a  
निर्णिक्ततमसः पूता व्युत्क्रान्तरजसोऽमलाः	003c  
तपसा क्षेममध्वानं गच्छन्ति परमैषिणः	004a  
सन्न्यासनिरता नित्यं ये ब्रह्मविदुषो जनाः	004c  
तपः प्रदीप इत्याहुराचारो धर्मसाधकः	005a  
ज्ञानं त्वेव परं विद्म सन्न्यासस्तप उत्तमम्	005c  
यस्तु वेद निराबाधं ज्ञानं तत्त्वविनिश्चयात्	006a  
सर्वभूतस्थमात्मानं स सर्वगतिरिष्यते	006c  
यो विद्वान्सहवासं च विवासं चैव पश्यति	007a  
तथैवैकत्वनानात्वे स दुःखात्परिमुच्यते	007c  
यो न कामयते किञ्चिन्न किञ्चिदवमन्यते	008a  
इहलोकस्थ एवैष ब्रह्मभूयाय कल्पते	008c  
प्रधानगुणतत्त्वज्ञः सर्वभूतविधानवित्	009a  
निर्ममो निरहङ्कारो मुच्यते नात्र संशयः	009c  
निर्द्वन्द्वो निर्नमस्कारो निःस्वधाकार एव च	010a  
निर्गुणं नित्यमद्वन्द्वं प्रशमेनैव गच्छति	010c  
हित्वा गुणमयं सर्वं कर्म जन्तुः शुभाशुभम्	011a  
उभे सत्यानृते हित्वा मुच्यते नात्र संशयः	011c  
अव्यक्तबीजप्रभवो बुद्धिस्कन्धमयो महान्	012a  
महाहङ्कारविटप इन्द्रियान्तरकोटरः	012c  
महाभूतविशाखश्च विशेषप्रतिशाखवान्	013a  
सदापर्णः सदापुष्पः शुभाशुभफलोदयः	013c  
आजीवः सर्वभूतानां ब्रह्मवृक्षः सनातनः	013e  
एतच्छित्त्वा च भित्त्वा च ज्ञानेन परमासिना	014a  
हित्वा चामरतां प्राप्य जह्याद्वै मृत्युजन्मनी	014c  
निर्ममो निरहङ्कारो मुच्यते नात्र संशयः	014e  
द्वावेतौ पक्षिणौ नित्यौ सखायौ चाप्यचेतनौ	015a  
एताभ्यां तु परो यस्य चेतनावानिति स्मृतः	015c  
अचेतनः सत्त्वसङ्घातयुक्तः सत्त्वात्परं चेतयतेऽन्तरात्मा	016a  
स क्षेत्रज्ञः सत्त्वसङ्घातबुद्धिर्गुणातिगो मुच्यते मृत्युपाशात्	016c  
