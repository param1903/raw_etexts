वैशम्पायन उवाच	001  
तस्मिन्यज्ञे प्रवृत्ते तु वाग्मिनो हेतुवादिनः	001a  
हेतुवादान्बहून्प्राहुः परस्परजिगीषवः	001c  
ददृशुस्तं नृपतयो यज्ञस्य विधिमुत्तमम्	002a  
देवेन्द्रस्येव विहितं भीमेन कुरुनन्दन	002c  
ददृशुस्तोरणान्यत्र शातकुम्भमयानि ते	003a  
शय्यासनविहारांश्च सुबहून्रत्नभूषितान्	003c  
घटान्पात्रीः कटाहानि कलशान्वर्धमानकान्	004a  
न हि किञ्चिदसौवर्णमपश्यंस्तत्र पार्थिवाः	004c  
यूपांश्च शास्त्रपठितान्दारवान्हेमभूषितान्	005a  
उपकॢप्तान्यथाकालं विधिवद्भूरिवर्चसः	005c  
स्थलजा जलजा ये च पशवः केचन प्रभो	006a  
सर्वानेव समानीतांस्तानपश्यन्त ते नृपाः	006c  
गाश्चैव महिषीश्चैव तथा वृद्धाः स्त्रियोऽपि च	007a  
औदकानि च सत्त्वानि श्वापदानि वयांसि च	007c  
जरायुजान्यण्डजानि स्वेदजान्युद्भिदानि च	008a  
पर्वतानूपवन्यानि भूतानि ददृशुश्च ते	008c  
एवं प्रमुदितं सर्वं पशुगोधनधान्यतः	009a  
यज्ञवाटं नृपा दृष्ट्वा परं विस्मयमागमन्	009c  
ब्राह्मणानां विशां चैव बहुमृष्टान्नमृद्धिमत्	009e  
पूर्णे शतसहस्रे तु विप्राणां तत्र भुञ्जताम्	010a  
दुन्दुभिर्मेघनिर्घोषो मुहुर्मुहुरताड्यत	010c  
विननादासकृत्सोऽथ दिवसे दिवसे तदा	011a  
एवं स ववृते यज्ञो धर्मराजस्य धीमतः	011c  
अन्नस्य बहवो राजन्नुत्सर्गाः पर्वतोपमाः	012a  
दधिकुल्याश्च ददृशुः सर्पिषश्च ह्रदाञ्जनाः	012c  
जम्बूद्वीपो हि सकलो नानाजनपदायुतः	013a  
राजन्नदृश्यतैकस्थो राज्ञस्तस्मिन्महाक्रतौ	013c  
तत्र जातिसहस्राणि पुरुषाणां ततस्ततः	014a  
गृहीत्वा धनमाजग्मुर्बहूनि भरतर्षभ	014c  
राजानः स्रग्विणश्चापि सुमृष्टमणिकुण्डलाः	015a  
पर्यवेषन्द्विजाग्र्यांस्ताञ्शतशोऽथ सहस्रशः	015c  
विविधान्यन्नपानानि पुरुषा येऽनुयायिनः	016a  
तेषां नृपोपभोज्यानि ब्राह्मणेभ्यो ददुः स्म ते	016c  
