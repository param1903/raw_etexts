ब्रह्मोवाच	001  
अतः परं प्रवक्ष्यामि तृतीयं गुणमुत्तमम्	001a  
सर्वभूतहितं लोके सतां धर्ममनिन्दितम्	001c  
आनन्दः प्रीतिरुद्रेकः प्राकाश्यं सुखमेव च	002a  
अकार्पण्यमसंरम्भः सन्तोषः श्रद्दधानता	002c  
क्षमा धृतिरहिंसा च समता सत्यमार्जवम्	003a  
अक्रोधश्चानसूया च शौचं दाक्ष्यं पराक्रमः	003c  
मुधा ज्ञानं मुधा वृत्तं मुधा सेवा मुधा श्रमः	004a  
एवं यो युक्तधर्मः स्यात्सोऽमुत्राऽऽनन्त्यमश्नुते	004c  
निर्ममो निरहङ्कारो निराशीः सर्वतः समः	005a  
अकामहत इत्येष सतां धर्मः सनातनः	005c  
विश्रम्भो ह्रीस्तितिक्षा च त्यागः शौचमतन्द्रिता	006a  
आनृशंस्यमसम्मोहो दया भूतेष्वपैशुनम्	006c  
हर्षस्तुष्टिर्विस्मयश्च विनयः साधुवृत्तता	007a  
शान्तिकर्म विशुद्धिश्च शुभा बुद्धिर्विमोचनम्	007c  
उपेक्षा ब्रह्मचर्यं च परित्यागश्च सर्वशः	008a  
निर्ममत्वमनाशीस्त्वमपरिक्रीतधर्मता	008c  
मुधा दानं मुधा यज्ञो मुधाधीतं मुधा व्रतम्	009a  
मुधा प्रतिग्रहश्चैव मुधा धर्मो मुधा तपः	009c  
एवंवृत्तास्तु ये केचिल्लोकेऽस्मिन्सत्त्वसंश्रयाः	010a  
ब्राह्मणा ब्रह्मयोनिस्थास्ते धीराः साधुदर्शिनः	010c  
हित्वा सर्वाणि पापानि निःशोका ह्यजरामराः	011a  
दिवं प्राप्य तु ते धीराः कुर्वते वै ततस्ततः	011c  
ईशित्वं च वशित्वं च लघुत्वं मनसश्च ते	012a  
विकुर्वते महात्मानो देवास्त्रिदिवगा इव	012c  
ऊर्ध्वस्रोतस इत्येते देवा वैकारिकाः स्मृताः	013a  
विकुर्वते प्रकृत्या वै दिवं प्राप्तास्ततस्ततः	013c  
यद्यदिच्छन्ति तत्सर्वं भजन्ते विभजन्ति च	013e  
इत्येतत्सात्त्विकं वृत्तं कथितं वो द्विजर्षभाः	014a  
एतद्विज्ञाय विधिवल्लभते यद्यदिच्छति	014c  
प्रकीर्तिताः सत्त्वगुणा विशेषतो यथावदुक्तं गुणवृत्तमेव च	015a  
नरस्तु यो वेद गुणानिमान्सदा गुणान्स भुङ्क्ते न गुणैः स भुज्यते	015c  
