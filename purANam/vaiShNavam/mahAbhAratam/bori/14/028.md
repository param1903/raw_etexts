ब्राह्मण उवाच	001  
गन्धान्न जिघ्रामि रसान्न वेद्मि रूपं न पश्यामि न च स्पृशामि	001a  
न चापि शब्दान्विविधाञ्शृणोमि न चापि सङ्कल्पमुपैमि किञ्चित्	001c  
अर्थानिष्टान्कामयते स्वभावः सर्वान्द्वेष्यान्प्रद्विषते स्वभावः	002a  
कामद्वेषावुद्भवतः स्वभावात्प्राणापानौ जन्तुदेहान्निवेश्य	002c  
तेभ्यश्चान्यांस्तेष्वनित्यांश्च भावान्भूतात्मानं लक्षयेयं शरीरे	003a  
तस्मिंस्तिष्ठन्नास्मि शक्यः कथं चित्कामक्रोधाभ्यां जरया मृत्युना च	003c  
अकामयानस्य च सर्वकामानविद्विषाणस्य च सर्वदोषान्	004a  
न मे स्वभावेषु भवन्ति लेपास्तोयस्य बिन्दोरिव पुष्करेषु	004c  
नित्यस्य चैतस्य भवन्ति नित्या निरीक्षमाणस्य बहून्स्वभावान्	005a  
न सज्जते कर्मसु भोगजालं दिवीव सूर्यस्य मयूखजालम्	005c  
अत्राप्युदाहरन्तीममितिहासं पुरातनम्	006a  
अध्वर्युयतिसंवादं तं निबोध यशस्विनि	006c  
प्रोक्ष्यमाणं पशुं दृष्ट्वा यज्ञकर्मण्यथाब्रवीत्	007a  
यतिरध्वर्युमासीनो हिंसेयमिति कुत्सयन्	007c  
तमध्वर्युः प्रत्युवाच नायं छागो विनश्यति	008a  
श्रेयसा योक्ष्यते जन्तुर्यदि श्रुतिरियं तथा	008c  
यो ह्यस्य पार्थिवो भागः पृथिवीं स गमिष्यति	009a  
यदस्य वारिजं किञ्चिदपस्तत्प्रतिपद्यते	009c  
सूर्यं चक्षुर्दिशः श्रोत्रे प्राणोऽस्य दिवमेव च	010a  
आगमे वर्तमानस्य न मे दोषोऽस्ति कश्चन	010c  
यतिरुवाच	011  
प्राणैर्वियोगे छागस्य यदि श्रेयः प्रपश्यसि	011a  
छागार्थे वर्तते यज्ञो भवतः किं प्रयोजनम्	011c  
अनु त्वा मन्यतां माता पिता भ्राता सखाऽपि च	012a  
मन्त्रयस्वैनमुन्नीय परवन्तं विशेषतः	012c  
य एवमनुमन्येरंस्तान्भवान्प्रष्टुमर्हति	013a  
तेषामनुमतं श्रुत्वा शक्या कर्तुं विचारणा	013c  
प्राणा अप्यस्य छागस्य प्रापितास्ते स्वयोनिषु	014a  
शरीरं केवलं शिष्टं निश्चेष्टमिति मे मतिः	014c  
इन्धनस्य तु तुल्येन शरीरेण विचेतसा	015a  
हिंसा निर्वेष्टुकामानामिन्धनं पशुसञ्ज्ञितम्	015c  
अहिंसा सर्वधर्माणामिति वृद्धानुशासनम्	016a  
यदहिंस्रं भवेत्कर्म तत्कार्यमिति विद्महे	016c  
अहिंसेति प्रतिज्ञेयं यदि वक्ष्याम्यतः परम्	017a  
शक्यं बहुविधं वक्तुं भवतः कार्यदूषणम्	017c  
अहिंसा सर्वभूतानां नित्यमस्मासु रोचते	018a  
प्रत्यक्षतः साधयामो न परोक्षमुपास्महे	018c  
अध्वर्युरुवाच	019  
भूमेर्गन्धगुणान्भुङ्क्षे पिबस्यापोमयान्रसान्	019a  
ज्योतिषां पश्यसे रूपं स्पृशस्यनिलजान्गुणान्	019c  
शृणोष्याकाशजं शब्दं मनसा मन्यसे मतिम्	020a  
सर्वाण्येतानि भूतानि प्राणा इति च मन्यसे	020c  
प्राणादाने च नित्योऽसि हिंसायां वर्तते भवान्	021a  
नास्ति चेष्टा विना हिंसां किं वा त्वं मन्यसे द्विज	021c  
यतिरुवाच	022  
अक्षरं च क्षरं चैव द्वैधीभावोऽयमात्मनः	022a  
अक्षरं तत्र सद्भावः स्वभावः क्षर उच्यते	022c  
प्राणो जिह्वा मनः सत्त्वं स्वभावो रजसा सह	023a  
भावैरेतैर्विमुक्तस्य निर्द्वन्द्वस्य निराशिषः	023c  
समस्य सर्वभूतेषु निर्ममस्य जितात्मनः	024a  
समन्तात्परिमुक्तस्य न भयं विद्यते क्वचित्	024c  
अध्वर्युरुवाच	025  
सद्भिरेवेह संवासः कार्यो मतिमतां वर	025a  
भवतो हि मतं श्रुत्वा प्रतिभाति मतिर्मम	025c  
भगवन्भगवद्बुद्ध्या प्रतिबुद्धो ब्रवीम्यहम्	026a  
मतं मन्तुं क्रतुं कर्तुं नापराधोऽस्ति मे द्विज	026c  
ब्राह्मण उवाच	027  
उपपत्त्या यतिस्तूष्णीं वर्तमानस्ततः परम्	027a  
अध्वर्युरपि निर्मोहः प्रचचार महामखे	027c  
एवमेतादृशं मोक्षं सुसूक्ष्मं ब्राह्मणा विदुः	028a  
विदित्वा चानुतिष्ठन्ति क्षेत्रज्ञेनानुदर्शिना	028c  
