वासुदेव उवाच	001  
न बाह्यं द्रव्यमुत्सृज्य सिद्धिर्भवति भारत	001a  
शारीरं द्रव्यमुत्सृज्य सिद्धिर्भवति वा न वा	001c  
बाह्यद्रव्यविमुक्तस्य शारीरेषु च गृध्यतः	002a  
यो धर्मो यत्सुखं चैव द्विषतामस्तु तत्तथा	002c  
द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्	003a  
ममेति द्व्यक्षरो मृत्युर्न ममेति च शाश्वतम्	003c  
ब्रह्म मृत्युश्च तौ राजन्नात्मन्येव व्यवस्थितौ	004a  
अदृश्यमानौ भूतानि योधयेतामसंशयम्	004c  
अविनाशोऽस्य सत्त्वस्य नियतो यदि भारत	005a  
भित्त्वा शरीरं भूतानामहिंसां प्रतिपद्यते	005c  
लब्ध्वाऽपि पृथिवीं सर्वां सहस्थावरजङ्गमाम्	006a  
ममत्वं यस्य नैव स्यात्किं तया स करिष्यति	006c  
अथ वा वसतः पार्थ वने वन्येन जीवतः	007a  
ममता यस्य द्रव्येषु मृत्योरास्ये स वर्तते	007c  
बाह्यान्तराणां शत्रूणां स्वभावं पश्य भारत	008a  
यन्न पश्यति तद्भूतं मुच्यते स महाभयात्	008c  
कामात्मानं न प्रशंसन्ति लोके न चाकामात्काचिदस्ति प्रवृत्तिः	009a  
दानं हि वेदाध्ययनं तपश्च कामेन कर्माणि च वैदिकानि	009c  
व्रतं यज्ञान्नियमान्ध्यानयोगान्कामेन यो नारभते विदित्वा	010a  
यद्यद्ध्ययं कामयते स धर्मो न यो धर्मो नियमस्तस्य मूलम्	010c  
अत्र गाथाः कामगीताः कीर्तयन्ति पुराविदः	011a  
शृणु सङ्कीर्त्यमानास्ता निखिलेन युधिष्ठिर	011c  
नाहं शक्योऽनुपायेन हन्तुं भूतेन केनचित्	012a  
यो मां प्रयतते हन्तुं ज्ञात्वा प्रहरणे बलम्	012c  
तस्य तस्मिन्प्रहरणे पुनः प्रादुर्भवाम्यहम्	012e  
यो मां प्रयतते हन्तुं यज्ञैर्विविधदक्षिणैः	013a  
जङ्गमेष्विव कर्मात्मा पुनः प्रादुर्भवाम्यहम्	013c  
यो मां प्रयतते हन्तुं वेदैर्वेदान्तसाधनैः	014a  
स्थावरेष्विव शान्तात्मा तस्य प्रादुर्भवाम्यहम्	014c  
यो मां प्रयतते हन्तुं धृत्या सत्यपराक्रमः	015a  
भावो भवामि तस्याहं स च मां नावबुध्यते	015c  
यो मां प्रयतते हन्तुं तपसा संशितव्रतः	016a  
ततस्तपसि तस्याथ पुनः प्रादुर्भवाम्यहम्	016c  
यो मां प्रयतते हन्तुं मोक्षमास्थाय पण्डितः	017a  
तस्य मोक्षरतिस्थस्य नृत्यामि च हसामि च	017c  
अवध्यः सर्वभूतानामहमेकः सनातनः	017e  
तस्मात्त्वमपि तं कामं यज्ञैर्विविधदक्षिणैः	018a  
धर्मं कुरु महाराज तत्र ते स भविष्यति	018c  
यजस्व वाजिमेधेन विधिवद्दक्षिणावता	019a  
अन्यैश्च विविधैर्यज्ञैः समृद्धैराप्तदक्षिणैः	019c  
मा ते व्यथास्तु निहतान्बन्धून्वीक्ष्य पुनः पुनः	020a  
न शक्यास्ते पुनर्द्रष्टुं ये हतास्मिन्रणाजिरे	020c  
स त्वमिष्ट्वा महायज्ञैः समृद्धैराप्तदक्षिणैः	021a  
लोके कीर्तिं परां प्राप्य गतिमग्र्यां गमिष्यसि	021c  
