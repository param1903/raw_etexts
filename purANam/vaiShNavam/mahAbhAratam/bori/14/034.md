ब्राह्मण्युवाच	001  
नेदमल्पात्मना शक्यं वेदितुं नाकृतात्मना	001a  
बहु चाल्पं च सङ्क्षिप्तं विप्लुतं च मतं मम	001c  
उपायं तु मम ब्रूहि येनैषा लभ्यते मतिः	002a  
तन्मन्ये कारणतमं यत एषा प्रवर्तते	002c  
ब्राह्मण उवाच	003  
अरणीं ब्राह्मणीं विद्धि गुरुरस्योत्तरारणिः	003a  
तपःश्रुतेऽभिमथ्नीतो ज्ञानाग्निर्जायते ततः	003c  
ब्राह्मण्युवाच	004  
यदिदं ब्रह्मणो लिङ्गं क्षेत्रज्ञमिति सञ्ज्ञितम्	004a  
ग्रहीतुं येन तच्छक्यं लक्षणं तस्य तत्क्व नु	004c  
ब्राह्मण उवाच	005  
अलिङ्गो निर्गुणश्चैव कारणं नास्य विद्यते	005a  
उपायमेव वक्ष्यामि येन गृह्येत वा न वा	005c  
सम्यगप्युपदिष्टश्च भ्रमरैरिव लक्ष्यते	006a  
कर्मबुद्धिरबुद्धित्वाज्ज्ञानलिङ्गैरिवाश्रितम्	006c  
इदं कार्यमिदं नेति न मोक्षेषूपदिश्यते	007a  
पश्यतः शृण्वतो बुद्धिरात्मनो येषु जायते	007c  
यावन्त इह शक्येरंस्तावतोंऽशान्प्रकल्पयेत्	008a  
व्यक्तानव्यक्तरूपांश्च शतशोऽथ सहस्रशः	008c  
सर्वान्नानात्वयुक्तांश्च सर्वान्प्रत्यक्षहेतुकान्	009a  
यतः परं न विद्येत ततोऽभ्यासे भविष्यति	009c  
वासुदेव उवाच	010  
ततस्तु तस्या ब्राह्मण्या मतिः क्षेत्रज्ञसङ्क्षये	010a  
क्षेत्रज्ञादेव परतः क्षेत्रज्ञोऽन्यः प्रवर्तते	010c  
अर्जुन उवाच	011  
क्व नु सा ब्राह्मणी कृष्ण क्व चासौ ब्राह्मणर्षभः	011a  
याभ्यां सिद्धिरियं प्राप्ता तावुभौ वद मेऽच्युत	011c  
वासुदेव उवाच	012  
मनो मे ब्राह्मणं विद्धि बुद्धिं मे विद्धि ब्राह्मणीम्	012a  
क्षेत्रज्ञ इति यश्चोक्तः सोऽहमेव धनञ्जय	012c  
