वैशम्पायन उवाच	001  
सैन्धवैरभवद्युद्धं ततस्तस्य किरीटिनः	001a  
हतशेषैर्महाराज हतानां च सुतैरपि	001c  
तेऽवतीर्णमुपश्रुत्य विषयं श्वेतवाहनम्	002a  
प्रत्युद्ययुरमृष्यन्तो राजानः पाण्डवर्षभम्	002c  
अश्वं च तं परामृश्य विषयान्ते विषोपमाः	003a  
न भयं चक्रिरे पार्थाद्भीमसेनादनन्तरात्	003c  
तेऽविदूराद्धनुष्पाणिं यज्ञियस्य हयस्य च	004a  
बीभत्सुं प्रत्यपद्यन्त पदातिनमवस्थितम्	004c  
ततस्ते तु महावीर्या राजानः पर्यवारयन्	005a  
जिगीषन्तो नरव्याघ्राः पूर्वं विनिकृता युधि	005c  
ते नामान्यथ गोत्राणि कर्माणि विविधानि च	006a  
कीर्तयन्तस्तदा पार्थं शरवर्षैरवाकिरन्	006c  
ते किरन्तः शरांस्तीक्ष्णान्वारणेन्द्रनिवारणान्	007a  
रणे जयमभीप्सन्तः कौन्तेयं पर्यवारयन्	007c  
तेऽसमीक्ष्यैव तं वीरमुग्रकर्माणमाहवे	008a  
सर्वे युयुधिरे वीरा रथस्थास्तं पदातिनम्	008c  
ते तमाजघ्निरे वीरं निवातकवचान्तकम्	009a  
संशप्तकनिहन्तारं हन्तारं सैन्धवस्य च	009c  
ततो रथसहस्रेण हयानामयुतेन च	010a  
कोष्ठकीकृत्य कौन्तेयं सम्प्रहृष्टमयोधयन्	010c  
संस्मरन्तो वधं वीराः सिन्धुराजस्य धीमतः	011a  
जयद्रथस्य कौरव्य समरे सव्यसाचिना	011c  
ततः पर्जन्यवत्सर्वे शरवृष्टिमवासृजन्	012a  
तैः कीर्णः शुशुभे पार्थो रविर्मेघान्तरे यथा	012c  
स शरैः समवच्छन्नो ददृशे पाण्डवर्षभः	013a  
पञ्जरान्तरसञ्चारी शकुन्त इव भारत	013c  
ततो हाहाकृतं सर्वं कौन्तेये शरपीडिते	014a  
त्रैलोक्यमभवद्राजन्रविश्चासीद्रजोरुणः	014c  
ततो ववौ महाराज मारुतो रोमहर्षणः	015a  
राहुरग्रसदादित्यं युगपत्सोममेव च	015c  
उल्काश्च जघ्निरे सूर्यं विकीर्यन्त्यः समन्ततः	016a  
वेपथुश्चाभवद्राजन्कैलासस्य महागिरेः	016c  
मुमुचुश्चास्रमत्युष्णं दुःखशोकसमन्विताः	017a  
सप्तर्षयो जातभयास्तथा देवर्षयोऽपि च	017c  
शशश्चाशु विनिर्भिद्य मण्डलं शशिनोऽपतत्	018a  
विपरीतस्तदा राजंस्तस्मिन्नुत्पातलक्षणे	018c  
रासभारुणसङ्काशा धनुष्मन्तः सविद्युतः	019a  
आवृत्य गगनं मेघा मुमुचुर्मांसशोणितम्	019c  
एवमासीत्तदा वीरे शरवर्षाभिसंवृते	020a  
लोकेऽस्मिन्भरतश्रेष्ठ तदद्भुतमिवाभवत्	020c  
तस्य तेनावकीर्णस्य शरजालेन सर्वशः	021a  
मोहात्पपात गाण्डीवमावापश्च करादपि	021c  
तस्मिन्मोहमनुप्राप्ते शरजालं महत्तरम्	022a  
सैन्धवा मुमुचुस्तूर्णं गतसत्त्वे महारथे	022c  
ततो मोहसमापन्नं ज्ञात्वा पार्थं दिवौकसः	023a  
सर्वे वित्रस्तमनसस्तस्य शान्तिपराभवन्	023c  
ततो देवर्षयः सर्वे तथा सप्तर्षयोऽपि च	024a  
ब्रह्मर्षयश्च विजयं जेपुः पार्थस्य धीमतः	024c  
ततः प्रदीपिते देवैः पार्थतेजसि पार्थिव	025a  
तस्थावचलवद्धीमान्सङ्ग्रामे परमास्त्रवित्	025c  
विचकर्ष धनुर्दिव्यं ततः कौरवनन्दनः	026a  
यन्त्रस्येवेह शब्दोऽभून्महांस्तस्य पुनः पुनः	026c  
ततः स शरवर्षाणि प्रत्यमित्रान्प्रति प्रभुः	027a  
ववर्ष धनुषा पार्थो वर्षाणीव सुरेश्वरः	027c  
ततस्ते सैन्धवा योधाः सर्व एव सराजकाः	028a  
नादृश्यन्त शरैः कीर्णाः शलभैरिव पावकाः	028c  
तस्य शब्देन वित्रेसुर्भयार्ताश्च विदुद्रुवुः	029a  
मुमुचुश्चाश्रु शोकार्ताः सुषुपुश्चापि सैन्धवाः	029c  
तांस्तु सर्वान्नरश्रेष्ठः सर्वतो विचरन्बली	030a  
अलातचक्रवद्राजञ्शरजालैः समर्पयत्	030c  
तदिन्द्रजालप्रतिमं बाणजालममित्रहा	031a  
व्यसृजद्दिक्षु सर्वासु महेन्द्र इव वज्रभृत्	031c  
मेघजालनिभं सैन्यं विदार्य स रविप्रभः	032a  
विबभौ कौरवश्रेष्ठः शरदीव दिवाकरः	032c  
