उत्तङ्क उवाच	001  
ब्रूहि केशव तत्त्वेन त्वमध्यात्ममनिन्दितम्	001a  
श्रुत्वा श्रेयोऽभिधास्यामि शापं वा ते जनार्दन	001c  
वासुदेव उवाच	002  
तमो रजश्च सत्त्वं च विद्धि भावान्मदाश्रयान्	002a  
तथा रुद्रान्वसूंश्चापि विद्धि मत्प्रभवान्द्विज	002c  
मयि सर्वाणि भूतानि सर्वभूतेषु चाप्यहम्	003a  
स्थित इत्यभिजानीहि मा तेऽभूदत्र संशयः	003c  
तथा दैत्यगणान्सर्वान्यक्षराक्षसपन्नगान्	004a  
गन्धर्वाप्सरसश्चैव विद्धि मत्प्रभवान्द्विज	004c  
सदसच्चैव यत्प्राहुरव्यक्तं व्यक्तमेव च	005a  
अक्षरं च क्षरं चैव सर्वमेतन्मदात्मकम्	005c  
ये चाश्रमेषु वै धर्माश्चतुर्षु विहिता मुने	006a  
दैवानि चैव कर्माणि विद्धि सर्वं मदात्मकम्	006c  
असच्च सदसच्चैव यद्विश्वं सदसतः परम्	007a  
ततः परं नास्ति चैव देवदेवात्सनातनात्	007c  
ओङ्कारप्रभवान्वेदान्विद्धि मां त्वं भृगूद्वह	008a  
यूपं सोमं तथैवेह त्रिदशाऽप्यायनं मखे	008c  
होतारमपि हव्यं च विद्धि मां भृगुनन्दन	009a  
अध्वर्युः कल्पकश्चापि हविः परमसंस्कृतम्	009c  
उद्गाता चापि मां स्तौति गीतघोषैर्महाध्वरे	010a  
प्रायश्चित्तेषु मां ब्रह्मञ्शान्तिमङ्गलवाचकाः	010c  
स्तुवन्ति विश्वकर्माणं सततं द्विजसत्तमाः	010e  
विद्धि मह्यं सुतं धर्ममग्रजं द्विजसत्तम	011a  
मानसं दयितं विप्र सर्वभूतदयात्मकम्	011c  
तत्राहं वर्तमानैश्च निवृत्तैश्चैव मानवैः	012a  
बह्वीः संसरमाणो वै योनीर्हि द्विजसत्तम	012c  
धर्मसंरक्षणार्थाय धर्मसंस्थापनाय च	013a  
तैस्तैर्वेषैश्च रूपैश्च त्रिषु लोकेषु भार्गव	013c  
अहं विष्णुरहं ब्रह्मा शक्रोऽथ प्रभवाप्ययः	014a  
भूतग्रामस्य सर्वस्य स्रष्टा संहार एव च	014c  
अधर्मे वर्तमानानां सर्वेषामहमप्युत	015a  
धर्मस्य सेतुं बध्नामि चलिते चलिते युगे	015c  
तास्ता योनीः प्रविश्याहं प्रजानां हितकाम्यया	015e  
यदा त्वहं देवयोनौ वर्तामि भृगुनन्दन	016a  
तदाऽहं देववत्सर्वमाचरामि न संशयः	016c  
यदा गन्धर्वयोनौ तु वर्तामि भृगुनन्दन	017a  
तदा गन्धर्ववच्चेष्टाः सर्वाश्चेष्टामि भार्गव	017c  
नागयोनौ यदा चैव तदा वर्तामि नागवत्	018a  
यक्षराक्षसयोनीश्च यथावद्विचराम्यहम्	018c  
मानुष्ये वर्तमाने तु कृपणं याचिता मया	019a  
न च ते जातसम्मोहा वचो गृह्णन्ति मे हितम्	019c  
भयं च महदुद्दिश्य त्रासिताः कुरवो मया	020a  
क्रुद्धेव भूत्वा च पुनर्यथावदनुदर्शिताः	020c  
तेऽधर्मेणेह संयुक्ताः परीताः कालधर्मणा	021a  
धर्मेण निहता युद्धे गताः स्वर्गं न संशयः	021c  
लोकेषु पाण्डवाश्चैव गताः ख्यातिं द्विजोत्तम	022a  
एतत्ते सर्वमाख्यातं यन्मां त्वं परिपृच्छसि	022c  
