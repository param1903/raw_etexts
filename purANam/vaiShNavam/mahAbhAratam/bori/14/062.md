जनमेजय उवाच	001  
श्रुत्वैतद्वचनं ब्रह्मन्व्यासेनोक्तं महात्मना	001a  
अश्वमेधं प्रति तदा किं नृपः प्रचकार ह	001c  
रत्नं च यन्मरुत्तेन निहितं पृथिवीतले	002a  
तदवाप कथं चेति तन्मे ब्रूहि द्विजोत्तम	002c  
वैशम्पायन उवाच	003  
श्रुत्वा द्वैपायनवचो धर्मराजो युधिष्ठिरः	003a  
भ्रातॄन्सर्वान्समानाय्य काले वचनमब्रवीत्	003c  
अर्जुनं भीमसेनं च माद्रीपुत्रौ यमावपि	003e  
श्रुतं वो वचनं वीराः सौहृदाद्यन्महात्मना	004a  
कुरूणां हितकामेन प्रोक्तं कृष्णेन धीमता	004c  
तपोवृद्धेन महता सुहृदां भूतिमिच्छता	005a  
गुरुणा धर्मशीलेन व्यासेनाद्भुतकर्मणा	005c  
भीष्मेण च महाप्राज्ञ गोविन्देन च धीमता	006a  
संस्मृत्य तदहं सम्यक्कर्तुमिच्छामि पाण्डवाः	006c  
आयत्यां च तदात्वे च सर्वेषां तद्धि नो हितम्	007a  
अनुबन्धे च कल्याणं यद्वचो ब्रह्मवादिनः	007c  
इयं हि वसुधा सर्वा क्षीणरत्ना कुरूद्वहाः	008a  
तच्चाचष्ट बहु व्यासो मरुत्तस्य धनं नृपाः	008c  
यद्येतद्वो बहुमतं मन्यध्वं वा क्षमं यदि	009a  
तदानयामहे सर्वे कथं वा भीम मन्यसे	009c  
इत्युक्तवाक्ये नृपतौ तदा कुरुकुलोद्वह	010a  
भीमसेनो नृपश्रेष्ठं प्राञ्जलिर्वाक्यमब्रवीत्	010c  
रोचते मे महाबाहो यदिदं भाषितं त्वया	011a  
व्यासाख्यातस्य वित्तस्य समुपानयनं प्रति	011c  
यदि तत्प्राप्नुयामेह धनमाविक्षितं प्रभो	012a  
कृतमेव महाराज भवेदिति मतिर्मम	012c  
ते वयं प्रणिपातेन गिरीशस्य महात्मनः	013a  
तदानयाम भद्रं ते समभ्यर्च्य कपर्दिनम्	013c  
तं विभुं देवदेवेशं तस्यैवानुचरांश्च तान्	014a  
प्रसाद्यार्थमवाप्स्यामो नूनं वाग्बुद्धिकर्मभिः	014c  
रक्षन्ते ये च तद्द्रव्यं किङ्करा रौद्रदर्शनाः	015a  
ते च वश्या भविष्यन्ति प्रसन्ने वृषभध्वजे	015c  
श्रुत्वैवं वदतस्तस्य वाक्यं भीमस्य भारत	016a  
प्रीतो धर्मात्मजो राजा बभूवातीव भारत	016c  
अर्जुनप्रमुखाश्चापि तथेत्येवाब्रुवन्मुदा	016e  
कृत्वा तु पाण्डवाः सर्वे रत्नाहरणनिश्चयम्	017a  
सेनामाज्ञापयामासुर्नक्षत्रेऽहनि च ध्रुवे	017c  
ततो ययुः पाण्डुसुता ब्राह्मणान्स्वस्ति वाच्य च	018a  
अर्चयित्वा सुरश्रेष्ठं पूर्वमेव महेश्वरम्	018c  
मोदकैः पायसेनाथ मांसापूपैस्तथैव च	019a  
आशास्य च महात्मानं प्रययुर्मुदिता भृशम्	019c  
तेषां प्रयास्यतां तत्र मङ्गलानि शुभान्यथ	020a  
प्राहुः प्रहृष्टमनसो द्विजाग्र्या नागराश्च ते	020c  
ततः प्रदक्षिणीकृत्य शिरोभिः प्रणिपत्य च	021a  
ब्राह्मणानग्निसहितान्प्रययुः पाण्डुनन्दनाः	021c  
समनुज्ञाप्य राजानं पुत्रशोकसमाहतम्	022a  
धृतराष्ट्रं सभार्यं वै पृथां पृथुललोचनाम्	022c  
मूले निक्षिप्य कौरव्यं युयुत्सुं धृतराष्ट्रजम्	023a  
सम्पूज्यमानाः पौरैश्च ब्राह्मणैश्च मनीषिभिः	023c  
