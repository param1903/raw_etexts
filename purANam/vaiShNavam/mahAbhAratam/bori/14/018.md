ब्राह्मण उवाच	001  
शुभानामशुभानां च नेह नाशोऽस्ति कर्मणाम्	001a  
प्राप्य प्राप्य तु पच्यन्ते क्षेत्रं क्षेत्रं तथा तथा	001c  
यथा प्रसूयमानस्तु फली दद्यात्फलं बहु	002a  
तथा स्याद्विपुलं पुण्यं शुद्धेन मनसा कृतम्	002c  
पापं चापि तथैव स्यात्पापेन मनसा कृतम्	003a  
पुरोधाय मनो हीह कर्मण्यात्मा प्रवर्तते	003c  
यथा कर्मसमादिष्टं काममन्युसमावृतः	004a  
नरो गर्भं प्रविशति तच्चापि शृणु चोत्तरम्	004c  
शुक्रं शोणितसंसृष्टं स्त्रिया गर्भाशयं गतम्	005a  
क्षेत्रं कर्मजमाप्नोति शुभं वा यदि वाऽशुभम्	005c  
सौक्ष्म्यादव्यक्तभावाच्च न स क्वचन सज्जते	006a  
सम्प्राप्य ब्रह्मणः कायं तस्मात्तद्ब्रह्म शाश्वतम्	006c  
तद्बीजं सर्वभूतानां तेन जीवन्ति जन्तवः	006e  
स जीवः सर्वगात्राणि गर्भस्याऽऽविश्य भागशः	007a  
दधाति चेतसा सद्यः प्राणस्थानेष्ववस्थितः	007c  
ततः स्पन्दयतेऽङ्गानि स गर्भश्चेतनान्वितः	007e  
यथा हि लोहनिष्यन्दो निषिक्तो बिम्बविग्रहम्	008a  
उपैति तद्वज्जानीहि गर्भे जीवप्रवेशनम्	008c  
लोहपिण्डं यथा वह्निः प्रविशत्यभितापयन्	009a  
तथा त्वमपि जानीहि गर्भे जीवोपपादनम्	009c  
यथा च दीपः शरणं दीप्यमानः प्रकाशयेत्	010a  
एवमेव शरीराणि प्रकाशयति चेतना	010c  
यद्यच्च कुरुते कर्म शुभं वा यदि वाऽशुभम्	011a  
पूर्वदेहकृतं सर्वमवश्यमुपभुज्यते	011c  
ततस्तत्क्षीयते चैव पुनश्चान्यत्प्रचीयते	012a  
यावत्तन्मोक्षयोगस्थं धर्मं नैवावबुध्यते	012c  
तत्र धर्मं प्रवक्ष्यामि सुखी भवति येन वै	013a  
आवर्तमानो जातीषु तथाऽन्योन्यासु सत्तम	013c  
दानं व्रतं ब्रह्मचर्यं यथोक्तव्रतधारणम्	014a  
दमः प्रशान्तता चैव भूतानां चानुकम्पनम्	014c  
संयमश्चानृशंस्यं च परस्वादानवर्जनम्	015a  
व्यलीकानामकरणं भूतानां यत्र सा भुवि	015c  
मातापित्रोश्च शुश्रूषा देवतातिथिपूजनम्	016a  
गुरुपूजा घृणा शौचं नित्यमिन्द्रियसंयमः	016c  
प्रवर्तनं शुभानां च तत्सतां वृत्तमुच्यते	017a  
ततो धर्मः प्रभवति यः प्रजाः पाति शाश्वतीः	017c  
एवं सत्सु सदा पश्येत्तत्र ह्येषा ध्रुवा स्थितिः	018a  
आचारो धर्ममाचष्टे यस्मिन्सन्तो व्यवस्थिताः	018c  
तेषु तद्धर्मनिक्षिप्तं यः स धर्मः सनातनः	019a  
यस्तं समभिपद्येत न स दुर्गतिमाप्नुयात्	019c  
अतो नियम्यते लोकः प्रमुह्य धर्मवर्त्मसु	020a  
यस्तु योगी च मुक्तश्च स एतेभ्यो विशिष्यते	020c  
वर्तमानस्य धर्मेण पुरुषस्य यथा तथा	021a  
संसारतारणं ह्यस्य कालेन महता भवेत्	021c  
एवं पूर्वकृतं कर्म सर्वो जन्तुर्निषेवते	022a  
सर्वं तत्कारणं येन निकृतोऽयमिहागतः	022c  
शरीरग्रहणं चास्य केन पूर्वं प्रकल्पितम्	023a  
इत्येवं संशयो लोके तच्च वक्ष्याम्यतः परम्	023c  
शरीरमात्मनः कृत्वा सर्वभूतपितामहः	024a  
त्रैलोक्यमसृजद्ब्रह्मा कृत्स्नं स्थावरजङ्गमम्	024c  
ततः प्रधानमसृजच्चेतना सा शरीरिणाम्	025a  
यया सर्वमिदं व्याप्तं यां लोके परमां विदुः	025c  
इह तत्क्षरमित्युक्तं परं त्वमृतमक्षरम्	026a  
त्रयाणां मिथुनं सर्वमेकैकस्य पृथक्पृथक्	026c  
असृजत्सर्वभूतानि पूर्वसृष्टः प्रजापतिः	027a  
स्थावराणि च भूतानि इत्येषा पौर्विकी श्रुतिः	027c  
तस्य कालपरीमाणमकरोत्स पितामहः	028a  
भूतेषु परिवृत्तिं च पुनरावृत्तिमेव च	028c  
यथाऽत्र कश्चिन्मेधावी दृष्टात्मा पूर्वजन्मनि	029a  
यत्प्रवक्ष्यामि तत्सर्वं यथावदुपपद्यते	029c  
सुखदुःखे सदा सम्यगनित्ये यः प्रपश्यति	030a  
कायं चामेध्यसङ्घातं विनाशं कर्मसंहितम्	030c  
यच्च किञ्चित्सुखं तच्च सर्वं दुःखमिति स्मरन्	031a  
संसारसागरं घोरं तरिष्यति सुदुस्तरम्	031c  
जातीमरणरोगैश्च समाविष्टः प्रधानवित्	032a  
चेतनावत्सु चैतन्यं समं भूतेषु पश्यति	032c  
निर्विद्यते ततः कृत्स्नं मार्गमाणः परं पदम्	033a  
तस्योपदेशं वक्ष्यामि याथातथ्येन सत्तम	033c  
शाश्वतस्याव्ययस्याथ पदस्य ज्ञानमुत्तमम्	034a  
प्रोच्यमानं मया विप्र निबोधेदमशेषतः	034c  
