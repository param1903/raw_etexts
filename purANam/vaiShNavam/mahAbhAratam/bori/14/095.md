जनमेजय उवाच	001  
धर्मागतेन त्यागेन भगवन्सर्वमस्ति चेत्	001a  
एतन्मे सर्वमाचक्ष्व कुशलो ह्यसि भाषितुम्	001c  
ततोञ्छवृत्तेर्यद्वृत्तं सक्तुदाने फलं महत्	002a  
कथितं मे महद्ब्रह्मंस्तथ्यमेतदसंशयम्	002c  
कथं हि सर्वयज्ञेषु निश्चयः परमो भवेत्	003a  
एतदर्हसि मे वक्तुं निखिलेन द्विजर्षभ	003c  
वैशम्पायन उवाच	004  
अत्राप्युदाहरन्तीममितिहासं पुरातनम्	004a  
अगस्त्यस्य महायज्ञे पुरावृत्तमरिन्दम	004c  
पुराऽगस्त्यो महातेजा दीक्षां द्वादशवार्षिकीम्	005a  
प्रविवेश महाराज सर्वभूतहिते रतः	005c  
तत्राग्निकल्पा होतार आसन्सत्रे महात्मनः	006a  
मूलाहारा निराहाराः साश्मकुट्टा मरीचिपाः	006c  
परिघृष्टिका वैघसिकाः सम्प्रक्षालास्तथैव च	007a  
यतयो भिक्षवश्चात्र बभूवुः पर्यवस्थिताः	007c  
सर्वे प्रत्यक्षधर्माणो जितक्रोधा जितेन्द्रियाः	008a  
दमे स्थिताश्च ते सर्वे दम्भमोहविवर्जिताः	008c  
वृत्ते शुद्धे स्थिता नित्यमिन्द्रियैश्चाप्यवाहिताः	009a  
उपासते स्म तं यज्ञं भुञ्जानास्ते महर्षयः	009c  
यथाशक्त्या भगवता तदन्नं समुपार्जितम्	010a  
तस्मिन्सत्रे तु यत्किञ्चिदयोग्यं तत्र नाभवत्	010c  
तथा ह्यनेकैर्मुनिभिर्महान्तः क्रतवः कृताः	010e  
एवंविधेस्त्वगस्त्यस्य वर्तमाने महाध्वरे	011a  
न ववर्ष सहस्राक्षस्तदा भरतसत्तम	011c  
ततः कर्मान्तरे राजन्नगस्त्यस्य महात्मनः	012a  
कथेयमभिनिर्वृत्ता मुनीनां भावितात्मनाम्	012c  
अगस्त्यो यजमानोऽसौ ददात्यन्नं विमत्सरः	013a  
न च वर्षति पर्जन्यः कथमन्नं भविष्यति	013c  
सत्रं चेदं महद्विप्रा मुनेर्द्वादशवार्षिकम्	014a  
न वर्षिष्यति देवश्च वर्षाण्येतानि द्वादश	014c  
एतद्भवन्तः सञ्चिन्त्य महर्षेरस्य धीमतः	015a  
अगस्त्यस्यातितपसः कर्तुमर्हन्त्यनुग्रहम्	015c  
इत्येवमुक्ते वचने ततोऽगस्त्यः प्रतापवान्	016a  
प्रोवाचेदं वचो वाग्मी प्रसाद्य शिरसा मुनीन्	016c  
यदि द्वादशवर्षाणि न वर्षिष्यति वासवः	017a  
चिन्तायज्ञं करिष्यामि विधिरेष सनातनः	017c  
यदि द्वादशवर्षाणि न वर्षिष्यति वासवः	018a  
व्यायामेनाऽऽहरिष्यामि यज्ञानन्यानतिव्रतान्	018c  
बीजयज्ञो मयाऽयं वै बहुवर्षसमाचितः	019a  
बीजैः कृतैः करिष्ये च नात्र विघ्नो भविष्यति	019c  
नेदं शक्यं वृथा कर्तुं मम सत्रं कथञ्चन	020a  
वर्षिष्यतीह वा देवो न वा देवो भविष्यति	020c  
अथ वाऽभ्यर्थनामिन्द्रः कुर्यान्न त्विह कामतः	021a  
स्वयमिन्द्रो भविष्यामि जीवयिष्यामि च प्रजाः	021c  
यो यदाहारजातश्च स तथैव भविष्यति	022a  
विशेषं चैव कर्ताऽस्मि पुनः पुनरतीव हि	022c  
अद्येह स्वर्णमभ्येतु यच्चान्यद्वसु दुर्लभम्	023a  
त्रिषु लोकेषु यच्चास्ति तदिहागच्छतां स्वयम्	023c  
दिव्याश्चाप्सरसां सङ्घाः सगन्धर्वाः सकिन्नराः	024a  
विश्वावसुश्च ये चान्ये तेऽप्युपासन्तु वः सदा	024c  
उत्तरेभ्यः कुरुभ्यश्च यत्किञ्चिद्वसु विद्यते	025a  
सर्वं तदिह यज्ञे मे स्वयमेवोपतिष्ठतु	025c  
स्वर्गं स्वर्गसदश्चैव धर्मश्च स्वयमेव तु	025e  
इत्युक्ते सर्वमेवैतदभवत्तस्य धीमतः	026a  
ततस्ते मुनयो दृष्ट्वा मुनेस्तस्य तपोबलम्	026c  
विस्मिता वचनं प्राहुरिदं सर्वे महार्थवत्	026e  
प्रीताः स्म तव वाक्येन न त्विच्छामस्तपोव्ययम्	027a  
स्वैरेव यज्ञैस्तुष्टाः स्मो न्यायेनेच्छामहे वयम्	027c  
यज्ञान्दीक्षास्तथा होमान्यच्चान्यन्मृगयामहे	028a  
तन्नोऽस्तु स्वकृतैर्यज्ञैर्नान्यतो मृगयामहे	028c  
न्यायेनोपार्जिताहाराः स्वकर्मनिरता वयम्	029a  
वेदांश्च ब्रह्मचर्येण न्यायतः प्रार्थयामहे	029c  
न्यायेनोत्तरकालं च गृहेभ्यो निःसृता वयम्	030a  
धर्मदृष्टैर्विधिद्वारैस्तपस्तप्स्यामहे वयम्	030c  
भवतः सम्यगेषा हि बुद्धिर्हिंसाविवर्जिता	031a  
एतामहिंसां यज्ञेषु ब्रूयास्त्वं सततं प्रभो	031c  
प्रीतास्ततो भविष्यामो वयं द्विजवरोत्तम	032a  
विसर्जिताः समाप्तौ च सत्रादस्माद्व्रजामहे	032c  
वैशम्पायन उवाच	033  
तथा कथयतामेव देवराजः पुरन्दरः	033a  
ववर्ष सुमहातेजा दृष्ट्वा तस्य तपोबलम्	033c  
असमाप्तौ च यज्ञस्य तस्यामितपराक्रमः	034a  
निकामवर्षी देवेन्द्रो बभूव जनमेजय	034c  
प्रसादयामास च तमगस्त्यं त्रिदशेश्वरः	035a  
स्वयमभ्येत्य राजर्षे पुरस्कृत्य बृहस्पतिम्	035c  
ततो यज्ञसमाप्तौ तान्विससर्ज महामुनीन्	036a  
अगस्त्यः परमप्रीतः पूजयित्वा यथाविधि	036c  
