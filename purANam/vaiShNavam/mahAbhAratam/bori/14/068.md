वैशम्पायन उवाच	001  
सैवं विलप्य करुणं सोन्मादेव तपस्विनी	001a  
उत्तरा न्यपतद्भूमौ कृपणा पुत्रगृद्धिनी	001c  
तां तु दृष्ट्वा निपतितां हतबन्धुपरिच्छदाम्	002a  
चुक्रोश कुन्ती दुःखार्ता सर्वाश्च भरतस्त्रियः	002c  
मुहूर्तमिव तद्राजन्पाण्डवानां निवेशनम्	003a  
अप्रेक्षणीयमभवदार्तस्वरनिनादितम्	003c  
सा मुहूर्तं च राजेन्द्र पुत्रशोकाभिपीडिता	004a  
कश्मलाऽभिहता वीर वैराटी त्वभवत्तदा	004c  
प्रतिलभ्य तु सा सञ्ज्ञामुत्तरा भरतर्षभ	005a  
अङ्कमारोप्य तं पुत्रमिदं वचनमब्रवीत्	005c  
धर्मज्ञस्य सुतः संस्त्वमधर्ममवबुध्यसे	006a  
यस्त्वं वृष्णिप्रवीरस्य कुरुषे नाभिवादनम्	006c  
पुत्र गत्वा मम वचो ब्रूयास्त्वं पितरं तव	007a  
दुर्मरं प्राणिनां वीर काले प्राप्ते कथञ्चन	007c  
याऽहं त्वया विहीनाऽद्य पत्या पुत्रेण चैव ह	008a  
मर्तव्ये सति जीवामि हतस्वस्तिरकिञ्चना	008c  
अथ वा धर्मराज्ञाऽहमनुज्ञाता महाभुज	009a  
भक्षयिष्ये विषं तीक्ष्णं प्रवेक्ष्ये वा हुताशनम्	009c  
अथ वा दुर्मरं तात यदिदं मे सहस्रधा	010a  
पतिपुत्रविहीनाया हृदयं न विदीर्यते	010c  
उत्तिष्ठ पुत्र पश्येमां दुःखितां प्रपितामहीम्	011a  
आर्तामुपप्लुतां दीनां निमग्नां शोकसागरे	011c  
आर्यां च पश्य पाञ्चालीं सात्वतीं च तपस्विनीम्	012a  
मां च पश्य सुदुःखार्तां व्याधविद्धां मृगीमिव	012c  
उत्तिष्ठ पश्य वदनं लोकनाथस्य धीमतः	013a  
पुण्डरीकपलाशाक्षं पुरेव चपलेक्षणम्	013c  
एवं विप्रलपन्तीं तु दृष्ट्वा निपतितां पुनः	014a  
उत्तरां ताः स्त्रियः सर्वाः पुनरुत्थापयन्त्युत	014c  
उत्थाय तु पुनर्धैर्यात्तदा मत्स्यपतेः सुता	015a  
प्राञ्जलिः पुण्डरीकाक्षं भूमावेवाभ्यवादयत्	015c  
श्रुत्वा स तस्या विपुलं विलापं पुरुषर्षभः	016a  
उपस्पृश्य ततः कृष्णो ब्रह्मास्त्रं सञ्जहार तत्	016c  
प्रतिजज्ञे च दाशार्हस्तस्य जीवितमच्युतः	017a  
अब्रवीच्च विशुद्धात्मा सर्वं विश्रावयञ्जगत्	017c  
न ब्रवीम्युत्तरे मिथ्या सत्यमेतद्भविष्यति	018a  
एष सञ्जीवयाम्येनं पश्यतां सर्वदेहिनाम्	018c  
नोक्तपूर्वं मया मिथ्या स्वैरेष्वपि कदाचन	019a  
न च युद्धे परावृत्तस्तथा सञ्जीवतामयम्	019c  
यथा मे दयितो धर्मो ब्राह्मणाश्च विशेषतः	020a  
अभिमन्योः सुतो जातो मृतो जीवत्वयं तथा	020c  
यथाऽहं नाभिजानामि विजयेन कदाचन	021a  
विरोधं तेन सत्येन मृतो जीवत्वयं शिशुः	021c  
यथा सत्यं च धर्मश्च मयि नित्यं प्रतिष्ठितौ	022a  
तथा मृतः शिशुरयं जीवतामभिमन्युजः	022c  
यथा कंसश्च केशी च धर्मेण निहतौ मया	023a  
तेन सत्येन बालोऽयं पुनरुज्जीवतामिह	023c  
इत्युक्तो वासुदेवेन स बालो भरतर्षभ	024a  
शनैः शनैर्महाराज प्रास्पन्दत सचेतनः	024c  
