वैशम्पायन उवाच	001  
तथा विलप्योपरता भर्तुः पादौ प्रगृह्य सा	001a  
उपविष्टाऽभवद्देवी सोच्छ्वासं पुत्रमीक्षती	001c  
ततः सञ्ज्ञां पुनर्लब्ध्वा स राजा बभ्रुवाहनः	002a  
मातरं तामथाऽऽलोक्य रणभूमावथाब्रवीत्	002c  
इतो दुःखतरं किं नु यन्मे माता सुखैधिता	003a  
भूमौ निपतितं वीरमनुशेते मृतं पतिम्	003c  
निहन्तारं रणेऽरीणां सर्वशस्त्रभृतां वरम्	004a  
मया विनिहतं सङ्ख्ये प्रेक्षते दुर्मरं बत	004c  
अहोऽस्या हृदयं देव्या दृढं यन्न विदीर्यते	005a  
व्यूढोरस्कं महाबाहुं प्रेक्षन्त्या निहतं पतिम्	005c  
दुर्मरं पुरुषेणेह मन्ये ह्यध्वन्यनागते	006a  
यत्र नाहं न मे माता विप्रयुज्येत जीवितात्	006c  
अहो धिक्कुरुवीरस्य ह्युरःस्थं काञ्चनं भुवि	007a  
व्यपविद्धं हतस्येह मया पुत्रेण पश्यत	007c  
भो भो पश्यत मे वीरं पितरं ब्राह्मणा भुवि	008a  
शयानं वीरशयने मया पुत्रेण पातितम्	008c  
ब्राह्मणाः कुरुमुख्यस्य प्रयुक्ता हयसारिणः	009a  
कुर्वन्तु शान्तिकां त्वद्य रणे योऽयं मया हतः	009c  
व्यादिशन्तु च किं विप्राः प्रायश्चित्तमिहाद्य मे	010a  
सुनृशंसस्य पापस्य पितृहन्तू रणाजिरे	010c  
दुश्चरा द्वादश समा हत्वा पितरमद्य वै	011a  
ममेह सुनृशंसस्य संवीतस्यास्य चर्मणा	011c  
शिरःकपाले चास्यैव भुञ्जतः पितुरद्य मे	012a  
प्रायश्चित्तं हि नास्त्यन्यद्धत्वाऽद्य पितरं मम	012c  
पश्य नागोत्तमसुते भर्तारं निहतं मया	013a  
कृतं प्रियं मया तेऽद्य निहत्य समरेऽर्जुनम्	013c  
सोऽहमप्यद्य यास्यामि गतिं पितृनिषेविताम्	014a  
न शक्नोम्यात्मनाऽऽत्मानमहं धारयितुं शुभे	014c  
सा त्वं मयि मृते मातस्तथा गाण्डीवधन्वनि	015a  
भव प्रीतिमती देवि सत्येनाऽऽत्मानमालभे	015c  
इत्युक्त्वा स तदा राजा दुःखशोकसमाहतः	016a  
उपस्पृश्य महाराज दुःखाद्वचनमब्रवीत्	016c  
शृण्वन्तु सर्वभूतानि स्थावराणि चराणि च	017a  
त्वं च मातर्यथा सत्यं ब्रवीमि भुजगोत्तमे	017c  
यदि नोत्तिष्ठति जयः पिता मे भरतर्षभः	018a  
अस्मिन्नेव रणोद्देशे शोषयिष्ये कलेवरम्	018c  
न हि मे पितरं हत्वा निष्कृतिर्विद्यते क्वचित्	019a  
नरकं प्रतिपत्स्यामि ध्रुवं गुरुवधार्दितः	019c  
वीरं हि क्षत्रियं हत्वा गोशतेन प्रमुच्यते	020a  
पितरं तु निहत्यैवं दुस्तरा निष्कृतिर्मया	020c  
एष ह्येको महातेजाः पाण्डुपुत्रो धनञ्जयः	021a  
पिता च मम धर्मात्मा तस्य मे निष्कृतिः कुतः	021c  
इत्येवमुक्त्वा नृपते धनञ्जयसुतो नृपः	022a  
उपस्पृश्याभवत्तूष्णीं प्रायोपेतो महामतिः	022c  
