वैशम्पायन उवाच	001  
उत्थितायां पृथायां तु सुभद्रा भ्रातरं तदा	001a  
दृष्ट्वा चुक्रोश दुःखार्ता वचनं चेदमब्रवीत्	001c  
पुण्डरीकाक्ष पश्यस्व पौत्रं पार्थस्य धीमतः	002a  
परिक्षीणेषु कुरुषु परिक्षीणं गतायुषम्	002c  
इषीका द्रोणपुत्रेण भीमसेनार्थमुद्यता	003a  
सोत्तरायां निपतिता विजये मयि चैव ह	003c  
सेयं ज्वलन्ती हृदये मयि तिष्ठति केशव	004a  
यन्न पश्यामि दुर्धर्ष मम पुत्रसुतं विभो	004c  
किं नु वक्ष्यति धर्मात्मा धर्मराजो युधिष्ठिरः	005a  
भीमसेनार्जुनौ चापि माद्रवत्याः सुतौ च तौ	005c  
श्रुत्वाऽभिमन्योस्तनयं जातं च मृतमेव च	006a  
मुषिता इव वार्ष्णेय द्रोणपुत्रेण पाण्डवाः	006c  
अभिमन्युः प्रियः कृष्ण पितॄणां नात्र संशयः	007a  
ते श्रुत्वा किं नु वक्ष्यन्ति द्रोणपुत्रास्त्रनिर्जिताः	007c  
भविताऽतः परं दुःखं किं नु मन्ये जनार्दन	008a  
अभिमन्योः सुतात्कृष्ण मृताज्जातादरिन्दम	008c  
साऽहं प्रसादये कृष्ण त्वामद्य शिरसा नता	009a  
पृथेयं द्रौपदी चैव ताः पश्य पुरुषोत्तम	009c  
यदा द्रोणसुतो गर्भान्पाण्डूनां हन्ति माधव	010a  
तदा किल त्वया द्रौणिः क्रुद्धेनोक्तोऽरिमर्दन	010c  
अकामं त्वा करिष्यामि ब्रह्मबन्धो नराधम	011a  
अहं सञ्जीवयिष्यामि किरीटितनयात्मजम्	011c  
इत्येतद्वचनं श्रुत्वा जानमाना बलं तव	012a  
प्रसादये त्वा दुर्धर्ष जीवतामभिमन्युजः	012c  
यद्येवं त्वं प्रतिश्रुत्य न करोषि वचः शुभम्	013a  
सफलं वृष्णिशार्दूल मृतां मामुपधारय	013c  
अभिमन्योः सुतो वीर न सञ्जीवति यद्ययम्	014a  
जीवति त्वयि दुर्धर्ष किं करिष्याम्यहं त्वया	014c  
सञ्जीवयैनं दुर्धर्ष मृतं त्वमभिमन्युजम्	015a  
सदृशाक्षसुतं वीर सस्यं वर्षन्निवाम्बुदः	015c  
त्वं हि केशव धर्मात्मा सत्यवान्सत्यविक्रमः	016a  
स तां वाचमृतां कर्तुमर्हसि त्वमरिन्दम	016c  
इच्छन्नपि हि लोकांस्त्रीञ्जीवयेथा मृतानिमान्	017a  
किं पुनर्दयितं जातं स्वस्रीयस्याऽऽत्मजं मृतम्	017c  
प्रभावज्ञाऽस्मि ते कृष्ण तस्मादेतद्ब्रवीमि ते	018a  
कुरुष्व पाण्डुपुत्राणामिमं परमनुग्रहम्	018c  
स्वसेति वा महाबाहो हतपुत्रेति वा पुनः	019a  
प्रपन्ना मामियं वेति दयां कर्तुमिहार्हसि	019c  
