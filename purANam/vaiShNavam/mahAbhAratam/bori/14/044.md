ब्रह्मोवाच	001  
यदादिमध्यपर्यन्तं ग्रहणोपायमेव च	001a  
नामलक्षणसंयुक्तं सर्वं वक्ष्यामि तत्त्वतः	001c  
अहः पूर्वं ततो रात्रिर्मासाः शुक्लादयः स्मृताः	002a  
श्रविष्ठादीनि ऋक्षाणि ऋतवः शिशिरादयः	002c  
भूमिरादिस्तु गन्धानां रसानामाप एव च	003a  
रूपाणां ज्योतिरादिस्तु स्पर्शादिर्वायुरुच्यते	003c  
शब्दस्यादिस्तथाऽऽकाशमेष भूतकृतो गुणः	003e  
अतः परं प्रवक्ष्यामि भूतानामादिमुत्तमम्	004a  
आदित्यो ज्योतिषामादिरग्निर्भूतादिरिष्यते	004c  
सावित्री सर्वविद्यानां देवतानां प्रजापतिः	005a  
ओङ्कारः सर्ववेदानां वचसां प्राण एव च	005c  
यद्यस्मिन्नियतं लोके सर्वं सावित्रमुच्यते	005e  
गायत्री छन्दसामादिः पशूनामज उच्यते	006a  
गावश्चतुष्पदामादिर्मनुष्याणां द्विजातयः	006c  
श्येनः पतत्रिणामादिर्यज्ञानां हुतमुत्तमम्	007a  
परिसर्पिणां तु सर्वेषां ज्येष्ठः सर्पो द्विजोत्तमाः	007c  
कृतमादिर्युगानां च सर्वेषां नात्र संशयः	008a  
हिरण्यं सर्वरत्नानामोषधीनां यवास्तथा	008c  
सर्वेषां भक्ष्यभोज्यानामन्नं परममुच्यते	009a  
द्रवाणां चैव सर्वेषां पेयानामाप उत्तमाः	009c  
स्थावराणां च भूतानां सर्वेषामविशेषतः	010a  
ब्रह्मक्षेत्रं सदा पुण्यं प्लक्षः प्रथमजः स्मृतः	010c  
अहं प्रजापतीनां च सर्वेषां नात्र संशयः	011a  
मम विष्णुरचिन्त्यात्मा स्वयम्भूरिति स स्मृतः	011c  
पर्वतानां महामेरुः सर्वेषामग्रजः स्मृतः	012a  
दिशां च प्रदिशां चोर्ध्वा दिग्जाता प्रथमं तथा	012c  
तथा त्रिपथगा गङ्गा नदीनामग्रजा स्मृता	013a  
तथा सरोदपानानां सर्वेषां सागरोऽग्रजः	013c  
देवदानवभूतानां पिशाचोरगरक्षसाम्	014a  
नरकिन्नरयक्षाणां सर्वेषामीश्वरः प्रभुः	014c  
आदिर्विश्वस्य जगतो विष्णुर्ब्रह्ममयो महान्	015a  
भूतं परतरं तस्मात्त्रैलोक्ये नेह विद्यते	015c  
आश्रमाणां च गार्हस्थ्यं सर्वेषां नात्र संशयः	016a  
लोकानामादिरव्यक्तं सर्वस्यान्तस्तदेव च	016c  
अहान्यस्तमयान्तानि उदयान्ता च शर्वरी	017a  
सुखस्यान्तः सदा दुःखं दुःखस्यान्तः सदा सुखम्	017c  
सर्वे क्षयान्ता निचयाः पतनान्ताः समुच्छ्रयाः	018a  
संयोगा विप्रयोगान्ता मरणान्तं हि जीवितम्	018c  
सर्वं कृतं विनाशान्तं जातस्य मरणं ध्रुवम्	019a  
अशाश्वतं हि लोकेऽस्मिन्सर्वं स्थावरजङ्गमम्	019c  
इष्टं दत्तं तपोऽधीतं व्रतानि नियमाश्च ये	020a  
सर्वमेतद्विनाशान्तं ज्ञानस्यान्तो न विद्यते	020c  
तस्माज्ज्ञानेन शुद्धेन प्रसन्नात्मा समाहितः	021a  
निर्ममो निरहङ्कारो मुच्यते सर्वपाप्मभिः	021c  
