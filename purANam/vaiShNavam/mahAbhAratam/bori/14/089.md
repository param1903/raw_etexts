युधिष्ठिर उवाच	001  
श्रुतं प्रियमिदं कृष्ण यत्त्वमर्हसि भाषितुम्	001a  
तन्मेऽमृतरसप्रख्यं मनो ह्लादयते विभो	001c  
बहूनि किल युद्धानि विजयस्य नराधिपैः	002a  
पुनरासन्हृषीकेश तत्र तत्रेति मे श्रुतम्	002c  
मन्निमित्तं हि स सदा पार्थः सुखविवर्जितः	003a  
अतीव विजयो धीमानिति मे दूयते मनः	003c  
सञ्चिन्तयामि वार्ष्णेय सदा कुन्तीसुतं रहः	004a  
किं नु तस्य शरीरेऽस्ति सर्वलक्षणपूजिते	004c  
अनिष्टं लक्षणं कृष्ण येन दुःखान्युपाश्नुते	004e  
अतीव दुःखभागी स सततं कुन्तिनन्दनः	005a  
न च पश्यामि बीभत्सोर्निन्द्यं गात्रेषु किञ्चन	005c  
श्रोतव्यं चेन्मयैतद्वै तन्मे व्याख्यातुमर्हसि	005e  
इत्युक्तः स हृषीकेशो ध्यात्वा सुमहदन्तरम्	006a  
राजानं भोजराजन्यवर्धनो विष्णुरब्रवीत्	006c  
न ह्यस्य नृपते किञ्चिदनिष्टमुपलक्षये	007a  
ऋते पुरुषसिंहस्य पिण्डिकेऽस्यातिकायतः	007c  
ताभ्यां स पुरुषव्याघ्रो नित्यमध्वसु युज्यते	008a  
न ह्यन्यदनुपश्यामि येनासौ दुःखभाग्जयः	008c  
इत्युक्तः स कुरुश्रेष्ठस्तथ्यं कृष्णेन धीमता	009a  
प्रोवाच वृष्णिशार्दूलमेवमेतदिति प्रभो	009c  
कृष्णा तु द्रौपदी कृष्णं तिर्यक्सासूयमैक्षत	010a  
प्रतिजग्राह तस्यास्तं प्रणयं चापि केशिहा	010c  
सख्युः सखा हृषीकेशः साक्षादिव धनञ्जयः	010e  
तत्र भीमादयस्ते तु कुरवो यादवास्तथा	011a  
रेमुः श्रुत्वा विचित्रार्था धनञ्जयकथा विभो	011c  
तथा कथयतामेव तेषामर्जुनसङ्कथाः	012a  
उपायाद्वचनान्मर्त्यो विजयस्य महात्मनः	012c  
सोऽभिगम्य कुरुश्रेष्ठं नमस्कृत्य च बुद्धिमान्	013a  
उपायातं नरव्याघ्रमर्जुनं प्रत्यवेदयत्	013c  
तच्छ्रुत्वा नृपतिस्तस्य हर्षबाष्पाकुलेक्षणः	014a  
प्रियाख्याननिमित्तं वै ददौ बहु धनं तदा	014c  
ततो द्वितीये दिवसे महाञ्शब्दो व्यवर्धत	015a  
आयाति पुरुषव्याघ्रे पाण्डवानां धुरन्धरे	015c  
ततो रेणुः समुद्भूतो विबभौ तस्य वाजिनः	016a  
अभितो वर्तमानस्य यथोच्चैःश्रवसस्तथा	016c  
तत्र हर्षकला वाचो नराणां शुश्रुवेऽर्जुनः	017a  
दिष्ट्याऽसि पार्थ कुशली धन्यो राजा युधिष्ठिरः	017c  
कोऽन्यो हि पृथिवीं कृत्स्नामवजित्य सपार्थिवाम्	018a  
चारयित्वा हयश्रेष्ठमुपायायादृतेऽर्जुनम्	018c  
ये व्यतीता महात्मानो राजानः सगरादयः	019a  
तेषामपीदृशं कर्म न किञ्चिदनुशुश्रुम	019c  
नैतदन्ये करिष्यन्ति भविष्याः पृथिवीक्षितः	020a  
यत्त्वं कुरुकुलश्रेष्ठ दुष्करं कृतवानिह	020c  
इत्येवं वदतां तेषां नॄणां श्रुतिसुखा गिरः	021a  
शृण्वन्विवेश धर्मात्मा फल्गुनो यज्ञसंस्तरम्	021c  
ततो राजा सहामात्यः कृष्णश्च यदुनन्दनः	022a  
धृतराष्ट्रं पुरस्कृत्य ते तं प्रत्युद्ययुस्तदा	022c  
सोऽभिवाद्य पितुः पादौ धर्मराजस्य धीमतः	023a  
भीमादींश्चापि सम्पूज्य पर्यष्वजत केशवम्	023c  
तैः समेत्यार्चितस्तान्स प्रत्यर्च्य च यथाविधि	024a  
विशश्रामाथ धर्मात्मा तीरं लब्ध्वेव पारगः	024c  
एतस्मिन्नेव काले तु स राजा बभ्रुवाहनः	025a  
मातृभ्यां सहितो धीमान्कुरूनभ्याजगाम ह	025c  
स समेत्य कुरून्सर्वान्सर्वैस्तैरभिनन्दितः	026a  
प्रविवेश पितामह्याः कुन्त्या भवनमुत्तमम्	026c  
