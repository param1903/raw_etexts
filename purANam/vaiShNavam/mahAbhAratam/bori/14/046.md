ब्रह्मोवाच	001  
एवमेतेन मार्गेण पूर्वोक्तेन यथाविधि	001a  
अधीतवान्यथाशक्ति तथैव ब्रह्मचर्यवान्	001c  
स्वधर्मनिरतो विद्वान्सर्वेन्द्रिययतो मुनिः	002a  
गुरोः प्रियहिते युक्तः सत्यधर्मपरः शुचिः	002c  
गुरुणा समनुज्ञातो भुञ्जीतान्नमकुत्सयन्	003a  
हविष्यभैक्ष्यभुक्चापि स्थानासनविहारवान्	003c  
द्विकालमग्निं जुह्वानः शुचिर्भूत्वा समाहितः	004a  
धारयीत सदा दण्डं बैल्वं पालाशमेव वा	004c  
क्षौमं कार्पासिकं वाऽपि मृगाजिनमथापि वा	005a  
सर्वं काषायरक्तं स्याद्वासो वाऽपि द्विजस्य ह	005c  
मेखला च भवेन्मौञ्जी जटी नित्योदकस्तथा	006a  
यज्ञोपवीती स्वाध्यायी अलुप्तनियतव्रतः	006c  
पूताभिश्च तथैवाद्भिः सदा दैवततर्पणम्	007a  
भावेन नियतः कुर्वन्ब्रह्मचारी प्रशस्यते	007c  
एवं युक्तो जयेत्स्वर्गमूर्ध्वरेताः समाहितः	008a  
न संसरति जातीषु परमं स्थानमाश्रितः	008c  
संस्कृतः सर्वसंस्कारैस्तथैव ब्रह्मचर्यवान्	009a  
ग्रामान्निष्क्रम्य चारण्यं मुनिः प्रव्रजितो वसेत्	009c  
चर्मवल्कलसंवीतः स्वयं प्रातरुपस्पृशेत्	010a  
अरण्यगोचरो नित्यं न ग्रामं प्रविशेत्पुनः	010c  
अर्चयन्नतिथीन्काले दद्याच्चापि प्रतिश्रयम्	011a  
फलपत्रावरैर्मूलैः श्यामाकेन च वर्तयन्	011c  
प्रवृत्तमुदकं वायुं सर्वं वानेयमा तृणात्	012a  
प्राश्नीयादानुपूर्व्येण यथादीक्षमतन्द्रितः	012c  
आमूलफलभिक्षाभिरर्चेदतिथिमागतम्	013a  
यद्भक्षः स्यात्ततो दद्याद्भिक्षां नित्यमतन्द्रितः	013c  
देवतातिथिपूर्वं च सदा भुञ्जीत वाग्यतः	014a  
अस्कन्दितमनाश्चैव लघ्वाशी देवताश्रयः	014c  
दान्तो मैत्रः क्षमायुक्तः केशश्मश्रु च धारयन्	015a  
जुह्वन्स्वाध्यायशीलश्च सत्यधर्मपरायणः	015c  
त्यक्तदेहः सदा दक्षो वननित्यः समाहितः	016a  
एवं युक्तो जयेत्स्वर्गं वानप्रस्थो जितेन्द्रियः	016c  
गृहस्थो ब्रह्मचारी च वानप्रस्थोऽथ वा पुनः	017a  
य इच्छेन्मोक्षमास्थातुमुत्तमां वृत्तिमाश्रयेत्	017c  
अभयं सर्वभूतेभ्यो दत्त्वा नैष्कर्म्यमाचरेत्	018a  
सर्वभूतहितो मैत्रः सर्वेन्द्रिययतो मुनिः	018c  
अयाचितमसङ्कॢप्तमुपपन्नं यदृच्छया	019a  
जोषयेत सदा भोज्यं ग्रासमागतमस्पृहः	019c  
यात्रामात्रं च भुञ्जीत केवलं प्राणयात्रिकम्	020a  
धर्मलब्धं तथाऽश्नीयान्न काममनुवर्तयेत्	020c  
ग्रासादाच्छादनाच्चान्यन्न गृह्णीयात्कथञ्चन	021a  
यावदाहारयेत्तावत्प्रतिगृह्णीत नान्यथा	021c  
परेभ्यो न प्रतिग्राह्यं न च देयं कदाचन	022a  
दैन्यभावाच्च भूतानां संविभज्य सदा बुधः	022c  
नाददीत परस्वानि न गृह्णीयादयाचितम्	023a  
न किञ्चिद्विषयं भुक्त्वा स्पृहयेत्तस्य वै पुनः	023c  
मृदमापस्तथाऽश्मानं पत्रपुष्पफलानि च	024a  
असंवृतानि गृह्णीयात्प्रवृत्तानीह कार्यवान्	024c  
न शिल्पजीविकां जीवेद्द्विरन्नं नोत कामयेत्	025a  
न द्वेष्टा नोपदेष्टा च भवेत निरुपस्कृतः	025c  
श्रद्धापूतानि भुञ्जीत निमित्तानि विवर्जयेत्	025e  
मुधावृत्तिरसक्तश्च सर्वभूतैरसंविदम्	026a  
कृत्वा वह्निं चरेद्भैक्ष्यं विधूमे भुक्तवज्जने	026c  
वृत्ते शरावसम्पाते भैक्ष्यं लिप्सेत मोक्षवित्	027a  
लाभे न च प्रहृष्येत नालाभे विमना भवेत्	027c  
मात्राशी कालमाकाङ्क्षंश्चरेद्भैक्ष्यं समाहितः	028a  
लाभं साधारणं नेच्छेन्न भुञ्जीताभिपूजितः	028c  
अभिपूजितलाभाद्धि विजुगुप्सेत भिक्षुकः	028e  
शुक्तान्यम्लानि तिक्तानि कषायकटुकानि च	029a  
नास्वादयीत भुञ्जानो रसांश्च मधुरांस्तथा	029c  
यात्रामात्रं च भुञ्जीत केवलं प्राणयात्रिकम्	029e  
असंरोधेन भूतानां वृत्तिं लिप्सेत मोक्षवित्	030a  
न चान्यमनुभिक्षेत भिक्षमाणः कथञ्चन	030c  
न सन्निकाशयेद्धर्मं विविक्ते विरजाश्चरेत्	031a  
शून्यागारमरण्यं वा वृक्षमूलं नदीं तथा	031c  
प्रतिश्रयार्थं सेवेत पार्वतीं वा पुनर्गुहाम्	031e  
ग्रामैकरात्रिको ग्रीष्मे वर्षास्वेकत्र वा वसेत्	032a  
अध्वा सूर्येण निर्दिष्टः कीटवच्च चरेन्महीम्	032c  
दयार्थं चैव भूतानां समीक्ष्य पृथिवीं चरेत्	033a  
सञ्चयांश्च न कुर्वीत स्नेहवासं च वर्जयेत्	033c  
पूतेन चाम्भसा नित्यं कार्यं कुर्वीत मोक्षवित्	034a  
उपस्पृशेदुद्धृताभिरद्भिश्च पुरुषः सदा	034c  
अहिंसा ब्रह्मचर्यं च सत्यमार्जवमेव च	035a  
अक्रोधश्चानसूया च दमो नित्यमपैशुनम्	035c  
अष्टास्वेतेषु युक्तः स्याद्व्रतेषु नियतेन्द्रियः	036a  
अपापमशठं वृत्तमजिह्मं नित्यमाचरेत्	036c  
आशीर्युक्तानि कर्माणि हिंसायुक्तानि यानि च	037a  
लोकसङ्ग्रहधर्मं च नैव कुर्यान्न कारयेत्	037c  
सर्वभावानतिक्रम्य लघुमात्रः परिव्रजेत्	038a  
समः सर्वेषु भूतेषु स्थावरेषु चरेषु च	038c  
परं नोद्वेजयेत्कञ्चिन्न च कस्यचिदुद्विजेत्	039a  
विश्वास्यः सर्वभूतानामग्र्यो मोक्षविदुच्यते	039c  
अनागतं च न ध्यायेन्नातीतमनुचिन्तयेत्	040a  
वर्तमानमुपेक्षेत कालाकाङ्क्षी समाहितः	040c  
न चक्षुषा न मनसा न वाचा दूषयेत्क्वचित्	041a  
न प्रत्यक्षं परोक्षं वा किञ्चिद्दुष्टं समाचरेत्	041c  
इन्द्रियाण्युपसंहृत्य कूर्मोऽङ्गानीव सर्वशः	042a  
क्षीणेन्द्रियमनोबुद्धिर्निरीक्षेत निरिन्द्रियः	042c  
निर्द्वन्द्वो निर्नमस्कारो निःस्वाहाकार एव च	043a  
निर्ममो निरहङ्कारो निर्योगक्षेम एव च	043c  
निराशीः सर्वभूतेषु निरासङ्गो निराश्रयः	044a  
सर्वज्ञः सर्वतो मुक्तो मुच्यते नात्र संशयः	044c  
अपाणिपादपृष्ठं तमशिरस्कमनूदरम्	045a  
प्रहीणगुणकर्माणं केवलं विमलं स्थिरम्	045c  
अगन्धरसमस्पर्शमरूपाशब्दमेव च	046a  
अत्वगस्थ्यथ वामज्जममांसमपि चैव ह	046c  
निश्चिन्तमव्ययं नित्यं हृदिस्थमपि नित्यदा	047a  
सर्वभूतस्थमात्मानं ये पश्यन्ति न ते मृताः	047c  
न तत्र क्रमते बुद्धिर्नेन्द्रियाणि न देवताः	048a  
वेदा यज्ञाश्च लोकाश्च न तपो न पराक्रमः	048c  
यत्र ज्ञानवतां प्राप्तिरलिङ्गग्रहणा स्मृता	048e  
तस्मादलिङ्गो धर्मज्ञो धर्मव्रतमनुव्रतः	049a  
गूढधर्माश्रितो विद्वानज्ञातचरितं चरेत्	049c  
अमूढो मूढरूपेण चरेद्धर्ममदूषयन्	050a  
यथैनमवमन्येरन्परे सततमेव हि	050c  
तथावृत्तश्चरेद्धर्मं सतां वर्त्माविदूषयन्	051a  
यो ह्येवं वृत्तसम्पन्नः स मुनिः श्रेष्ठ उच्यते	051c  
इन्द्रियाणीन्द्रियार्थांश्च महाभूतानि पञ्च च	052a  
मनोबुद्धिरथाऽऽत्मानमव्यक्तं पुरुषं तथा	052c  
सर्वमेतत्प्रसङ्ख्याय सम्यक्सन्त्यज्य निर्मलः	053a  
ततः स्वर्गमवाप्नोति विमुक्तः सर्वबन्धनैः	053c  
एतदेवान्तवेलायां परिसङ्ख्याय तत्त्ववित्	054a  
ध्यायेदेकान्तमास्थाय मुच्यतेऽथ निराश्रयः	054c  
निर्मुक्तः सर्वसङ्गेभ्यो वायुराकाशगो यथा	055a  
क्षीणकोशो निरातङ्कः प्राप्नोति परमं पदम्	055c  
