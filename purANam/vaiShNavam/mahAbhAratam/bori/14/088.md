वैशम्पायन उवाच	001  
समागतान्वेदविदो राज्ञश्च पृथिवीश्वरान्	001a  
दृष्ट्वा युधिष्ठिरो राजा भीमसेनमथाब्रवीत्	001c  
उपयाता नरव्याघ्रा य इमे जगदीश्वराः	002a  
एतेषां क्रियतां पूजा पूजार्हा हि नरेश्वराः	002c  
इत्युक्तः स तथा चक्रे नरेन्द्रेण यशस्विना	003a  
भीमसेनो महातेजा यमाभ्यां सह भारत	003c  
अथाभ्यगच्छद्गोविन्दो वृष्णिभिः सह धर्मजम्	004a  
बलदेवं पुरस्कृत्य सर्वप्राणभृतां वरः	004c  
युयुधानेन सहितः प्रद्युम्नेन गदेन च	005a  
निशठेनाथ साम्बेन तथैव कृतवर्मणा	005c  
तेषामपि परां पूजां चक्रे भीमो महाभुजः	006a  
विविशुस्ते च वेश्मानि रत्नवन्ति नरर्षभाः	006c  
युधिष्ठिरसमीपे तु कथान्ते मधुसूदनः	007a  
अर्जुनं कथयामास बहुसङ्ग्रामकर्शितम्	007c  
स तं पप्रच्छ कौन्तेयः पुनः पुनररिन्दमम्	008a  
धर्मराड्भ्रातरं जिष्णुं समाचष्ट जगत्पतिः	008c  
आगमद्द्वारकावासी ममाऽऽप्तः पुरुषो नृप	009a  
योऽद्राक्षीत्पाण्डवश्रेष्ठं बहुसङ्ग्रामकर्शितम्	009c  
समीपे च महाबाहुमाचष्ट च मम प्रभो	010a  
कुरु कार्याणि कौन्तेय हयमेधार्थसिद्धये	010c  
इत्युक्तः प्रत्युवाचैनं धर्मराजो युधिष्ठिरः	011a  
दिष्ट्या स कुशली जिष्णुरुपयाति च माधव	011c  
तव यत्सन्दिदेशासौ पाण्डवानां बलाग्रणीः	012a  
तदाख्यातुमिहेच्छामि भवता यदुनन्दन	012c  
इत्युक्ते राजशार्दूल वृष्ण्यन्धकपतिस्तदा	013a  
प्रोवाचेदं वचो वाग्मी धर्मात्मानं युधिष्ठिरम्	013c  
इदमाह महाराज पार्थवाक्यं नरः स माम्	014a  
वाच्यो युधिष्ठिरः कृष्ण काले वाक्यमिदं मम	014c  
आगमिष्यन्ति राजानः सर्वतः कौरवान्प्रति	015a  
तेषामेकैकशः पूजा कार्येत्येतत्क्षमं हि नः	015c  
इत्येतद्वचनाद्राजा विज्ञाप्यो मम मानद	016a  
न तदाऽत्ययिकं हि स्याद्यदर्घ्यानयने भवेत्	016c  
कर्तुमर्हति तद्राजा भवांश्चाप्यनुमन्यताम्	017a  
राजद्वेषाद्विनश्येयुर्नेमा राजन्प्रजाः पुनः	017c  
इदमन्यच्च कौन्तेय वचः स पुरुषोऽब्रवीत्	018a  
धनञ्जयस्य नृपते तन्मे निगदतः शृणु	018c  
उपयास्यति यज्ञं नो मणिपूरपतिर्नृपः	019a  
पुत्रो मम महातेजा दयितो बभ्रुवाहनः	019c  
तं भवान्मदपेक्षार्थं विधिवत्प्रतिपूजयेत्	020a  
स हि भक्तोऽनुरक्तश्च मम नित्यमिति प्रभो	020c  
इत्येतद्वचनं श्रुत्वा धर्मराजो युधिष्ठिरः	021a  
अभिनन्द्यास्य तद्वाक्यमिदं वचनमब्रवीत्	021c  
