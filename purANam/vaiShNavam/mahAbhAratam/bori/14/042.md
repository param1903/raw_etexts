ब्रह्मोवाच	001  
अहङ्कारात्प्रसूतानि महाभूतानि पञ्च वै	001a  
पृथिवी वायुराकाशमापो ज्योतिश्च पञ्चमम्	001c  
तेषु भूतानि मुह्यन्ते महाभूतेषु पञ्चसु	002a  
शब्दस्पर्शनरूपेषु रसगन्धक्रियासु च	002c  
महाभूतविनाशान्ते प्रलये प्रत्युपस्थिते	003a  
सर्वप्राणभृतां धीरा महदुत्पद्यते भयम्	003c  
यद्यस्माज्जायते भूतं तत्र तत्प्रविलीयते	004a  
लीयन्ते प्रतिलोमानि जायन्ते चोत्तरोत्तरम्	004c  
ततः प्रलीने सर्वस्मिन्भूते स्थावरजङ्गमे	005a  
स्मृतिमन्तस्तदा धीरा न लीयन्ते कदाचन	005c  
शब्दः स्पर्शस्तथा रूपं रसो गन्धश्च पञ्चमः	006a  
क्रियाकारणयुक्ताः स्युरनित्या मोहसञ्ज्ञिताः	006c  
लोभप्रजनसंयुक्ता निर्विशेषा ह्यकिञ्चनाः	007a  
मांसशोणितसङ्घाता अन्योन्यस्योपजीविनः	007c  
बहिरात्मान इत्येते दीनाः कृपणवृत्तयः	008a  
प्राणापानावुदानश्च समानो व्यान एव च	008c  
अन्तरात्मेति चाप्येते नियताः पञ्च वायवः	009a  
वाङ्मनोबुद्धिरित्येभिः सार्धमष्टात्मकं जगत्	009c  
त्वग्घ्राणश्रोत्रचक्षूंषि रसनं वाक्च संयता	010a  
विशुद्धं च मनो यस्य बुद्धिश्चाव्यभिचारिणी	010c  
अष्टौ यस्याग्नयो ह्येते न दहन्ते मनः सदा	011a  
स तद्ब्रह्म शुभं याति यस्माद्भूयो न विद्यते	011c  
एकादश च यान्याहुरिन्द्रियाणि विशेषतः	012a  
अहङ्कारप्रसूतानि तानि वक्ष्याम्यहं द्विजाः	012c  
श्रोत्रं त्वक्चक्षुषी जिह्वा नासिका चैव पञ्चमी	013a  
पादौ पायुरुपस्थं च हस्तौ वाग्दशमी भवेत्	013c  
इन्द्रियग्राम इत्येष मन एकादशं भवेत्	014a  
एतं ग्रामं जयेत्पूर्वं ततो ब्रह्म प्रकाशते	014c  
बुद्धीन्द्रियाणि पञ्चाहुः पञ्च कर्मेन्द्रियाणि च	015a  
श्रोत्रादीन्यपि पञ्चाऽऽहुर्बुद्धियुक्तानि तत्त्वतः	015c  
अविशेषाणि चान्यानि कर्मयुक्तानि तानि तु	016a  
उभयत्र मनो ज्ञेयं बुद्धिर्द्वादशमी भवेत्	016c  
इत्युक्तानीन्द्रियाणीमान्येकादश मया क्रमात्	017a  
मन्यन्ते कृतमित्येव विदित्वैतानि पण्डिताः	017c  
त्रीणि स्थानानि भूतानां चतुर्थं नोपपद्यते	018a  
स्थलमापस्तथाऽऽकाशं जन्म चापि चतुर्विधम्	018c  
अण्डजोद्भिज्जसंस्वेदजरायुजमथापि च	019a  
चतुर्धा जन्म इत्येतद्भूतग्रामस्य लक्ष्यते	019c  
अचराण्यपि भूतानि खेचराणि तथैव च	020a  
अण्डजानि विजानीयात्सर्वांश्चैव सरीसृपान्	020c  
संस्वेदाः कृमयः प्रोक्ता जन्तवश्च तथाविधाः	021a  
जन्म द्वितीयमित्येतज्जघन्यतरमुच्यते	021c  
भित्त्वा तु पृथिवीं यानि जायन्ते कालपर्ययात्	022a  
उद्भिज्जानीति तान्याहुर्भूतानि द्विजसत्तमाः	022c  
द्विपादबहुपादानि तिर्यग्गतिमतीनि च	023a  
जरायुजानि भूतानि वित्त तान्यपि सत्तमाः	023c  
द्विविधाऽपीह विज्ञेया ब्रह्मयोनिः सनातना	024a  
तपः कर्म च यत्पुण्यमित्येष विदुषां नयः	024c  
द्विविधं कर्म विज्ञेयमिज्या दानं च यन्मखे	025a  
जातस्याध्ययनं पुण्यमिति वृद्धानुशासनम्	025c  
एतद्यो वेद विधिवत्स मुक्तः स्याद्द्विजर्षभाः	026a  
विमुक्तः सर्वपापेभ्य इति चैव निबोधत	026c  
आकाशं प्रथमं भूतं श्रोत्रमध्यात्ममुच्यते	027a  
अधिभूतं तथा शब्दो दिशस्तत्राधिदैवतम्	027c  
द्वितीयं मारुतो भूतं त्वगध्यात्मं च विश्रुतम्	028a  
स्प्रष्टव्यमधिभूतं च विद्युत्तत्राधिदैवतम्	028c  
तृतीयं ज्योतिरित्याहुश्चक्षुरध्यात्ममुच्यते	029a  
अधिभूतं ततो रूपं सूर्यस्तत्राधिदैवतम्	029c  
चतुर्थमापो विज्ञेयं जिह्वा चाध्यात्ममिष्यते	030a  
अधिभूतं रसश्चात्र सोमस्तत्राधिदैवतम्	030c  
पृथिवी पञ्चमं भूतं घ्राणश्चाध्यात्ममिष्यते	031a  
अधिभूतं तथा गन्धो वायुस्तत्राधिदैवतम्	031c  
एष पञ्चसु भूतेषु चतुष्टयविधिः स्मृतः	032a  
अतः परं प्रवक्ष्यामि सर्वं त्रिविधमिन्द्रियम्	032c  
पादावध्यात्ममित्याहुर्ब्राह्मणास्तत्त्वदर्शिनः	033a  
अधिभूतं तु गन्तव्यं विष्णुस्तत्राधिदैवतम्	033c  
अवाग्गतिरपानश्च पायुरध्यात्ममिष्यते	034a  
अधिभूतं विसर्गश्च मित्रस्तत्राधिदैवतम्	034c  
प्रजनः सर्वभूतानामुपस्थोऽध्यात्ममुच्यते	035a  
अधिभूतं तथा शुक्रं दैवतं च प्रजापतिः	035c  
हस्तावध्यात्ममित्याहुरध्यात्मविदुषो जनाः	036a  
अधिभूतं तु कर्माणि शक्रस्तत्राधिदैवतम्	036c  
वैश्वदेवी मनःपूर्वा वागध्यात्ममिहोच्यते	037a  
वक्तव्यमधिभूतं च वह्निस्तत्राधिदैवतम्	037c  
अध्यात्मं मन इत्याहुः पञ्चभूतानुचारकम्	038a  
अधिभूतं च मन्तव्यं चन्द्रमाश्चाधिदैवतम्	038c  
अध्यात्मं बुद्धिरित्याहुः षडिन्द्रियविचारिणी	039a  
अधिभूतं तु विज्ञेयं ब्रह्मा तत्राधिदैवतम्	039c  
यथावदध्यात्मविधिरेष वः कीर्तितो मया	040a  
ज्ञानमस्य हि धर्मज्ञाः प्राप्तं बुद्धिमतामिह	040c  
इन्द्रियाणीन्द्रियार्थाश्च महाभूतानि पञ्च च	041a  
सर्वाण्येतानि सन्धाय मनसा सम्प्रधारयेत्	041c  
क्षीणे मनसि सर्वस्मिन्न जन्मसुखमिष्यते	042a  
ज्ञानसम्पन्नसत्त्वानां तत्सुखं विदुषां मतम्	042c  
अतः परं प्रवक्ष्यामि सूक्ष्मभावकरीं शिवाम्	043a  
निवृत्तिं सर्वभूतेषु मृदुना दारुणेन वा	043c  
गुणागुणमनासङ्गमेकचर्यमनन्तरम्	044a  
एतद्ब्राह्मणतो वृत्तमाहुरेकपदं सुखम्	044c  
विद्वान्कूर्म इवाङ्गानि कामान्संहृत्य सर्वशः	045a  
विरजाः सर्वतो मुक्तो यो नरः स सुखी सदा	045c  
कामानात्मनि संयम्य क्षीणतृष्णः समाहितः	046a  
सर्वभूतसुहृन्मैत्रो ब्रह्मभूयं स गच्छति	046c  
इन्द्रियाणां निरोधेन सर्वेषां विषयैषिणाम्	047a  
मुनेर्जनपदत्यागादध्यात्माग्निः समिध्यते	047c  
यथाग्निरिन्धनैरिद्धो महाज्योतिः प्रकाशते	048a  
तथेन्द्रियनिरोधेन महानात्मा प्रकाशते	048c  
यदा पश्यति भूतानि प्रसन्नात्माऽऽत्मनो हृदि	049a  
स्वयंयोनिस्तदा सूक्ष्मात्सूक्ष्ममाप्नोत्यनुत्तमम्	049c  
अग्नी रूपं पयः स्रोतो वायुः स्पर्शनमेव च	050a  
मही पङ्कधरं घोरमाकाशं श्रवणं तथा	050c  
रागशोकसमाविष्टं पञ्चस्रोतःसमावृतम्	051a  
पञ्चभूतसमायुक्तं नवद्वारं द्विदैवतम्	051c  
रजस्वलमथादृश्यं त्रिगुणं च त्रिधातुकम्	052a  
संसर्गाभिरतं मूढं शरीरमिति धारणा	052c  
दुश्चरं जीवलोकेऽस्मिन्सत्त्वं प्रति समाश्रितम्	053a  
एतदेव हि लोकेऽस्मिन्कालचक्रं प्रवर्तते	053c  
एतन्महार्णवं घोरमगाधं मोहसञ्ज्ञितम्	054a  
विसृजेत्सङ्क्षिपेच्चैव बोधयेत्सामरं जगत्	054c  
कामक्रोधौ भयं मोहमभिद्रोहमथानृतम्	055a  
इन्द्रियाणां निरोधेन स तांस्त्यजति दुस्त्यजान्	055c  
यस्यैते निर्जिता लोके त्रिगुणाः पञ्च धातवः	056a  
व्योम्नि तस्य परं स्थानमनन्तमथ लक्ष्यते	056c  
कामकूलामपारान्तां मनःस्रोतोभयावहाम्	057a  
नदीं दुर्गह्रदां तीर्णः कामक्रोधावुभौ जयेत्	057c  
स सर्वदोषनिर्मुक्तस्ततः पश्यति यत्परम्	058a  
मनो मनसि सन्धाय पश्यत्यात्मानमात्मनि	058c  
सर्ववित्सर्वभूतेषु वीक्षत्यात्मानमात्मनि	059a  
एकधा बहुधा चैव विकुर्वाणस्ततस्ततः	059c  
ध्रुवं पश्यति रूपाणि दीपाद्दीपशतं यथा	060a  
स वै विष्णुश्च मित्रश्च वरुणोऽग्निः प्रजापतिः	060c  
स हि धाता विधाता च स प्रभुः सर्वतोमुखः	061a  
हृदयं सर्वभूतानां महानात्मा प्रकाशते	061c  
तं विप्रसङ्घाश्च सुरासुराश्च यक्षाः पिशाचाः पितरो वयांसि	062a  
रक्षोगणा भूतगणाश्च सर्वे महर्षयश्चैव सदा स्तुवन्ति	062c  
