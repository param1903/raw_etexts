अर्जुन उवाच	001  
ब्रह्म यत्परमं वेद्यं तन्मे व्याख्यातुमर्हसि	001a  
भवतो हि प्रसादेन सूक्ष्मे मे रमते मतिः	001c  
वासुदेव उवाच	002  
अत्राप्युदाहरन्तीममितिहासं पुरातनम्	002a  
संवादं मोक्षसंयुक्तं शिष्यस्य गुरुणा सह	002c  
कश्चिद्ब्राह्मणमासीनमाचार्यं संशितव्रतम्	003a  
शिष्यः पप्रच्छ मेधावी किं स्विच्छ्रेयः परन्तप	003c  
भगवन्तं प्रपन्नोऽहं निःश्रेयसपरायणः	004a  
याचे त्वां शिरसा विप्र यद्ब्रूयां तद्विचक्ष्व मे	004c  
तमेवंवादिनं पार्थ शिष्यं गुरुरुवाच ह	005a  
कथयस्व प्रवक्ष्यामि यत्र ते संशयो द्विज	005c  
इत्युक्तः स कुरुश्रेष्ठ गुरुणा गुरुवत्सलः	006a  
प्राञ्जलिः परिपप्रच्छ यत्तच्छृणु महामते	006c  
शिष्य उवाच	007  
कुतश्चाहं कुतश्च त्वं तत्सत्यं ब्रूहि यत्परम्	007a  
कुतो जातानि भूतानि स्थावराणि चराणि च	007c  
केन जीवन्ति भूतानि तेषामायुः किमात्मकम्	008a  
किं सत्यं किं तपो विप्र के गुणाः सद्भिरीरिताः	008c  
के पन्थानः शिवाः सन्ति किं सुखं किं च दुष्कृतम्	008e  
एतान्मे भगवन्प्रश्नान्याथातथ्येन सत्तम	009a  
वक्तुमर्हसि विप्रर्षे यथावदिह तत्त्वतः	009c  
वासुदेव उवाच	010  
तस्मै सम्प्रतिपन्नाय यथावत्परिपृच्छते	010a  
शिष्याय गुणयुक्ताय शान्ताय गुरुवर्तिने	010c  
छायाभूताय दान्ताय यतये ब्रह्मचारिणे	010e  
तान्प्रश्नानब्रवीत्पार्थ मेधावी स धृतव्रतः	011a  
गुरुः कुरुकुलश्रेष्ठ सम्यक्सर्वानरिन्दम	011c  
ब्रह्मप्रोक्तमिदं धर्ममृषिप्रवरसेवितम्	012a  
वेदविद्यासमावाप्यं तत्त्वभूतार्थभावनम्	012c  
भूतभव्यभविष्यादिधर्मकामार्थनिश्चयम्	013a  
सिद्धसङ्घपरिज्ञातं पुराकल्पं सनातनम्	013c  
प्रवक्ष्येऽहं महाप्राज्ञ पदमुत्तममद्य ते	014a  
बुद्ध्वा यदिह संसिद्धा भवन्तीह मनीषिणः	014c  
उपगम्यर्षयः पूर्वं जिज्ञासन्तः परस्परम्	015a  
बृहस्पतिभरद्वाजौ गौतमो भार्गवस्तथा	015c  
वसिष्ठः काश्यपश्चैव विश्वामित्रोऽत्रिरेव च	016a  
मार्गान्सर्वान्परिक्रम्य परिश्रान्ताः स्वकर्मभिः	016c  
ऋषिमाङ्गिरसं वृद्धं पुरस्कृत्य तु ते द्विजाः	017a  
ददृशुर्ब्रह्मभवने ब्रह्माणं वीतकल्मषम्	017c  
तं प्रणम्य महात्मानं सुखासीनं महर्षयः	018a  
पप्रच्छुर्विनयोपेता निःश्रेयसमिदं परम्	018c  
कथं कर्म क्रियात्साधु कथं मुच्येत किल्बिषात्	019a  
के नो मार्गाः शिवाश्च स्युः किं सत्यं किं च दुष्कृतम्	019c  
केनोभौ कर्मपन्थानौ महत्त्वं केन विन्दति	020a  
प्रलयं चापवर्गं च भूतानां प्रभवाप्ययौ	020c  
इत्युक्तः स मुनिश्रेष्ठैर्यदाह प्रपितामहः	021a  
तत्तेऽहं सम्प्रवक्ष्यामि शृणु शिष्य यथागमम्	021c  
ब्रह्मोवाच	022  
सत्याद्भूतानि जातानि स्थावराणि चराणि च	022a  
तपसा तानि जीवन्ति इति तद्वित्त सुव्रताः	022c  
स्वां योनिं पुनरागम्य वर्तन्ते स्वेन कर्मणा	023a  
सत्यं हि गुणसंयुक्तं नियतं पञ्चलक्षणम्	023c  
ब्रह्म सत्यं तपः सत्यं सत्यं चैव प्रजापतिः	024a  
सत्याद्भूतानि जातानि भूतं सत्यमयं महत्	024c  
तस्मात्सत्याश्रया विप्रा नित्यं योगपरायणाः	025a  
अतीतक्रोधसन्तापा नियता धर्मसेतवः	025c  
अन्योन्यनियतान्वैद्यान्धर्मसेतुप्रवर्तकान्	026a  
तानहं सम्प्रवक्ष्यामि शाश्वतान्लोकभावनान्	026c  
चातुर्विद्यं तथा वर्णांश्चतुरश्चाश्रमान्पृथक्	027a  
धर्ममेकं चतुष्पादं नित्यमाहुर्मनीषिणः	027c  
पन्थानं वः प्रवक्ष्यामि शिवं क्षेमकरं द्विजाः	028a  
नियतं ब्रह्मभावाय यातं पूर्वं मनीषिभिः	028c  
गदतस्तं ममाद्येह पन्थानं दुर्विदं परम्	029a  
निबोधत महाभागा निखिलेन परं पदम्	029c  
ब्रह्मचारिकमेवाहुराश्रमं प्रथमं पदम्	030a  
गार्हस्थ्यं तु द्वितीयं स्याद्वानप्रस्थमतः परम्	030c  
ततः परं तु विज्ञेयमध्यात्मं परमं पदम्	030e  
ज्योतिराकाशमादित्यो वायुरिन्द्रः प्रजापतिः	031a  
नोपैति यावदध्यात्मं तावदेतान्न पश्यति	031c  
तस्योपायं प्रवक्ष्यामि पुरस्तात्तं निबोधत	031e  
फलमूलानिलभुजां मुनीनां वसतां वने	032a  
वानप्रस्थं द्विजातीनां त्रयाणामुपदिश्यते	032c  
सर्वेषामेव वर्णानां गार्हस्थ्यं तद्विधीयते	033a  
श्रद्धालक्षणमित्येवं धर्मं धीराः प्रचक्षते	033c  
इत्येते देवयाना वः पन्थानः परिकीर्तिताः	034a  
सद्भिरध्यासिता धीरैः कर्मभिर्धर्मसेतवः	034c  
एतेषां पृथगध्यास्ते यो धर्मं संशितव्रतः	035a  
कालात्पश्यति भूतानां सदैव प्रभवाप्ययौ	035c  
अतस्तत्त्वानि वक्ष्यामि याथातथ्येन हेतुना	036a  
विषयस्थानि सर्वाणि वर्तमानानि भागशः	036c  
महानात्मा तथाव्यक्तमहङ्कारस्तथैव च	037a  
इन्द्रियाणि दशैकं च महाभूतानि पञ्च च	037c  
विशेषाः पञ्चभूतानामित्येषा वैदिकी श्रुतिः	038a  
चतुर्विंशतिरेषा वस्तत्त्वानां सम्प्रकीर्तिता	038c  
तत्त्वानामथ यो वेद सर्वेषां प्रभवाप्ययौ	039a  
स धीरः सर्वभूतेषु न मोहमधिगच्छति	039c  
तत्त्वानि यो वेदयते यथातथं गुणांश्च सर्वानखिलाश्च देवताः	040a  
विधूतपाप्मा प्रविमुच्य बन्धनं स सर्वलोकानमलान्समश्नुते	040c  
