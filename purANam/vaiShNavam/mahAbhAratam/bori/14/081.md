वैशम्पायन उवाच	001  
प्रायोपविष्टे नृपतौ मणिपूरेश्वरे तदा	001a  
पितृशोकसमाविष्टे सह मात्रा परन्तप	001c  
उलूपी चिन्तयामास तदा सञ्जीवनं मणिम्	002a  
स चोपातिष्ठत तदा पन्नगानां परायणम्	002c  
तं गृहीत्वा तु कौरव्य नागराजपतेः सुता	003a  
मनःप्रह्लादनीं वाचं सैनिकानामथाब्रवीत्	003c  
उत्तिष्ठ मा शुचः पुत्र नैष जिष्णुस्त्वया हतः	004a  
अजेयः पुरुषैरेष देवैर्वाऽपि सवासवैः	004c  
मया तु मोहिनी नाम मायैषा सम्प्रयोजिता	005a  
प्रियार्थं पुरुषेन्द्रस्य पितुस्तेऽद्य यशस्विनः	005c  
जिज्ञासुर्ह्येष वै पुत्र बलस्य तव कौरवः	006a  
सङ्ग्रामे युध्यतो राजन्नागतः परवीरहा	006c  
तस्मादसि मया पुत्र युद्धार्थं परिचोदितः	007a  
मा पापमात्मनः पुत्र शङ्केथास्त्वण्वपि प्रभो	007c  
ऋषिरेष महातेजाः पुरुषः शाश्वतोऽव्ययः	008a  
नैनं शक्तो हि सङ्ग्रामे जेतुं शक्रोऽपि पुत्रक	008c  
अयं तु मे मणिर्दिव्यः समानीतो विशां पते	009a  
मृतान्मृतान्पन्नगेन्द्रान्यो जीवयति नित्यदा	009c  
एतमस्योरसि त्वं तु स्थापयस्व पितुः प्रभो	010a  
सञ्जीवितं पुनः पुत्र ततो द्रष्टाऽसि पाण्डवम्	010c  
इत्युक्तः स्थापयामास तस्योरसि मणिं तदा	011a  
पार्थस्यामिततेजाः स पितुः स्नेहादपापकृत्	011c  
तस्मिन्न्यस्ते मणौ वीर जिष्णुरुज्जीवितः प्रभुः	012a  
सुप्तोत्थित इवोत्तस्थौ मृष्टलोहितलोचनः	012c  
तमुत्थितं महात्मानं लब्धसञ्ज्ञं मनस्विनम्	013a  
समीक्ष्य पितरं स्वस्थं ववन्दे बभ्रुवाहनः	013c  
उत्थिते पुरुषव्याघ्रे पुनर्लक्ष्मीवति प्रभो	014a  
दिव्याः सुमनसः पुण्या ववृषे पाकशासनः	014c  
अनाहता दुन्दुभयः प्रणेदुर्मेघनिस्वनाः	015a  
साधु साध्विति चाऽऽकाशे बभूव सुमहान्स्वनः	015c  
उत्थाय तु महाबाहुः पर्याश्वस्तो धनञ्जयः	016a  
बभ्रुवाहनमालिङ्ग्य समाजिघ्रत मूर्धनि	016c  
ददर्श चाविदूरेऽस्य मातरं शोककर्शिताम्	017a  
उलूप्या सह तिष्ठन्तीं ततोऽपृच्छद्धनञ्जयः	017c  
किमिदं लक्ष्यते सर्वं शोकविस्मयहर्षवत्	018a  
रणाजिरममित्रघ्न यदि जानासि शंस मे	018c  
जननी च किमर्थं ते रणभूमिमुपागता	019a  
नागेन्द्रदुहिता चेयमुलूपी किमिहाऽऽगता	019c  
जानाम्यहमिदं युद्धं त्वया मद्वचनात्कृतम्	020a  
स्त्रीणामागमने हेतुमहमिच्छामि वेदितुम्	020c  
तमुवाच ततः पृष्टो मणिपूरपतिस्तदा	021a  
प्रसाद्य शिरसा विद्वानुलूपी पृच्छ्यतामिति	021c  
