जनमेजय उवाच	001  
उत्तङ्कः केन तपसा संयुक्तः सुमहातपाः	001a  
यः शापं दातुकामोऽभूद्विष्णवे प्रभविष्णवे	001c  
वैशम्पायन उवाच	002  
उत्तङ्को महता युक्तस्तपसा जनमेजय	002a  
गुरुभक्तः स तेजस्वी नान्यं कञ्चिदपूजयत्	002c  
सर्वेषामृषिपुत्राणामेष चासीन्मनोरथः	003a  
औत्तङ्कीं गुरुवृत्तिं वै प्राप्नुयामिति भारत	003c  
गौतमस्य तु शिष्याणां बहूनां जनमेजय	004a  
उत्तङ्केऽभ्यधिका प्रीतिः स्नेहश्चैवाभवत्तदा	004c  
स तस्य दमशौचाभ्यां विक्रान्तेन च कर्मणा	005a  
सम्यक्चैवोपचारेण गौतमः प्रीतिमानभूत्	005c  
अथ शिष्यसहस्राणि समनुज्ञाय गौतमः	006a  
उत्तङ्कं परया प्रीत्या नाभ्यनुज्ञातुमैच्छत	006c  
तं क्रमेण जरा तात प्रतिपेदे महामुनिम्	007a  
न चान्वबुध्यत तदा स मुनिर्गुरुवत्सलः	007c  
ततः कदाचिद्राजेन्द्र काष्ठान्यानयितुं ययौ	008a  
उत्तङ्कः काष्ठभारं च महान्तं समुपानयत्	008c  
स तु भाराभिभूतात्मा काष्ठभारमरिन्दम	009a  
निष्पिपेष क्षितौ राजन्परिश्रान्तो बुभुक्षितः	009c  
तस्य काष्ठे विलग्नाऽभूज्जटा रूप्यसमप्रभा	010a  
ततः काष्ठैः सह तदा पपात धरणीतले	010c  
ततः स भारनिष्पिष्टः क्षुधाविष्टश्च भार्गवः	011a  
दृष्ट्वा तां वयसोऽवस्थां रुरोदाऽऽर्तस्वरं तदा	011c  
ततो गुरुसुता तस्य पद्मपत्रनिभेक्षणा	012a  
जग्राहाश्रूणि सुश्रोणी करेण पृथुलोचना	012c  
पितुर्नियोगाद्धर्मज्ञा शिरसावनता तदा	012e  
तस्या निपेततुर्दग्धौ करौ तैरश्रुबिन्दुभिः	013a  
न हि तानश्रुपातान्वै शक्ता धारयितुं मही	013c  
गौतमस्त्वब्रवीद्विप्रमुत्तङ्कं प्रीतमानसः	014a  
कस्मात्तात तवाद्येह शोकोत्तरमिदं मनः	014c  
स स्वैरं ब्रूहि विप्रर्षे श्रोतुमिच्छामि ते वचः	014e  
उत्तङ्क उवाच	015  
भवद्गतेन मनसा भवत्प्रियचिकीर्षया	015a  
भवद्भक्तिगतेनेह भवद्भावानुगेन च	015c  
जरेयं नावबुद्धा मे नाभिज्ञातं सुखं च मे	016a  
शतवर्षोषितं हि त्वं न मामभ्यनुजानथाः	016c  
भवता ह्यभ्यनुज्ञाताः शिष्याः प्रत्यवरा मया	017a  
उपपन्ना द्विजश्रेष्ठ शतशोऽथ सहस्रशः	017c  
गौतम उवाच	018  
त्वत्प्रीतियुक्तेन मया गुरुशुश्रूषया तव	018a  
व्यतिक्रामन्महान्कालो नावबुद्धो द्विजर्षभ	018c  
किं त्वद्य यदि ते श्रद्धा गमनं प्रति भार्गव	019a  
अनुज्ञां गृह्य मत्तस्त्वं गृहान्गच्छस्व मा चिरम्	019c  
उत्तङ्क उवाच	020  
गुर्वर्थं कं प्रयच्छामि ब्रूहि त्वं द्विजसत्तम	020a  
तमुपाकृत्य गच्छेयमनुज्ञातस्त्वया विभो	020c  
गौतम उवाच	021  
दक्षिणा परितोषो वै गुरूणां सद्भिरुच्यते	021a  
तव ह्याचरतो ब्रह्मंस्तुष्टोऽहं वै न संशयः	021c  
इत्थं च परितुष्टं मां विजानीहि भृगूद्वह	022a  
युवा षोडशवर्षो हि यदद्य भविता भवान्	022c  
ददामि पत्नीं कन्यां च स्वां ते दुहितरं द्विज	023a  
एतामृते हि नान्या वै त्वत्तेजोऽर्हति सेवितुम्	023c  
ततस्तां प्रतिजग्राह युवा भूत्वा यशस्विनीम्	024a  
गुरुणा चाभ्यनुज्ञातो गुरुपत्नीमथाब्रवीत्	024c  
किं भवत्यै प्रयच्छामि गुर्वर्थं विनियुङ्क्ष्व माम्	025a  
प्रियं हि तव काङ्क्षामि प्राणैरपि धनैरपि	025c  
यद्दुर्लभं हि लोकेऽस्मिन्रत्नमत्यद्भुतं भवेत्	026a  
तदानयेयं तपसा न हि मेऽत्रास्ति संशयः	026c  
अहल्योवाच	027  
परितुष्टाऽस्मि ते पुत्र नित्यं भगवता सह	027a  
पर्याप्तये तद्भद्रं ते गच्छ तात यथेच्छकम्	027c  
वैशम्पायन उवाच	028  
उत्तङ्कस्तु महाराज पुनरेवाब्रवीद्वचः	028a  
आज्ञापयस्व मां मातः कर्तव्यं हि प्रियं तव	028c  
अहल्योवाच	029  
सौदासपत्न्या विदिते दिव्ये वै मणिकुण्डले	029a  
ते समानय भद्रं ते गुर्वर्थः सुकृतो भवेत्	029c  
स तथेति प्रतिश्रुत्य जगाम जनमेजय	030a  
गुरुपत्नीप्रियार्थं वै ते समानयितुं तदा	030c  
स जगाम ततः शीघ्रमुत्तङ्को ब्राह्मणर्षभः	031a  
सौदासं पुरुषादं वै भिक्षितुं मणिकुण्डले	031c  
गौतमस्त्वब्रवीत्पत्नीमुत्तङ्को नाद्य दृश्यते	032a  
इति पृष्टा तमाचष्ट कुण्डलार्थं गतं तु वै	032c  
ततः प्रोवाच पत्नीं स न ते सम्यगिदं कृतम्	033a  
शप्तः स पार्थिवो नूनं ब्राह्मणं तं वधिष्यति	033c  
अहल्योवाच	034  
अजानन्त्या नियुक्तः स भगवन्ब्राह्मणोऽद्य मे	034a  
भवत्प्रसादान्न भयं किञ्चित्तस्य भविष्यति	034c  
इत्युक्तः प्राह तां पत्नीमेवमस्त्विति गौतमः	035a  
उत्तङ्कोऽपि वने शून्ये राजानं तं ददर्श ह	035c  
