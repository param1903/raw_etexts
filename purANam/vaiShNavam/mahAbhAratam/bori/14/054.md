उत्तङ्क उवाच	001  
अभिजानामि जगतः कर्तारं त्वां जनार्दन	001a  
नूनं भवत्प्रसादोऽयमिति मे नास्ति संशयः	001c  
चित्तं च सुप्रसन्नं मे त्वद्भावगतमच्युत	002a  
विनिवृत्तश्च मे कोप इति विद्धि परन्तप	002c  
यदि त्वनुग्रहं कञ्चित्त्वत्तोऽर्होऽहं जनार्दन	003a  
द्रष्टुमिच्छामि ते रूपमैश्वरं तन्निदर्शय	003c  
वैशम्पायन उवाच	004  
ततः स तस्मै प्रीतात्मा दर्शयामास तद्वपुः	004a  
शाश्वतं वैष्णवं धीमान्ददृशे यद्धनञ्जयः	004c  
स ददर्श महात्मानं विश्वरूपं महाभुजम्	005a  
विस्मयं च ययौ विप्रस्तद्दृष्ट्वा रूपमैश्वरम्	005c  
उत्तङ्क उवाच	006  
विश्वकर्मन्नमस्तेऽस्तु यस्य ते रूपमीदृशम्	006a  
पद्भ्यां ते पृथिवी व्याप्ता शिरसा चावृतं नभः	006c  
द्यावापृथिव्योर्यन्मध्यं जठरेण तदावृतम्	007a  
भुजाभ्यामावृताश्चाशास्त्वमिदं सर्वमच्युत	007c  
संहरस्व पुनर्देव रूपमक्षय्यमुत्तमम्	008a  
पुनस्त्वां स्वेन रूपेण द्रष्टुमिच्छामि शाश्वतम्	008c  
वैशम्पायन उवाच	009  
तमुवाच प्रसन्नात्मा गोविन्दो जनमेजय	009a  
वरं वृणीष्वेति तदा तमुत्तङ्कोऽब्रवीदिदम्	009c  
पर्याप्त एष एवाद्य वरस्त्वत्तो महाद्युते	010a  
यत्ते रूपमिदं कृष्ण पश्यामि प्रभवाप्ययम्	010c  
तमब्रवीत्पुनः कृष्णो मा त्वमत्र विचारय	011a  
अवश्यमेतत्कर्तव्यममोघं दर्शनं मम	011c  
उत्तङ्क उवाच	012  
अवश्यकरणीयं वै यद्येतन्मन्यसे विभो	012a  
तोयमिच्छामि यत्रेष्टं मरुष्वेतद्धि दुर्लभम्	012c  
वैशम्पायन उवाच	013  
ततः संहृत्य तत्तेजः प्रोवाचोत्तङ्कमीश्वरः	013a  
एष्टव्ये सति चिन्त्योऽहमित्युक्त्वा द्वारकां ययौ	013c  
ततः कदाचिद्भगवानुत्तङ्कस्तोयकाङ्क्षया	014a  
तृषितः परिचक्राम मरौ सस्मार चाच्युतम्	014c  
ततो दिग्वाससं धीमान्मातङ्गं मलपङ्किनम्	015a  
अपश्यत मरौ तस्मिञ्श्वयूथपरिवारितम्	015c  
भीषणं बद्धनिस्त्रिंशं बाणकार्मुकधारिणम्	016a  
तस्याधः स्रोतसोऽपश्यद्वारि भूरि द्विजोत्तमः	016c  
स्मरन्नेव च तं प्राह मातङ्गः प्रहसन्निव	017a  
एह्युत्तङ्क प्रतीच्छस्व मत्तो वारि भृगूद्वह	017c  
कृपा हि मे सुमहती त्वां दृष्ट्वा तृट्समाहतम्	017e  
इत्युक्तस्तेन स मुनिस्तत्तोयं नाभ्यनन्दत	018a  
चिक्षेप च स तं धीमान्वाग्भिरुग्राभिरच्युतम्	018c  
पुनः पुनश्च मातङ्गः पिबस्वेति तमब्रवीत्	019a  
न चापिबत्स सक्रोधः क्षुभितेनान्तरात्मना	019c  
स तथा निश्चयात्तेन प्रत्याख्यातो महात्मना	020a  
श्वभिः सह महाराज तत्रैवान्तरधीयत	020c  
उत्तङ्कस्तं तथा दृष्ट्वा ततो व्रीडितमानसः	021a  
मेने प्रलब्धमात्मानं कृष्णेनामित्रघातिना	021c  
अथ तेनैव मार्गेण शङ्खचक्रगदाधरः	022a  
आजगाम महाबाहुरुत्तङ्कश्चैनमब्रवीत्	022c  
न युक्तं तादृशं दातुं त्वया पुरुषसत्तम	023a  
सलिलं विप्रमुख्येभ्यो मातङ्गस्रोतसा विभो	023c  
इत्युक्तवचनं धीमान्महाबुद्धिर्जनार्दनः	024a  
उत्तङ्कं श्लक्ष्णया वाचा सान्त्वयन्निदमब्रवीत्	024c  
यादृशेनेह रूपेण योग्यं दातुं वृतेन वै	025a  
तादृशं खलु मे दत्तं त्वं तु तन्नावबुध्यसे	025c  
मया त्वदर्थमुक्तो हि वज्रपाणिः पुरन्दरः	026a  
उत्तङ्कायामृतं देहि तोयरूपमिति प्रभुः	026c  
स मामुवाच देवेन्द्रो न मर्त्योऽमर्त्यतां व्रजेत्	027a  
अन्यमस्मै वरं देहीत्यसकृद्भृगुनन्दन	027c  
अमृतं देयमित्येव मयोक्तः स शचीपतिः	028a  
स मां प्रसाद्य देवेन्द्रः पुनरेवेदमब्रवीत्	028c  
यदि देयमवश्यं वै मातङ्गोऽहं महाद्युते	029a  
भूत्वाऽमृतं प्रदास्यामि भार्गवाय महात्मने	029c  
यद्येवं प्रतिगृह्णाति भार्गवोऽमृतमद्य वै	030a  
प्रदातुमेष गच्छामि भार्गवायामृतं प्रभो	030c  
प्रत्याख्यातस्त्वहं तेन न दद्यामिति भार्गव	030e  
स तथा समयं कृत्वा तेन रूपेण वासवः	031a  
उपस्थितस्त्वया चापि प्रत्याख्यातोऽमृतं ददत्	031c  
चण्डालरूपी भगवान्सुमहांस्ते व्यतिक्रमः	031e  
यत्तु शक्यं मया कर्तुं भूय एव तवेप्सितम्	032a  
तोयेप्सां तव दुर्धर्ष करिष्ये सफलामहम्	032c  
येष्वहःसु तव ब्रह्मन्सलिलेच्छा भविष्यति	033a  
तदा मरौ भविष्यन्ति जलपूर्णाः पयोधराः	033c  
रसवच्च प्रदास्यन्ति ते तोयं भृगुनन्दन	034a  
उत्तङ्कमेघा इत्युक्ताः ख्यातिं यास्यन्ति चापि ते	034c  
इत्युक्तः प्रीतिमान्विप्रः कृष्णेन स बभूव ह	035a  
अद्याप्युत्तङ्कमेघाश्च मरौ वर्षन्ति भारत	035c  
