वैशम्पायन उवाच	001  
कथयन्नेव तु तदा वासुदेवः प्रतापवान्	001a  
महाभारतयुद्धं तत्कथान्ते पितुरग्रतः	001c  
अभिमन्योर्वधं वीरः सोऽत्यक्रामत भारत	002a  
अप्रियं वसुदेवस्य मा भूदिति महामनाः	002c  
मा दौहित्रवधं श्रुत्वा वसुदेवो महात्ययम्	003a  
दुःखशोकाभिसन्तप्तो भवेदिति महामतिः	003c  
सुभद्रा तु तमुत्क्रान्तमात्मजस्य वधं रणे	004a  
आचक्ष्व कृष्ण सौभद्रवधमित्यपतद्भुवि	004c  
तामपश्यन्निपतितां वसुदेवः क्षितौ तदा	005a  
दृष्ट्वैव च पपातोर्व्यां सोऽपि दुःखेन मूर्छितः	005c  
ततः स दौहित्रवधाद्दुःखशोकसमन्वितः	006a  
वसुदेवो महाराज कृष्णं वाक्यमथाब्रवीत्	006c  
ननु त्वं पुण्डरीकाक्ष सत्यवाग्भुवि विश्रुतः	007a  
यद्दौहित्रवधं मेऽद्य न ख्यापयसि शत्रुहन्	007c  
तद्भागिनेयनिधनं तत्त्वेनाऽऽचक्ष्व मे विभो	008a  
सदृशाक्षस्तव कथं शत्रुभिर्निहतो रणे	008c  
दुर्मरं बत वार्ष्णेय कालेऽप्राप्ते नृभिः सदा	009a  
यत्र मे हृदयं दुःखाच्छतधा न विदीर्यते	009c  
किमब्रवीत्त्वा सङ्ग्रामे सुभद्रां मातरं प्रति	010a  
मां चापि पुण्डरीकाक्ष चपलाक्षः प्रियो मम	010c  
आहवं पृष्ठतः कृत्वा कच्चिन्न निहतः परैः	011a  
कच्चिन्मुखं न गोविन्द तेनाजौ विकृतं कृतम्	011c  
स हि कृष्ण महातेजाः श्लाघन्निव ममाग्रतः	012a  
बालभावेन विजयमात्मनोऽकथयत्प्रभुः	012c  
कच्चिन्न विकृतो बालो द्रोणकर्णकृपादिभिः	013a  
धरण्यां निहतः शेते तन्ममाचक्ष्व केशव	013c  
स हि द्रोणं च भीष्मं च कर्णं च रथिनां वरम्	014a  
स्पर्धते स्म रणे नित्यं दुहितुः पुत्रको मम	014c  
एवंविधं बहु तदा विलपन्तं सुदुःखितम्	015a  
पितरं दुःखिततरो गोविन्दो वाक्यमब्रवीत्	015c  
न तेन विकृतं वक्त्रं कृतं सङ्ग्राममूर्धनि	016a  
न पृष्ठतः कृतश्चापि सङ्ग्रामस्तेन दुस्तरः	016c  
निहत्य पृथिवीपालान्सहस्रशतसङ्घशः	017a  
खेदितो द्रोणकर्णाभ्यां दौःशासनिवशं गतः	017c  
एको ह्येकेन सततं युध्यमानो यदि प्रभो	018a  
न स शक्येत सङ्ग्रामे निहन्तुमपि वज्रिणा	018c  
समाहूते तु सङ्ग्रामे पार्थे संशप्तकैस्तदा	019a  
पर्यवार्यत सङ्क्रुद्धैः स द्रोणादिभिराहवे	019c  
ततः शत्रुक्षयं कृत्वा सुमहान्तं रणे पितुः	020a  
दौहित्रस्तव वार्ष्णेय दौःशासनिवशं गतः	020c  
नूनं च स गतः स्वर्गं जहि शोकं महामते	021a  
न हि व्यसनमासाद्य सीदन्ते सन्नराः क्वचित्	021c  
द्रोणकर्णप्रभृतयो येन प्रतिसमासिताः	022a  
रणे महेन्द्रप्रतिमाः स कथं नाप्नुयाद्दिवम्	022c  
स शोकं जहि दुर्धर्ष मा च मन्युवशं गमः	023a  
शस्त्रपूतां हि स गतिं गतः परपुरञ्जयः	023c  
तस्मिंस्तु निहते वीरे सुभद्रेयं स्वसा मम	024a  
दुःखार्ताऽथो पृथां प्राप्य कुररीव ननाद ह	024c  
द्रौपदीं च समासाद्य पर्यपृच्छत दुःखिता	025a  
आर्ये क्व दारकाः सर्वे द्रष्टुमिच्छामि तानहम्	025c  
अस्यास्तु वचनं श्रुत्वा सर्वास्ताः कुरुयोषितः	026a  
भुजाभ्यां परिगृह्यैनां चुक्रुशुः परमार्तवत्	026c  
उत्तरां चाब्रवीद्भद्रा भद्रे भर्ता क्व ते गतः	027a  
क्षिप्रमागमनं मह्यं तस्मै त्वं वेदयस्व ह	027c  
ननु नाम स वैराटि श्रुत्वा मम गिरं पुरा	028a  
भवनान्निष्पतत्याशु कस्मान्नाभ्येति ते पतिः	028c  
अभिमन्यो कुशलिनो मातुलास्ते महारथाः	029a  
कुशलं चाब्रुवन्सर्वे त्वां युयुत्सुमिहागतम्	029c  
आचक्ष्व मेऽद्य सङ्ग्रामं यथापूर्वमरिन्दम	030a  
कस्मादेव विलपतीं नाद्येह प्रतिभाषसे	030c  
एवमादि तु वार्ष्णेय्यास्तदस्याः परिदेवितम्	031a  
श्रुत्वा पृथा सुदुःखार्ता शनैर्वाक्यमथाब्रवीत्	031c  
सुभद्रे वासुदेवेन तथा सात्यकिना रणे	032a  
पित्रा च पालितो बालः स हतः कालधर्मणा	032c  
ईदृशो मर्त्यधर्मोऽयं मा शुचो यदुनन्दिनि	033a  
पुत्रो हि तव दुर्धर्षः सम्प्राप्तः परमां गतिम्	033c  
कुले महति जाताऽसि क्षत्रियाणां महात्मनाम्	034a  
मा शुचश्चपलाक्षं त्वं पुण्डरीकनिभेक्षणे	034c  
उत्तरां त्वमवेक्षस्व गर्भिणीं मा शुचः शुभे	035a  
पुत्रमेषा हि तस्याऽऽशु जनयिष्यति भामिनी	035c  
एवमाश्वासयित्वैनां कुन्ती यदुकुलोद्वह	036a  
विहाय शोकं दुर्धर्षं श्राद्धमस्य ह्यकल्पयत्	036c  
समनुज्ञाप्य धर्मज्ञा राजानं भीममेव च	037a  
यमौ यमोपमौ चैव ददौ दानान्यनेकशः	037c  
ततः प्रदाय बह्वीर्गा ब्राह्मणेभ्यो यदूद्वह	038a  
समहृष्यत वार्ष्णेयी वैराटीं चाब्रवीदिदम्	038c  
वैराटि नेह सन्तापस्त्वया कार्यो यशस्विनि	039a  
भर्तारं प्रति सुश्रोणि गर्भस्थं रक्ष मे शिशुम्	039c  
एवमुक्त्वा ततः कुन्ती विरराम महाद्युते	040a  
तामनुज्ञाप्य चैवेमां सुभद्रां समुपानयम्	040c  
एवं स निधनं प्राप्तो दौहित्रस्तव माधव	041a  
सन्तापं जहि दुर्धर्ष मा च शोके मनः कृथाः	041c  
