संवर्त उवाच	001  
गिरेर्हिमवतः पृष्ठे मुञ्जवान्नाम पर्वतः	001a  
तप्यते यत्र भगवांस्तपो नित्यमुमापतिः	001c  
वनस्पतीनां मूलेषु टङ्केषु शिखरेषु च	002a  
गुहासु शैलराजस्य यथाकामं यथासुखम्	002c  
उमासहायो भगवान्यत्र नित्यं महेश्वरः	003a  
आस्ते शूली महातेजा नानाभूतगणावृतः	003c  
तत्र रुद्राश्च साध्याश्च विश्वेऽथ वसवस्तथा	004a  
यमश्च वरुणश्चैव कुबेरश्च सहानुगः	004c  
भूतानि च पिशाचाश्च नासत्यावश्विनावपि	005a  
गन्धर्वाप्सरसश्चैव यक्षा देवर्षयस्तथा	005c  
आदित्या मरुतश्चैव यातुधानाश्च सर्वशः	006a  
उपासन्ते महात्मानं बहुरूपमुमापतिम्	006c  
रमते भगवांस्तत्र कुबेरानुचरैः सह	007a  
विकृतैर्विकृताकारैः क्रीडद्भिः पृथिवीपते	007c  
श्रिया ज्वलन्दृश्यते वै बालादित्यसमद्युतिः	007e  
न रूपं दृश्यते तस्य संस्थानं वा कथञ्चन	008a  
निर्देष्टुं प्राणिभिः कैश्चित्प्राकृतैर्मांसलोचनैः	008c  
नोष्णं न शिशिरं तत्र न वायुर्न च भास्करः	009a  
न जरा क्षुत्पिपासे वा न मृत्युर्न भयं नृप	009c  
तस्य शैलस्य पार्श्वेषु सर्वेषु जयतां वर	010a  
धातवो जातरूपस्य रश्मयः सवितुर्यथा	010c  
रक्ष्यन्ते ते कुबेरस्य सहायैरुद्यतायुधैः	011a  
चिकीर्षद्भिः प्रियं राजन्कुबेरस्य महात्मनः	011c  
तस्मै भगवते कृत्वा नमः शर्वाय वेधसे	012a  
रुद्राय शितिकण्ठाय सुरूपाय सुवर्चसे	012c  
कपर्दिने करालाय हर्यक्ष्णे वरदाय च	013a  
त्र्यक्ष्णे पूष्णो दन्तभिदे वामनाय शिवाय च	013c  
याम्यायाव्यक्तकेशाय सद्वृत्ते शङ्कराय च	014a  
क्षेम्याय हरिनेत्राय स्थाणवे पुरुषाय च	014c  
हरिकेशाय मुण्डाय कृशायोत्तारणाय च	015a  
भास्कराय सुतीर्थाय देवदेवाय रंहसे	015c  
उष्णीषिणे सुवक्त्राय सहस्राक्षाय मीढुषे	016a  
गिरिशाय प्रशान्ताय यतये चीरवाससे	016c  
बिल्वदण्डाय सिद्धाय सर्वदण्डधराय च	017a  
मृगव्याधाय महते धन्विनेऽथ भवाय च	017c  
वराय सौम्यवक्त्राय पशुहस्ताय वर्षिणे	018a  
हिरण्यबाहवे राजन्नुग्राय पतये दिशाम्	018c  
पशूनां पतये चैव भूतानां पतये तथा	019a  
वृषाय मातृभक्ताय सेनान्ये मध्यमाय च	019c  
स्रुवहस्ताय पतये धन्विने भार्गवाय च	020a  
अजाय कृष्णनेत्राय विरूपाक्षाय चैव ह	020c  
तीक्ष्णदंष्ट्राय तीक्ष्णाय वैश्वानरमुखाय च	021a  
महाद्युतयेऽनङ्गाय सर्वाङ्गाय प्रजावते	021c  
तथा शुक्राधिपतये पृथवे कृत्तिवाससे	022a  
कपालमालिने नित्यं सुवर्णमुकुटाय च	022c  
महादेवाय कृष्णाय त्र्यम्बकायानघाय च	023a  
क्रोधनाय नृशंसाय मृदवे बाहुशालिने	023c  
दण्डिने तप्ततपसे तथैव क्रूरकर्मणे	024a  
सहस्रशिरसे चैव सहस्रचरणाय च	024c  
नमः स्वधास्वरूपाय बहुरूपाय दंष्ट्रिणे	024e  
पिनाकिनं महादेवं महायोगिनमव्ययम्	025a  
त्रिशूलपाणिं वरदं त्र्यम्बकं भुवनेश्वरम्	025c  
त्रिपुरघ्नं त्रिनयनं त्रिलोकेशं महौजसम्	026a  
प्रभवं सर्वभूतानां धारणं धरणीधरम्	026c  
ईशानं शङ्करं सर्वं शिवं विश्वेश्वरं भवम्	027a  
उमापतिं पशुपतिं विश्वरूपं महेश्वरम्	027c  
विरूपाक्षं दशभुजं तिष्यगोवृषभध्वजम्	028a  
उग्रं स्थाणुं शिवं घोरं शर्वं गौरीशमीश्वरम्	028c  
शितिकण्ठमजं शुक्रं पृथुं पृथुहरं हरम्	029a  
विश्वरूपं विरूपाक्षं बहुरूपमुमापतिम्	029c  
प्रणम्य शिरसा देवमनङ्गाङ्गहरं हरम्	030a  
शरण्यं शरणं याहि महादेवं चतुर्मुखम्	030c  
एवं कृत्वा नमस्तस्मै महादेवाय रंहसे	031a  
महात्मने क्षितिपते तत्सुवर्णमवाप्स्यसि	031c  
सुवर्णमाहरिष्यन्तस्तत्र गच्छन्तु ते नराः	031e  
व्यास उवाच	032  
इत्युक्तः स वचस्तस्य चक्रे कारन्धमात्मजः	032a  
ततोऽतिमानुषं सर्वं चक्रे यज्ञस्य संविधिम्	032c  
सौवर्णानि च भाण्डानि सञ्चक्रुस्तत्र शिल्पिनः	032e  
बृहस्पतिस्तु तां श्रुत्वा मरुत्तस्य महीपतेः	033a  
समृद्धिमति देवेभ्यः सन्तापमकरोद्भृशम्	033c  
स तप्यमानो वैवर्ण्यं कृशत्वं चागमत्परम्	034a  
भविष्यति हि मे शत्रुः संवर्तो वसुमानिति	034c  
तं श्रुत्वा भृशसन्तप्तं देवराजो बृहस्पतिम्	035a  
अभिगम्यामरवृतः प्रोवाचेदं वचस्तदा	035c  
