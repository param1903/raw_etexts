युधिष्ठिर उवाच	001  
शुश्रूषे तस्य धर्मज्ञ राजर्षेः परिकीर्तनम्	001a  
द्वैपायन मरुत्तस्य कथां प्रब्रूहि मेऽनघ	001c  
व्यास उवाच	002  
आसीत्कृतयुगे पूर्वं मनुर्दण्डधरः प्रभुः	002a  
तस्य पुत्रो महेष्वासः प्रजातिरिति विश्रुतः	002c  
प्रजातेरभवत्पुत्रः क्षुप इत्यभिविश्रुतः	003a  
क्षुपस्य पुत्रस्त्विक्ष्वाकुर्महीपालोऽभवत्प्रभुः	003c  
तस्य पुत्रशतं राजन्नासीत्परमधार्मिकम्	004a  
तांस्तु सर्वान्महीपालानिक्ष्वाकुरकरोत्प्रभुः	004c  
तेषां ज्येष्ठस्तु विंशोऽभूत्प्रतिमानं धनुष्मताम्	005a  
विंशस्य पुत्रः कल्याणो विविंशो नाम भारत	005c  
विविंशस्य सुता राजन्बभूवुर्दश पञ्च च	006a  
सर्वे धनुषि विक्रान्ता ब्रह्मण्याः सत्यवादिनः	006c  
दानधर्मरताः सन्तः सततं प्रियवादिनः	007a  
तेषां ज्येष्ठः खनीनेत्रः स तान्सर्वानपीडयत्	007c  
खनीनेत्रस्तु विक्रान्तो जित्वा राज्यमकण्टकम्	008a  
नाशक्नोद्रक्षितुं राज्यं नान्वरज्यन्त तं प्रजाः	008c  
तमपास्य च तद्राष्ट्रं तस्य पुत्रं सुवर्चसम्	009a  
अभ्यषिञ्चत राजेन्द्र मुदितं चाभवत्तदा	009c  
स पितुर्विक्रियां दृष्ट्वा राज्यान्निरसनं तथा	010a  
नियतो वर्तयामास प्रजाहितचिकीर्षया	010c  
ब्रह्मण्यः सत्यवादी च शुचिः शमदमान्वितः	011a  
प्रजास्तं चान्वरज्यन्त धर्मनित्यं मनस्विनम्	011c  
तस्य धर्मप्रवृत्तस्य व्यशीर्यत्कोशवाहनम्	012a  
तं क्षीणकोशं सामन्ताः समन्तात्पर्यपीडयन्	012c  
स पीड्यमानो बहुभिः क्षीणकोशस्त्ववाहनः	013a  
आर्तिमार्छत्परां राजा सह भृत्यैः पुरेण च	013c  
न चैनं परिहर्तुं तेऽशक्नुवन्परिसङ्क्षये	014a  
सम्यग्वृत्तो हि राजा स धर्मनित्यो युधिष्ठिर	014c  
यदा तु परमामार्तिं गतोऽसौ सपुरो नृपः	015a  
ततः प्रदध्मौ स करं प्रादुरासीत्ततो बलम्	015c  
ततस्तानजयत्सर्वान्प्रातिसीमान्नराधिपान्	016a  
एतस्मात्कारणाद्राजन्विश्रुतः स करन्धमः	016c  
तस्य कारन्धमः पुत्रस्त्रेतायुगमुखेऽभवत्	017a  
इन्द्रादनवरः श्रीमान्देवैरपि सुदुर्जयः	017c  
तस्य सर्वे महीपाला वर्तन्ते स्म वशे तदा	018a  
स हि सम्राडभूत्तेषां वृत्तेन च बलेन च	018c  
अविक्षिन्नाम धर्मात्मा शौर्येणेन्द्रसमोऽभवत्	019a  
यज्ञशीलः कर्मरतिर्धृतिमान्संयतेन्द्रियः	019c  
तेजसाऽऽदित्यसदृशः क्षमया पृथिवीसमः	020a  
बृहस्पतिसमो बुद्ध्या हिमवानिव सुस्थिरः	020c  
कर्मणा मनसा वाचा दमेन प्रशमेन च	021a  
मनांस्याराधयामास प्रजानां स महीपतिः	021c  
य ईजे हयमेधानां शतेन विधिवत्प्रभुः	022a  
याजयामास यं विद्वान्स्वयमेवाङ्गिराः प्रभुः	022c  
तस्य पुत्रोऽतिचक्राम पितरं गुणवत्तया	023a  
मरुत्तो नाम धर्मज्ञश्चक्रवर्ती महायशाः	023c  
नागायुतसमप्राणः साक्षाद्विष्णुरिवापरः	024a  
स यक्ष्यमाणो धर्मात्मा शातकुम्भमयान्युत	024c  
कारयामास शुभ्राणि भाजनानि सहस्रशः	024e  
मेरुं पर्वतमासाद्य हिमवत्पार्श्व उत्तरे	025a  
काञ्चनः सुमहान्पादस्तत्र कर्म चकार सः	025c  
ततः कुण्डानि पात्रीश्च पिठराण्यासनानि च	026a  
चक्रुः सुवर्णकर्तारो येषां सङ्ख्या न विद्यते	026c  
तस्यैव च समीपे स यज्ञवाटो बभूव ह	027a  
ईजे तत्र स धर्मात्मा विधिवत्पृथिवीपतिः	027c  
मरुत्तः सहितैः सर्वैः प्रजापालैर्नराधिपः	027e  
