ब्राह्मणा ऊचुः	001  
क्रियतामुपहारोऽद्य त्र्यम्बकस्य महात्मनः	001a  
कृत्वोपहारं नृपते ततः स्वार्थे यतामहे	001c  
वैशम्पायन उवाच	002  
श्रुत्वा तु वचनं तेषां ब्राह्मणानां युधिष्ठिरः	002a  
गिरीशस्य यथान्यायमुपहारमुपाहरत्	002c  
आज्येन तर्पयित्वाऽग्निं विधिवत्संस्कृतेन ह	003a  
मन्त्रसिद्धं चरुं कृत्वा पुरोधाः प्रययौ तदा	003c  
स गृहीत्वा सुमनसो मन्त्रपूता जनाधिप	004a  
मोदकैः पायसेनाथ मांसैश्चोपाहरद्बलिम्	004c  
सुमनोभिश्च चित्राभिर्लाजैरुच्चावचैरपि	005a  
सर्वं स्विष्टकृतं कृत्वा विधिवद्वेदपारगः	005c  
किङ्कराणां ततः पश्चाच्चकार बलिमुत्तमम्	005e  
यक्षेन्द्राय कुबेराय मणिभद्राय चैव ह	006a  
तथाऽन्येषां च यक्षाणां भूताधिपतयश्च ये	006c  
कृसरेण समांसेन निवापैस्तिलसंयुतैः	007a  
शुशुभे स्थानमत्यर्थं देवदेवस्य पार्थिव	007c  
कृत्वा तु पूजां रुद्रस्य गणानां चैव सर्वशः	008a  
ययौ व्यासं पुरस्कृत्य नृपो रत्ननिधिं प्रति	008c  
पूजयित्वा धनाध्यक्षं प्रणिपत्याभिवाद्य च	009a  
सुमनोभिर्विचित्राभिरपूपैः कृसरेण च	009c  
शङ्खादींश्च निधीन्सर्वान्निधिपालांश्च सर्वशः	010a  
अर्चयित्वा द्विजाग्र्यान्स स्वस्ति वाच्य च वीर्यवान्	010c  
तेषां पुण्याहघोषेण तेजसा समवस्थितः	011a  
प्रीतिमान्स कुरुश्रेष्ठः खानयामास तं निधिम्	011c  
ततः पात्र्यः सकरकाः साश्मन्तकमनोरमाः	012a  
भृङ्गाराणि कटाहानि कलशान्वर्धमानकान्	012c  
बहूनि च विचित्राणि भाजनानि सहस्रशः	013a  
उद्धारयामास तदा धर्मराजो युधिष्ठिरः	013c  
तेषां लक्षणमप्यासीन्महान्करपुटस्तथा	014a  
त्रिलक्षं भाजनं राजंस्तुलार्धमभवन्नृप	014c  
वाहनं पाण्डुपुत्रस्य तत्राऽऽसीत्तु विशां पते	015a  
षष्टिरुष्ट्रसहस्राणि शतानि द्विगुणा हयाः	015c  
वारणाश्च महाराज सहस्रशतसम्मिताः	016a  
शकटानि रथाश्चैव तावदेव करेणवः	016c  
खराणां पुरुषाणां च परिसङ्ख्या न विद्यते	016e  
एतद्वित्तं तदभवद्यदुद्दध्रे युधिष्ठिरः	017a  
षोडशाष्टौ चतुर्विंशत्सहस्रं भारलक्षणम्	017c  
एतेष्वाधाय तद्द्रव्यं पुनरभ्यर्च्य पाण्डवः	018a  
महादेवं प्रति ययौ पुरं नागाह्वयं प्रति	018c  
द्वैपायनाभ्यनुज्ञातः पुरस्कृत्य पुरोहितम्	019a  
गोयुते गोयुते चैव न्यवसत्पुरुषर्षभः	019c  
सा पुराभिमुखी राजञ्जगाम महती चमूः	020a  
कृच्छ्राद्द्रविणभारार्ता हर्षयन्ती कुरूद्वहान्	020c  
