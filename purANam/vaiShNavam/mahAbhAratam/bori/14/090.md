वैशम्पायन उवाच	001  
स प्रविश्य यथान्यायं पाण्डवानां निवेशनम्	001a  
पितामहीमभ्यवदत्साम्ना परमवल्गुना	001c  
तथा चित्राङ्गदा देवी कौरव्यस्याऽऽत्मजाऽपि च	002a  
पृथां कृष्णां च सहिते विनयेनाभिजग्मतुः	002c  
सुभद्रां च यथान्यायं याश्चान्याः कुरुयोषितः	002e  
ददौ कुन्ती ततस्ताभ्यां रत्नानि विविधानि च	003a  
द्रौपदी च सुभद्रा च याश्चाप्यन्या ददुः स्त्रियः	003c  
ऊषतुस्तत्र ते देव्यौ महार्हशयनासने	004a  
सुपूजिते स्वयं कुन्त्या पार्थस्य प्रियकाम्यया	004c  
स च राजा महावीर्यः पूजितो बभ्रुवाहनः	005a  
धृतराष्ट्रं महीपालमुपतस्थे यथाविधि	005c  
युधिष्ठिरं च राजानं भीमादींश्चापि पाण्डवान्	006a  
उपगम्य महातेजा विनयेनाभ्यवादयत्	006c  
स तैः प्रेम्णा परिष्वक्तः पूजितश्च यथाविधि	007a  
धनं चास्मै ददुर्भूरि प्रीयमाणा महारथाः	007c  
तथैव स महीपालः कृष्णं चक्रगदाधरम्	008a  
प्रद्युम्न इव गोविन्दं विनयेनोपतस्थिवान्	008c  
तस्मै कृष्णो ददौ राज्ञे महार्हमभिपूजितम्	009a  
रथं हेमपरिष्कारं दिव्याश्वयुजमुत्तमम्	009c  
धर्मराजश्च भीमश्च यमजौ फल्गुनस्तथा	010a  
पृथक्पृथगतीवैनं मानार्हं समपूजयन्	010c  
ततस्तृतीये दिवसे सत्यवत्याः सुतो मुनिः	011a  
युधिष्ठिरं समभ्येत्य वाग्मी वचनमब्रवीत्	011c  
अद्य प्रभृति कौन्तेय यजस्व समयो हि ते	012a  
मुहूर्तो यज्ञियः प्राप्तश्चोदयन्ति च याजकाः	012c  
अहीनो नाम राजेन्द्र क्रतुस्तेऽयं विकल्पवान्	013a  
बहुत्वात्काञ्चनस्यास्य ख्यातो बहुसुवर्णकः	013c  
एवमेव महाराज दक्षिणां त्रिगुणां कुरु	014a  
त्रित्वं व्रजतु ते राजन्ब्राह्मणा ह्यत्र कारणम्	014c  
त्रीनश्वमेधानत्र त्वं सम्प्राप्य बहुदक्षिणान्	015a  
ज्ञातिवध्याकृतं पापं प्रहास्यसि नराधिप	015c  
पवित्रं परमं ह्येतत्पावनानां च पावनम्	016a  
यदश्वमेधावभृथं प्राप्स्यसे कुरुनन्दन	016c  
इत्युक्तः स तु तेजस्वी व्यासेनामिततेजसा	017a  
दीक्षां विवेश धर्मात्मा वाजिमेधाप्तये तदा	017c  
नराधिपः प्रायजत वाजिमेधं महाक्रतुम्	017e  
तत्र वेदविदो राजंश्चक्रुः कर्माणि याजकाः	018a  
परिक्रमन्तः शास्त्रज्ञा विधिवत्साधुशिक्षिताः	018c  
न तेषां स्खलितं तत्र नासीदपहुतं तथा	019a  
क्रमयुक्तं च युक्तं च चक्रुस्तत्र द्विजर्षभाः	019c  
कृत्वा प्रवर्ग्यं धर्मज्ञा यथावद्द्विजसत्तमाः	020a  
चक्रुस्ते विधिवद्राजंस्तथैवाभिषवं द्विजाः	020c  
अभिषूय ततो राजन्सोमं सोमपसत्तमाः	021a  
सवनान्यानुपूर्व्येण चक्रुः शास्त्रानुसारिणः	021c  
न तत्र कृपणः कश्चिन्न दरिद्रो बभूव ह	022a  
क्षुधितो दुःखितो वाऽपि प्राकृतो वाऽपि मानवः	022c  
भोजनं भोजनार्थिभ्यो दापयामास नित्यदा	023a  
भीमसेनो महातेजाः सततं राजशासनात्	023c  
संस्तरे कुशलाश्चापि सर्वकर्माणि याजकाः	024a  
दिवसे दिवसे चक्रुर्यथाशास्त्रार्थचक्षुषः	024c  
नाषडङ्गविदत्राऽऽसीत्सदस्यस्तस्य धीमतः	025a  
नाव्रतो नानुपाध्यायो न च वादाक्षमो द्विजः	025c  
ततो यूपोच्छ्रये प्राप्ते षड्बैल्वान्भरतर्षभ	026a  
खादिरान्बिल्वसमितांस्तावतः सर्ववर्णिनः	026c  
देवदारुमयौ द्वौ तु यूपौ कुरुपतेः क्रतौ	027a  
श्लेष्मातकमयं चैकं याजकाः समकारयन्	027c  
शोभार्थं चापरान्यूपान्काञ्चनान्पुरुषर्षभ	028a  
स भीमः कारयामास धर्मराजस्य शासनात्	028c  
ते व्यराजन्त राजर्षे वासोभिरुपशोभिताः	029a  
नरेन्द्राभिगता देवान्यथा सप्तर्षयो दिवि	029c  
इष्टकाः काञ्चनीश्चात्र चयनार्थं कृताभवन्	030a  
शुशुभे चयनं तत्र दक्षस्येव प्रजापतेः	030c  
चतुश्चित्यः स तस्याऽऽसीदष्टादशकरात्मकः	031a  
स रुक्मपक्षो निचितस्त्रिगुणो गरुडाकृतिः	031c  
ततो नियुक्ताः पशवो यथाशास्त्रं मनीषिभिः	032a  
तं तं देवं समुद्दिश्य पक्षिणः पशवश्च ये	032c  
ऋषभाः शास्त्रपठितास्तथा जलचराश्च ये	033a  
सर्वांस्तानभ्ययुञ्जंस्ते तत्राग्निचयकर्मणि	033c  
यूपेषु नियतं चाऽऽसीत्पशूनां त्रिशतं तथा	034a  
अश्वरत्नोत्तरं राज्ञः कौन्तेयस्य महात्मनः	034c  
स यज्ञः शुशुभे तस्य साक्षाद्देवर्षिसङ्कुलः	035a  
गन्धर्वगणसङ्कीर्णः शोभितोऽप्सरसां गणैः	035c  
स किम्पुरुषगीतैश्च किन्नरैरुपशोभितः	036a  
सिद्धविप्रनिवासैश्च समन्तादभिसंवृतः	036c  
तस्मिन्सदसि नित्यास्तु व्यासशिष्या द्विजोत्तमाः	037a  
सर्वशास्त्रप्रणेतारः कुशला यज्ञकर्मसु	037c  
नारदश्च बभूवात्र तुम्बुरुश्च महाद्युतिः	038a  
विश्वावसुश्चित्रसेनस्तथाऽन्ये गीतकोविदाः	038c  
गन्धर्वा गीतकुशला नृत्तेषु च विशारदाः	039a  
रमयन्ति स्म तान्विप्रान्यज्ञकर्मान्तरेष्वथ	039c  
