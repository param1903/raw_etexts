व्यास उवाच	001  
युधिष्ठिर तव प्रज्ञा न सम्यगिति मे मतिः	001a  
न हि कश्चित्स्वयं मर्त्यः स्ववशः कुरुते क्रियाः	001c  
ईश्वरेण नियुक्तोऽयं साध्वसाधु च मानवः	002a  
करोति पुरुषः कर्म तत्र का परिदेवना	002c  
आत्मानं मन्यसे चाथ पापकर्माणमन्ततः	003a  
शृणु तत्र यथा पापमपकृष्येत भारत	003c  
तपोभिः क्रतुभिश्चैव दानेन च युधिष्ठिर	004a  
तरन्ति नित्यं पुरुषा ये स्म पापानि कुर्वते	004c  
यज्ञेन तपसा चैव दानेन च नराधिप	005a  
पूयन्ते राजशार्दूल नरा दुष्कृतकर्मिणः	005c  
असुराश्च सुराश्चैव पुण्यहेतोर्मखक्रियाम्	006a  
प्रयतन्ते महात्मानस्तस्माद्यज्ञाः परायणम्	006c  
यज्ञैरेव महात्मानो बभूवुरधिकाः सुराः	007a  
ततो देवाः क्रियावन्तो दानवानभ्यधर्षयन्	007c  
राजसूयाश्वमेधौ च सर्वमेधं च भारत	008a  
नरमेधं च नृपते त्वमाहर युधिष्ठिर	008c  
यजस्व वाजिमेधेन विधिवद्दक्षिणावता	009a  
बहुकामान्नवित्तेन रामो दाशरथिर्यथा	009c  
यथा च भरतो राजा दौःषन्तिः पृथिवीपतिः	010a  
शाकुन्तलो महावीर्यस्तव पूर्वपितामहः	010c  
युधिष्ठिर उवाच	011  
असंशयं वाजिमेधः पावयेत्पृथिवीमपि	011a  
अभिप्रायस्तु मे कश्चित्तं त्वं श्रोतुमिहार्हसि	011c  
इमं ज्ञातिवधं कृत्वा सुमहान्तं द्विजोत्तम	012a  
दानमल्पं न शक्यामि दातुं वित्तं च नास्ति मे	012c  
न च बालानिमान्दीनानुत्सहे वसु याचितुम्	013a  
तथैवार्द्रव्रणान्कृच्छ्रे वर्तमानान्नृपात्मजान्	013c  
स्वयं विनाश्य पृथिवीं यज्ञार्थे द्विजसत्तम	014a  
करमाहारयिष्यामि कथं शोकपरायणान्	014c  
दुर्योधनापराधेन वसुधा वसुधाधिपाः	015a  
प्रनष्टा योजयित्वाऽस्मानकीर्त्या मुनिसत्तम	015c  
दुर्योधनेन पृथिवी क्षयिता वित्तकारणात्	016a  
कोशश्चापि विशीर्णोऽसौ धार्तराष्ट्रस्य दुर्मतेः	016c  
पृथिवी दक्षिणा चात्र विधिः प्रथमकल्पिकः	017a  
विद्वद्भिः परिदृष्टोऽयं शिष्टो विधिविपर्ययः	017c  
न च प्रतिनिधिं कर्तुं चिकीर्षामि तपोधन	018a  
अत्र मे भगवन्सम्यक्साचिव्यं कर्तुमर्हसि	018c  
वैशम्पायन उवाच	019  
एवमुक्तस्तु पार्थेन कृष्णद्वैपायनस्तदा	019a  
मुहूर्तमनुसञ्चिन्त्य धर्मराजानमब्रवीत्	019c  
विद्यते द्रविणं पार्थ गिरौ हिमवति स्थितम्	020a  
उत्सृष्टं ब्राह्मणैर्यज्ञे मरुत्तस्य महीपतेः	020c  
तदानयस्व कौन्तेय पर्याप्तं तद्भविष्यति	020e  
युधिष्ठिर उवाच	021  
कथं यज्ञे मरुत्तस्य द्रविणं तत्समाचितम्	021a  
कस्मिंश्च काले स नृपो बभूव वदतां वर	021c  
व्यास उवाच	022  
यदि शुश्रूषसे पार्थ शृणु कारन्धमं नृपम्	022a  
यस्मिन्काले महावीर्यः स राजाऽऽसीन्महाधनः	022c  
