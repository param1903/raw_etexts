वैशम्पायन उवाच	001  
त्रिगर्तैरभवद्युद्धं कृतवैरैः किरीटिनः	001a  
महारथसमाज्ञातैर्हतानां पुत्रनप्तृभिः	001c  
ते समाज्ञाय सम्प्राप्तं यज्ञियं तुरगोत्तमम्	002a  
विषयान्ते ततो वीरा दंशिताः पर्यवारयन्	002c  
रथिनो बद्धतूणीराः सदश्वैः समलङ्कृतैः	003a  
परिवार्य हयं राजन्ग्रहीतुं सम्प्रचक्रमुः	003c  
ततः किरीटी सञ्चिन्त्य तेषां राज्ञां चिकीर्षितम्	004a  
वारयामास तान्वीरान्सान्त्वपूर्वमरिन्दमः	004c  
तमनादृत्य ते सर्वे शरैरभ्यहनंस्तदा	005a  
तमोरजोभ्यां सञ्छन्नांस्तान्किरीटी न्यवारयत्	005c  
अब्रवीच्च ततो जिष्णुः प्रहसन्निव भारत	006a  
निवर्तध्वमधर्मज्ञाः श्रेयो जीवितमेव वः	006c  
स हि वीरः प्रयास्यन्वै धर्मराजेन वारितः	007a  
हतबान्धवा न ते पार्थ हन्तव्याः पार्थिवा इति	007c  
स तदा तद्वचः श्रुत्वा धर्मराजस्य धीमतः	008a  
तान्निवर्तध्वमित्याह न न्यवर्तन्त चापि ते	008c  
ततस्त्रिगर्तराजानं सूर्यवर्माणमाहवे	009a  
वितत्य शरजालेन प्रजहास धनञ्जयः	009c  
ततस्ते रथघोषेण खुरनेमिस्वनेन च	010a  
पूरयन्तो दिशः सर्वा धनञ्जयमुपाद्रवन्	010c  
सूर्यवर्मा ततः पार्थे शराणां नतपर्वणाम्	011a  
शतान्यमुञ्चद्राजेन्द्र लघ्वस्त्रमभिदर्शयन्	011c  
तथैवान्ये महेष्वासा ये तस्यैवानुयायिनः	012a  
मुमुचुः शरवर्षाणि धनञ्जयवधैषिणः	012c  
स ताञ्ज्यापुङ्खनिर्मुक्तैर्बहुभिः सुबहूञ्शरान्	013a  
चिच्छेद पाण्डवो राजंस्ते भूमौ न्यपतंस्तदा	013c  
केतुवर्मा तु तेजस्वी तस्यैवावरजो युवा	014a  
युयुधे भ्रातुरर्थाय पाण्डवेन महात्मना	014c  
तमापतन्तं सम्प्रेक्ष्य केतुवर्माणमाहवे	015a  
अभ्यघ्नन्निशितैर्बाणैर्बीभत्सुः परवीरहा	015c  
केतुवर्मण्यभिहते धृतवर्मा महारथः	016a  
रथेनाऽऽशु समावृत्य शरैर्जिष्णुमवाकिरत्	016c  
तस्य तां शीघ्रतामीक्ष्य तुतोषातीव वीर्यवान्	017a  
गुडाकेशो महातेजा बालस्य धृतवर्मणः	017c  
न सन्दधानं ददृशे नाऽऽददानं च तं तदा	018a  
किरन्तमेव स शरान्ददृशे पाकशासनिः	018c  
स तु तं पूजयामास धृतवर्माणमाहवे	019a  
मनसा स मुहूर्तं वै रणे समभिहर्षयन्	019c  
तं पन्नगमिव क्रुद्धं कुरुवीरः स्मयन्निव	020a  
प्रीतिपूर्वं महाराज प्राणैर्न व्यपरोपयत्	020c  
स तथा रक्ष्यमाणो वै पार्थेनामिततेजसा	021a  
धृतवर्मा शरं तीक्ष्णं मुमोच विजये तदा	021c  
स तेन विजयस्तूर्णमस्यन्विद्धः करे भृशम्	022a  
मुमोच गाण्डीवं दुःखात्तत्पपाताथ भूतले	022c  
धनुषः पततस्तस्य सव्यसाचिकराद्विभो	023a  
इन्द्रस्येवाऽऽयुधस्याऽऽसीद्रूपं भरतसत्तम	023c  
तस्मिन्निपतिते दिव्ये महाधनुषि पार्थिव	024a  
जहास सस्वनं हासं धृतवर्मा महाहवे	024c  
ततो रोषान्वितो जिष्णुः प्रमृज्य रुधिरं करात्	025a  
धनुरादत्त तद्दिव्यं शरवर्षं ववर्ष च	025c  
ततो हलहलाशब्दो दिवस्पृगभवत्तदा	026a  
नानाविधानां भूतानां तत्कर्मातीव शंसताम्	026c  
ततः सम्प्रेक्ष्य तं क्रुद्धं कालान्तकयमोपमम्	027a  
जिष्णुं त्रैगर्तका योधास्त्वरिताः पर्यवारयन्	027c  
अभिसृत्य परीप्सार्थं ततस्ते धृतवर्मणः	028a  
परिवव्रुर्गुडाकेशं तत्राक्रुध्यद्धनञ्जयः	028c  
ततो योधाञ्जघानाऽऽशु तेषां स दश चाष्ट च	029a  
महेन्द्रवज्रप्रतिमैरायसैर्निशितैः शरैः	029c  
तांस्तु प्रभग्नान्सम्प्रेक्ष्य त्वरमाणो धनञ्जयः	030a  
शरैराशीविषाकारैर्जघान स्वनवद्धसन्	030c  
ते भग्नमनसः सर्वे त्रैगर्तकमहारथाः	031a  
दिशो विदुद्रुवुः सर्वा धनञ्जयशरार्दिताः	031c  
त ऊचुः पुरुषव्याघ्रं संशप्तकनिषूदनम्	032a  
तव स्म किङ्कराः सर्वे सर्वे च वशगास्तव	032c  
आज्ञापयस्व नः पार्थ प्रह्वान्प्रेष्यानवस्थितान्	033a  
करिष्यामः प्रियं सर्वं तव कौरवनन्दन	033c  
एतदाज्ञाय वचनं सर्वांस्तानब्रवीत्तदा	034a  
जीवितं रक्षत नृपाः शासनं गृह्यतामिति	034c  
