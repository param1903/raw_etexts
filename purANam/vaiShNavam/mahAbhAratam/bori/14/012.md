वासुदेव उवाच	001  
द्विविधो जायते व्याधिः शारीरो मानसस्तथा	001a  
परस्परं तयोर्जन्म निर्द्वन्द्वं नोपलभ्यते	001c  
शरीरे जायते व्याधिः शारीरो नात्र संशयः	002a  
मानसो जायते व्याधिर्मनस्येवेति निश्चयः	002c  
शीतोष्णे चैव वायुश्च गुणा राजञ्शरीरजाः	003a  
तेषां गुणानां साम्यं चेत्तदाहुः स्वस्थलक्षणम्	003c  
उष्णेन बाध्यते शीतं शीतेनोष्णं च बाध्यते	003e  
सत्त्वं रजस्तमश्चेति त्रयस्त्वात्मगुणाः स्मृताः	004a  
तेषां गुणानां साम्यं चेत्तदाहुः स्वस्थलक्षणम्	004c  
तेषामन्यतमोत्सेके विधानमुपदिश्यते	004e  
हर्षेण बाध्यते शोको हर्षः शोकेन बाध्यते	005a  
कश्चिद्दुःखे वर्तमानः सुखस्य स्मर्तुमिच्छति	005c  
कश्चित्सुखे वर्तमानो दुःखस्य स्मर्तुमिच्छति	005e  
स त्वं न दुःखी दुःखस्य न सुखी सुसुखस्य वा	006a  
स्मर्तुमिच्छसि कौन्तेय दिष्टं हि बलवत्तरम्	006c  
अथ वा ते स्वभावोऽयं येन पार्थावकृष्यसे	007a  
दृष्ट्वा सभागतां कृष्णामेकवस्त्रां रजस्वलाम्	007c  
मिषतां पाण्डवेयानां न तत्संस्मर्तुमिच्छसि	007e  
प्रव्राजनं च नगरादजिनैश्च विवासनम्	008a  
महारण्यनिवासश्च न तस्य स्मर्तुमिच्छसि	008c  
जटासुरात्परिक्लेशश्चित्रसेनेन चाहवः	009a  
सैन्धवाच्च परिक्लेशो न तस्य स्मर्तुमिच्छसि	009c  
पुनरज्ञातचर्यायां कीचकेन पदा वधः	010a  
याज्ञसेन्यास्तदा पार्थ न तस्य स्मर्तुमिच्छसि	010c  
यच्च ते द्रोणभीष्माभ्यां युद्धमासीदरिन्दम	011a  
मनसैकेन योद्धव्यं तत्ते युद्धमुपस्थितम्	011c  
तस्मादभ्युपगन्तव्यं युद्धाय भरतर्षभ	011e  
परमव्यक्तरूपस्य परं मुक्त्वा स्वकर्मभिः	012a  
यत्र नैव शरैः कार्यं न भृत्यैर्न च बन्धुभिः	012c  
आत्मनैकेन योद्धव्यं तत्ते युद्धमुपस्थितम्	012e  
तस्मिन्ननिर्जिते युद्धे कामवस्थां गमिष्यसि	013a  
एतज्ज्ञात्वा तु कौन्तेय कृतकृत्यो भविष्यसि	013c  
एतां बुद्धिं विनिश्चित्य भूतानामागतिं गतिम्	014a  
पितृपैतामहे वृत्ते शाधि राज्यं यथोचितम्	014c  
