ब्रह्मोवाच	001  
बुद्धिसारं मनस्तम्भमिन्द्रियग्रामबन्धनम्	001a  
महाभूतारविष्कम्भं निमेषपरिवेष्टनम्	001c  
जराशोकसमाविष्टं व्याधिव्यसनसञ्चरम्	002a  
देशकालविचारीदं श्रमव्यायामनिस्वनम्	002c  
अहोरात्रपरिक्षेपं शीतोष्णपरिमण्डलम्	003a  
सुखदुःखान्तसङ्क्लेशं क्षुत्पिपासावकीलनम्	003c  
छायातपविलेखं च निमेषोन्मेषविह्वलम्	004a  
घोरमोहजनाकीर्णं वर्तमानमचेतनम्	004c  
मासार्धमासगणितं विषमं लोकसञ्चरम्	005a  
तमोनिचयपङ्कं च रजोवेगप्रवर्तकम्	005c  
सत्त्वालङ्कारदीप्तं च गुणसङ्घातमण्डलम्	006a  
स्वरविग्रहनाभीकं शोकसङ्घातवर्तनम्	006c  
क्रियाकारणसंयुक्तं रागविस्तारमायतम्	007a  
लोभेप्सापरिसङ्ख्यातं विविक्तज्ञानसम्भवम्	007c  
भयमोहपरीवारं भूतसम्मोहकारकम्	008a  
आनन्दप्रीतिधारं च कामक्रोधपरिग्रहम्	008c  
महदादिविशेषान्तमसक्तप्रभवाव्ययम्	009a  
मनोजवनमश्रान्तं कालचक्रं प्रवर्तते	009c  
एतद्द्वन्द्वसमायुक्तं कालचक्रमचेतनम्	010a  
विसृजेत्सङ्क्षिपेच्चापि बोधयेत्सामरं जगत्	010c  
कालचक्रप्रवृत्तिं च निवृत्तिं चैव तत्त्वतः	011a  
यस्तु वेद नरो नित्यं न स भूतेषु मुह्यति	011c  
विमुक्तः सर्वसङ्क्लेशैः सर्वद्वन्द्वातिगो मुनिः	012a  
विमुक्तः सर्वपापेभ्यः प्राप्नोति परमां गतिम्	012c  
गृहस्थो ब्रह्मचारी च वानप्रस्थोऽथ भिक्षुकः	013a  
चत्वार आश्रमाः प्रोक्ताः सर्वे गार्हस्थ्यमूलकाः	013c  
यः कश्चिदिह लोके च ह्यागमः सम्प्रकीर्तितः	014a  
तस्यान्तगमनं श्रेयः कीर्तिरेषा सनातनी	014c  
संस्कारैः संस्कृतः पूर्वं यथावच्चरितव्रतः	015a  
जातौ गुणविशिष्टायां समावर्तेत वेदवित्	015c  
स्वदारनिरतो दान्तः शिष्टाचारो जितेन्द्रियः	016a  
पञ्चभिश्च महायज्ञैः श्रद्दधानो यजेत ह	016c  
देवतातिथिशिष्टाशी निरतो वेदकर्मसु	017a  
इज्याप्रदानयुक्तश्च यथाशक्ति यथाविधि	017c  
न पाणिपादचपलो न नेत्रचपलो मुनिः	018a  
न च वागङ्गचपल इति शिष्टस्य गोचरः	018c  
नित्ययज्ञोपवीती स्याच्छुक्लवासाः शुचिव्रतः	019a  
नियतो दमदानाभ्यां सदा शिष्टैश्च संविशेत्	019c  
जितशिश्नोदरो मैत्रः शिष्टाचारसमाहितः	020a  
वैणवीं धारयेद्यष्टिं सोदकं च कमण्डलुम्	020c  
अधीत्याध्यापनं कुर्यात्तथा यजनयाजने	021a  
दानं प्रतिग्रहं चैव षड्गुणां वृत्तिमाचरेत्	021c  
त्रीणि कर्माणि यानीह ब्राह्मणानां तु जीविका	022a  
याजनाध्यापने चोभे शुद्धाच्चापि प्रतिग्रहः	022c  
अवशेषाणि चान्यानि त्रीणि कर्माणि यानि तु	023a  
दानमध्ययनं यज्ञो धर्मयुक्तानि तानि तु	023c  
तेष्वप्रमादं कुर्वीत त्रिषु कर्मसु धर्मवित्	024a  
दान्तो मैत्रः क्षमायुक्तः सर्वभूतसमो मुनिः	024c  
सर्वमेतद्यथाशक्ति विप्रो निर्वर्तयञ्शुचिः	025a  
एवं युक्तो जयेत्स्वर्गं गृहस्थः संशितव्रतः	025c  
