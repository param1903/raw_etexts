ब्राह्मण उवाच	001  
अत्राप्युदाहरन्तीममितिहासं पुरातनम्	001a  
सुभगे सप्तहोतॄणां विधानमिह यादृशम्	001c  
घ्राणं चक्षुश्च जिह्वा च त्वक्श्रोत्रं चैव पञ्चमम्	002a  
मनो बुद्धिश्च सप्तैते होतारः पृथगाश्रिताः	002c  
सूक्ष्मेऽवकाशे सन्तस्ते न पश्यन्तीतरेतरम्	003a  
एतान्वै सप्तहोतॄंस्त्वं स्वभावाद्विद्धि शोभने	003c  
ब्राह्मण्युवाच	004  
सूक्ष्मेऽवकाशे सन्तस्ते कथं नान्योन्यदर्शिनः	004a  
कथंस्वभावा भगवन्नेतदाचक्ष्व मे विभो	004c  
ब्राह्मण उवाच	005  
गुणाज्ञानमविज्ञानं गुणिज्ञानमभिज्ञता	005a  
परस्परगुणानेते न विजानन्ति कर्हिचित्	005c  
जिह्वा चक्षुस्तथा श्रोत्रं त्वङ्मनो बुद्धिरेव च	006a  
न गन्धानधिगच्छन्ति घ्राणस्तानधिगच्छति	006c  
घ्राणं चक्षुस्तथा श्रोत्रं त्वङ्मनो बुद्धिरेव च	007a  
न रसानधिगच्छन्ति जिह्वा तानधिगच्छति	007c  
घ्राणं जिह्वा तथा श्रोत्रं त्वङ्मनो बुद्धिरेव च	008a  
न रूपाण्यधिगच्छन्ति चक्षुस्तान्यधिगच्छति	008c  
घ्राणं जिह्वा च चक्षुश्च श्रोत्रं बुद्धिर्मनस्तथा	009a  
न स्पर्शानधिगच्छन्ति त्वक्च तानधिगच्छति	009c  
घ्राणं जिह्वा च चक्षुश्च त्वङ्मनो बुद्धिरेव च	010a  
न शब्दानधिगच्छन्ति श्रोत्रं तानधिगच्छति	010c  
घ्राणं जिह्वा च चक्षुश्च त्वक्श्रोत्रं बुद्धिरेव च	011a  
संशयान्नाधिगच्छन्ति मनस्तानधिगच्छति	011c  
घ्राणं जिह्वा च चक्षुश्च त्वक्श्रोत्रं मन एव च	012a  
न निष्ठामधिगच्छन्ति बुद्धिस्तामधिगच्छति	012c  
अत्राप्युदाहरन्तीममितिहासं पुरातनम्	013a  
इन्द्रियाणां च संवादं मनसश्चैव भामिनि	013c  
मन उवाच	014  
न घ्राति मामृते घ्राणं रसं जिह्वा न बुध्यते	014a  
रूपं चक्षुर्न गृह्णाति त्वक्स्पर्शं नावबुध्यते	014c  
न श्रोत्रं बुध्यते शब्दं मया हीनं कथञ्चन	015a  
प्रवरं सर्वभूतानामहमस्मि सनातनम्	015c  
अगाराणीव शून्यानि शान्तार्चिष इवाग्नयः	016a  
इन्द्रियाणि न भासन्ते मया हीनानि नित्यशः	016c  
काष्ठानीवार्द्रशुष्काणि यतमानैरपीन्द्रियैः	017a  
गुणार्थान्नाधिगच्छन्ति मामृते सर्वजन्तवः	017c  
इन्द्रियाण्यूचुः	018  
एवमेतद्भवेत्सत्यं यथैतन्मन्यते भवान्	018a  
ऋतेऽस्मानस्मदर्थांस्तु भोगान्भुङ्क्ते भवान्यदि	018c  
यद्यस्मासु प्रलीनेषु तर्पणं प्राणधारणम्	019a  
भोगान्भुङ्क्षे रसान्भुङ्क्षे यथैतन्मन्यते तथा	019c  
अथ वाऽस्मासु लीनेषु तिष्ठत्सु विषयेषु च	020a  
यदि सङ्कल्पमात्रेण भुङ्क्ते भोगान्यथार्थवत्	020c  
अथ चेन्मन्यसे सिद्धिमस्मदर्थेषु नित्यदा	021a  
घ्राणेन रूपमादत्स्व रसमादत्स्व चक्षुषा	021c  
श्रोत्रेण गन्धमादत्स्व निष्ठामादत्स्व जिह्वया	022a  
त्वचा च शब्दमादत्स्व बुद्ध्या स्पर्शमथापि च	022c  
बलवन्तो ह्यनियमा नियमा दुर्बलीयसाम्	023a  
भोगानपूर्वानादत्स्व नोच्छिष्टं भोक्तुमर्हसि	023c  
यथा हि शिष्यः शास्तारं श्रुत्यर्थमभिधावति	024a  
ततः श्रुतमुपादाय श्रुतार्थमुपतिष्ठति	024c  
विषयानेवमस्माभिर्दर्शितानभिमन्यसे	025a  
अनागतानतीतांश्च स्वप्ने जागरणे तथा	025c  
वैमनस्यं गतानां च जन्तूनामल्पचेतसाम्	026a  
अस्मदर्थे कृते कार्ये दृश्यते प्राणधारणम्	026c  
बहूनपि हि सङ्कल्पान्मत्वा स्वप्नानुपास्य च	027a  
बुभुक्षया पीड्यमानो विषयानेव धावसि	027c  
अगारमद्वारमिव प्रविश्य सङ्कल्पभोगो विषयानविन्दन्	028a  
प्राणक्षये शान्तिमुपैति नित्यं दारुक्षयेऽग्निर्ज्वलितो यथैव	028c  
कामं तु नः स्वेषु गुणेषु सङ्गः कामं च नान्योन्यगुणोपलब्धिः	029a  
अस्मानृते नास्ति तवोपलब्धिस्त्वामप्यृतेऽस्मान्न भजेत हर्षः	029c  
