संवर्त उवाच	001  
कथमस्मि त्वया ज्ञातः केन वा कथितोऽस्मि ते	001a  
एतदाचक्ष्व मे तत्त्वमिच्छसे चेत्प्रियं मम	001c  
सत्यं ते ब्रुवतः सर्वे सम्पत्स्यन्ते मनोरथाः	002a  
मिथ्या तु ब्रुवतो मूर्धा सप्तधा ते फलिष्यति	002c  
मरुत्त उवाच	003  
नारदेन भवान्मह्यमाख्यातो ह्यटता पथि	003a  
गुरुपुत्रो ममेति त्वं ततो मे प्रीतिरुत्तमा	003c  
संवर्त उवाच	004  
सत्यमेतद्भवानाह स मां जानाति सत्रिणम्	004a  
कथयस्वैतदेकं मे क्व नु सम्प्रति नारदः	004c  
मरुत्त उवाच	005  
भवन्तं कथयित्वा तु मम देवर्षिसत्तमः	005a  
ततो मामभ्यनुज्ञाय प्रविष्टो हव्यवाहनम्	005c  
व्यास उवाच	006  
श्रुत्वा तु पार्थिवस्यैतत्संवर्तः परया मुदा	006a  
एतावदहमप्येनं कुर्यामिति तदाऽब्रवीत्	006c  
ततो मरुत्तमुन्मत्तो वाचा निर्भर्त्सयन्निव	007a  
रूक्षया ब्राह्मणो राजन्पुनः पुनरथाब्रवीत्	007c  
वातप्रधानेन मया स्वचित्तवशवर्तिना	008a  
एवं विकृतरूपेण कथं याजितुमिच्छसि	008c  
भ्राता मम समर्थश्च वासवेन च सत्कृतः	009a  
वर्तते याजने चैव तेन कर्माणि कारय	009c  
गृहं स्वं चैव याज्याश्च सर्वा गृह्याश्च देवताः	010a  
पूर्वजेन ममाक्षिप्तं शरीरं वर्जितं त्विदम्	010c  
नाहं तेनाननुज्ञातस्त्वामाविक्षित कर्हिचित्	011a  
याजयेयं कथञ्चिद्वै स हि पूज्यतमो मम	011c  
स त्वं बृहस्पतिं गच्छ तमनुज्ञाप्य चाव्रज	012a  
ततोऽहं याजयिष्ये त्वां यदि यष्टुमिहेच्छसि	012c  
मरुत्त उवाच	013  
बृहस्पतिं गतः पूर्वमहं संवर्त तच्छृणु	013a  
न मां कामयते याज्यमसौ वासववारितः	013c  
अमरं याज्यमासाद्य मामृषे मा स्म मानुषम्	014a  
याजयेथा मरुत्तं त्वं मर्त्यधर्माणमातुरम्	014c  
स्पर्धते च मया विप्र सदा वै स हि पार्थिवः	015a  
एवमस्त्विति चाप्युक्तो भ्रात्रा ते बलवृत्रहा	015c  
स मामभिगतं प्रेम्णा याज्यवन्न बुभूषति	016a  
देवराजमुपाश्रित्य तद्विद्धि मुनिपुङ्गव	016c  
सोऽहमिच्छामि भवता सर्वस्वेनापि याजितुम्	017a  
कामये समतिक्रान्तुं वासवं त्वत्कृतैर्गुणैः	017c  
न हि मे वर्तते बुद्धिर्गन्तुं ब्रह्मन्बृहस्पतिम्	018a  
प्रत्याख्यातो हि तेनास्मि तथाऽनपकृते सति	018c  
संवर्त उवाच	019  
चिकीर्षसि यथाकामं सर्वमेतत्त्वयि ध्रुवम्	019a  
यदि सर्वानभिप्रायान्कर्ताऽसि मम पार्थिव	019c  
याज्यमानं मया हि त्वां बृहस्पतिपुरन्दरौ	020a  
द्विषेतां समभिक्रुद्धावेतदेकं समर्थय	020c  
स्थैर्यमत्र कथं ते स्यात्स त्वं निःसंशयं कुरु	021a  
कुपितस्त्वां न हीदानीं भस्म कुर्यां सबान्धवम्	021c  
मरुत्त उवाच	022  
यावत्तपेत्सहस्रांशुस्तिष्ठेरंश्चापि पर्वताः	022a  
तावल्लोकान्न लभेयं त्यजेयं सङ्गतं यदि	022c  
मा चापि शुभबुद्धित्वं लभेयमिह कर्हिचित्	023a  
सम्यग्ज्ञाने वैषये वा त्यजेयं सङ्गतं यदि	023c  
संवर्त उवाच	024  
आविक्षित शुभा बुद्धिर्धीयतां तव कर्मसु	024a  
याजनं हि ममाप्येवं वर्तते त्वयि पार्थिव	024c  
संविधास्ये च ते राजन्नक्षयं द्रव्यमुत्तमम्	025a  
येन देवान्सगन्धर्वाञ्शक्रं चाभिभविष्यसि	025c  
न तु मे वर्तते बुद्धिर्धने याज्येषु वा पुनः	026a  
विप्रियं तु चिकीर्षामि भ्रातुश्चेन्द्रस्य चोभयोः	026c  
गमयिष्यामि चेन्द्रेण समतामपि ते ध्रुवम्	027a  
प्रियं च ते करिष्यामि सत्यमेतद्ब्रवीमि ते	027c  
