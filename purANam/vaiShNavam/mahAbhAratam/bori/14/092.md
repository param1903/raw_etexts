जनमेजय उवाच	001  
पितामहस्य मे यज्ञे धर्मपुत्रस्य धीमतः	001a  
यदाश्चर्यमभूत्किञ्चित्तद्भवान्वक्तुमर्हति	001c  
वैशम्पायन उवाच	002  
श्रूयतां राजशार्दूल महदाश्चर्यमुत्तमम्	002a  
अश्वमेधे महायज्ञे निवृत्ते यदभूद्विभो	002c  
तर्पितेषु द्विजाग्र्येषु ज्ञातिसम्बन्धिबन्धुषु	003a  
दीनान्धकृपणे चापि तदा भरतसत्तम	003c  
घुष्यमाणे महादाने दिक्षु सर्वासु भारत	004a  
पतत्सु पुष्पवर्षेषु धर्मराजस्य मूर्धनि	004c  
बिलान्निष्क्रम्य नकुलो रुक्मपार्श्वस्तदाऽनघ	005a  
वज्राशनिसमं नादममुञ्चत विशां पते	005c  
सकृदुत्सृज्य तं नादं त्रासयानो मृगद्विजान्	006a  
मानुषं वचनं प्राह धृष्टो बिलशयो महान्	006c  
सक्तुप्रस्थेन वो नायं यज्ञस्तुल्यो नराधिपाः	007a  
उञ्छवृत्तेर्वदान्यस्य कुरुक्षेत्रनिवासिनः	007c  
तस्य तद्वचनं श्रुत्वा नकुलस्य विशां पते	008a  
विस्मयं परमं जग्मुः सर्वे ते ब्राह्मणर्षभाः	008c  
ततः समेत्य नकुलं पर्यपृच्छन्त ते द्विजाः	009a  
कुतस्त्वं समनुप्राप्तो यज्ञं साधुसमागमम्	009c  
किं बलं परमं तुभ्यं किं श्रुतं किं परायणम्	010a  
कथं भवन्तं विद्याम यो नो यज्ञं विगर्हसे	010c  
अविलुप्याऽऽगमं कृत्स्नं विधिज्ञैर्याजकैः कृतम्	011a  
यथागमं यथान्यायं कर्तव्यं च यथाकृतम्	011c  
पूजार्हाः पूजिताश्चात्र विधिवच्छास्त्रचक्षुषा	012a  
मन्त्रपूतं हुतश्चाग्निर्दत्तं देयममत्सरम्	012c  
तुष्टा द्विजर्षभाश्चात्र दानैर्बहुविधैरपि	013a  
क्षत्रियाश्च सुयुद्धेन श्राद्धैरपि पितामहाः	013c  
पालनेन विशस्तुष्टाः कामैस्तुष्टा वरस्त्रियः	014a  
अनुक्रोशैस्तथा शूद्रा दानशेषैः पृथग्जनाः	014c  
ज्ञातिसम्बन्धिनस्तुष्टाः शौचेन च नृपस्य नः	015a  
देवा हविर्भिः पुण्यैश्च रक्षणैः शरणागताः	015c  
यदत्र तथ्यं तद्ब्रूहि सत्यसन्ध द्विजातिषु	016a  
यथाश्रुतं यथादृष्टं पृष्टो ब्राह्मणकाम्यया	016c  
श्रद्धेयवाक्यः प्राज्ञस्त्वं दिव्यं रूपं बिभर्षि च	017a  
समागतश्च विप्रैस्त्वं तत्त्वतो वक्तुमर्हसि	017c  
इति पृष्टो द्विजैस्तैः स प्रहस्य नकुलोऽब्रवीत्	018a  
नैषानृता मया वाणी प्रोक्ता दर्पेण वा द्विजाः	018c  
यन्मयोक्तमिदं किञ्चिद्युष्माभिश्चाप्युपश्रुतम्	019a  
सक्तुप्रस्थेन वो नायं यज्ञस्तुल्यो नराधिपाः	019c  
उञ्छवृत्तेर्वदान्यस्य कुरुक्षेत्रनिवासिनः	019e  
इत्यवश्यं मयैतद्वो वक्तव्यं द्विजपुङ्गवाः	020a  
शृणुताव्यग्रमनसः शंसतो मे द्विजर्षभाः	020c  
अनुभूतं च दृष्टं च यन्मयाऽद्भुतमुत्तमम्	021a  
उञ्छवृत्तेर्यथावृत्तं कुरुक्षेत्रनिवासिनः	021c  
स्वर्गं येन द्विजः प्राप्तः सभार्यः ससुतस्नुषः	022a  
यथा चार्धं शरीरस्य ममेदं काञ्चनीकृतम्	022c  
