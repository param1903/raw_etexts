ब्राह्मण उवाच	001  
सङ्कल्पदंशमशकं शोकहर्षहिमातपम्	001a  
मोहान्धकारतिमिरं लोभव्यालसरीसृपम्	001c  
विषयैकात्ययाध्वानं कामक्रोधविरोधकम्	002a  
तदतीत्य महादुर्गं प्रविष्टोऽस्मि महद्वनम्	002c  
ब्राह्मण्युवाच	003  
क्व तद्वनं महाप्राज्ञ के वृक्षाः सरितश्च काः	003a  
गिरयः पर्वताश्चैव कियत्यध्वनि तद्वनम्	003c  
ब्राह्मण उवाच	004  
न तदस्ति पृथग्भावे किञ्चिदन्यत्ततः समम्	004a  
न तदस्त्यपृथग्भावे किञ्चिद्दूरतरं ततः	004c  
तस्माद्ध्रस्वतरं नास्ति न ततोऽस्ति बृहत्तरम्	005a  
नास्ति तस्माद्दुःखतरं नास्त्यन्यत्तत्समं सुखम्	005c  
न तत्प्रविश्य शोचन्ति न प्रहृष्यन्ति च द्विजाः	006a  
न च बिभ्यति केषाञ्चित्तेभ्यो बिभ्यति के च न	006c  
तस्मिन्वने सप्त महाद्रुमाश्च फलानि सप्तातिथयश्च सप्त	007a  
सप्ताश्रमाः सप्त समाधयश्च दीक्षाश्च सप्तैतदरण्यरूपम्	007c  
पञ्चवर्णानि दिव्यानि पुष्पाणि च फलानि च	008a  
सृजन्तः पादपास्तत्र व्याप्य तिष्ठन्ति तद्वनम्	008c  
सुवर्णानि द्विवर्णानि पुष्पाणि च फलानि च	009a  
सृजन्तः पादपास्तत्र व्याप्य तिष्ठन्ति तद्वनम्	009c  
चतुर्वर्णानि दिव्यानि पुष्पाणि च फलानि च	010a  
सृजन्तः पादपास्तत्र व्याप्य तिष्ठन्ति तद्वनम्	010c  
शङ्कराणि त्रिवर्णानि पुष्पाणि च फलानि च	011a  
सृजन्तः पादपास्तत्र व्याप्य तिष्ठन्ति तद्वनम्	011c  
सुरभीण्येकवर्णानि पुष्पाणि च फलानि च	012a  
सृजन्तः पादपास्तत्र व्याप्य तिष्ठन्ति तद्वनम्	012c  
बहून्यव्यक्तवर्णानि पुष्पाणि च फलानि च	013a  
विसृजन्तौ महावृक्षौ तद्वनं व्याप्य तिष्ठतः	013c  
एको ह्यग्निः सुमना ब्राह्मणोऽत्र पञ्चेन्द्रियाणि समिधश्चात्र सन्ति	014a  
तेभ्यो मोक्षाः सप्त भवन्ति दीक्षा गुणाः फलान्यतिथयः फलाशाः	014c  
आतिथ्यं प्रतिगृह्णन्ति तत्र सप्त महर्षयः	015a  
अर्चितेषु प्रलीनेषु तेष्वन्यद्रोचते वनम्	015c  
प्रतिज्ञावृक्षमफलं शान्तिच्छायासमन्वितम्	016a  
ज्ञानाश्रयं तृप्तितोयमन्तःक्षेत्रज्ञभास्करम्	016c  
येऽधिगच्छन्ति तत्सन्तस्तेषां नास्ति भयं पुनः	017a  
ऊर्ध्वं चावाक्च तिर्यक्च तस्य नान्तोऽधिगम्यते	017c  
सप्त स्त्रियस्तत्र वसन्ति सद्यो अवाङ्मुखा भानुमत्यो जनित्र्यः	018a  
ऊर्ध्वं रसानां ददते प्रजाभ्यः सर्वान्यथा सर्वमनित्यतां च	018c  
तत्रैव प्रतितिष्ठन्ति पुनस्तत्रोदयन्ति च	019a  
सप्त सप्तर्षयः सिद्धा वसिष्ठप्रमुखाः सह	019c  
यशो वर्चो भगश्चैव विजयः सिद्धितेजसी	020a  
एवमेवानुवर्तन्ते सप्त ज्योतींषि भास्करम्	020c  
गिरयः पर्वताश्चैव सन्ति तत्र समासतः	021a  
नद्यश्च सरितो वारि वहन्त्यो ब्रह्मसम्भवम्	021c  
नदीनां सङ्गमस्तत्र वैतानः समुपह्वरे	022a  
स्वात्मतृप्ता यतो यान्ति साक्षाद्दान्ताः पितामहम्	022c  
कृशाशाः सुव्रताशाश्च तपसा दग्धकिल्बिषाः	023a  
आत्मन्यात्मानमावेश्य ब्रह्माणं समुपासते	023c  
ऋचमप्यत्र शंसन्ति विद्यारण्यविदो जनाः	024a  
तदरण्यमभिप्रेत्य यथाधीरमजायत	024c  
एतदेतादृशं दिव्यमरण्यं ब्राह्मणा विदुः	025a  
विदित्वा चान्वतिष्ठन्त क्षेत्रज्ञेनानुदर्शितम्	025c  
