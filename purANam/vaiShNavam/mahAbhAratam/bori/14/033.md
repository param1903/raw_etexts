ब्राह्मण उवाच	001  
नाहं तथा भीरु चरामि लोके तथा त्वं मां तर्कयसे स्वबुद्ध्या	001a  
विप्रोऽस्मि मुक्तोऽस्मि वनेचरोऽस्मि गृहस्थधर्मा ब्रह्मचारी तथाऽस्मि	001c  
नाहमस्मि यथा मां त्वं पश्यसे चक्षुषा शुभे	002a  
मया व्याप्तमिदं सर्वं यत्किञ्चिज्जगतीगतम्	002c  
ये केचिज्जन्तवो लोके जङ्गमाः स्थावराश्च ह	003a  
तेषां मामन्तकं विद्धि दारूणामिव पावकम्	003c  
राज्यं पृथिव्यां सर्वस्यामथ वापि त्रिविष्टपे	004a  
तथा बुद्धिरियं वेत्ति बुद्धिरेव धनं मम	004c  
एकः पन्था ब्राह्मणानां येन गच्छन्ति तद्विदः	005a  
गृहेषु वनवासेषु गुरुवासेषु भिक्षुषु	005c  
लिङ्गैर्बहुभिरव्यग्रैरेका बुद्धिरुपास्यते	005e  
नानालिङ्गाश्रमस्थानां येषां बुद्धिः शमात्मिका	006a  
ते भावमेकमायान्ति सरितः सागरं यथा	006c  
बुद्ध्याऽयं गम्यते मार्गः शरीरेण न गम्यते	007a  
आद्यन्तवन्ति कर्माणि शरीरं कर्मबन्धनम्	007c  
तस्मात्ते सुभगे नास्ति परलोककृतं भयम्	008a  
मद्भावभावनिरता ममैवात्मानमेष्यसि	008c  
