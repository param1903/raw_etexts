वैशम्पायन उवाच	001  
ततो बहुविधं भीरुर्विलप्य कमलेक्षणा	001a  
मुमोह दुःखाद्दुर्धर्षा निपपात च भूतले	001c  
प्रतिलभ्य च सा सञ्ज्ञां देवी दिव्यवपुर्धरा	002a  
उलूपीं पन्नगसुतां दृष्ट्वेदं वाक्यमब्रवीत्	002c  
उलूपि पश्य भर्तारं शयानं निहतं रणे	003a  
त्वत्कृते मम पुत्रेण बालेन समितिञ्जयम्	003c  
ननु त्वमार्ये धर्मज्ञा ननु चासि पतिव्रता	004a  
यत्त्वत्कृतेऽयं पतितः पतिस्ते निहतो रणे	004c  
किं तु सर्वापराधोऽयं यदि तेऽद्य धनञ्जयः	005a  
क्षमस्व याच्यमाना मे सञ्जीवय धनञ्जयम्	005c  
ननु त्वमार्ये धर्मज्ञा त्रैलोक्यविदिता शुभे	006a  
यद्घातयित्वा भर्तारं पुत्रेणेह न शोचसि	006c  
नाहं शोचामि तनयं निहतं पन्नगात्मजे	007a  
पतिमेव तु शोचामि यस्याऽऽतिथ्यमिदं कृतम्	007c  
इत्युक्त्वा सा तदा देवीमुलूपीं पन्नगात्मजाम्	008a  
भर्तारमभिगम्येदमित्युवाच यशस्विनी	008c  
उत्तिष्ठ कुरुमुख्यस्य प्रियकाम मम प्रिय	009a  
अयमश्वो महाबाहो मया ते परिमोक्षितः	009c  
ननु नाम त्वया वीर धर्मराजस्य यज्ञियः	010a  
अयमश्वोऽनुसर्तव्यः स शेषे किं महीतले	010c  
त्वयि प्राणाः समायत्ताः कुरूणां कुरुनन्दन	011a  
स कस्मात्प्राणदोऽन्येषां प्राणान्सन्त्यक्तवानसि	011c  
उलूपि साधु सम्पश्य भर्तारं निहतं रणे	012a  
पुत्रं चैनं समुत्साह्य घातयित्वा न शोचसि	012c  
कामं स्वपितु बालोऽयं भूमौ प्रेतगतिं गतः	013a  
लोहिताक्षो गुडाकेशो विजयः साधु जीवतु	013c  
नापराधोऽस्ति सुभगे नराणां बहुभार्यता	014a  
नारीणां तु भवत्येतन्मा ते भूद्बुद्धिरीदृशी	014c  
सख्यं ह्येतत्कृतं धात्रा शाश्वतं चाव्ययं च ह	015a  
सख्यं समभिजानीहि सत्यं सङ्गतमस्तु ते	015c  
पुत्रेण घातयित्वेमं पतिं यदि न मेऽद्य वै	016a  
जीवन्तं दर्शयस्यद्य परित्यक्ष्यामि जीवितम्	016c  
साहं दुःखान्विता भीरु पतिपुत्रविनाकृता	017a  
इहैव प्रायमाशिष्ये प्रेक्षन्त्यास्ते न संशयः	017c  
इत्युक्त्वा पन्नगसुतां सपत्नीं चैत्रवाहिनी	018a  
ततः प्रायमुपासीना तूष्णीमासीज्जनाधिप	018c  
