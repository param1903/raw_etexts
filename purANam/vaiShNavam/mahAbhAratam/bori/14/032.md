ब्राह्मण उवाच	001  
अत्राप्युदाहरन्तीममितिहासं पुरातनम्	001a  
ब्राह्मणस्य च संवादं जनकस्य च भामिनि	001c  
ब्राह्मणं जनको राजा सन्नं कस्मिंश्चिदागमे	002a  
विषये मे न वस्तव्यमिति शिष्ट्यर्थमब्रवीत्	002c  
इत्युक्तः प्रत्युवाचाथ ब्राह्मणो राजसत्तमम्	003a  
आचक्ष्व विषयं राजन्यावांस्तव वशे स्थितः	003c  
सोऽन्यस्य विषये राज्ञो वस्तुमिच्छाम्यहं विभो	004a  
वचस्ते कर्तुमिच्छामि यथाशास्त्रं महीपते	004c  
इत्युक्तः स तदा राजा ब्राह्मणेन यशस्विना	005a  
मुहुरुष्णं च निःश्वस्य न स तं प्रत्यभाषत	005c  
तमासीनं ध्यायमानं राजानममितौजसम्	006a  
कश्मलं सहसाऽऽगच्छद्भानुमन्तमिव ग्रहः	006c  
समाश्वास्य ततो राजा व्यपेते कश्मले तदा	007a  
ततो मुहूर्तादिव तं ब्राह्मणं वाक्यमब्रवीत्	007c  
पितृपैतामहे राज्ये वश्ये जनपदे सति	008a  
विषयं नाधिगच्छामि विचिन्वन्पृथिवीमिमाम्	008c  
नाध्यगच्छं यदा पृथ्व्यां मिथिला मार्गिता मया	009a  
नाध्यगच्छं यदा तस्यां स्वप्रजा मार्गिता मया	009c  
नाध्यगच्छं यदा तासु तदा मे कश्मलोऽभवत्	010a  
ततो मे कश्मलस्यान्ते मतिः पुनरुपस्थिता	010c  
तया न विषयं मन्ये सर्वो वा विषयो मम	011a  
आत्माऽपि चायं न मम सर्वा वा पृथिवी मम	011c  
उष्यतां यावदुत्साहो भुज्यतां यावदिष्यते	011e  
पितृपैतामहे राज्ये वश्ये जनपदे सति	012a  
ब्रूहि कां बुद्धिमास्थाय ममत्वं वर्जितं त्वया	012c  
कां वा बुद्धिं विनिश्चित्य सर्वो वै विषयस्तव	013a  
नावैषि विषयं येन सर्वो वा विषयस्तव	013c  
जनक उवाच	014  
अन्तवन्त इहारम्भा विदिताः सर्वकर्मसु	014a  
नाध्यगच्छमहं यस्मान्ममेदमिति यद्भवेत्	014c  
कस्येदमिति कस्य स्वमिति वेदवचस्तथा	015a  
नाध्यगच्छमहं बुद्ध्या ममेदमिति यद्भवेत्	015c  
एतां बुद्धिं विनिश्चित्य ममत्वं वर्जितं मया	016a  
शृणु बुद्धिं तु यां ज्ञात्वा सर्वत्र विषयो मम	016c  
नाहमात्मार्थमिच्छामि गन्धान्घ्राणगतानपि	017a  
तस्मान्मे निर्जिता भूमिर्वशे तिष्ठति नित्यदा	017c  
नाहमात्मार्थमिच्छामि रसानास्येऽपि वर्ततः	018a  
आपो मे निर्जितास्तस्माद्वशे तिष्ठन्ति नित्यदा	018c  
नाहमात्मार्थमिच्छामि रूपं ज्योतिश्च चक्षुषा	019a  
तस्मान्मे निर्जितं ज्योतिर्वशे तिष्ठति नित्यदा	019c  
नाहमात्मार्थमिच्छामि स्पर्शांस्त्वचि गताश्च ये	020a  
तस्मान्मे निर्जितो वायुर्वशे तिष्ठति नित्यदा	020c  
नाहमात्मार्थमिच्छामि शब्दाञ्श्रोत्रगतानपि	021a  
तस्मान्मे निर्जिताः शब्दा वशे तिष्ठन्ति नित्यदा	021c  
नाहमात्मार्थमिच्छामि मनो नित्यं मनोन्तरे	022a  
मनो मे निर्जितं तस्माद्वशे तिष्ठति नित्यदा	022c  
देवेभ्यश्च पितृभ्यश्च भूतेभ्योऽतिथिभिः सह	023a  
इत्यर्थं सर्व एवेमे समारम्भा भवन्ति वै	023c  
ततः प्रहस्य जनकं ब्राह्मणः पुनरब्रवीत्	024a  
त्वज्जिज्ञासार्थमद्येह विद्धि मां धर्ममागतम्	024c  
त्वमस्य ब्रह्मनाभस्य बुद्ध्यारस्यानिवर्तिनः	025a  
सत्त्वनेमिनिरुद्धस्य चक्रस्यैकः प्रवर्तकः	025c  
