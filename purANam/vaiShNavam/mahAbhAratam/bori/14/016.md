जनमेजय उवाच	001  
सभायां वसतोस्तस्यां निहत्यारीन्महात्मनोः	001a  
केशवार्जुनयोः का नु कथा समभवद्द्विज	001c  
वैशम्पायन उवाच	002  
कृष्णेन सहितः पार्थः स्वराज्यं प्राप्य केवलम्	002a  
तस्यां सभायां रम्यायां विजहार मुदा युतः	002c  
ततः कञ्चित्सभोद्देशं स्वर्गोद्देशसमं नृप	003a  
यदृच्छया तौ मुदितौ जग्मतुः स्वजनावृतौ	003c  
ततः प्रतीतः कृष्णेन सहितः पाण्डवोऽर्जुनः	004a  
निरीक्ष्य तां सभां रम्यामिदं वचनमब्रवीत्	004c  
विदितं ते महाबाहो सङ्ग्रामे समुपस्थिते	005a  
माहात्म्यं देवकीमातस्तच्च ते रूपमैश्वरम्	005c  
यत्तु तद्भवता प्रोक्तं तदा केशव सौहृदात्	006a  
तत्सर्वं पुरुषव्याघ्र नष्टं मे नष्टचेतसः	006c  
मम कौतूहलं त्वस्ति तेष्वर्थेषु पुनः प्रभो	007a  
भवांश्च द्वारकां गन्ता नचिरादिव माधव	007c  
एवमुक्तस्ततः कृष्णः फल्गुनं प्रत्यभाषत	008a  
परिष्वज्य महातेजा वचनं वदतां वरः	008c  
श्रावितस्त्वं मया गुह्यं ज्ञापितश्च सनातनम्	009a  
धर्मं स्वरूपिणं पार्थ सर्वलोकांश्च शाश्वतान्	009c  
अबुद्ध्वा यन्न गृह्णीथास्तन्मे सुमहदप्रियम्	010a  
नूनमश्रद्दधानोऽसि दुर्मेधाश्चासि पाण्डव	010c  
स हि धर्मः सुपर्याप्तो ब्रह्मणः पदवेदने	011a  
न शक्यं तन्मया भूयस्तथा वक्तुमशेषतः	011c  
परं हि ब्रह्म कथितं योगयुक्तेन तन्मया	012a  
इतिहासं तु वक्ष्यामि तस्मिन्नर्थे पुरातनम्	012c  
यथा तां बुद्धिमास्थाय गतिमग्र्यां गमिष्यसि	013a  
शृणु धर्मभृतां श्रेष्ठ गदतः सर्वमेव मे	013c  
आगच्छद्ब्राह्मणः कश्चित्स्वर्गलोकादरिन्दम	014a  
ब्रह्मलोकाच्च दुर्धर्षः सोऽस्माभिः पूजितोऽभवत्	014c  
अस्माभिः परिपृष्टश्च यदाह भरतर्षभ	015a  
दिव्येन विधिना पार्थ तच्छृणुष्वाविचारयन्	015c  
ब्राह्मण उवाच	016  
मोक्षधर्मं समाश्रित्य कृष्ण यन्माऽनुपृच्छसि	016a  
भूतानामनुकम्पार्थं यन्मोहच्छेदनं प्रभो	016c  
तत्तेऽहं सम्प्रवक्ष्यामि यथावन्मधुसूदन	017a  
शृणुष्वावहितो भूत्वा गदतो मम माधव	017c  
कश्चिद्विप्रस्तपोयुक्तः काश्यपो धर्मवित्तमः	018a  
आससाद द्विजं कञ्चिद्धर्माणामागतागमम्	018c  
गतागते सुबहुशो ज्ञानविज्ञानपारगम्	019a  
लोकतत्त्वार्थकुशलं ज्ञातारं सुखदुःखयोः	019c  
जातीमरणतत्त्वज्ञं कोविदं पुण्यपापयोः	020a  
द्रष्टारमुच्चनीचानां कर्मभिर्देहिनां गतिम्	020c  
चरन्तं मुक्तवत्सिद्धं प्रशान्तं संयतेन्द्रियम्	021a  
दीप्यमानं श्रिया ब्राह्म्या क्रममाणं च सर्वशः	021c  
अन्तर्धानगतिज्ञं च श्रुत्वा तत्त्वेन काश्यपः	022a  
तथैवान्तर्हितैः सिद्धैर्यान्तं चक्रधरैः सह	022c  
सम्भाषमाणमेकान्ते समासीनं च तैः सह	023a  
यदृच्छया च गच्छन्तमसक्तं पवनं यथा	023c  
तं समासाद्य मेधावी स तदा द्विजसत्तमः	024a  
चरणौ धर्मकामो वै तपस्वी सुसमाहितः	024c  
प्रतिपेदे यथान्यायं भक्त्या परमया युतः	024e  
विस्मितश्चाद्भुतं दृष्ट्वा काश्यपस्तं द्विजोत्तमम्	025a  
परिचारेण महता गुरुं वैद्यमतोषयत्	025c  
प्रीतात्मा चोपपन्नश्च श्रुतचारित्रसंयुतः	026a  
भावेन तोषयच्चैनं गुरुवृत्त्या परन्तपः	026c  
तस्मै तुष्टः स शिष्याय प्रसन्नोऽथाब्रवीद्गुरुः	027a  
सिद्धिं परामभिप्रेक्ष्य शृणु तन्मे जनार्दन	027c  
विविधैः कर्मभिस्तात पुण्ययोगैश्च केवलैः	028a  
गच्छन्तीह गतिं मर्त्या देवलोकेऽपि च स्थितिम्	028c  
न क्वचित्सुखमत्यन्तं न क्वचिच्छाश्वती स्थितिः	029a  
स्थानाच्च महतो भ्रंशो दुःखलब्धात्पुनः पुनः	029c  
अशुभा गतयः प्राप्ताः कष्टा मे पापसेवनात्	030a  
काममन्युपरीतेन तृष्णया मोहितेन च	030c  
पुनः पुनश्च मरणं जन्म चैव पुनः पुनः	031a  
आहारा विविधा भुक्ताः पीता नानाविधाः स्तनाः	031c  
मातरो विविधा दृष्टाः पितरश्च पृथग्विधाः	032a  
सुखानि च विचित्राणि दुःखानि च मयाऽनघ	032c  
प्रियैर्विवासो बहुशः संवासश्चाप्रियैः सह	033a  
धननाशश्च सम्प्राप्तो लब्ध्वा दुःखेन तद्धनम्	033c  
अवमानाः सुकष्टाश्च परतः स्वजनात्तथा	034a  
शारीरा मानसाश्चापि वेदना भृशदारुणाः	034c  
प्राप्ता विमाननाश्चोग्रा वधबन्धाश्च दारुणाः	035a  
पतनं निरये चैव यातनाश्च यमक्षये	035c  
जरा रोगाश्च सततं वासनानि च भूरिशः	036a  
लोकेऽस्मिन्ननुभूतानि द्वन्द्वजानि भृशं मया	036c  
ततः कदाचिन्निर्वेदान्निकारान्निकृतेन च	037a  
लोकतन्त्रं परित्यक्तं दुःखार्तेन भृशं मया	037c  
ततः सिद्धिरियं प्राप्ता प्रसादादात्मनो मया	037e  
नाहं पुनरिहाऽऽगन्ता लोकानाऽऽलोकयाम्यहम्	038a  
आ सिद्धेरा प्रजासर्गादात्मनो मे गतिः शुभा	038c  
उपलब्धा द्विजश्रेष्ठ तथेयं सिद्धिरुत्तमा	039a  
इतः परं गमिष्यामि ततः परतरं पुनः	039c  
ब्रह्मणः पदमव्यग्रं मा ते भूदत्र संशयः	039e  
नाहं पुनरिहाऽऽगन्ता मर्त्यलोकं परन्तप	040a  
प्रीतोऽस्मि ते महाप्राज्ञ ब्रूहि किं करवाणि ते	040c  
यदीप्सुरुपपन्नस्त्वं तस्य कालोऽयमागतः	041a  
अभिजाने च तदहं यदर्थं मा त्वमागतः	041c  
अचिरात्तु गमिष्यामि येनाहं त्वामचूचुदम्	041e  
भृशं प्रीतोऽस्मि भवतश्चारित्रेण विचक्षण	042a  
परिपृच्छ यावद्भवते भाषेयं यत्तवेप्सितम्	042c  
बहु मन्ये च ते बुद्धिं भृशं सम्पूजयामि च	043a  
येनाहं भवता बुद्धो मेधावी ह्यसि काश्यप	043c  
