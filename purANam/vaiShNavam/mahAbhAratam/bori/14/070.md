वैशम्पायन उवाच	001  
तान्समीपगताञ्श्रुत्वा पाण्डवाञ्शत्रुकर्शनः	001a  
वासुदेवः सहामात्यः प्रत्युद्यातो दिदृक्षया	001c  
ते समेत्य यथान्यायं पाण्डवा वृष्णिभिः सह	002a  
विविशुः सहिता राजन्पुरं वारणसाह्वयम्	002c  
महतस्तस्य सैन्यस्य खुरनेमिस्वनेन च	003a  
द्यावापृथिव्यौ खं चैव शब्देनाऽऽसीत्समावृतम्	003c  
ते कोशमग्रतः कृत्वा विविशुः स्वपुरं तदा	004a  
पाण्डवाः प्रीतमनसः सामात्याः ससुहृद्गणाः	004c  
ते समेत्य यथान्यायं धृतराष्ट्रं जनाधिपम्	005a  
कीर्तयन्तः स्वनामानि तस्य पादौ ववन्दिरे	005c  
धृतराष्ट्रादनु च ते गान्धारीं सुबलात्मजाम्	006a  
कुन्तीं च राजशार्दूल तदा भरतसत्तमाः	006c  
विदुरं पूजयित्वा च वैश्यापुत्रं समेत्य च	007a  
पूज्यमानाः स्म ते वीरा व्यराजन्त विशां पते	007c  
ततस्तत्परमाश्चर्यं विचित्रं महदद्भुतम्	008a  
शुश्रुवुस्ते तदा वीराः पितुस्ते जन्म भारत	008c  
तदुपश्रुत्य ते कर्म वासुदेवस्य धीमतः	009a  
पूजार्हं पूजयामासुः कृष्णं देवकिनन्दनम्	009c  
ततः कतिपयाहस्य व्यासः सत्यवतीसुतः	010a  
आजगाम महातेजा नगरं नागसाह्वयम्	010c  
तस्य सर्वे यथान्यायं पूजां चक्रुः कुरूद्वहाः	011a  
सह वृष्ण्यन्धकव्याघ्रैरुपासां चक्रिरे तदा	011c  
तत्र नानाविधाकाराः कथाः समनुकीर्त्य वै	012a  
युधिष्ठिरो धर्मसुतो व्यासं वचनमब्रवीत्	012c  
भवत्प्रसादाद्भगवन्यदिदं रत्नमाहृतम्	013a  
उपयोक्तुं तदिच्छामि वाजिमेधे महाक्रतौ	013c  
तदनुज्ञातुमिच्छामि भवता मुनिसत्तम	014a  
त्वदधीना वयं सर्वे कृष्णस्य च महात्मनः	014c  
व्यास उवाच	015  
अनुजानामि राजंस्त्वां क्रियतां यदनन्तरम्	015a  
यजस्व वाजिमेधेन विधिवद्दक्षिणावता	015c  
अश्वमेधो हि राजेन्द्र पावनः सर्वपाप्मनाम्	016a  
तेनेष्ट्वा त्वं विपाप्मा वै भविता नात्र संशयः	016c  
वैशम्पायन उवाच	017  
इत्युक्तः स तु धर्मात्मा कुरुराजो युधिष्ठिरः	017a  
अश्वमेधस्य कौरव्य चकाराऽऽहरणे मतिम्	017c  
समनुज्ञाप्य तु स तं कृष्णद्वैपायनं नृपः	018a  
वासुदेवमथाऽऽमन्त्र्य वाग्मी वचनमब्रवीत्	018c  
देवकी सुप्रजा देवी त्वया पुरुषसत्तम	019a  
यद्ब्रूयां त्वां महाबाहो तत्कृथास्त्वमिहाच्युत	019c  
त्वत्प्रभावार्जितान्भोगानश्नीम यदुनन्दन	020a  
पराक्रमेण बुद्ध्या च त्वयेयं निर्जिता मही	020c  
दीक्षयस्व त्वमात्मानं त्वं नः परमको गुरुः	021a  
त्वयीष्टवति धर्मज्ञ विपाप्मा स्यामहं विभो	021c  
त्वं हि यज्ञोऽक्षरः सर्वस्त्वं धर्मस्त्वं प्रजापतिः	021e  
वासुदेव उवाच	022  
त्वमेवैतन्महाबाहो वक्तुमर्हस्यरिन्दम	022a  
त्वं गतिः सर्वभूतानामिति मे निश्चिता मतिः	022c  
त्वं चाद्य कुरुवीराणां धर्मेणाभिविराजसे	023a  
गुणभूताः स्म ते राजंस्त्वं नो राजन्मतो गुरुः	023c  
यजस्व मदनुज्ञातः प्राप्त एव क्रतुर्मया	024a  
युनक्तु नो भवान्कार्ये यत्र वाञ्छसि भारत	024c  
सत्यं ते प्रतिजानामि सर्वं कर्ताऽस्मि तेऽनघ	024e  
भीमसेनार्जुनौ चैव तथा माद्रवतीसुतौ	025a  
इष्टवन्तो भविष्यन्ति त्वयीष्टवति भारत	025c  
