ब्राह्मण उवाच	001  
अत्राप्युदाहरन्तीममितिहासं पुरातनम्	001a  
चातुर्होत्रविधानस्य विधानमिह यादृशम्	001c  
तस्य सर्वस्य विधिवद्विधानमुपदेक्ष्यते	002a  
शृणु मे गदतो भद्रे रहस्यमिदमुत्तमम्	002c  
करणं कर्म कर्ता च मोक्ष इत्येव भामिनि	003a  
चत्वार एते होतारो यैरिदं जगदावृतम्	003c  
होतॄणां साधनं चैव शृणु सर्वमशेषतः	004a  
घ्राणं जिह्वा च चक्षुश्च त्वक्च श्रोत्रं च पञ्चमम्	004c  
मनो बुद्धिश्च सप्तैते विज्ञेया गुणहेतवः	004e  
गन्धो रसश्च रूपं च शब्दः स्पर्शश्च पञ्चमः	005a  
मन्तव्यमथ बोद्धव्यं सप्तैते कर्महेतवः	005c  
घ्राता भक्षयिता द्रष्टा स्प्रष्टा श्रोता च पञ्चमः	006a  
मन्ता बोद्धा च सप्तैते विज्ञेयाः कर्तृहेतवः	006c  
स्वगुणं भक्षयन्त्येते गुणवन्तः शुभाशुभम्	007a  
अहं च निर्गुणोऽत्रेति सप्तैते मोक्षहेतवः	007c  
विदुषां बुध्यमानानां स्वं स्वं स्थानं यथाविधि	008a  
गुणास्ते देवताभूताः सततं भुञ्जते हविः	008c  
अदन्ह्यविद्वानन्नानि ममत्वेनोपपद्यते	009a  
आत्मार्थं पाचयन्नित्यं ममत्वेनोपहन्यते	009c  
अभक्ष्यभक्षणं चैव मद्यपानं च हन्ति तम्	010a  
स चान्नं हन्ति तच्चान्नं स हत्वा हन्यते बुधः	010c  
अत्ता ह्यन्नमिदं विद्वान्पुनर्जनयतीश्वरः	011a  
स चान्नाज्जायते तस्मिन्सूक्ष्मो नाम व्यतिक्रमः	011c  
मनसा गम्यते यच्च यच्च वाचा निरुद्यते	012a  
श्रोत्रेण श्रूयते यच्च चक्षुषा यच्च दृश्यते	012c  
स्पर्शेन स्पृश्यते यच्च घ्राणेन घ्रायते च यत्	013a  
मनःषष्ठानि संयम्य हवींष्येतानि सर्वशः	013c  
गुणवत्पावको मह्यं दीप्यते हव्यवाहनः	014a  
योगयज्ञः प्रवृत्तो मे ज्ञानब्रह्ममनोद्भवः	014c  
प्राणस्तोत्रोऽपानशस्त्रः सर्वत्यागसुदक्षिणः	014e  
कर्मानुमन्ता ब्रह्मा मे कर्ताऽध्वर्युः कृतस्तुतिः	015a  
कृतप्रशास्ता तच्छास्त्रमपवर्गोऽस्य दक्षिणा	015c  
ऋचश्चाप्यत्र शंसन्ति नारायणविदो जनाः	016a  
नारायणाय देवाय यदबध्नन्पशून्पुरा	016c  
तत्र सामानि गायन्ति तानि चाहुर्निदर्शनम्	017a  
देवं नारायणं भीरु सर्वात्मानं निबोध मे	017c  
