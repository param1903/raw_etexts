वैशम्पायन उवाच	001  
ब्रह्मास्त्रं तु यदा राजन्कृष्णेन प्रतिसंहृतम्	001a  
तदा तद्वेश्म ते पित्रा तेजसाऽभिविदीपितम्	001c  
ततो रक्षांसि सर्वाणि नेशुस्त्यक्त्वा गृहं तु तत्	002a  
अन्तरिक्षे च वागासीत्साधु केशव साध्विति	002c  
तदस्त्रं ज्वलितं चापि पितामहमगात्तदा	003a  
ततः प्राणान्पुनर्लेभे पिता तव जनेश्वर	003c  
व्यचेष्टत च बालोऽसौ यथोत्साहं यथाबलम्	003e  
बभूवुर्मुदिता राजंस्ततस्ता भरतस्त्रियः	004a  
ब्राह्मणान्वाचयामासुर्गोविन्दस्य च शासनात्	004c  
ततस्ता मुदिताः सर्वाः प्रशशंसुर्जनार्दनम्	005a  
स्त्रियो भरतसिंहानां नावं लब्ध्वेव पारगाः	005c  
कुन्ती द्रुपदपुत्री च सुभद्रा चोत्तरा तथा	006a  
स्त्रियश्चान्या नृसिंहानां बभूवुर्हृष्टमानसाः	006c  
तत्र मल्ला नटा झल्ला ग्रन्थिकाः सौखशायिकाः	007a  
सूतमागधसङ्घाश्चाप्यस्तुवन्वै जनार्दनम्	007c  
कुरुवंशस्तवाऽऽख्याभिराशीर्भिर्भरतर्षभ	007e  
उत्थाय तु यथाकालमुत्तरा यदुनन्दनम्	008a  
अभ्यवादयत प्रीता सह पुत्रेण भारत	008c  
ततस्तस्यै ददौ प्रीतो बहुरत्नं विशेषतः	008e  
तथाऽन्ये वृष्णिशार्दूला नाम चास्याकरोत्प्रभुः	009a  
पितुस्तव महाराज सत्यसन्धो जनार्दनः	009c  
परिक्षीणे कुले यस्माज्जातोऽयमभिमन्युजः	010a  
परिक्षिदिति नामास्य भवत्वित्यब्रवीत्तदा	010c  
सोऽवर्धत यथाकालं पिता तव नराधिप	011a  
मनःप्रह्लादनश्चासीत्सर्वलोकस्य भारत	011c  
मासजातस्तु ते वीर पिता भवति भारत	012a  
अथाऽऽजग्मुः सुबहुलं रत्नमादाय पाण्डवाः	012c  
तान्समीपगताञ्श्रुत्वा निर्ययुर्वृष्णिपुङ्गवाः	013a  
अलञ्चक्रुश्च माल्यौघैः पुरुषा नागसाह्वयम्	013c  
पताकाभिर्विचित्राभिर्ध्वजैश्च विविधैरपि	014a  
वेश्मानि समलञ्चक्रुः पौराश्चापि जनाधिप	014c  
देवतायतनानां च पूजा बहुविधास्तथा	015a  
सन्दिदेशाथ विदुरः पाण्डुपुत्रप्रियेप्सया	015c  
राजमार्गाश्च तत्रासन्सुमनोभिरलङ्कृताः	016a  
शुशुभे तत्पुरं चापि समुद्रौघनिभस्वनम्	016c  
नर्तकैश्चापि नृत्यद्भिर्गायनानां च निस्वनैः	017a  
आसीद्वैश्रवणस्येव निवासस्तत्पुरं तदा	017c  
बन्दिभिश्च नरै राजन्स्त्रीसहायैः सहस्रशः	018a  
तत्र तत्र विविक्तेषु समन्तादुपशोभितम्	018c  
पताका धूयमानाश्च श्वसता मातरिश्वना	019a  
अदर्शयन्निव तदा कुरून्वै दक्षिणोत्तरान्	019c  
अघोषयत्तदा चापि पुरुषो राजधूर्गतः	020a  
सर्वरात्रिविहारोऽद्य रत्नाभरणलक्षणः	020c  
