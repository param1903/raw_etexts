जनमेजय उवाच	001  
यज्ञे सक्ता नृपतयस्तपःसक्ता महर्षयः	001a  
शान्तिव्यवसिता विप्राः शमो दम इति प्रभो	001c  
तस्माद्यज्ञफलैस्तुल्यं न किञ्चिदिह विद्यते	002a  
इति मे वर्तते बुद्धिस्तथा चैतदसंशयम्	002c  
यज्ञैरिष्ट्वा हि बहवो राजानो द्विजसत्तम	003a  
इह कीर्तिं परां प्राप्य प्रेत्य स्वर्गमितो गताः	003c  
देवराजः सहस्राक्षः क्रतुभिर्भूरिदक्षिणैः	004a  
देवराज्यं महातेजाः प्राप्तवानखिलं विभुः	004c  
यथा युधिष्ठिरो राजा भीमार्जुनपुरःसरः	005a  
सदृशो देवराजेन समृद्ध्या विक्रमेण च	005c  
अथ कस्मात्स नकुलो गर्हयामास तं क्रतुम्	006a  
अश्वमेधं महायज्ञं राज्ञस्तस्य महात्मनः	006c  
वैशम्पायन उवाच	007  
यज्ञस्य विधिमग्र्यं वै फलं चैव नरर्षभ	007a  
गदतः शृणु मे राजन्यथावदिह भारत	007c  
पुरा शक्रस्य यजतः सर्व ऊचुर्महर्षयः	008a  
ऋत्विक्षु कर्मव्यग्रेषु वितते यज्ञकर्मणि	008c  
हूयमाने तथा वह्नौ होत्रे बहुगुणान्विते	009a  
देवेष्वाहूयमानेषु स्थितेषु परमर्षिषु	009c  
सुप्रतीतैस्तदा विप्रैः स्वागमैः सुस्वनैर्नृप	010a  
अश्रान्तैश्चापि लघुभिरध्वर्युवृषभैस्तथा	010c  
आलम्भसमये तस्मिन्गृहीतेषु पशुष्वथ	011a  
महर्षयो महाराज सम्बभूवुः कृपान्विताः	011c  
ततो दीनान्पशून्दृष्ट्वा ऋषयस्ते तपोधनाः	012a  
ऊचुः शक्रं समागम्य नायं यज्ञविधिः शुभः	012c  
अपविज्ञानमेतत्ते महान्तं धर्ममिच्छतः	013a  
न हि यज्ञे पशुगणा विधिदृष्टाः पुरन्दर	013c  
धर्मोपघातकस्त्वेष समारम्भस्तव प्रभो	014a  
नायं धर्मकृतो धर्मो न हिंसा धर्म उच्यते	014c  
आगमेनैव ते यज्ञं कुर्वन्तु यदि हेच्छसि	015a  
विधिदृष्टेन यज्ञेन धर्मस्ते सुमहान्भवेत्	015c  
यज बीजैः सहस्राक्ष त्रिवर्षपरमोषितैः	016a  
एष धर्मो महाञ्शक्र चिन्त्यमानोऽधिगम्यते	016c  
शतक्रतुस्तु तद्वाक्यमृषिभिस्तत्त्वदर्शिभिः	017a  
उक्तं न प्रतिजग्राह मानमोहवशानुगः	017c  
तेषां विवादः सुमहाञ्जज्ञे शक्रमहर्षिणाम्	018a  
जङ्गमैः स्थावरैर्वाऽपि यष्टव्यमिति भारत	018c  
ते तु खिन्ना विवादेन ऋषयस्तत्त्वदर्शिनः	019a  
ततः सन्धाय शक्रेण पप्रच्छुर्नृपतिं वसुम्	019c  
महाभाग कथं यज्ञेष्वागमो नृपते स्मृतः	020a  
यष्टव्यं पशुभिर्मेध्यैरथो बीजैरजैरपि	020c  
तच्छ्रुत्वा तु वचस्तेषामविचार्य बलाबलम्	021a  
यथोपनीतैर्यष्टव्यमिति प्रोवाच पार्थिवः	021c  
एवमुक्त्वा स नृपतिः प्रविवेश रसातलम्	022a  
उक्त्वेह वितथं राजंश्चेदीनामीश्वरः प्रभुः	022c  
अन्यायोपगतं द्रव्यमतीतं यो ह्यपण्डितः	023a  
धर्माभिकाङ्क्षी यजते न धर्मफलमश्नुते	023c  
धर्मवैतंसिको यस्तु पापात्मा पुरुषस्तथा	024a  
ददाति दानं विप्रेभ्यो लोकविश्वासकारकम्	024c  
पापेन कर्मणा विप्रो धनं लब्ध्वा निरङ्कुशः	025a  
रागमोहान्वितः सोऽन्ते कलुषां गतिमाप्नुते	025c  
तेन दत्तानि दानानि पापेन हतबुद्धिना	026a  
तानि सत्त्वमनासाद्य नश्यन्ति विपुलान्यपि	026c  
तस्याधर्मप्रवृत्तस्य हिंसकस्य दुरात्मनः	027a  
दाने न कीर्तिर्भवति प्रेत्य चेह च दुर्मतेः	027c  
अपि सञ्चयबुद्धिर्हि लोभमोहवशङ्गतः	028a  
उद्वेजयति भूतानि हिंसया पापचेतनः	028c  
एवं लब्ध्वा धनं लोभाद्यजते यो ददाति च	029a  
स कृत्वा कर्मणा तेन न सिध्यति दुरागमात्	029c  
उञ्छं मूलं फलं शाकमुदपात्रं तपोधनाः	030a  
दानं विभवतो दत्त्वा नराः स्वर्यान्ति धर्मिणः	030c  
एष धर्मो महांस्त्यागो दानं भूतदया तथा	031a  
ब्रह्मचर्यं तथा सत्यमनुक्रोशो धृतिः क्षमा	031c  
सनातनस्य धर्मस्य मूलमेतत्सनातनम्	031e  
श्रूयन्ते हि पुरा विप्रा विश्वामित्रादयो नृपाः	032a  
विश्वामित्रोऽसितश्चैव जनकश्च महीपतिः	032c  
कक्षसेनार्ष्टिषेणौ च सिन्धुद्वीपश्च पार्थिवः	032e  
एते चान्ये च बहवः सिद्धिं परमिकां गताः	033a  
नृपाः सत्यैश्च दानैश्च न्यायलब्धैस्तपोधनाः	033c  
ब्राह्मणाः क्षत्रिया वैश्याः शूद्रा ये चाश्रितास्तपः	034a  
दानधर्माग्निना शुद्धास्ते स्वर्गं यान्ति भारत	034c  
