वैशम्पायन उवाच	001  
कृतोदकं तु राजानं धृतराष्ट्रं युधिष्ठिरः	001a  
पुरस्कृत्य महाबाहुरुत्तताराकुलेन्द्रियः	001c  
उत्तीर्य च महीपालो बाष्पव्याकुललोचनः	002a  
पपात तीरे गङ्गाया व्याधविद्ध इव द्विपः	002c  
तं सीदमानं जग्राह भीमः कृष्णेन चोदितः	003a  
मैवमित्यब्रवीच्चैनं कृष्णः परबलार्दनः	003c  
तमार्तं पतितं भूमौ निश्वसन्तं पुनः पुनः	004a  
ददृशुः पाण्डवा राजन्धर्मात्मानं युधिष्ठिरम्	004c  
तं दृष्ट्वा दीनमनसं गतसत्त्वं जनेश्वरम्	005a  
भूयः शोकसमाविष्टाः पाण्डवाः समुपाविशन्	005c  
राजा च धृतराष्ट्रस्तमुपासीनो महाभुजः	006a  
वाक्यमाह महाप्राज्ञो महाशोकप्रपीडितम्	006c  
उत्तिष्ठ कुरुशार्दूल कुरु कार्यमनन्तरम्	007a  
क्षत्रधर्मेण कौरव्य जितेयमवनिस्त्वया	007c  
तां भुङ्क्ष्व भ्रातृभिः सार्धं सुहृद्भिश्च जनेश्वर	008a  
न शोचितव्यं पश्यामि त्वया धर्मभृतां वर	008c  
शोचितव्यं मया चैव गान्धार्या च विशां पते	009a  
पुत्रैर्विहीनो राज्येन स्वप्नलब्धधनो यथा	009c  
अश्रुत्वा हितकामस्य विदुरस्य महात्मनः	010a  
वाक्यानि सुमहार्थानि परितप्यामि दुर्मतिः	010c  
उक्तवानेष मां पूर्वं धर्मात्मा दिव्यदर्शनः	011a  
दुर्योधनापराधेन कुलं ते विनशिष्यति	011c  
स्वस्ति चेदिच्छसे राजन्कुलस्यात्मन एव च	012a  
वध्यतामेष दुष्टात्मा मन्दो राजा सुयोधनः	012c  
कर्णश्च शकुनिश्चैव मैनं पश्यतु कर्हिचित्	013a  
द्यूतसम्पातमप्येषामप्रमत्तो निवारय	013c  
अभिषेचय राजानं धर्मात्मानं युधिष्ठिरम्	014a  
स पालयिष्यति वशी धर्मेण पृथिवीमिमाम्	014c  
अथ नेच्छसि राजानं कुन्तीपुत्रं युधिष्ठिरम्	015a  
मेढीभूतः स्वयं राज्यं प्रतिगृह्णीष्व पार्थिव	015c  
समं सर्वेषु भूतेषु वर्तमानं नराधिप	016a  
अनुजीवन्तु सर्वे त्वां ज्ञातयो ज्ञातिवर्धन	016c  
एवं ब्रुवति कौन्तेय विदुरे दीर्घदर्शिनि	017a  
दुर्योधनमहं पापमन्ववर्तं वृथामतिः	017c  
अश्रुत्वा ह्यस्य वीरस्य वाक्यानि मधुराण्यहम्	018a  
फलं प्राप्य महद्दुःखं निमग्नः शोकसागरे	018c  
वृद्धौ हि ते स्वः पितरौ पश्यावां दुःखितौ नृप	019a  
न शोचितव्यं भवता पश्यामीह जनाधिप	019c  
