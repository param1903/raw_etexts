अर्जुन उवाच	001  
किमागमनकृत्यं ते कौरव्यकुलनन्दिनि	001a  
मणिपूरपतेर्मातुस्तथैव च रणाजिरे	001c  
कच्चित्कुशलकामाऽसि राज्ञोऽस्य भुजगात्मजे	002a  
मम वा चञ्चलापाङ्गे कच्चित्त्वं शुभमिच्छसि	002c  
कच्चित्ते पृथुलश्रोणि नाप्रियं शुभदर्शने	003a  
अकार्षमहमज्ञानादयं वा बभ्रुवाहनः	003c  
कच्चिच्च राजपुत्री ते सपत्नी चैत्रवाहिनी	004a  
चित्राङ्गदा वरारोहा नापराध्यति किञ्चन	004c  
तमुवाचोरगपतेर्दुहिता प्रहसन्त्यथ	005a  
न मे त्वमपराद्धोऽसि न नृपो बभ्रुवाहनः	005c  
न जनित्री तथाऽस्येयं मम या प्रेष्यवत्स्थिता	005e  
श्रूयतां यद्यथा चेदं मया सर्वं विचेष्टितम्	006a  
न मे कोपस्त्वया कार्यः शिरसा त्वां प्रसादये	006c  
त्वत्प्रीत्यर्थं हि कौरव्य कृतमेतन्मयाऽनघ	007a  
यत्तच्छृणु महाबाहो निखिलेन धनञ्जय	007c  
महाभारतयुद्धे यत्त्वया शान्तनवो नृपः	008a  
अधर्मेण हतः पार्थ तस्यैषा निष्कृतिः कृता	008c  
न हि भीष्मस्त्वया वीर युध्यमानो निपातितः	009a  
शिखण्डिना तु संसक्तस्तमाश्रित्य हतस्त्वया	009c  
तस्य शान्तिमकृत्वा तु त्यजेस्त्वं यदि जीवितम्	010a  
कर्मणा तेन पापेन पतेथा निरये ध्रुवम्	010c  
एषा तु विहिता शान्तिः पुत्राद्यां प्राप्तवानसि	011a  
वसुभिर्वसुधापाल गङ्गया च महामते	011c  
पुरा हि श्रुतमेतद्वै वसुभिः कथितं मया	012a  
गङ्गायास्तीरमागम्य हते शान्तनवे नृपे	012c  
आप्लुत्य देवा वसवः समेत्य च महानदीम्	013a  
इदमूचुर्वचो घोरं भागीरथ्या मते तदा	013c  
एष शान्तनवो भीष्मो निहतः सव्यसाचिना	014a  
अयुध्यमानः सङ्ग्रामे संसक्तोऽन्येन भामिनि	014c  
तदनेनाभिषङ्गेण वयमप्यर्जुनं शुभे	015a  
शापेन योजयामेति तथाऽस्त्विति च साऽब्रवीत्	015c  
तदहं पितुरावेद्य भृशं प्रव्यथितेन्द्रिया	016a  
अभवं स च तच्छ्रुत्वा विषादमगमत्परम्	016c  
पिता तु मे वसून्गत्वा त्वदर्थं समयाचत	017a  
पुनः पुनः प्रसाद्यैनांस्त एनमिदमब्रुवन्	017c  
पुनस्तस्य महाभाग मणिपूरेश्वरो युवा	018a  
स एनं रणमध्यस्थं शरैः पातयिता भुवि	018c  
एवं कृते स नागेन्द्र मुक्तशापो भविष्यति	019a  
गच्छेति वसुभिश्चोक्तो मम चेदं शशंस सः	019c  
तच्छ्रुत्वा त्वं मया तस्माच्छापादसि विमोक्षितः	020a  
न हि त्वां देवराजोऽपि समरेषु पराजयेत्	020c  
आत्मा पुत्रः स्मृतस्तस्मात्तेनेहासि पराजितः	021a  
नात्र दोषो मम मतः कथं वा मन्यसे विभो	021c  
इत्येवमुक्तो विजयः प्रसन्नात्माऽब्रवीदिदम्	022a  
सर्वं मे सुप्रियं देवि यदेतत्कृतवत्यसि	022c  
इत्युक्त्वाऽथाब्रवीत्पुत्रं मणिपूरेश्वरं जयः	023a  
चित्राङ्गदायाः शृण्वन्त्याः कौरव्यदुहितुस्तथा	023c  
युधिष्ठिरस्याश्वमेधः परां चैत्रीं भविष्यति	024a  
तत्राऽऽगच्छेः सहामात्यो मातृभ्यां सहितो नृप	024c  
इत्येवमुक्तः पार्थेन स राजा बभ्रुवाहनः	025a  
उवाच पितरं धीमानिदमस्राविलेक्षणः	025c  
उपयास्यामि धर्मज्ञ भवतः शासनादहम्	026a  
अश्वमेधे महायज्ञे द्विजातिपरिवेषकः	026c  
मम त्वनुग्रहार्थाय प्रविशस्व पुरं स्वकम्	027a  
भार्याभ्यां सह शत्रुघ्न मा भूत्तेऽत्र विचारणा	027c  
उषित्वेह विशल्यस्त्वं सुखं स्वे वेश्मनि प्रभो	028a  
पुनरश्वानुगमनं कर्ताऽसि जयतां वर	028c  
इत्युक्तः स तु पुत्रेण तदा वानरकेतनः	029a  
स्मयन्प्रोवाच कौन्तेयस्तदा चित्राङ्गदासुतम्	029c  
विदितं ते महाबाहो यथा दीक्षां चराम्यहम्	030a  
न स तावत्प्रवेक्ष्यामि पुरं ते पृथुलोचन	030c  
यथाकामं प्रयात्येष यज्ञियश्च तुरङ्गमः	031a  
स्वस्ति तेऽस्तु गमिष्यामि न स्थानं विद्यते मम	031c  
स तत्र विधिवत्तेन पूजितः पाकशासनिः	032a  
भार्याभ्यामभ्यनुज्ञातः प्रायाद्भरतसत्तमः	032c  
