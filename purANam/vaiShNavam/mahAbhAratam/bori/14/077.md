वैशम्पायन उवाच	001  
ततो गाण्डीवभृच्छूरो युद्धाय समवस्थितः	001a  
विबभौ युधि दुर्धर्षो हिमवानचलो यथा	001c  
ततः सैन्धवयोधास्ते पुनरेव व्यवस्थिताः	002a  
विमुञ्चन्तः सुसंरब्धाः शरवर्षाणि भारत	002c  
तान्प्रसह्य महावीर्यः पुनरेव व्यवस्थितान्	003a  
ततः प्रोवाच कौन्तेयो मुमूर्षूञ्श्लक्ष्णया गिरा	003c  
युध्यध्वं परया शक्त्या यतध्वं च वधे मम	004a  
कुरुध्वं सर्वकार्याणि महद्वो भयमागतम्	004c  
एष योत्स्यामि वः सर्वान्निवार्य शरवागुराम्	005a  
तिष्ठध्वं युद्धमनसो दर्पं विनयिताऽस्मि वः	005c  
एतावदुक्त्वा कौरव्यो रुषा गाण्डीवभृत्तदा	006a  
ततोऽथ वचनं स्मृत्वा भ्रातुर्ज्येष्ठस्य भारत	006c  
न हन्तव्या रणे तात क्षत्रिया विजिगीषवः	007a  
जेतव्याश्चेति यत्प्रोक्तं धर्मराज्ञा महात्मना	007c  
चिन्तयामास च तदा फल्गुनः पुरुषर्षभः	007e  
इत्युक्तोऽहं नरेन्द्रेण न हन्तव्या नृपा इति	008a  
कथं तन्न मृषेह स्याद्धर्मराजवचः शुभम्	008c  
न हन्येरंश्च राजानो राज्ञश्चाज्ञा कृता भवेत्	009a  
इति सञ्चिन्त्य स तदा भ्रातुः प्रियहिते रतः	009c  
प्रोवाच वाक्यं धर्मज्ञः सैन्धवान्युद्धदुर्मदान्	009e  
बालान्स्त्रियो वा युष्माकं न हनिष्ये व्यवस्थितान्	010a  
यश्च वक्ष्यति सङ्ग्रामे तवास्मीति पराजितः	010c  
एतच्छ्रुत्वा वचो मह्यं कुरुध्वं हितमात्मनः	011a  
अतोऽन्यथा कृच्छ्रगता भविष्यथ मयाऽर्दिताः	011c  
एवमुक्त्वा तु तान्वीरान्युयुधे कुरुपुङ्गवः	012a  
अत्वरावानसंरब्धः संरब्धैर्विजिगीषुभिः	012c  
ततः शतसहस्राणि शराणां नतपर्वणाम्	013a  
मुमुचुः सैन्धवा राजंस्तदा गाण्डीवधन्वनि	013c  
स तानापततः क्रूरानाशीविषविषोपमान्	014a  
चिच्छेद निशितैर्बाणैरन्तरैव धनञ्जयः	014c  
छित्त्वा तु तानाशुगमान्कङ्कपत्राञ्शिलाशितान्	015a  
एकैकमेष दशभिर्बिभेद समरे शरैः	015c  
ततः प्रासांश्च शक्तीश्च पुनरेव धनञ्जये	016a  
जयद्रथं हतं स्मृत्वा चिक्षिपुः सैन्धवा नृपाः	016c  
तेषां किरीटी सङ्कल्पं मोघं चक्रे महामनाः	017a  
सर्वांस्तानन्तरा छित्त्वा मुदा चुक्रोश पाण्डवः	017c  
तथैवाऽऽपततां तेषां योधानां जयगृद्धिनाम्	018a  
शिरांसि पातयामास भल्लैः सन्नतपर्वभिः	018c  
तेषां प्रद्रवतां चैव पुनरेव च धावताम्	019a  
निवर्ततां च शब्दोऽभूत्पूर्णस्येव महोदधेः	019c  
ते वध्यमानास्तु तदा पार्थेनामिततेजसा	020a  
यथाप्राणं यथोत्साहं योधयामासुरर्जुनम्	020c  
ततस्ते फल्गुनेनाजौ शरैः सन्नतपर्वभिः	021a  
कृता विसञ्ज्ञा भूयिष्ठाः क्लान्तवाहनसैनिकाः	021c  
तांस्तु सर्वान्परिग्लानान्विदित्वा धृतराष्ट्रजा	022a  
दुःशला बालमादाय नप्तारं प्रययौ तदा	022c  
सुरथस्य सुतं वीरं रथेनानागसं तदा	022e  
शान्त्यर्थं सर्वयोधानामभ्यगच्छत पाण्डवम्	023a  
सा धनञ्जयमासाद्य मुमोचाऽऽर्तस्वरं तदा	023c  
धनञ्जयोऽपि तां दृष्ट्वा धनुर्विससृजे प्रभुः	023e  
समुत्सृष्टधनुः पार्थो विधिवद्भगिनीं तदा	024a  
प्राह किं करवाणीति सा च तं वाक्यमब्रवीत्	024c  
एष ते भरतश्रेष्ठ स्वस्रीयस्याऽऽत्मजः शिशुः	025a  
अभिवादयते वीर तं पश्य पुरुषर्षभ	025c  
इत्युक्तस्तस्य पितरं स पप्रच्छार्जुनस्तदा	026a  
क्वासाविति ततो राजन्दुःशला वाक्यमब्रवीत्	026c  
पितृशोकाभिसन्तप्तो विषादार्तोऽस्य वै पिता	027a  
पञ्चत्वमगमद्वीर यथा तन्मे निबोध ह	027c  
स पूर्वं पितरं श्रुत्वा हतं युद्धे त्वयाऽनघ	028a  
त्वामागतं च संश्रुत्य युद्धाय हयसारिणम्	028c  
पितुश्च मृत्युदुःखार्तोऽजहात्प्राणान्धनञ्जय	028e  
प्राप्तो बीभत्सुरित्येव नाम श्रुत्वैव तेऽनघ	029a  
विषादार्तः पपातोर्व्यां ममार च ममात्मजः	029c  
तं तु दृष्ट्वा निपतितं ततस्तस्याऽऽत्मजं विभो	030a  
गृहीत्वा समनुप्राप्ता त्वामद्य शरणैषिणी	030c  
इत्युक्त्वाऽऽर्तस्वरं सा तु मुमोच धृतराष्ट्रजा	031a  
दीना दीनं स्थितं पार्थमब्रवीच्चाप्यधोमुखम्	031c  
स्वसारं मामवेक्षस्व स्वस्रीयात्मजमेव च	032a  
कर्तुमर्हसि धर्मज्ञ दयां मयि कुरूद्वह	032c  
विस्मृत्य कुरुराजानं तं च मन्दं जयद्रथम्	032e  
अभिमन्योर्यथा जातः परिक्षित्परवीरहा	033a  
तथाऽयं सुरथाज्जातो मम पौत्रो महाभुज	033c  
तमादाय नरव्याघ्र सम्प्राप्ताऽस्मि तवान्तिकम्	034a  
शमार्थं सर्वयोधानां शृणु चेदं वचो मम	034c  
आगतोऽयं महाबाहो तस्य मन्दस्य पौत्रकः	035a  
प्रसादमस्य बालस्य तस्मात्त्वं कर्तुमर्हसि	035c  
एष प्रसाद्य शिरसा मया सार्धमरिन्दम	036a  
याचते त्वां महाबाहो शमं गच्छ धनञ्जय	036c  
बालस्य हतबन्धोश्च पार्थ किञ्चिदजानतः	037a  
प्रसादं कुरु धर्मज्ञ मा मन्युवशमन्वगाः	037c  
तमनार्यं नृशंसं च विस्मृत्यास्य पितामहम्	038a  
आगस्कारिणमत्यर्थं प्रसादं कर्तुमर्हसि	038c  
एवं ब्रुवत्यां करुणं दुःशलायां धनञ्जयः	039a  
संस्मृत्य देवीं गान्धारीं धृतराष्ट्रं च पार्थिवम्	039c  
प्रोवाच दुःखशोकार्तः क्षत्रधर्मं विगर्हयन्	039e  
धिक्तं दुर्योधनं क्षुद्रं राज्यलुब्धं च मानिनम्	040a  
यत्कृते बान्धवाः सर्वे मया नीता यमक्षयम्	040c  
इत्युक्त्वा बहु सान्त्वादि प्रसादमकरोज्जयः	041a  
परिष्वज्य च तां प्रीतो विससर्ज गृहान्प्रति	041c  
दुःशला चापि तान्योधान्निवार्य महतो रणात्	042a  
सम्पूज्य पार्थं प्रययौ गृहान्प्रति शुभानना	042c  
ततः सैन्धवकान्योधान्विनिर्जित्य नरर्षभः	043a  
पुनरेवान्वधावत्स तं हयं कामचारिणम्	043c  
ससार यज्ञियं वीरो विधिवत्स विशां पते	044a  
तारामृगमिवाकाशे देवदेवः पिनाकधृक्	044c  
स च वाजी यथेष्टेन तांस्तान्देशान्यथासुखम्	045a  
विचचार यथाकामं कर्म पार्थस्य वर्धयन्	045c  
क्रमेण स हयस्त्वेवं विचरन्भरतर्षभ	046a  
मणिपूरपतेर्देशमुपायात्सहपाण्डवः	046c  
