वैशम्पायन उवाच	001  
एवमुक्तस्तु राज्ञा स धृतराष्ट्रेण धीमता	001a  
तूष्णीं बभूव मेधावी तमुवाचाथ केशवः	001c  
अतीव मनसा शोकः क्रियमाणो जनाधिप	002a  
सन्तापयति वैतस्य पूर्वप्रेतान्पितामहान्	002c  
यजस्व विविधैर्यज्ञैर्बहुभिः स्वाप्तदक्षिणैः	003a  
देवांस्तर्पय सोमेन स्वधया च पितॄनपि	003c  
त्वद्विधस्य महाबुद्धे नैतदद्योपपद्यते	004a  
विदितं वेदितव्यं ते कर्तव्यमपि ते कृतम्	004c  
श्रुताश्च राजधर्मास्ते भीष्माद्भागीरथीसुतात्	005a  
कृष्णद्वैपायनाच्चैव नारदाद्विदुरात्तथा	005c  
नेमामर्हसि मूढानां वृत्तिं त्वमनुवर्तितुम्	006a  
पितृपैतामहीं वृत्तिमास्थाय धुरमुद्वह	006c  
युक्तं हि यशसा क्षत्रं स्वर्गं प्राप्तुमसंशयम्	007a  
न हि कश्चन शूराणां निहतोऽत्र पराङ्मुखः	007c  
त्यज शोकं महाराज भवितव्यं हि तत्तथा	008a  
न शक्यास्ते पुनर्द्रष्टुं त्वया ह्यस्मिन्रणे हताः	008c  
एतावदुक्त्वा गोविन्दो धर्मराजं युधिष्ठिरम्	009a  
विरराम महातेजास्तमुवाच युधिष्ठिरः	009c  
गोविन्द मयि या प्रीतिस्तव सा विदिता मम	010a  
सौहृदेन तथा प्रेम्णा सदा मामनुकम्पसे	010c  
प्रियं तु मे स्यात्सुमहत्कृतं चक्रगदाधर	011a  
श्रीमन्प्रीतेन मनसा सर्वं यावदनन्दन	011c  
यदि मामनुजानीयाद्भवान्गन्तुं तपोवनम्	012a  
न हि शान्तिं प्रपश्यामि घातयित्वा पितामहम्	012c  
कर्णं च पुरुषव्याघ्रं सङ्ग्रामेष्वपलायिनम्	012e  
कर्मणा येन मुच्येयमस्मात्क्रूरादरिन्दम	013a  
कर्मणस्तद्विधत्स्वेह येन शुध्यति मे मनः	013c  
तमेवंवादिनं व्यासस्ततः प्रोवाच धर्मवित्	014a  
सान्त्वयन्सुमहातेजाः शुभं वचनमर्थवत्	014c  
अकृता ते मतिस्तात पुनर्बाल्येन मुह्यसे	015a  
किमाकाशे वयं सर्वे प्रलपाम मुहुर्मुहुः	015c  
विदिताः क्षत्रधर्मास्ते येषां युद्धेन जीविका	016a  
यथा प्रवृत्तो नृपतिर्नाधिबन्धेन युज्यते	016c  
मोक्षधर्माश्च निखिला याथातथ्येन ते श्रुताः	017a  
असकृच्चैव सन्देहाश्छिन्नास्ते कामजा मया	017c  
अश्रद्दधानो दुर्मेधा लुप्तस्मृतिरसि ध्रुवम्	018a  
मैवं भव न ते युक्तमिदमज्ञानमीदृशम्	018c  
प्रायश्चित्तानि सर्वाणि विदितानि च तेऽनघ	019a  
युद्धधर्माश्च ते सर्वे दानधर्माश्च ते श्रुताः	019c  
स कथं सर्वधर्मज्ञः सर्वागमविशारदः	020a  
परिमुह्यसि भूयस्त्वमज्ञानादिव भारत	020c  
