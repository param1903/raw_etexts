वैशम्पायन उवाच	001  
ततोऽभ्यचोदयत्कृष्णो युज्यतामिति दारुकम्	001a  
मुहूर्तादिव चाचष्ट युक्तमित्येव दारुकः	001c  
तथैव चानुयात्राणि चोदयामास पाण्डवः	002a  
सज्जयध्वं प्रयास्यामो नगरं गजसाह्वयम्	002c  
इत्युक्ताः सैनिकास्ते तु सज्जीभूता विशां पते	003a  
आचख्युः सज्जमित्येव पार्थायामिततेजसे	003c  
ततस्तौ रथमास्थाय प्रयातौ कृष्णपाण्डवौ	004a  
विकुर्वाणौ कथाश्चित्राः प्रीयमाणौ विशां पते	004c  
रथस्थं तु महातेजा वासुदेवं धनञ्जयः	005a  
पुनरेवाब्रवीद्वाक्यमिदं भरतसत्तम	005c  
त्वत्प्रसादाज्जयः प्राप्तो राज्ञा वृष्णिकुलोद्वह	006a  
निहताः शत्रवश्चापि प्राप्तं राज्यमकण्टकम्	006c  
नाथवन्तश्च भवता पाण्डवा मधुसूदन	007a  
भवन्तं प्लवमासाद्य तीर्णाः स्म कुरुसागरम्	007c  
विश्वकर्मन्नमस्तेऽस्तु विश्वात्मन्विश्वसम्भव	008a  
यथाऽहं त्वा विजानामि यथा चाहं भवन्मनाः	008c  
त्वत्तेजःसम्भवो नित्यं हुताशो मधुसूदन	009a  
रतिः क्रीडामयी तुभ्यं माया ते रोदसी विभो	009c  
त्वयि सर्वमिदं विश्वं यदिदं स्थाणुजङ्गमम्	010a  
त्वं हि सर्वं विकुरुषे भूतग्रामं सनातनम्	010c  
पृथिवीं चान्तरिक्षं च तथा स्थावरजङ्गमम्	011a  
हसितं तेऽमला ज्योत्स्ना ऋतवश्चेन्द्रियान्वयाः	011c  
प्राणो वायुः सततगः क्रोधो मृत्युः सनातनः	012a  
प्रसादे चापि पद्मा श्रीर्नित्यं त्वयि महामते	012c  
रतिस्तुष्टिर्धृतिः क्षान्तिस्त्वयि चेदं चराचरम्	013a  
त्वमेवेह युगान्तेषु निधनं प्रोच्यसेऽनघ	013c  
सुदीर्घेणापि कालेन न ते शक्या गुणा मया	014a  
आत्मा च परमो वक्तुं नमस्ते नलिनेक्षण	014c  
विदितो मेऽसि दुर्धर्ष नारदाद्देवलात्तथा	015a  
कृष्णद्वैपायनाच्चैव तथा कुरुपितामहात्	015c  
त्वयि सर्वं समासक्तं त्वमेवैको जनेश्वरः	016a  
यच्चानुग्रहसंयुक्तमेतदुक्तं त्वयाऽनघ	016c  
एतत्सर्वमहं सम्यगाचरिष्ये जनार्दन	017a  
इदं चाद्भुतमत्यर्थं कृतमस्मत्प्रियेप्सया	017c  
यत्पापो निहतः सङ्ख्ये कौरव्यो धृतराष्ट्रजः	018a  
त्वया दग्धं हि तत्सैन्यं मया विजितमाहवे	018c  
भवता तत्कृतं कर्म येनावाप्तो जयो मया	019a  
दुर्योधनस्य सङ्ग्रामे तव बुद्धिपराक्रमैः	019c  
कर्णस्य च वधोपायो यथावत्सम्प्रदर्शितः	020a  
सैन्धवस्य च पापस्य भूरिश्रवस एव च	020c  
अहं च प्रीयमाणेन त्वया देवकिनन्दन	021a  
यदुक्तस्तत्करिष्यामि न हि मेऽत्र विचारणा	021c  
राजानं च समासाद्य धर्मात्मानं युधिष्ठिरम्	022a  
चोदयिष्यामि धर्मज्ञ गमनार्थं तवानघ	022c  
रुचितं हि ममैतत्ते द्वारकागमनं प्रभो	023a  
अचिराच्चैव दृष्टा त्वं मातुलं मधुसूदन	023c  
बलदेवं च दुर्धर्षं तथाऽन्यान्वृष्णिपुङ्गवान्	023e  
एवं सम्भाषमाणौ तौ प्राप्तौ वारणसाह्वयम्	024a  
तथा विविशतुश्चोभौ सम्प्रहृष्टनराकुलम्	024c  
तौ गत्वा धृतराष्ट्रस्य गृहं शक्रगृहोपमम्	025a  
ददृशाते महाराज धृतराष्ट्रं जनेश्वरम्	025c  
विदुरं च महाबुद्धिं राजानं च युधिष्ठिरम्	026a  
भीमसेनं च दुर्धर्षं माद्रीपुत्रौ च पाण्डवौ	026c  
धृतराष्ट्रमुपासीनं युयुत्सुं चापराजितम्	026e  
गान्धारीं च महाप्राज्ञां पृथां कृष्णां च भामिनीम्	027a  
सुभद्राद्याश्च ताः सर्वा भरतानां स्त्रियस्तथा	027c  
ददृशाते स्थिताः सर्वा गान्धारीं परिवार्य वै	027e  
ततः समेत्य राजानं धृतराष्ट्रमरिन्दमौ	028a  
निवेद्य नामधेये स्वे तस्य पादावगृह्णताम्	028c  
गान्धार्याश्च पृथायाश्च धर्मराज्ञस्तथैव च	029a  
भीमस्य च महात्मानौ तथा पादावगृह्णताम्	029c  
क्षत्तारं चापि सम्पूज्य पृष्ट्वा कुशलमव्ययम्	030a  
तैः सार्धं नृपतिं वृद्धं ततस्तं पर्युपासताम्	030c  
ततो निशि महाराज धृतराष्ट्रः कुरूद्वहान्	031a  
जनार्दनं च मेधावी व्यसर्जयत वै गृहान्	031c  
तेऽनुज्ञाता नृपतिना ययुः स्वं स्वं निवेशनम्	032a  
धनञ्जयगृहानेव ययौ कृष्णस्तु वीर्यवान्	032c  
तत्रार्चितो यथान्यायं सर्वकामैरुपस्थितः	033a  
कृष्णः सुष्वाप मेधावी धनञ्जयसहायवान्	033c  
प्रभातायां तु शर्वर्यां कृतपूर्वाह्णिकक्रियौ	034a  
धर्मराजस्य भवनं जग्मतुः परमार्चितौ	034c  
यत्रास्ते स सहामात्यो धर्मराजो महामनाः	034e  
ततस्तौ तत्प्रविश्याथ ददृशाते महाबलौ	035a  
धर्मराजानमासीनं देवराजमिवाश्विनौ	035c  
तौ समासाद्य राजानं वार्ष्णेयकुरुपुङ्गवौ	036a  
निषीदतुरनुज्ञातौ प्रीयमाणेन तेन वै	036c  
ततः स राजा मेधावी विवक्षू प्रेक्ष्य तावुभौ	037a  
प्रोवाच वदतां श्रेष्ठो वचनं राजसत्तमः	037c  
विवक्षू हि युवां मन्ये वीरौ यदुकुरूद्वहौ	038a  
ब्रूत कर्ताऽस्मि सर्वं वां न चिरान्मा विचार्यताम्	038c  
इत्युक्ते फल्गुनस्तत्र धर्मराजानमब्रवीत्	039a  
विनीतवदुपागम्य वाक्यं वाक्यविशारदः	039c  
अयं चिरोषितो राजन्वासुदेवः प्रतापवान्	040a  
भवन्तं समनुज्ञाप्य पितरं द्रष्टुमिच्छति	040c  
स गच्छेदभ्यनुज्ञातो भवता यदि मन्यसे	041a  
आनर्तनगरीं वीरस्तदनुज्ञातुमर्हसि	041c  
युधिष्ठिर उवाच	042  
पुण्डरीकाक्ष भद्रं ते गच्छ त्वं मधुसूदन	042a  
पुरीं द्वारवतीमद्य द्रष्टुं शूरसुतं प्रभुम्	042c  
रोचते मे महाबाहो गमनं तव केशव	043a  
मातुलश्चिरदृष्टो मे त्वया देवी च देवकी	043c  
मातुलं वसुदेवं त्वं बलदेवं च माधव	044a  
पूजयेथा महाप्राज्ञ मद्वाक्येन यथाऽर्हतः	044c  
स्मरेथाश्चापि मां नित्यं भीमं च बलिनां वरम्	045a  
फल्गुनं नकुलं चैव सहदेवं च माधव	045c  
आनर्तानवलोक्य त्वं पितरं च महाभुज	046a  
वृष्णींश्च पुनरागच्छेर्हयमेधे ममानघ	046c  
स गच्छ रत्नान्यादाय विविधानि वसूनि च	047a  
यच्चाप्यन्यन्मनोज्ञं ते तदप्यादत्स्व सात्वत	047c  
इयं हि वसुधा सर्वा प्रसादात्तव माधव	048a  
अस्मानुपगता वीर निहताश्चापि शत्रवः	048c  
एवं ब्रुवति कौरव्ये धर्मराजे युधिष्ठिरे	049a  
वासुदेवो वरः पुंसामिदं वचनमब्रवीत्	049c  
तवैव रत्नानि धनं च केवलं धरा च कृत्स्ना तु महाभुजाद्य वै	050a  
यदस्ति चान्यद्द्रविणं गृहेषु मे त्वमेव तस्येश्वर नित्यमीश्वरः	050c  
तथेत्यथोक्तः प्रतिपूजितस्तदा गदाग्रजो धर्मसुतेन वीर्यवान्	051a  
पितृष्वसामभ्यवदद्यथाविधि सम्पूजितश्चाप्यगमत्प्रदक्षिणम्	051c  
तया स सम्यक्प्रतिनन्दितस्तदा तथैव सर्वैर्विदुरादिभिस्ततः	052a  
विनिर्ययौ नागपुराद्गदाग्रजो रथेन दिव्येन चतुर्युजा हरिः	052c  
रथं सुभद्रामधिरोप्य भामिनीं युधिष्ठिरस्यानुमते जनार्दनः	053a  
पितृष्वसायाश्च तथा महाभुजो विनिर्ययौ पौरजनाभिसंवृतः	053c  
तमन्वगाद्वानरवर्यकेतनः ससात्यकिर्माद्रवतीसुतावपि	054a  
अगाधबुद्धिर्विदुरश्च माधवं स्वयं च भीमो गजराजविक्रमः	054c  
निवर्तयित्वा कुरुराष्ट्रवर्धनांस्ततः स सर्वान्विदुरं च वीर्यवान्	055a  
जनार्दनो दारुकमाह सत्वरः प्रचोदयाश्वानिति सात्यकिस्तदा	055c  
ततो ययौ शत्रुगणप्रमर्दनः शिनिप्रवीरानुगतो जनार्दनः	056a  
यथा निहत्यारिगणाञ्शतक्रतुर्दिवं तथाऽऽनर्तपुरीं प्रतापवान्	056c  
