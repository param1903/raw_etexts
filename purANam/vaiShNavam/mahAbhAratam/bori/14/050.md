ब्रह्मोवाच	001  
भूतानामथ पञ्चानां यथैषामीश्वरं मनः	001a  
नियमे च विसर्गे च भूतात्मा मन एव च	001c  
अधिष्ठाता मनो नित्यं भूतानां महतां तथा	002a  
बुद्धिरैश्वर्यमाचष्टे क्षेत्रज्ञः सर्व उच्यते	002c  
इन्द्रियाणि मनो युङ्क्ते सदश्वानिव सारथिः	003a  
इन्द्रियाणि मनो बुद्धिं क्षेत्रज्ञो युञ्जते सदा	003c  
महाभूतसमायुक्तं बुद्धिसंयमनं रथम्	004a  
तमारुह्य स भूतात्मा समन्तात्परिधावति	004c  
इन्द्रियग्रामसंयुक्तो मनः सारथिरेव च	005a  
बुद्धिसंयमनो नित्यं महान्ब्रह्ममयो रथः	005c  
एवं यो वेत्ति विद्वान्वै सदा ब्रह्ममयं रथम्	006a  
स धीरः सर्वलोकेषु न मोहमधिगच्छति	006c  
अव्यक्तादि विशेषान्तं त्रसस्थावरसङ्कुलम्	007a  
चन्द्रसूर्यप्रभालोकं ग्रहनक्षत्रमण्डितम्	007c  
नदीपर्वतजालैश्च सर्वतः परिभूषितम्	008a  
विविधाभिस्तथाऽद्भिश्च सततं समलङ्कृतम्	008c  
आजीवः सर्वभूतानां सर्वप्राणभृतां गतिः	009a  
एतद्ब्रह्मवनं नित्यं यस्मिंश्चरति क्षेत्रवित्	009c  
लोकेऽस्मिन्यानि भूतानि स्थावराणि चराणि च	010a  
तान्येवाग्रे प्रलीयन्ते पश्चाद्भूतकृता गुणाः	010c  
गुणेभ्यः पञ्चभूतानि एष भूतसमुच्छ्रयः	010e  
देवा मनुष्या गन्धर्वाः पिशाचासुरराक्षसाः	011a  
सर्वे स्वभावतः सृष्टा न क्रियाभ्यो न कारणात्	011c  
एते विश्वकृतो विप्रा जायन्ते ह पुनः पुनः	012a  
तेभ्यः प्रसूतास्तेष्वेव महाभूतेषु पञ्चसु	012c  
प्रलीयन्ते यथाकालमूर्मयः सागरे यथा	012e  
विश्वसृग्भ्यस्तु भूतेभ्यो महाभूतानि गच्छति	013a  
भूतेभ्यश्चापि पञ्चभ्यो मुक्तो गच्छेत्प्रजापतिम्	013c  
प्रजापतिरिदं सर्वं तपसैवासृजत्प्रभुः	014a  
तथैव वेदानृषयस्तपसा प्रतिपेदिरे	014c  
तपसश्चानुपूर्व्येण फलमूलाशिनस्तथा	015a  
त्रैलोक्यं तपसा सिद्धाः पश्यन्तीह समाहिताः	015c  
ओषधान्यगदादीनी नानाविद्याश्च सर्वशः	016a  
तपसैव प्रसिध्यन्ति तपोमूलं हि साधनम्	016c  
यद्दुरापं दुराम्नायं दुराधर्षं दुरन्वयम्	017a  
तत्सर्वं तपसा साध्यं तपो हि दुरतिक्रमम्	017c  
सुरापो ब्रह्महा स्तेयी भ्रूणहा गुरुतल्पगः	018a  
तपसैव सुतप्तेन मुच्यन्ते किल्बिषात्ततः	018c  
मनुष्याः पितरो देवाः पशवो मृगपक्षिणः	019a  
यानि चान्यानि भूतानि त्रसानि स्थावराणि च	019c  
तपः परायणा नित्यं सिध्यन्ते तपसा सदा	020a  
तथैव तपसा देवा महाभागा दिवं गताः	020c  
आशीर्युक्तानि कर्माणि कुर्वते ये त्वतन्द्रिताः	021a  
अहङ्कारसमायुक्तास्ते सकाशे प्रजापतेः	021c  
ध्यानयोगेन शुद्धेन निर्ममा निरहङ्कृताः	022a  
प्राप्नुवन्ति महात्मानो महान्तं लोकमुत्तमम्	022c  
ध्यानयोगादुपागम्य प्रसन्नमतयः सदा	023a  
सुखोपचयमव्यक्तं प्रविशन्त्यात्मवत्तया	023c  
ध्यानयोगादुपागम्य निर्ममा निरहङ्कृताः	024a  
अव्यक्तं प्रविशन्तीह महान्तं लोकमुत्तमम्	024c  
अव्यक्तादेव सम्भूतः समयज्ञो गतः पुनः	025a  
तमोरजोभ्यां निर्मुक्तः सत्त्वमास्थाय केवलम्	025c  
विमुक्तः सर्वपापेभ्यः सर्वं त्यजति निष्कलः	026a  
क्षेत्रज्ञ इति तं विद्याद्यस्तं वेद स वेदवित्	026c  
चित्तं चित्तादुपागम्य मुनिरासीत संयतः	027a  
यच्चित्तस्तन्मना भूत्वा गुह्यमेतत्सनातनम्	027c  
अव्यक्तादि विशेषान्तमविद्यालक्षणं स्मृतम्	028a  
निबोधत यथा हीदं गुणैर्लक्षणमित्युत	028c  
द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्	029a  
ममेति च भवेन्मृत्युर्न ममेति च शाश्वतम्	029c  
कर्म केचित्प्रशंसन्ति मन्दबुद्धितरा नराः	030a  
ये तु बुद्धा महात्मानो न प्रशंसन्ति कर्म ते	030c  
कर्मणा जायते जन्तुर्मूर्तिमान्षोडशात्मकः	031a  
पुरुषं सृजतेऽविद्या अग्राह्यममृताशिनम्	031c  
तस्मात्कर्मसु निःस्नेहा ये केचित्पारदर्शिनः	032a  
विद्यामयोऽयं पुरुषो न तु कर्ममयः स्मृतः	032c  
अपूर्वममृतं नित्यं य एनमविचारिणम्	033a  
य एनं विन्दतेऽऽत्मानमग्राह्यममृताशिनम्	033c  
अग्राह्योऽमृतो भवति य एभिः कारणैर्ध्रुवः	033e  
अपोह्य सर्वसङ्कल्पान्संयम्याऽऽत्मानमात्मनि	034a  
स तद्ब्रह्म शुभं वेत्ति यस्माद्भूयो न विद्यते	034c  
प्रसादेनैव सत्त्वस्य प्रसादं समवाप्नुयात्	035a  
लक्षणं हि प्रसादस्य यथा स्यात्स्वप्नदर्शनम्	035c  
गतिरेषा तु मुक्तानां ये ज्ञानपरिनिष्ठिताः	036a  
प्रवृत्तयश्च याः सर्वाः पश्यन्ति परिणामजाः	036c  
एषा गतिरसक्तानामेष धर्मः सनातनः	037a  
एषा ज्ञानवतां प्राप्तिरेतद्वृत्तमनिन्दितम्	037c  
समेन सर्वभूतेषु निःस्पृहेण निराशिषा	038a  
शक्या गतिरियं गन्तुं सर्वत्र समदर्शिना	038c  
एतद्वः सर्वमाख्यातं मया विप्रर्षिसत्तमाः	039a  
एवमाचरत क्षिप्रं ततः सिद्धिमवाप्स्यथ	039c  
गुरुरुवाच	040  
इत्युक्तास्ते तु मुनयो ब्रह्मणा गुरुणा तथा	040a  
कृतवन्तो महात्मानस्ततो लोकानवाप्नुवन्	040c  
त्वमप्येतन्महाभाग यथोक्तं ब्रह्मणो वचः	041a  
सम्यगाचर शुद्धात्मंस्ततः सिद्धिमवाप्स्यसि	041c  
वासुदेव उवाच	042  
इत्युक्तः स तदा शिष्यो गुरुणा धर्ममुत्तमम्	042a  
चकार सर्वं कौन्तेय ततो मोक्षमवाप्तवान्	042c  
कृतकृत्यश्च स तदा शिष्यः कुरुकुलोद्वह	043a  
तत्पदं समनुप्राप्तो यत्र गत्वा न शोचति	043c  
अर्जुन उवाच	044  
को न्वसौ ब्राह्मणः कृष्ण कश्च शिष्यो जनार्दन	044a  
श्रोतव्यं चेन्मयैतद्वै तत्त्वमाचक्ष्व मे विभो	044c  
वासुदेव उवाच	045  
अहं गुरुर्महाबाहो मनः शिष्यं च विद्धि मे	045a  
त्वत्प्रीत्या गुह्यमेतच्च कथितं मे धनञ्जय	045c  
मयि चेदस्ति ते प्रीतिर्नित्यं कुरुकुलोद्वह	046a  
अध्यात्ममेतच्छ्रुत्वा त्वं सम्यगाचर सुव्रत	046c  
ततस्त्वं सम्यगाचीर्णे धर्मेऽस्मिन्कुरुनन्दन	047a  
सर्वपापविशुद्धात्मा मोक्षं प्राप्स्यसि केवलम्	047c  
पूर्वमप्येतदेवोक्तं युद्धकाल उपस्थिते	048a  
मया तव महाबाहो तस्मादत्र मनः कुरु	048c  
मया तु भरतश्रेष्ठ चिरदृष्टः पिता विभो	049a  
तमहं द्रष्टुमिच्छामि सम्मते तव फल्गुन	049c  
वैशम्पायन उवाच	050  
इत्युक्तवचनं कृष्णं प्रत्युवाच धनञ्जयः	050a  
गच्छावो नगरं कृष्ण गजसाह्वयमद्य वै	050c  
समेत्य तत्र राजानं धर्मात्मानं युधिष्ठिरम्	051a  
समनुज्ञाप्य दुर्धर्षं स्वां पुरीं यातुमर्हसि	051c  
