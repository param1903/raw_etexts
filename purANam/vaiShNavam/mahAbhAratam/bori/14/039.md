ब्रह्मोवाच	001  
नैव शक्या गुणा वक्तुं पृथक्त्वेनेह सर्वशः	001a  
अविच्छिन्नानि दृश्यन्ते रजः सत्त्वं तमस्तथा	001c  
अन्योन्यमनुषज्जन्ते अन्योन्यं चानुजीविनः	002a  
अन्योन्यापाश्रयाः सर्वे तथाऽन्योन्यानुवर्तिनः	002c  
यावत्सत्त्वं तमस्तावद्वर्तते नात्र संशयः	003a  
यावत्तमश्च सत्त्वं च रजस्तावदिहोच्यते	003c  
संहत्य कुर्वते यात्रां सहिताः सङ्घचारिणः	004a  
सङ्घातवृत्तयो ह्येते वर्तन्ते हेत्वहेतुभिः	004c  
उद्रेकव्यतिरेकाणां तेषामन्योन्यवर्तिनाम्	005a  
वर्तते तद्यथान्यूनं व्यतिरिक्तं च सर्वशः	005c  
व्यतिरिक्तं तमो यत्र तिर्यग्भावगतं भवेत्	006a  
अल्पं तत्र रजो ज्ञेयं सत्त्वं चाल्पतरं ततः	006c  
उद्रिक्तं च रजो यत्र मध्यस्रोतोगतं भवेत्	007a  
अल्पं तत्र तमो ज्ञेयं सत्त्वं चाल्पतरं ततः	007c  
उद्रिक्तं च यदा सत्त्वमूर्ध्वस्रोतोगतं भवेत्	008a  
अल्पं तत्र रजो ज्ञेयं तमश्चाल्पतरं ततः	008c  
सत्त्वं वैकारिकं योनिरिन्द्रियाणां प्रकाशिका	009a  
न हि सत्त्वात्परो भावः कश्चिदन्यो विधीयते	009c  
ऊर्ध्वं गच्छन्ति सत्त्वस्था मध्ये तिष्ठन्ति राजसाः	010a  
जघन्यगुणसंयुक्ता यान्त्यधस्तामसा जनाः	010c  
तमः शूद्रे रजः क्षत्रे ब्राह्मणे सत्त्वमुत्तमम्	011a  
इत्येवं त्रिषु वर्णेषु विवर्तन्ते गुणास्त्रयः	011c  
दूरादपि हि दृश्यन्ते सहिताः सङ्घचारिणः	012a  
तमः सत्त्वं रजश्चैव पृथक्त्वं नानुशुश्रुम	012c  
दृष्ट्वा चादित्यमुद्यन्तं कुचोराणां भयं भवेत्	013a  
अध्वगाः परितप्येरंस्तृष्णार्ता दुःखभागिनः	013c  
आदित्यः सत्त्वमुद्दिष्टं कुचोरास्तु यथा तमः	014a  
परितापोऽध्वगानां च राजसो गुण उच्यते	014c  
प्राकाश्यं सत्त्वमादित्ये सन्तापो राजसो गुणः	015a  
उपप्लवस्तु विज्ञेयस्तामसस्तस्य पर्वसु	015c  
एवं ज्योतिःषु सर्वेषु विवर्तन्ते गुणास्त्रयः	016a  
पर्यायेण च वर्तन्ते तत्र तत्र तथा तथा	016c  
स्थावरेषु च भूतेषु तिर्यग्भावगतं तमः	017a  
राजसास्तु विवर्तन्ते स्नेहभावस्तु सात्त्विकः	017c  
अहस्त्रिधा तु विज्ञेयं त्रिधा रात्रिर्विधीयते	018a  
मासार्धमासवर्षाणि ऋतवः सन्धयस्तथा	018c  
त्रिधा दानानि दीयन्ते त्रिधा यज्ञः प्रवर्तते	019a  
त्रिधा लोकास्त्रिधा वेदास्त्रिधा विद्यास्त्रिधा गतिः	019c  
भूतं भव्यं भविष्यच्च धर्मोऽर्थः काम इत्यपि	020a  
प्राणापानावुदानश्चाप्येत एव त्रयो गुणाः	020c  
यत्किञ्चिदिह वै लोके सर्वमेष्वेव तत्त्रिषु	021a  
त्रयो गुणाः प्रवर्तन्ते अव्यक्ता नित्यमेव तु	021c  
सत्त्वं रजस्तमश्चैव गुणसर्गः सनातनः	021e  
तमोऽव्यक्तं शिवं नित्यमजं योनिः सनातनः	022a  
प्रकृतिर्विकारः प्रलयः प्रधानं प्रभवाप्ययौ	022c  
अनुद्रिक्तमनूनं च ह्यकम्पमचलं ध्रुवम्	023a  
सदसच्चैव तत्सर्वमव्यक्तं त्रिगुणं स्मृतम्	023c  
ज्ञेयानि नामधेयानि नरैरध्यात्मचिन्तकैः	023e  
अव्यक्तनामानि गुणांश्च तत्त्वतो यो वेद सर्वाणि गतीश्च केवलाः	024a  
विमुक्तदेहः प्रविभागतत्त्ववित्स मुच्यते सर्वगुणैर्निरामयः	024c  
