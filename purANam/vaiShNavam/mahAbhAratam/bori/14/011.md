वैशम्पायन उवाच	001  
इत्युक्ते नृपतौ तस्मिन्व्यासेनाद्भुतकर्मणा	001a  
वासुदेवो महातेजास्ततो वचनमाददे	001c  
तं नृपं दीनमनसं निहतज्ञातिबान्धवम्	002a  
उपप्लुतमिवादित्यं सधूममिव पावकम्	002c  
निर्विण्णमनसं पार्थं ज्ञात्वा वृष्णिकुलोद्वहः	003a  
आश्वासयन्धर्मसुतं प्रवक्तुमुपचक्रमे	003c  
वासुदेव उवाच	004  
सर्वं जिह्मं मृत्युपदमार्जवं ब्रह्मणः पदम्	004a  
एतावाञ्ज्ञानविषयः किं प्रलापः करिष्यति	004c  
नैव ते निष्ठितं कर्म नैव ते शत्रवो जिताः	005a  
कथं शत्रुं शरीरस्थमात्मानं नावबुध्यसे	005c  
अत्र ते वर्तयिष्यामि यथाधर्मं यथाश्रुतम्	006a  
इन्द्रस्य सह वृत्रेण यथा युद्धमवर्तत	006c  
वृत्रेण पृथिवी व्याप्ता पुरा किल नराधिप	007a  
दृष्ट्वा स पृथिवीं व्याप्तां गन्धस्य विषये हृते	007c  
धराहरणदुर्गन्धो विषयः समपद्यत	007e  
शतक्रतुश्चुकोपाथ गन्धस्य विषये हृते	008a  
वृत्रस्य स ततः क्रुद्धो वज्रं घोरमवासृजत्	008c  
स वध्यमानो वज्रेण पृथिव्यां भूरितेजसा	009a  
विवेश सहसैवापो जग्राह विषयं ततः	009c  
व्याप्तास्वथाप्सु वृत्रेण रसे च विषये हृते	010a  
शतक्रतुरभिक्रुद्धस्तासु वज्रमवासृजत्	010c  
स वध्यमानो वज्रेण सलिले भूरितेजसा	011a  
विवेश सहसा ज्योतिर्जग्राह विषयं ततः	011c  
व्याप्ते ज्योतिषि वृत्रेण रूपेऽथ विषये हृते	012a  
शतक्रतुरभिक्रुद्धस्तत्र वज्रमवासृजत्	012c  
स वध्यमानो वज्रेण सुभृशं भूरितेजसा	013a  
विवेश सहसा वायुं जग्राह विषयं ततः	013c  
व्याप्ते वायौ तु वृत्रेण स्पर्शेऽथ विषये हृते	014a  
शतक्रतुरभिक्रुद्धस्तत्र वज्रमवासृजत्	014c  
स वध्यमानो वज्रेण तस्मिन्नमिततेजसा	015a  
आकाशमभिदुद्राव जग्राह विषयं ततः	015c  
आकाशे वृत्रभूते च शब्दे च विषये हृते	016a  
शतक्रतुरभिक्रुद्धस्तत्र वज्रमवासृजत्	016c  
स वध्यमानो वज्रेण तस्मिन्नमिततेजसा	017a  
विवेश सहसा शक्रं जग्राह विषयं ततः	017c  
तस्य वृत्रगृहीतस्य मोहः समभवन्महान्	018a  
रथन्तरेण तं तात वसिष्ठः प्रत्यबोधयत्	018c  
ततो वृत्रं शरीरस्थं जघान भरतर्षभ	019a  
शतक्रतुरदृश्येन वज्रेणेतीह नः श्रुतम्	019c  
इदं धर्मरहस्यं च शक्रेणोक्तं महर्षिषु	020a  
ऋषिभिश्च मम प्रोक्तं तन्निबोध नराधिप	020c  
