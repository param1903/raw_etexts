वासुदेव उवाच	001  
ततस्तस्योपसङ्गृह्य पादौ प्रश्नान्सुदुर्वचान्	001a  
पप्रच्छ तांश्च सर्वान्स प्राह धर्मभृतां वरः	001c  
काश्यप उवाच	002  
कथं शरीरं च्यवते कथं चैवोपपद्यते	002a  
कथं कष्टाच्च संसारात्संसरन्परिमुच्यते	002c  
आत्मानं वा कथं युक्त्वा तच्छरीरं विमुञ्चति	003a  
शरीरतश्च निर्मुक्तः कथमन्यत्प्रपद्यते	003c  
कथं शुभाशुभे चायं कर्मणी स्वकृते नरः	004a  
उपभुङ्क्ते क्व वा कर्म विदेहस्योपतिष्ठति	004c  
ब्राह्मण उवाच	005  
एवं सञ्चोदितः सिद्धः प्रश्नांस्तान्प्रत्यभाषत	005a  
आनुपूर्व्येण वार्ष्णेय यथा तन्मे वचः शृणु	005c  
सिद्ध उवाच	006  
आयुःकीर्तिकराणीह यानि कर्माणि सेवते	006a  
शरीरग्रहणेऽन्यस्मिंस्तेषु क्षीणेषु सर्वशः	006c  
आयुःक्षयपरीतात्मा विपरीतानि सेवते	007a  
बुद्धिर्व्यावर्तते चास्य विनाशे प्रत्युपस्थिते	007c  
सत्त्वं बलं च कालं चाप्यविदित्वाऽऽत्मनस्तथा	008a  
अतिवेलमुपाश्नाति तैर्विरुद्धान्यनात्मवान्	008c  
यदायमतिकष्टानि सर्वाण्युपनिषेवते	009a  
अत्यर्थमपि वा भुङ्क्ते न वा भुङ्क्ते कदाचन	009c  
दुष्टान्नं विषमान्नं च सोऽन्योन्येन विरोधि च	010a  
गुरु वापि समं भुङ्क्ते नातिजीर्णेऽपि वा पुनः	010c  
व्यायाममतिमात्रं वा व्यवायं चोपसेवते	011a  
सततं कर्मलोभाद्वा प्राप्तं वेगविधारणम्	011c  
रसातियुक्तमन्नं वा दिवास्वप्नं निषेवते	012a  
अपक्वानागते काले स्वयं दोषान्प्रकोपयन्	012c  
स्वदोषकोपनाद्रोगं लभते मरणान्तिकम्	013a  
अथ चोद्बन्धनादीनि परीतानि व्यवस्यति	013c  
तस्य तैः कारणैर्जन्तोः शरीराच्च्यवते यथा	014a  
जीवितं प्रोच्यमानं तद्यथावदुपधारय	014c  
ऊष्मा प्रकुपितः काये तीव्रवायुसमीरितः	015a  
शरीरमनुपर्येति सर्वान्प्राणान्रुणद्धि वै	015c  
अत्यर्थं बलवानूष्मा शरीरे परिकोपितः	016a  
भिनत्ति जीवस्थानानि तानि मर्माणि विद्धि च	016c  
ततः सवेदनः सद्यो जीवः प्रच्यवते क्षरन्	017a  
शरीरं त्यजते जन्तुश्छिद्यमानेषु मर्मसु	017c  
वेदनाभिः परीतात्मा तद्विद्धि द्विजसत्तम	017e  
जातीमरणसंविग्नाः सततं सर्वजन्तवः	018a  
दृश्यन्ते सन्त्यजन्तश्च शरीराणि द्विजर्षभ	018c  
गर्भसङ्क्रमणे चापि मर्मणामतिसर्पणे	019a  
तादृशीमेव लभते वेदनां मानवः पुनः	019c  
भिन्नसन्धिरथ क्लेदमद्भिः स लभते नरः	020a  
यथा पञ्चसु भूतेषु संश्रितत्वं निगच्छति	020c  
शैत्यात्प्रकुपितः काये तीव्रवायुसमीरितः	020e  
यः स पञ्चसु भूतेषु प्राणापाने व्यवस्थितः	021a  
स गच्छत्यूर्ध्वगो वायुः कृच्छ्रान्मुक्त्वा शरीरिणम्	021c  
शरीरं च जहात्येव निरुच्छ्वासश्च दृश्यते	022a  
निरूष्मा स निरुच्छ्वासो निःश्रीको गतचेतनः	022c  
ब्रह्मणा सम्परित्यक्तो मृत इत्युच्यते नरः	023a  
स्रोतोभिर्यैर्विजानाति इन्द्रियार्थाञ्शरीरभृत्	023c  
तैरेव न विजानाति प्राणमाहारसम्भवम्	023e  
तत्रैव कुरुते काये यः स जीवः सनातनः	024a  
तेषां यद्यद्भवेद्युक्तं सन्निपाते क्वचित्क्वचित्	024c  
तत्तन्मर्म विजानीहि शास्त्रदृष्टं हि तत्तथा	024e  
तेषु मर्मसु भिन्नेषु ततः स समुदीरयन्	025a  
आविश्य हृदयं जन्तोः सत्त्वं चाशु रुणद्धि वै	025c  
ततः स चेतनो जन्तुर्नाभिजानाति किञ्चन	025e  
तमसा संवृतज्ञानः संवृतेष्वथ मर्मसु	026a  
स जीवो निरधिष्ठानश्चाव्यते मातरिश्वना	026c  
ततः स तं महोच्छ्वासं भृशमुच्छ्वस्य दारुणम्	027a  
निष्क्रामन्कम्पयत्याशु तच्छरीरमचेतनम्	027c  
स जीवः प्रच्युतः कायात्कर्मभिः स्वैः समावृतः	028a  
अङ्कितः स्वैः शुभैः पुण्यैः पापैर्वाप्युपपद्यते	028c  
ब्राह्मणा ज्ञानसम्पन्ना यथावच्छ्रुतनिश्चयाः	029a  
इतरं कृतपुण्यं वा तं विजानन्ति लक्षणैः	029c  
यथान्धकारे खद्योतं लीयमानं ततस्ततः	030a  
चक्षुष्मन्तः प्रपश्यन्ति तथा तं ज्ञानचक्षुषः	030c  
पश्यन्त्येवंविधाः सिद्धा जीवं दिव्येन चक्षुषा	031a  
च्यवन्तं जायमानं च योनिं चानुप्रवेशितम्	031c  
तस्य स्थानानि दृष्टानि त्रिविधानीह शास्त्रतः	032a  
कर्मभूमिरियं भूमिर्यत्र तिष्ठन्ति जन्तवः	032c  
ततः शुभाशुभं कृत्वा लभन्ते सर्वदेहिनः	033a  
इहैवोच्चावचान्भोगान्प्राप्नुवन्ति स्वकर्मभिः	033c  
इहैवाशुभकर्मा तु कर्मभिर्निरयं गतः	034a  
अवाक्स निरये पापो मानवः पच्यते भृशम्	034c  
तस्मात्सुदुर्लभो मोक्ष आत्मा रक्ष्यो भृशं ततः	034e  
ऊर्ध्वं तु जन्तवो गत्वा येषु स्थानेष्ववस्थिताः	035a  
कीर्त्यमानानि तानीह तत्त्वतः सन्निबोध मे	035c  
तच्छ्रुत्वा नैष्ठिकीं बुद्धिं बुध्येथाः कर्मनिश्चयात्	035e  
तारारूपाणि सर्वाणि यच्चैतच्चन्द्रमण्डलम्	036a  
यच्च विभ्राजते लोके स्वभासा सूर्यमण्डलम्	036c  
स्थानान्येतानि जानीहि नराणां पुण्यकर्मणाम्	036e  
कर्मक्षयाच्च ते सर्वे च्यवन्ते वै पुनः पुनः	037a  
तत्रापि च विशेषोऽस्ति दिवि नीचोच्चमध्यमः	037c  
न तत्राप्यस्ति सन्तोषो दृष्ट्वा दीप्ततरां श्रियम्	038a  
इत्येता गतयः सर्वाः पृथक्त्वे समुदीरिताः	038c  
उपपत्तिं तु गर्भस्य वक्ष्याम्यहमतः परम्	039a  
यथावत्तां निगदतः शृणुष्वावहितो द्विज	039c  
