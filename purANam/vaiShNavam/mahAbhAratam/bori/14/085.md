वैशम्पायन उवाच	001  
शकुनेस्तु सुतो वीरो गान्धाराणां महारथः	001a  
प्रत्युद्ययौ गुडाकेशं सैन्येन महता वृतः	001c  
हस्त्यश्वरथपूर्णेन पताकाध्वजमालिना	001e  
अमृष्यमाणास्ते योधा नृपतेः शकुनेर्वधम्	002a  
अभ्ययुः सहिताः पार्थं प्रगृहीतशरासनाः	002c  
तानुवाच स धर्मात्मा बीभत्सुरपराजितः	003a  
युधिष्ठिरस्य वचनं न च ते जगृहुर्हितम्	003c  
वार्यमाणास्तु पार्थेन सान्त्वपूर्वममर्षिताः	004a  
परिवार्य हयं जग्मुस्ततश्चुक्रोध पाण्डवः	004c  
ततः शिरांसि दीप्ताग्रैस्तेषां चिच्छेद पाण्डवः	005a  
क्षुरैर्गाण्डीवनिर्मुक्तैर्नातियत्नादिवार्जुनः	005c  
ते वध्यमानाः पार्थेन हयमुत्सृज्य सम्भ्रमात्	006a  
न्यवर्तन्त महाराज शरवर्षार्दिता भृशम्	006c  
वितुद्यमानस्तैश्चापि गान्धारैः पाण्डवर्षभः	007a  
आदिश्याऽऽदिश्य तेजस्वी शिरांस्येषां न्यपातयत्	007c  
वध्यमानेषु तेष्वाजौ गान्धारेषु समन्ततः	008a  
स राजा शकुनेः पुत्रः पाण्डवं प्रत्यवारयत्	008c  
तं युध्यमानं राजानं क्षत्रधर्मे व्यवस्थितम्	009a  
पार्थोऽब्रवीन्न मे वध्या राजानो राजशासनात्	009c  
अलं युद्धेन ते वीर न तेऽस्त्यद्य पराजयः	009e  
इत्युक्तस्तदनादृत्य वाक्यमज्ञानमोहितः	010a  
स शक्रसमकर्माणमवाकिरत सायकैः	010c  
तस्य पार्थः शिरस्त्राणमर्धचन्द्रेण पत्रिणा	011a  
अपाहरदसम्भ्रान्तो जयद्रथशिरो यथा	011c  
तद्दृष्ट्वा विस्मयं जग्मुर्गान्धाराः सर्व एव ते	012a  
इच्छता तेन न हतो राजेत्यपि च ते विदुः	012c  
गान्धारराजपुत्रस्तु पलायनकृतक्षणः	013a  
बभौ तैरेव सहितस्त्रस्तैः क्षुद्रमृगैरिव	013c  
तेषां तु तरसा पार्थस्तत्रैव परिधावताम्	014a  
विजहारोत्तमाङ्गानि भल्लैः सन्नतपर्वभिः	014c  
उच्छ्रितांस्तु भुजान्केचिन्नाबुध्यन्त शरैर्हृतान्	015a  
शरैर्गाण्डीवनिर्मुक्तैः पृथुभिः पार्थचोदितैः	015c  
सम्भ्रान्तनरनागाश्वमथ तद्विद्रुतं बलम्	016a  
हतविध्वस्तभूयिष्ठमावर्तत मुहुर्मुहुः	016c  
न ह्यदृश्यन्त वीरस्य केचिदग्रेऽग्र्यकर्मणः	017a  
रिपवः पात्यमाना वै ये सहेयुर्महाशरान्	017c  
ततो गान्धारराजस्य मन्त्रिवृद्धपुरःसरा	018a  
जननी निर्ययौ भीता पुरस्कृत्यार्घ्यमुत्तमम्	018c  
सा न्यवारयदव्यग्रा तं पुत्रं युद्धदुर्मदम्	019a  
प्रसादयामास च तं जिष्णुमक्लिष्टकारिणम्	019c  
तां पूजयित्वा कौन्तेयः प्रसादमकरोत्तदा	020a  
शकुनेश्चापि तनयं सान्त्वयन्निदमब्रवीत्	020c  
न मे प्रियं महाबाहो यत्ते बुद्धिरियं कृता	021a  
प्रतियोद्धुममित्रघ्न भ्रातैव त्वं ममानघ	021c  
गान्धारीं मातरं स्मृत्वा धृतराष्ट्रकृतेन च	022a  
तेन जीवसि राजंस्त्वं निहतास्त्वनुगास्तव	022c  
मैवं भूः शाम्यतां वैरं मा ते भूद्बुद्धिरीदृशी	023a  
आगन्तव्यं परां चैत्रीमश्वमेधे नृपस्य नः	023c  
