वैशम्पायन उवाच	001  
श्रुत्वा तु नृपतिर्वीरं पितरं बभ्रुवाहनः	001a  
निर्ययौ विनयेनाऽऽर्यो ब्राह्मणार्घ्यपुरःसरः	001c  
मणिपूरेश्वरं त्वेवमुपयातं धनञ्जयः	002a  
नाभ्यनन्दत मेधावी क्षत्रधर्ममनुस्मरन्	002c  
उवाच चैनं धर्मात्मा समन्युः फल्गुनस्तदा	003a  
प्रक्रियेयं न ते युक्ता बहिस्त्वं क्षत्रधर्मतः	003c  
संरक्ष्यमाणं तुरगं यौधिष्ठिरमुपागतम्	004a  
यज्ञियं विषयान्ते मां नायोत्सीः किं नु पुत्रक	004c  
धिक्त्वामस्तु सुदुर्बुद्धिं क्षत्रधर्माविशारदम्	005a  
यो मां युद्धाय सम्प्राप्तं साम्नैवाथो त्वमग्रहीः	005c  
न त्वया पुरुषार्थश्च कश्चिदस्तीह जीवता	006a  
यस्त्वं स्त्रीवद्युधा प्राप्तं साम्ना मां प्रत्यगृह्णथाः	006c  
यद्यहं न्यस्तशस्त्रस्त्वामागच्छेयं सुदुर्मते	007a  
प्रक्रियेयं ततो युक्ता भवेत्तव नराधम	007c  
तमेवमुक्तं भर्त्रा तु विदित्वा पन्नगात्मजा	008a  
अमृष्यमाणा भित्त्वोर्वीमुलूपी तमुपागमत्	008c  
सा ददर्श ततः पुत्रं विमृशन्तमधोमुखम्	009a  
सन्तर्ज्यमानमसकृद्भर्त्रा युद्धार्थिना विभो	009c  
ततः सा चारुसर्वाङ्गी तमुपेत्योरगात्मजा	010a  
उलूपी प्राह वचनं क्षत्रधर्मविशारदा	010c  
उलूपीं मां निबोध त्वं मातरं पन्नगात्मजाम्	011a  
कुरुष्व वचनं पुत्र धर्मस्ते भविता परः	011c  
युध्यस्वैनं कुरुश्रेष्ठं धनञ्जयमरिन्दम	012a  
एवमेष हि ते प्रीतो भविष्यति न संशयः	012c  
एवमुद्धर्षितो मात्रा स राजा बभ्रुवाहनः	013a  
मनश्चक्रे महातेजा युद्धाय भरतर्षभ	013c  
सन्नह्य काञ्चनं वर्म शिरस्त्राणं च भानुमत्	014a  
तूणीरशतसम्बाधमारुरोह महारथम्	014c  
सर्वोपकरणैर्युक्तं युक्तमश्वैर्मनोजवैः	015a  
सुचक्रोपस्करं धीमान्हेमभाण्डपरिष्कृतम्	015c  
परमार्चितमुच्छ्रित्य ध्वजं सिंहं हिरण्मयम्	016a  
प्रययौ पार्थमुद्दिश्य स राजा बभ्रुवाहनः	016c  
ततोऽभ्येत्य हयं वीरो यज्ञियं पार्थरक्षितम्	017a  
ग्राहयामास पुरुषैर्हयशिक्षाविशारदैः	017c  
गृहीतं वाजिनं दृष्ट्वा प्रीतात्मा स धनञ्जयः	018a  
पुत्रं रथस्थं भूमिष्ठः सन्न्यवारयदाहवे	018c  
ततः स राजा तं वीरं शरव्रातैः सहस्रशः	019a  
अर्दयामास निशितैराशीविषविषोपमैः	019c  
तयोः समभवद्युद्धं पितुः पुत्रस्य चातुलम्	020a  
देवासुररणप्रख्यमुभयोः प्रीयमाणयोः	020c  
किरीटिनं तु विव्याध शरेण नतपर्वणा	021a  
जत्रुदेशे नरव्याघ्रः प्रहसन्बभ्रुवाहनः	021c  
सोऽभ्यगात्सह पुङ्खेन वल्मीकमिव पन्नगः	022a  
विनिर्भिद्य च कौन्तेयं महीतलमथाविशत्	022c  
स गाढवेदनो धीमानालम्ब्य धनुरुत्तमम्	023a  
दिव्यं तेजः समाविश्य प्रमीत इव सम्बभौ	023c  
स सञ्ज्ञामुपलभ्याथ प्रशस्य पुरुषर्षभः	024a  
पुत्रं शक्रात्मजो वाक्यमिदमाह महीपते	024c  
साधु साधु महाबाहो वत्स चित्राङ्गदात्मज	025a  
सदृशं कर्म ते दृष्ट्वा प्रीतिमानस्मि पुत्रक	025c  
विमुञ्चाम्येष बाणांस्ते पुत्र युद्धे स्थिरो भव	026a  
इत्येवमुक्त्वा नाराचैरभ्यवर्षदमित्रहा	026c  
तान्स गाण्डीवनिर्मुक्तान्वज्राशनिसमप्रभान्	027a  
नाराचैरच्छिनद्राजा सर्वानेव त्रिधा त्रिधा	027c  
तस्य पार्थः शरैर्दिव्यैर्ध्वजं हेमपरिष्कृतम्	028a  
सुवर्णतालप्रतिमं क्षुरेणापाहरद्रथात्	028c  
हयांश्चास्य महाकायान्महावेगपराक्रमान्	029a  
चकार राज्ञो निर्जीवान्प्रहसन्पाण्डवर्षभः	029c  
स रथादवतीर्याऽऽशु राजा परमकोपनः	030a  
पदातिः पितरं कोपाद्योधयामास पाण्डवम्	030c  
सम्प्रीयमाणः पाण्डूनामृषभः पुत्रविक्रमात्	031a  
नात्यर्थं पीडयामास पुत्रं वज्रधरात्मजः	031c  
स हन्यमानो विमुखं पितरं बभ्रुवाहनः	032a  
शरैराशीविषाकारैः पुनरेवार्दयद्बली	032c  
ततः स बाल्यात्पितरं विव्याध हृदि पत्रिणा	033a  
निशितेन सुपुङ्खेन बलवद्बभ्रुवाहनः	033c  
स बाणस्तेजसा दीप्तो ज्वलन्निव हुताशनः	034a  
विवेश पाण्डवं राजन्मर्म भित्त्वाऽतिदुःखकृत्	034c  
स तेनातिभृशं विद्धः पुत्रेण कुरुनन्दनः	035a  
महीं जगाम मोहार्तस्ततो राजन्धनञ्जयः	035c  
तस्मिन्निपतिते वीरे कौरवाणां धुरन्धरे	036a  
सोऽपि मोहं जगामाऽऽशु ततश्चित्राङ्गदासुतः	036c  
व्यायम्य संयुगे राजा दृष्ट्वा च पितरं हतम्	037a  
पूर्वमेव च बाणौघैर्गाढविद्धोऽर्जुनेन सः	037c  
भर्तारं निहतं दृष्ट्वा पुत्रं च पतितं भुवि	038a  
चित्राङ्गदा परित्रस्ता प्रविवेश रणाजिरम्	038c  
शोकसन्तप्तहृदया रुदती सा ततः शुभा	039a  
मणिपूरपतेर्माता ददर्श निहतं पतिम्	039c  
