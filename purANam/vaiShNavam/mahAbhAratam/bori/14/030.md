पितर ऊचुः	001  
अत्राप्युदाहरन्तीममितिहासं पुरातनम्	001a  
श्रुत्वा च तत्तथा कार्यं भवता द्विजसत्तम	001c  
अलर्को नाम राजर्षिरभवत्सुमहातपाः	002a  
धर्मज्ञः सत्यसन्धश्च महात्मा सुमहाव्रतः	002c  
स सागरान्तां धनुषा विनिर्जित्य महीमिमाम्	003a  
कृत्वा सुदुष्करं कर्म मनः सूक्ष्मे समादधे	003c  
स्थितस्य वृक्षमूलेऽथ तस्य चिन्ता बभूव ह	004a  
उत्सृज्य सुमहद्राज्यं सूक्ष्मं प्रति महामते	004c  
अलर्क उवाच	005  
मनसो मे बलं जातं मनो जित्वा ध्रुवो जयः	005a  
अन्यत्र बाणानस्यामि शत्रुभिः परिवारितः	005c  
यदिदं चापलान्मूर्तेः सर्वमेतच्चिकीर्षति	006a  
मनः प्रति सुतीक्ष्णाग्रानहं मोक्ष्यामि सायकान्	006c  
मन उवाच	007  
नेमे बाणास्तरिष्यन्ति मामलर्क कथञ्चन	007a  
तवैव मर्म भेत्स्यन्ति भिन्नमर्मा मरिष्यसि	007c  
अन्यान्बाणान्समीक्षस्व यैस्त्वं मां सूदयिष्यसि	008a  
तच्छ्रुत्वा स विचिन्त्याथ ततो वचनमब्रवीत्	008c  
अलर्क उवाच	009  
आघ्राय सुबहून्गन्धांस्तानेव प्रतिगृध्यति	009a  
तस्माद्घ्राणं प्रति शरान्प्रतिमोक्ष्याम्यहं शितान्	009c  
घ्राण उवाच	010  
नेमे बाणास्तरिष्यन्ति मामलर्क कथञ्चन	010a  
तवैव मर्म भेत्स्यन्ति भिन्नमर्मा मरिष्यसि	010c  
अन्यान्बाणान्समीक्षस्व यैस्त्वं मां सूदयिष्यसि	011a  
तच्छ्रुत्वा स विचिन्त्याथ ततो वचनमब्रवीत्	011c  
अलर्क उवाच	012  
इयं स्वादून्रसान्भुक्त्वा तानेव प्रतिगृध्यति	012a  
तस्माज्जिह्वां प्रति शरान्प्रतिमोक्ष्याम्यहं शितान्	012c  
जिह्वोवाच	013  
नेमे बाणास्तरिष्यन्ति मामलर्क कथञ्चन	013a  
तवैव मर्म भेत्स्यन्ति भिन्नमर्मा मरिष्यसि	013c  
अन्यान्बाणान्समीक्षस्व यैस्त्वं मां सूदयिष्यसि	014a  
तच्छ्रुत्वा स विचिन्त्याथ ततो वचनमब्रवीत्	014c  
अलर्क उवाच	015  
स्पृष्ट्वा त्वग्विविधान्स्पर्शांस्तानेव प्रतिगृध्यति	015a  
तस्मात्त्वचं पाटयिष्ये विविधैः कङ्कपत्रिभिः	015c  
त्वगुवाच	016  
नेमे बाणास्तरिष्यन्ति मामलर्क कथञ्चन	016a  
तवैव मर्म भेत्स्यन्ति भिन्नमर्मा मरिष्यसि	016c  
अन्यान्बाणान्समीक्षस्व यैस्त्वं मां सूदयिष्यसि	017a  
तच्छ्रुत्वा स विचिन्त्याथ ततो वचनमब्रवीत्	017c  
अलर्क उवाच	018  
श्रुत्वा वै विविधाञ्शब्दांस्तानेव प्रतिगृध्यति	018a  
तस्माच्छ्रोत्रं प्रति शरान्प्रतिमोक्ष्याम्यहं शितान्	018c  
श्रोत्र उवाच	019  
नेमे बाणास्तरिष्यन्ति मामलर्क कथञ्चन	019a  
तवैव मर्म भेत्स्यन्ति ततो हास्यसि जीवितम्	019c  
अन्यान्बाणान्समीक्षस्व यैस्त्वं मां सूदयिष्यसि	020a  
तच्छ्रुत्वा स विचिन्त्याथ ततो वचनमब्रवीत्	020c  
अलर्क उवाच	021  
दृष्ट्वा वै विविधान्भावांस्तानेव प्रतिगृध्यति	021a  
तस्माच्चक्षुः प्रति शरान्प्रतिमोक्ष्याम्यहं शितान्	021c  
चक्षुरुवाच	022  
नेमे बाणास्तरिष्यन्ति मामलर्क कथञ्चन	022a  
तवैव मर्म भेत्स्यन्ति भिन्नमर्मा मरिष्यसि	022c  
अन्यान्बाणान्समीक्षस्व यैस्त्वं मां सूदयिष्यसि	023a  
तच्छ्रुत्वा स विचिन्त्याथ ततो वचनमब्रवीत्	023c  
अलर्क उवाच	024  
इयं निष्ठा बहुविधा प्रज्ञया त्वध्यवस्यति	024a  
तस्माद्बुद्धिं प्रति शरान्प्रतिमोक्ष्याम्यहं शितान्	024c  
बुद्धिरुवाच	025  
नेमे बाणास्तरिष्यन्ति मामलर्क कथञ्चन	025a  
तवैव मर्म भेत्स्यन्ति भिन्नमर्मा मरिष्यसि	025c  
पितर ऊचुः	026  
ततोऽलर्कस्तपो घोरमास्थायाथ सुदुष्करम्	026a  
नाध्यगच्छत्परं शक्त्या बाणमेतेषु सप्तसु	026c  
सुसमाहितचेतास्तु ततोऽचिन्तयत प्रभुः	026e  
स विचिन्त्य चिरं कालमलर्को द्विजसत्तम	027a  
नाध्यगच्छत्परं श्रेयो योगान्मतिमतां वरः	027c  
स एकाग्रं मनः कृत्वा निश्चलो योगमास्थितः	028a  
इन्द्रियाणि जघानाशु बाणेनैकेन वीर्यवान्	028c  
योगेनात्मानमाविश्य संसिद्धिं परमां ययौ	028e  
विस्मितश्चापि राजर्षिरिमां गाथां जगाद ह	029a  
अहो कष्टं यदस्माभिः पूर्वं राज्यमनुष्ठितम्	029c  
इति पश्चान्मया ज्ञातं योगान्नास्ति परं सुखम्	029e  
इति त्वमपि जानीहि राम मा क्षत्रियाञ्जहि	030a  
तपो घोरमुपातिष्ठ ततः श्रेयोऽभिपत्स्यसे	030c  
ब्राह्मण उवाच	031  
इत्युक्तः स तपो घोरं जामदग्न्यः पितामहैः	031a  
आस्थितः सुमहाभागो ययौ सिद्धिं च दुर्गमाम्	031c  
