वैशम्पायन उवाच	001  
एवं बहुविधैर्वाक्यैर्मुनिभिस्तैस्तपोधनैः	001a  
समाश्वस्यत राजर्षिर्हतबन्धुर्युधिष्ठिरः	001c  
सोऽनुनीतो भगवता विष्टरश्रवसा स्वयम्	002a  
द्वैपायनेन कृष्णेन देवस्थानेन चाभिभूः	002c  
नारदेनाथ भीमेन नकुलेन च पार्थिवः	003a  
कृष्णया सहदेवेन विजयेन च धीमता	003c  
अन्यैश्च पुरुषव्याघ्रैर्ब्राह्मणैः शास्त्रदृष्टिभिः	004a  
व्यजहाच्छोकजं दुःखं सन्तापं चैव मानसम्	004c  
अर्चयामास देवांश्च ब्राह्मणांश्च युधिष्ठिरः	005a  
कृत्वाऽथ प्रेतकार्याणि बन्धूनां स पुनर्नृपः	005c  
अन्वशासत धर्मात्मा पृथिवीं सागराम्बराम्	005e  
प्रशान्तचेताः कौरव्यः स्वराज्यं प्राप्य केवलम्	006a  
व्यासं च नारदं चैव तांश्चान्यानब्रवीन्नृपः	006c  
आश्वासितोऽहं प्राग्वृद्धैर्भवद्भिर्मुनिपुङ्गवैः	007a  
न सूक्ष्ममपि मे किञ्चिद्व्यलीकमिह विद्यते	007c  
अर्थश्च सुमहान्प्राप्तो येन यक्ष्यामि देवताः	008a  
पुरस्कृत्येह भवतः समानेष्यामहे मखम्	008c  
हिमवन्तं त्वया गुप्ता गमिष्यामः पितामह	009a  
बह्वाश्चर्यो हि देशः स श्रूयते द्विजसत्तम	009c  
तथा भगवता चित्रं कल्याणं बहु भाषितम्	010a  
देवर्षिणा नारदेन देवस्थानेन चैव ह	010c  
नाभागधेयः पुरुषः कश्चिदेवंविधान्गुरून्	011a  
लभते व्यसनं प्राप्य सुहृदः साधुसम्मतान्	011c  
एवमुक्तास्तु ते राज्ञा सर्व एव महर्षयः	012a  
अभ्यनुज्ञाप्य राजानं तथोभौ कृष्णफल्गुनौ	012c  
पश्यतामेव सर्वेषां तत्रैवादर्शनं ययुः	012e  
ततो धर्मसुतो राजा तत्रैवोपाविशत्प्रभुः	013a  
एवं नातिमहान्कालः स तेषामभ्यवर्तत	013c  
कुर्वतां शौचकर्माणि भीष्मस्य निधने तदा	014a  
महादानानि विप्रेभ्यो ददतामौर्ध्वदैहिकम्	014c  
भीष्मकर्णपुरोगाणां कुरूणां कुरुनन्दन	015a  
सहितो धृतराष्ट्रेण प्रददावौर्ध्वदैहिकम्	015c  
ततो दत्त्वा बहु धनं विप्रेभ्यः पाण्डवर्षभः	016a  
धृतराष्ट्रं पुरस्कृत्य विवेश गजसाह्वयम्	016c  
स समाश्वास्य पितरं प्रज्ञाचक्षुषमीश्वरम्	017a  
अन्वशाद्वै स धर्मात्मा पृथिवीं भ्रातृभिः सह	017c  
