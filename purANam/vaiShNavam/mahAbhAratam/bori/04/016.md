001  वैशम्पायन उवाच ||
001a सा हता सूतपुत्रेण राजपुत्री समज्वलत् |
001c वधं कृष्णा परीप्सन्ती सेनावाहस्य भामिनी |
001e जगामावासमेवाथ तदा सा द्रुपदात्मजा ||
002a कृत्वा शौचं यथान्यायं कृष्णा वै तनुमध्यमा | 
002c गात्राणि वाससी चैव प्रक्षाल्य सलिलेन सा ||
003a चिन्तयामास रुदती तस्य दुःखस्य निर्णयम् |
003c किं करोमि क्व गच्छामि कथं कार्यं भवेन्मम ||
004a इत्येवं चिन्तयित्वा सा भीमं वै मनसागमत् |
004c नान्यः कर्ता ऋते भीमान्ममाद्य मनसः प्रियम् ||
005a तत उत्थाय रात्रौ सा विहाय शयनं स्वकम् |
005c प्राद्रवन्नाथमिच्छन्ती कृष्णा नाथवती सती |
005e दुःखेन महता युक्ता मानसेन मनस्विनी ||
006a सा वै महानसे प्राप्य भीमसेनं शुचिस्मिता |
006c सर्वश्वेतेव माहेयी वने जाता त्रिहायनी |
006e उपातिष्ठत पाञ्चाली वाशितेव महागजम् ||
007a सा लतेव महाशालं फुल्लं गोमतितीरजम् |
007c बाहुभ्यां परिरभ्यैनं प्राबोधयदनिन्दिता |
007e सिंहं सुप्तं वने दुर्गे मृगराजवधूरिव ||
008a वीणेव मधुराभाषा गान्धारं साधु मूर्च्छिता |
008c अभ्यभाषत पाञ्चाली भीमसेनमनिन्दिता ||
009a उत्तिष्ठोत्तिष्ठ किं शेषे भीमसेन यथा मृतः |
009c नामृतस्य हि पापीयान्भार्यामालभ्य जीवति ||
010a तस्मिञ्जीवति पापिष्ठे सेनावाहे मम द्विषि |
010c तत्कर्म कृतवत्यद्य कथं निद्रां निषेवसे ||
011a स सम्प्रहाय शयनं राजपुत्र्या प्रबोधितः |
011c उपातिष्ठत मेघाभः पर्यङ्के सोपसङ्ग्रहे ||
012a अथाब्रवीद्राजपुत्रीं कौरव्यो महिषीं प्रियाम् |
012c केनास्यर्थेन सम्प्राप्ता त्वरितेव ममान्तिकम् ||
013a न ते प्रकृतिमान्वर्णः कृशा पाण्डुश्च लक्ष्यसे |
013c आचक्ष्व परिशेषेण सर्वं विद्यामहं यथा ||
014a सुखं वा यदि वा दुःखं द्वेष्यं वा यदि वा प्रियम् |
014c यथावत्सर्वमाचक्ष्व श्रुत्वा ज्ञास्यामि यत्परम् ||
015a अहमेव हि ते कृष्णे विश्वास्यः सर्वकर्मसु |
015c अहमापत्सु चापि त्वां मोक्षयामि पुनः पुनः ||
016a शीघ्रमुक्त्वा यथाकामं यत्ते कार्यं विवक्षितम् |
016c गच्छ वै शयनायैव पुरा नान्योऽवबुध्यते ||
