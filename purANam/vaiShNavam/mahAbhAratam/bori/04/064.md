वैशम्पायन उवाच ||	001    
ततो राज्ञः सुतो ज्येष्ठः प्राविशत्पृथिवीञ्जयः |	001a   
सोऽभिवाद्य पितुः पादौ धर्मराजमपश्यत ||	001c   
स तं रुधिरसंसिक्तमनेकाग्रमनागसम् |	002a  
भूमावासीनमेकान्ते सैरन्ध्र्या समुपस्थितम् ||	002c   
ततः पप्रच्छ पितरं त्वरमाण इवोत्तरः |	003a   
केनायं ताडितो राजन्केन पापमिदं कृतम् ||	003c   
विराट उवाच ||	004    
मयायं ताडितो जिह्मो न चाप्येतावदर्हति |	004a   
प्रशस्यमाने यः शूरे त्वयि षण्ढं प्रशंसति ||	004c   
उत्तर उवाच ||	005    
अकार्यं ते कृतं राजन्क्षिप्रमेव प्रसाद्यताम् |	005a   
मा त्वा ब्रह्मविषं घोरं समूलमपि निर्दहेत् ||	005c   
वैशम्पायन उवाच ||	006    
स पुत्रस्य वचः श्रुत्वा विराटो राष्ट्रवर्धनः |	006a   
क्षमयामास कौन्तेयं भस्मच्छन्नमिवानलम् ||	006c   
क्षमयन्तं तु राजानं पाण्डवः प्रत्यभाषत |	007a   
चिरं क्षान्तमिदं राजन्न मन्युर्विद्यते मम ||	007c   
यदि ह्येतत्पतेद्भूमौ रुधिरं मम नस्ततः |	008a   
सराष्ट्रस्त्वं महाराज विनश्येथा न संशयः ||	008c   
न दूषयामि ते राजन्यच्च हन्याददूषकम् |	009a   
बलवन्तं महाराज क्षिप्रं दारुणमाप्नुयात् ||	009c   
शोणिते तु व्यतिक्रान्ते प्रविवेश बृहन्नडा |	010a   
अभिवाद्य विराटं च कङ्कं चाप्युपतिष्ठत ||	010c   
क्षमयित्वा तु कौरव्यं रणादुत्तरमागतम् |	011a   
प्रशशंस ततो मत्स्यः शृण्वतः सव्यसाचिनः ||	011c   
त्वया दायादवानस्मि कैकेयीनन्दिवर्धन |	012a   
त्वया मे सदृशः पुत्रो न भूतो न भविष्यति ||	012c   
पदं पदसहस्रेण यश्चरन्नापराध्नुयात् |	013a   
तेन कर्णेन ते तात कथमासीत्समागमः ||	013c   
मनुष्यलोके सकले यस्य तुल्यो न विद्यते |	014a   
यः समुद्र इवाक्षोभ्यः कालाग्निरिव दुःसहः |	014c   
तेन भीष्मेण ते तात कथमासीत्समागमः ||	014e   
आचार्यो वृष्णिवीराणां पाण्डवानां च यो द्विजः |	015a   
सर्वक्षत्रस्य चाचार्यः सर्वशस्त्रभृतां वरः |	015c   
तेन द्रोणेन ते तात कथमासीत्समागमः ||	015e   
आचार्यपुत्रो यः शूरः सर्वशस्त्रभृतामपि |	016a   
अश्वत्थामेति विख्यातः कथं तेन समागमः ||	016c   
रणे यं प्रेक्ष्य सीदन्ति हृतस्वा वणिजो यथा |	017a   
कृपेण तेन ते तात कथमासीत्समागमः ||	017c   
पर्वतं योऽभिविध्येत राजपुत्रो महेषुभिः |	018a   
दुर्योधनेन ते तात कथमासीत्समागमः ||	018c   
उत्तर उवाच ||	019    
न मया निर्जिता गावो न मया निर्जिताः परे |	019a   
कृतं तु कर्म तत्सर्वं देवपुत्रेण केनचित् ||	019c   
स हि भीतं द्रवन्तं मां देवपुत्रो न्यवारयत् |	020a   
स चातिष्ठद्रथोपस्थे वज्रहस्तनिभो युवा ||	020c   
तेन ता निर्जिता गावस्तेन ते कुरवो जिताः |	021a   
तस्य तत्कर्म वीरस्य न मया तात तत्कृतम् ||	021c   
स हि शारद्वतं द्रोणं द्रोणपुत्रं च वीर्यवान् |	022a   
सूतपुत्रं च भीष्मं च चकार विमुखाञ्शरैः ||	022c   
दुर्योधनं च समरे सनागमिव यूथपम् |	023a   
प्रभग्नमब्रवीद्भीतं राजपुत्रं महाबलम् ||	023c   
न हास्तिनपुरे त्राणं तव पश्यामि किञ्चन |	024a   
व्यायामेन परीप्सस्व जीवितं कौरवात्मज ||	024c   
न मोक्ष्यसे पलायंस्त्वं राजन्युद्धे मनः कुरु |	025a   
पृथिवीं भोक्ष्यसे जित्वा हतो वा स्वर्गमाप्स्यसि ||	025c   
स निवृत्तो नरव्याघ्रो मुञ्चन्वज्रनिभाञ्शरान् |	026a   
सचिवैः संवृतो राजा रथे नाग इव श्वसन् ||	026c   
तत्र मे रोमहर्षोऽभूदूरुस्तम्भश्च मारिष |	027a   
यदभ्रघनसङ्काशमनीकं व्यधमच्छरैः ||	027c   
तत्प्रणुद्य रथानीकं सिंहसंहननो युवा|	028a   
कुरूंस्तान्प्रहसन्राजन्वासांस्यपहरद्बली ||	028c   
एकेन तेन वीरेण षड्रथाः परिवारिताः |	029a   
शार्दूलेनेव मत्तेन मृगास्तृणचरा वने ||	029c   
विराट उवाच ||	030    
क्व स वीरो महाबाहुर्देवपुत्रो महायशाः |	030a   
यो मे धनमवाजैषीत्कुरुभिर्ग्रस्तमाहवे ||	030c   
इच्छामि तमहं द्रष्टुमर्चितुं च महाबलम् |	031a   
येन मे त्वं च गावश्च रक्षिता देवसूनुना ||	031c   
उत्तर उवाच ||	032    
अन्तर्धानं गतस्तात देवपुत्रः प्रतापवान् |	032a   
स तु श्वो वा परश्वो वा मन्ये प्रादुर्भविष्यति ||	032c   
वैशम्पायन उवाच ||	033    
एवमाख्यायमानं तु छन्नं सत्रेण पाण्डवम् |	033a   
वसन्तं तत्र नाज्ञासीद्विराटः पार्थमर्जुनम् ||	033c   
ततः पार्थोऽभ्यनुज्ञातो विराटेन महात्मना |	034a   
प्रददौ तानि वासांसि विराटदुहितुः स्वयम् ||	034c   
उत्तरा तु महार्हाणि विविधानि तनूनि च |	035a   
प्रतिगृह्याभवत्प्रीता तानि वासांसि भामिनी ||	035c   
मन्त्रयित्वा तु कौन्तेय उत्तरेण रहस्तदा |	036a   
इतिकर्तव्यतां सर्वां राजन्यथ युधिष्ठिरे ||	036c   
ततस्तथा तद्व्यदधाद्यथावत्पुरुषर्षभ |	037a   
सह पुत्रेण मत्स्यस्य प्रहृष्टो भरतर्षभः ||	037c   
