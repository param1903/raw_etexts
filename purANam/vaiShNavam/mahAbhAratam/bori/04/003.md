001  युधिष्ठिर उवाच ||
001a किं त्वं नकुल कुर्वाणस्तत्र तात चरिष्यसि |
001c सुकुमारश्च शूरश्च दर्शनीयः सुखोचितः ||
002  नकुल उवाच ||
002a अश्वबन्धो भविष्यामि विराटनृपतेरहम् |
002c ग्रन्थिको नाम नाम्नाहं कर्मैतत्सुप्रियं मम ||
003a कुशलोऽस्म्यश्वशिक्षायां तथैवाश्वचिकित्सिते |
003c प्रियाश्च सततं मेऽश्वाः कुरुराज यथा तव ||
004a ये मामामन्त्रयिष्यन्ति विराटनगरे जनाः |
004c तेभ्य एवं प्रवक्ष्यामि विहरिष्याम्यहं यथा ||
005  युधिष्ठिर उवाच ||
005a सहदेव कथं तस्य समीपे विहरिष्यसि
005c किं वा त्वं तात कुर्वाणः प्रच्छन्नो विचरिष्यसि ||
006  सहदेव उवाच ||
006a गोसङ्ख्याता भविष्यामि विराटस्य महीपतेः |
006c प्रतिषेद्धा च दोग्धा च सङ्ख्याने कुशलो गवाम् ||
007a तन्तिपाल इति ख्यातो नाम्ना विदितमस्तु ते |
007c निपुणं च चरिष्यामि व्येतु ते मानसो ज्वरः ||
008a अहं हि भवता गोषु सततं प्रकृतः पुरा |
008c तत्र मे कौशलं कर्म अवबुद्धं विशां पते ||
009a लक्षणं चरितं चापि गवां यच्चापि मङ्गलम् |
009c तत्सर्वं मे सुविदितमन्यच्चापि महीपते ||
010a वृषभानपि जानामि राजन्पूजितलक्षणान् |
010c येषां मूत्रमुपाघ्राय अपि वन्ध्या प्रसूयते ||
011a सोऽहमेवं चरिष्यामि प्रीतिरत्र हि मे सदा |
011c न च मां वेत्स्यति परस्तत्ते रोचतु पार्थिव ||
012  युधिष्ठिर उवाच ||
012a इयं तु नः प्रिया भार्या प्राणेभ्योऽपि गरीयसी |
012c मातेव परिपाल्या च पूज्या ज्येष्ठेव च स्वसा ||
013a केन स्म कर्मणा कृष्णा द्रौपदी विचरिष्यति |
013c न हि किञ्चिद्विजानाति कर्म कर्तुं यथा स्त्रियः ||
014a सुकुमारी च बाला च राजपुत्री यशस्विनी |
014c पतिव्रता महाभागा कथं नु विचरिष्यति ||
015a माल्यगन्धानलङ्कारान्वस्त्राणि विविधानि च |
015c एतान्येवाभिजानाति यतो जाता हि भामिनी ||
016  द्रौपद्युवाच ||
016a सैरन्ध्र्योऽरक्षिता लोके भुजिष्याः सन्ति भारत |
016c नैवमन्याः स्त्रियो यान्ति इति लोकस्य निश्चयः ||
017a साहं ब्रुवाणा सैरन्ध्री कुशला केशकर्मणि |
017c आत्मगुप्ता चरिष्यामि यन्मां त्वमनुपृच्छसि ||
018a सुदेष्णां प्रत्युपस्थास्ये राजभार्यां यशस्विनीम् |
018c सा रक्षिष्यति मां प्राप्तां मा ते भूद्दुःखमीदृशम् ||
019  युधिष्ठिर उवाच ||
019a कल्याणं भाषसे कृष्णे कुले जाता यथा वदेत् |
019c न पापमभिजानासि साधु साध्वीव्रते स्थिता ||
