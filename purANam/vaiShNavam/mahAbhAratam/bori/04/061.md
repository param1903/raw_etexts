वैशम्पायन उवाच ||	001    
आहूयमानस्तु स तेन सङ्ख्ये महामना धृतराष्ट्रस्य पुत्रः |	001a  
निवर्तितस्तस्य गिराङ्कुशेन गजो यथा मत्त इवाङ्कुशेन ||	001c  
सोऽमृष्यमाणो वचसाभिमृष्टो महारथेनातिरथस्तरस्वी |	002a  
पर्याववर्ताथ रथेन वीरो भोगी यथा पादतलाभिमृष्टः ||	002c  
तं प्रेक्ष्य कर्णः परिवर्तमानं निवर्त्य संस्तभ्य च विद्धगात्रः |	003a  
दुर्योधनं दक्षिणतोऽभ्यगच्छत्पार्थं नृवीरो युधि हेममाली ||	003c  
भीष्मस्ततः शान्तनवो निवृत्य हिरण्यकक्ष्यांस्त्वरयंस्तुरङ्गान् |	004a  
दुर्योधनं पश्चिमतोऽभ्यरक्षत्पार्थान्महाबाहुरधिज्यधन्वा ||	004c  
द्रोणः कृपश्चैव विविंशतिश्च दुःशासनश्चैव निवृत्य शीघ्रम् |	005a  
सर्वे पुरस्ताद्विततेषुचापा दुर्योधनार्थं त्वरिताभ्युपेयुः ||	005c  
स तान्यनीकानि निवर्तमानान्यालोक्य पूर्णौघनिभानि पार्थः |	006a  
हंसो यथा मेघमिवापतन्तं धनञ्जयः प्रत्यपतत्तरस्वी ||	006c  
ते सर्वतः सम्परिवार्य पार्थमस्त्राणि दिव्यानि समाददानाः |	007a  
ववर्षुरभ्येत्य शरैः समन्तान्मेघा यथा भूधरमम्बुवेगैः ||	007c  
ततोऽस्त्रमस्त्रेण निवार्य तेषां गाण्डीवधन्वा कुरुपुङ्गवानाम् |	008a  
सम्मोहनं शत्रुसहोऽन्यदस्त्रं प्रादुश्चकारैन्द्रिरपारणीयम् ||	008c  
ततो दिशश्चानुदिशो विवृत्य शरैः सुधारैर्निशितैः सुपुङ्खैः |	009a  
गाण्डीवघोषेण मनांसि तेषां महाबलः प्रव्यथयां चकार ||	009c  
ततः पुनर्भीमरवं प्रगृह्य दोर्भ्यां महाशङ्खमुदारघोषम् |	010a  
व्यनादयत्स प्रदिशो दिशः खं भुवं च पार्थो द्विषतां निहन्ता ||	010c  
ते शङ्खनादेन कुरुप्रवीराः सम्मोहिताः पार्थसमीरितेन |	011a  
उत्सृज्य चापानि दुरासदानि सर्वे तदा शान्तिपरा बभूवुः ||	011c  
तथा विसञ्ज्ञेषु परेषु पार्थः स्मृत्वा तु वाक्यानि तथोत्तरायाः |	012a  
निर्याहि मध्यादिति मत्स्यपुत्रमुवाच यावत्कुरवो विसञ्ज्ञाः ||	012c  
आचार्य शारद्वतयोः सुशुक्ले कर्णस्य पीतं रुचिरं च वस्त्रम् |	013a  
द्रौणेश्च राज्ञश्च तथैव नीले वस्त्रे समादत्स्व नरप्रवीर ||	013c  
भीष्मस्य सञ्ज्ञां तु तथैव मन्ये जानाति मेऽस्त्रप्रतिघातमेषः |	014a  
एतस्य वाहान्कुरु सव्यतस्त्वमेवं हि यातव्यममूढसञ्ज्ञैः ||	014c  
रश्मीन्समुत्सृज्य ततो महात्मा रथादवप्लुत्य विराटपुत्रः |	015a  
वस्त्राण्युपादाय महारथानां तूर्णं पुनः स्वं रथमारुरोह ||	015c  
ततोऽन्वशासच्चतुरः सदश्वान्पुत्रो विराटस्य हिरण्यकक्ष्यान् |	016a  
ते तद्व्यतीयुर्ध्वजिनामनीकं श्वेता वहन्तोऽर्जुनमाजिमध्यात् ||	016c  
तथा तु यान्तं पुरुषप्रवीरं भीष्मः शरैरभ्यहनत्तरस्वी |	017a  
स चापि भीष्मस्य हयान्निहत्य विव्याध पार्श्वे दशभिः पृषत्कैः ||	017c  
ततोऽर्जुनो भीष्ममपास्य युद्धे विद्ध्वास्य यन्तारमरिष्टधन्वा |	018a  
तस्थौ विमुक्तो रथवृन्दमध्याद्राहुं विदार्येव सहस्ररश्मिः ||	018c  
लब्ध्वा तु सञ्ज्ञां च कुरुप्रवीरः पार्थं समीक्ष्याथ महेन्द्रकल्पम् |	019a  
रणाद्विमुक्तं स्थितमेकमाजौ स धार्तराष्ट्रस्त्वरितो बभाषे ||	019c  
अयं कथं स्विद्भवतां विमुक्तस्तं वै प्रबध्नीत यथा न मुच्येत् |	020a  
तमब्रवीच्छान्तनवः प्रहस्य क्व ते गता बुद्धिरभूत्क्व वीर्यम् ||	020c  
शान्तिं पराश्वस्य यथा स्थितोऽभूरुत्सृज्य बाणांश्च धनुश्च चित्रम् |	021a  
न त्वेव बीभत्सुरलं नृशंसं कर्तुं न पापेऽस्य मनो निविष्टम् ||	021c  
त्रैलोक्यहेतोर्न जहेत्स्वधर्मं तस्मान्न सर्वे निहता रणेऽस्मिन् |	022a  
क्षिप्रं कुरून्याहि कुरुप्रवीर विजित्य गाश्च प्रतियातु पार्थः ||	022c  
दुर्योधनस्तस्य तु तन्निशम्य पितामहस्यात्महितं वचोऽथ |	023a  
अतीतकामो युधि सोऽत्यमर्षी राजा विनिःश्वस्य बभूव तूष्णीम् ||	023c  
तद्भीष्मवाक्यं हितमीक्ष्य सर्वे धनञ्जयाग्निं च विवर्धमानम् |	024a  
निवर्तनायैव मनो निदध्युर्दुर्योधनं ते परिरक्षमाणाः ||	024c  
तान्प्रस्थितान्प्रीतमनाः स पार्थो धनञ्जयः प्रेक्ष्य कुरुप्रवीरान् |	025a  
आभाषमाणोऽनुययौ मुहूर्तं सम्पूजयंस्तत्र गुरून्महात्मा ||	025c  
पितामहं शान्तनवं स वृद्धं द्रोणं गुरुं च प्रतिपूज्य मूर्ध्ना |	026a  
द्रौणिं कृपं चैव गुरूंश्च सर्वाञ्शरैर्विचित्रैरभिवाद्य चैव ||	026c  
दुर्योधनस्योत्तमरत्नचित्रं चिच्छेद पार्थो मुकुटं शरेण |	027a  
आमन्त्र्य वीरांश्च तथैव मान्यान्गाण्डीवघोषेण विनाद्य लोकान् |	027c  
स देवदत्तं सहसा विनाद्य विदार्य वीरो द्विषतां मनांसि |	028a  
ध्वजेन सर्वानभिभूय शत्रून्स हेमजालेन विराजमानः ||	028c  
दृष्ट्वा प्रयातांस्तु कुरून्किरीटी हृष्टोऽब्रवीत्तत्र स मत्स्यपुत्रम् |	029a  
आवर्तयाश्वान्पशवो जितास्ते याताः परे याहि पुरं प्रहृष्टः ||	029c  
