वैशम्पायन उवाच ||	04051001    
तान्यनीकान्यदृश्यन्त कुरूणामुग्रधन्विनाम् |	04051001a   
संसर्पन्तो यथा मेघा घर्मान्ते मन्दमारुताः ||	04051001c   
अभ्याशे वाजिनस्तस्थुः समारूढाः प्रहारिभिः |	04051002a   
भीमरूपाश्च मातङ्गास्तोमराङ्कुशचोदिताः ||	04051002c   
ततः शक्रः सुरगणैः समारुह्य सुदर्शनम् |	04051003a   
सहोपायात्तदा राजन्विश्वाश्विमरुतां गणैः ||	04051003c   
तद्देवयक्षगन्धर्वमहोरगसमाकुलम् |	04051004a   
शुशुभेऽभ्रविनिर्मुक्तं ग्रहैरिव नभस्तलम् ||	04051004c   
अस्त्राणां च बलं तेषां मानुषेषु प्रयुज्यताम् |	04051005a   
तच्च घोरं महद्युद्धं भीष्मार्जुनसमागमे ||	04051005c   
शतं शतसहस्राणां यत्र स्थूणा हिरण्मयाः |	04051006a   
मणिरत्नमयाश्चान्याः प्रासादमुपधारयन् ||	04051006c   
तत्र कामगमं दिव्यं सर्वरत्नविभूषितम् |	04051007a  
विमानं देवराजस्य शुशुभे खेचरं तदा ||	04051007c   
तत्र देवास्त्रयस्त्रिंशत्तिष्ठन्ति सहवासवाः |	04051008a   
गन्धर्वा राक्षसाः सर्पाः पितरश्च महर्षिभिः ||	04051008c   
तथा राजा वसुमना बलाक्षः सुप्रतर्दनः |	04051009a   
अष्टकश्च शिबिश्चैव ययातिर्नहुषो गयः ||	04051009c   
मनुः क्षुपो रघुर्भानुः कृशाश्वः सगरः शलः |	04051010a   
विमाने देवराजस्य समदृश्यन्त सुप्रभाः ||	04051010c   
अग्नेरीशस्य सोमस्य वरुणस्य प्रजापतेः |	04051011a   
तथा धातुर्विधातुश्च कुबेरस्य यमस्य च ||	04051011c   
अलम्बुसोग्रसेनस्य गन्धर्वस्य च तुम्बुरोः |	04051012a   
यथाभागं यथोद्देशं विमानानि चकाशिरे ||	04051012c   
सर्वदेवनिकायाश्च सिद्धाश्च परमर्षयः |	04051013a   
अर्जुनस्य कुरूणां च द्रष्टुं युद्धमुपागताः ||	04051013c   
दिव्यानां तत्र माल्यानां गन्धः पुण्योऽथ सर्वशः |	04051014a   
प्रससार वसन्ताग्रे वनानामिव पुष्पिताम् ||	04051014c   
रक्तारक्तानि देवानां समदृश्यन्त तिष्ठताम् |	04051015a   
आतपत्राणि वासांसि स्रजश्च व्यजनानि च ||	04051015c   
उपशाम्यद्रजो भौमं सर्वं व्याप्तं मरीचिभिः |	04051016a   
दिव्यान्गन्धानुपादाय वायुर्योधानसेवत ||	04051016c   
प्रभासितमिवाकाशं चित्ररूपमलङ्कृतम् |	04051017a   
सम्पतद्भिः स्थितैश्चैव नानारत्नावभासितैः |	04051017c   
विमानैर्विविधैश्चित्रैरुपानीतैः सुरोत्तमैः  ||	04051017e   
