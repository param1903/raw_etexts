उत्तर उवाच ||	001    
आस्थाय विपुलं वीर रथं सारथिना मया |	001a  
कतमं यास्यसेऽनीकमुक्तो यास्याम्यहं त्वया ||	001c  
अर्जुन उवाच ||	002    
प्रीतोऽस्मि पुरुषव्याघ्र न भयं विद्यते तव |	002a  
सर्वान्नुदामि ते शत्रून्रणे रणविशारद ||	002c  
स्वस्थो भव महाबुद्धे पश्य मां शत्रुभिः सह |	003a  
युध्यमानं विमर्देऽस्मिन्कुर्वाणं भैरवं महत् ||	003c  
एतान्सर्वानुपासङ्गान्क्षिप्रं बध्नीहि मे रथे |	004a  
एतं चाहर निस्त्रिंशं जातरूपपरिष्कृतम् |	004c  
अहं वै कुरुभिर्योत्स्याम्यवजेष्यामि तेपशून् ||	004e   
सङ्कल्पपक्षविक्षेपं बाहुप्राकारतोरणम् |	005a  
त्रिदण्डतूणसम्बाधमनेकध्वजसङ्कुलम् ||	005c  
ज्याक्षेपणं क्रोधकृतं नेमीनिनददुन्दुभि |	006a  
नगरं ते मया गुप्तं रथोपस्थं भविष्यति ||	006c  
अधिष्ठितो मया सङ्ख्ये रथो गाण्डीवधन्वना |	007a  
अजेयः शत्रुसैन्यानां वैराटे व्येतु ते भयम् ||	007c  
उत्तर उवाच ||	008    
बिभेमि नाहमेतेषां जानामि त्वां स्थिरं युधि |	008a  
केशवेनापि सङ्ग्रामे साक्षादिन्द्रेण वा समम् ||	008c  
इदं तु चिन्तयन्नेव परिमुह्यामि केवलम् |	009a  
निश्चयं चापि दुर्मेधा न गच्छामि कथञ्चन ||	009c  
एवं वीराङ्गरूपस्य लक्षणैरुचितस्य च |	010a  
 केन कर्मविपाकेन क्लीबत्वमिदमागतम् ||	010c  
मन्ये त्वां क्लीबवेषेण चरन्तं शूलपाणिनम् |	011a  
गन्धर्वराजप्रतिमं देवं वापि शतक्रतुम् ||	011c  
अर्जुन उवाच ||	012    
भ्रातुर्नियोगाज्ज्येष्ठस्य संवत्सरमिदं व्रतम् |	012a  
चरामि ब्रह्मचर्यं वै सत्यमेतद्ब्रवीमि ते ||	012c  
नास्मि क्लीबो महाबाहो परवान्धर्मसंयुतः |	013a  
समाप्तव्रतमुत्तीर्णं विद्धि मां त्वं नृपात्मज ||	013c  
उत्तर उवाच ||	014    
परमोऽनुग्रहो मेऽद्य यत्प्रतर्को न मे वृथा |	014a  
न हीदृशाः क्लीबरूपा भवन्तीह नरोत्तमाः ||	014c  
सहायवानस्मि रणे युध्येयममरैरपि |	015a  
साध्वसं तत्प्रनष्टं मे किं करोमि ब्रवीहि मे ||	015c  
अहं ते सङ्ग्रहीष्यामि हयाञ्शत्रुरथारुजः |	016a  
शिक्षितो ह्यस्मि सारथ्ये तीर्थतः पुरुषर्षभ ||	016c  
दारुको वासुदेवस्य यथा शक्रस्य मातलिः |	017a  
तथा मां विद्धि सारथ्ये शिक्षितं नरपुङ्गव ||	017c  
यस्य याते न पश्यन्ति भूमौ प्राप्तं पदं पदम् |	018a  
दक्षिणं यो धुरं युक्तः सुग्रीवसदृशो हयः ||	018c  
योऽयं धुरं धुर्यवरो वामं वहति शोभनः |	019a  
तं मन्ये मेघपुष्पस्य जवेन सदृशं हयम् ||	019c  
योऽयं काञ्चनसन्नाहः पार्ष्णिं वहति शोभनः |	020a  
वामं सैन्यस्य मन्ये तं जवेन बलवत्तरम् ||	020c  
योऽयं वहति ते पार्ष्णिं दक्षिणामञ्चितोद्यतः |	021a  
बलाहकादपि मतः स जवे वीर्यवत्तरः ||	021c  
त्वामेवायं रथो वोढुं सङ्ग्रामेऽर्हति धन्विनम् |	022a  
त्वं चेमं रथमास्थाय योद्धुमर्हो मतो मम ||	022c  
वैशम्पायन उवाच ||	023    
ततो निर्मुच्य बाहुभ्यां वलयानि स वीर्यवान् ||	023a  
चित्रे दुन्दुभिसन्नादे प्रत्यमुञ्चत्तले शुभे ||	023c  
कृष्णान्भङ्गीमतः केशाञ्श्वेतेनोद्ग्रथ्य वाससा |	024a  
अधिज्यं तरसा कृत्वा गाण्डीवं व्याक्षिपद्धनुः ||	024c  
तस्य विक्षिप्यमाणस्य धनुषोऽभून्महास्वनः |	025a  
यथा शैलस्य महतः शैलेनैवाभिजघ्नुषः ||	025c  
सनिर्घाताभवद्भूमिर्दिक्षु वायुर्ववौ भृशम् |	026a  
भ्रान्तद्विजं खं तदासीत्प्रकम्पितमहाद्रुमम् |	026c  
तं शब्दं कुरवोऽजानन्विस्फोटमशनेरिव ||	027a  
यदर्जुनो धनुःश्रेष्ठं बाहुभ्यामाक्षिपद्रथे ||	027c  
