विराट उवाच ||	001    
किमर्थं पाण्डवश्रेष्ठ भार्यां दुहितरं मम |	001a  
प्रतिग्रहीतुं नेमां त्वं मया दत्तामिहेच्छसि ||	001c  
अर्जुन उवाच ||	002    
अन्तःपुरेऽहमुषितः सदा पश्यन्सुतां तव |	002a  
रहस्यं च प्रकाशं च विश्वस्ता पितृवन्मयि ||	002c  
प्रियो बहुमतश्चाहं नर्तको गीतकोविदः |	003a  
आचार्यवच्च मां नित्यं मन्यते दुहिता तव ||	003c  
वयःस्थया तया राजन्सह संवत्सरोषितः |	004a  
अतिशङ्का भवेत्स्थाने तव लोकस्य चाभिभो ||	004c  
तस्मान्निमन्त्रये त्वाहं दुहितुः पृथिवीपते |	005a  
शुद्धो जितेन्द्रियो दान्तस्तस्याः शुद्धिः कृता मया ||	005c  
स्नुषाया दुहितुर्वापि पुत्रे चात्मनि वा पुनः |	006a  
अत्र शङ्कां न पश्यामि तेन शुद्धिर्भविष्यति ||	006c  
अभिषङ्गादहं भीतो मिथ्याचारात्परन्तप |	007a  
स्नुषार्थमुत्तरां राजन्प्रतिगृह्णामि ते सुताम् ||	007c  
स्वस्रीयो वासुदेवस्य साक्षाद्देवशिशुर्यथा |	008a  
दयितश्चक्रहस्तस्य बाल एवास्त्रकोविदः ||	008c  
अभिमन्युर्महाबाहुः पुत्रो मम विशां पते |	009a  
जामाता तव युक्तो वै भर्ता च दुहितुस्तव ||	009c  
विराट उवाच || 	010    
उपपन्नं कुरुश्रेष्ठे कुन्तीपुत्रे धनञ्जये |	010a  
य एवं धर्मनित्यश्च जातज्ञानश्च पाण्डवः ||	010c  
यत्कृत्यं मन्यसे पार्थ क्रियतां तदनन्तरम् |	011a  
सर्वे कामाः समृद्धा मे सम्बन्धी यस्य मेऽर्जुनः ||	011c  
वैशम्पायन उवाच ||	012    
एवं ब्रुवति राजेन्द्रे कुन्तीपुत्रो युधिष्ठिरः |	012a  
अन्वजानात्स संयोगं समये मत्स्यपार्थयोः ||	012c  
ततो मित्रेषु सर्वेषु वासुदेवे च भारत |	013a  
प्रेषयामास कौन्तेयो विराटश्च महीपतिः ||	013c  
ततस्त्रयोदशे वर्षे निवृत्ते पञ्च पाण्डवाः |	014a  
उपप्लव्ये विराटस्य समपद्यन्त सर्वशः ||	014c  
तस्मिन्वसंश्च बीभत्सुरानिनाय जनार्दनम् |	015a  
आनर्तेभ्योऽपि दाशार्हानभिमन्युं च पाण्डवः ||	015c  
काशिराजश्च शैब्यश्च प्रीयमाणौ युधिष्ठिरे |	016a  
अक्षौहिणीभ्यां सहितावागतौ पृथिवीपते ||	016c  
अक्षौहिण्या च तेजस्वी यज्ञसेनो महाबलः |	017a  
द्रौपद्याश्च सुता वीराः शिखण्डी चापराजितः ||	017c  
धृष्टद्युम्नश्च दुर्धर्षः सर्वशस्त्रभृतां वरः ||	018a  
समस्ताक्षौहिणीपाला यज्वानो भूरिदक्षिणाः |	018c  
सर्वे शस्त्रास्त्रसम्पन्नाः सर्वे शूरास्तनुत्यजः ||	018e   
तानागतानभिप्रेक्ष्य मत्स्यो धर्मभृतां वरः |	019a  
प्रीतोऽभवद्दुहितरं दत्त्वा तामभिमन्यवे ||	019c  
ततः प्रत्युपयातेषु पार्थिवेषु ततस्ततः |	020a  
तत्रागमद्वासुदेवो वनमाली हलायुधः ||	020c  
कृतवर्मा च हार्दिक्यो युयुधानश्च सात्यकिः ||	020e   
अनाधृष्टिस्तथाक्रूरः साम्बो निशठ एव च |	021a  
अभिमन्युमुपादाय सह मात्रा परन्तपाः ||	021c  
इन्द्रसेनादयश्चैव रथैस्तैः सुसमाहितैः |	022a  
आययुः सहिताः सर्वे परिसंवत्सरोषिताः ||	022c  
दश नागसहस्राणि हयानां च शतायुतम् |	023a  
रथानामर्बुदं पूर्णं निखर्वं च पदातिनाम् ||	023c  
वृष्ण्यन्धकाश्च बहवो भोजाश्च परमौजसः |	024a  
अन्वयुर्वृष्णिशार्दूलं वासुदेवं महाद्युतिम् ||	024c  
पारिबर्हं ददौ कृष्णः पाण्डवानां महात्मनाम् |	025a  
स्त्रियो रत्नानि वासांसि पृथक्पृथगनेकशः |	025c  
ततो विवाहो विधिवद्ववृते मत्स्यपार्थयोः ||	025e   
ततः शङ्खाश्च भेर्यश्च गोमुखाडम्बरास्तथा |	026a  
पार्थैः संयुज्यमानस्य नेदुर्मत्स्यस्य वेश्मनि ||	026c  
उच्चावचान्मृगाञ्जघ्नुर्मेध्यांश्च शतशः पशून् |	027a  
सुरामैरेयपानानि प्रभूतान्यभ्यहारयन् ||	027c  
गायनाख्यानशीलाश्च नटा वैतालिकास्तथा |	028a  
स्तुवन्तस्तानुपातिष्ठन्सूताश्च सह मागधैः ||	028c  
सुदेष्णां च पुरस्कृत्य मत्स्यानां च वरस्त्रियः |	029a  
आजग्मुश्चारुसर्वाङ्ग्यः सुमृष्टमणिकुण्डलाः ||	029c  
वर्णोपपन्नास्ता नार्यो रूपवत्यः स्वलङ्कृताः |	030a  
सर्वाश्चाभ्यभवत्कृष्णा रूपेण यशसा श्रिया ||	030c  
परिवार्योत्तरां तास्तु राजपुत्रीमलङ्कृताम् |	031a  
सुतामिव महेन्द्रस्य पुरस्कृत्योपतस्थिरे ||	031c  
तां प्रत्यगृह्णात्कौन्तेयः सुतस्यार्थे धनञ्जयः |	032a  
सौभद्रस्यानवद्याङ्गीं विराटतनयां तदा ||	032c  
तत्रातिष्ठन्महाराजो रूपमिन्द्रस्य धारयन् |	033a  
स्नुषां तां प्रतिजग्राह कुन्तीपुत्रो युधिष्ठिरः ||	033c  
प्रतिगृह्य च तां पार्थः पुरस्कृत्य जनार्दनम् |	034a  
विवाहं कारयामास सौभद्रस्य महात्मनः ||	034c  
तस्मै सप्त सहस्राणि हयानां वातरंहसाम् |	035a  
द्वे च नागशते मुख्ये प्रादाद्बहु धनं तदा ||	035c  
कृते विवाहे तु तदा धर्मपुत्रो युधिष्ठिरः |	036a  
ब्राह्मणेभ्यो ददौ वित्तं यदुपाहरदच्युतः ||	036c  
गोसहस्राणि रत्नानि वस्त्राणि विविधानि च |	037a  
भूषणानि च मुख्यानि यानानि शयनानि च ||	037c  
तन्महोत्सवसङ्काशं हृष्टपुष्टजनावृतम् |	038a  
नगरं मत्स्यराजस्य शुशुभे भरतर्षभ ||	038c  
