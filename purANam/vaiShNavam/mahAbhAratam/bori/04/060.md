वैशम्पायन उवाच ||	001    
भीष्मे तु सङ्ग्रामशिरो विहाय पलायमाने धृतराष्ट्रपुत्रः |	001a  
उच्छ्रित्य केतुं विनदन्महात्मा स्वयं विगृह्यार्जुनमाससाद ||	001c  
स भीमधन्वानमुदग्रवीर्यं धनञ्जयं शत्रुगणे चरन्तम् |	002a  
आकर्णपूर्णायतचोदितेन भल्लेन विव्याध ललाटमध्ये ||	002c  
स तेन बाणेन समर्पितेन जाम्बूनदाभेन सुसंशितेन |	003a  
रराज राजन्महनीयकर्मा यथैकपर्वा रुचिरैकशृङ्गः ||	003c  
अथास्य बाणेन विदारितस्य प्रादुर्बभूवासृगजस्रमुष्णम् |	004a  
004c      सा तस्य जाम्बूनदपुष्पचित्रा मालेव चित्राभिविराजते स्म
स तेन बाणाभिहतस्तरस्वी दुर्योधनेनोद्धतमन्युवेगः |	005a  
शरानुपादाय विषाग्निकल्पान्विव्याध राजानमदीनसत्त्वः ||	005c  
दुर्योधनश्चापि तमुग्रतेजाः पार्थश्च दुर्योधनमेकवीरः |	006a  
अन्योन्यमाजौ पुरुषप्रवीरौ समं समाजघ्नतुराजमीढौ ||	006c  
ततः प्रभिन्नेन महागजेन महीधराभेन पुनर्विकर्णः |	007a  
रथैश्चतुर्भिर्गजपादरक्षैः कुन्तीसुतं जिष्णुमथाभ्यधावत् ||	007c  
तमापतन्तं त्वरितं गजेन्द्रं धनञ्जयः कुम्भविभागमध्ये |	008a  
आकर्णपूर्णेन दृढायसेन बाणेन विव्याध महाजवेन ||	008c  
पार्थेन सृष्टः स तु गार्ध्रपत्र आ पुङ्खदेशात्प्रविवेश नागम् |	009a  
विदार्य शैलप्रवरप्रकाशं यथाशनिः पर्वतमिन्द्रसृष्टः ||	009c  
शरप्रतप्तः स तु नागराजः प्रवेपिताङ्गो व्यथितान्तरात्मा |	010a  
संसीदमानो निपपात मह्यां वज्राहतं शृङ्गमिवाचलस्य ||	010c  
निपातिते दन्तिवरे पृथिव्यां त्रासाद्विकर्णः सहसावतीर्य |	011a   
तूर्णं पदान्यष्टशतानि गत्वा विविंशतेः स्यन्दनमारुरोह ||	011c  
निहत्य नागं तु शरेण तेन वज्रोपमेनाद्रिवराम्बुदाभम् |	012a   
तथाविधेनैव शरेण पार्थो दुर्योधनं वक्षसि निर्बिभेद ||	012c  
ततो गजे राजनि चैव भिन्ने भग्ने विकर्णे च सपादरक्षे |	013a   
गाण्डीवमुक्तैर्विशिखैः प्रणुन्नास्ते योधमुख्याः सहसापजग्मुः ||	013c  
दृष्ट्वैव बाणेन हतं तु नागं योधांश्च सर्वान्द्रवतो निशम्य |	014a   
रथं समावृत्य कुरुप्रवीरो रणात्प्रदुद्राव यतो न पार्थः ||	014c  
तं भीमरूपं त्वरितं द्रवन्तं दुर्योधनं शत्रुसहो निषङ्गी |	015a  
प्राक्ष्वेडयद्योद्धुमनाः किरीटी बाणेन विद्धं रुधिरं वमन्तम् ||	015c  
अर्जुन उवाच ||	016    
विहाय कीर्तिं विपुलं यशश्च युद्धात्परावृत्य पलायसे किम् |	016a  
न तेऽद्य तूर्याणि समाहतानि यथावदुद्यान्ति गतस्य युद्धे ||	016c  
युधिष्ठिरस्यास्मि निदेशकारी पार्थस्तृतीयो युधि च स्थिरोऽस्मि |	017a  
तदर्थमावृत्य मुखं प्रयच्छ नरेन्द्रवृत्तं स्मर धार्तराष्ट्र ||	017c  
मोघं तवेदं भुवि नामधेयं दुर्योधनेतीह कृतं पुरस्तात् |	018a  
न हीह दुर्योधनता तवास्ति पलायमानस्य रणं विहाय ||	018c  
न ते पुरस्तादथ पृष्ठतो वा पश्यामि दुर्योधन रक्षितारम् |	019a  
परैहि युद्धेन कुरुप्रवीर प्राणान्प्रियान्पाण्डवतोऽद्य रक्ष ||	019c  
