001  वैशम्पायन उवाच  ||
001a वसमानेषु पार्थेषु मत्स्यस्य नगरे तदा |
001c महारथेषु छन्नेषु मासा दश समत्ययुः ||
002a याज्ञसेनी सुदेष्णां तु शुश्रूषन्ती विशां पते |
002c अवसत्परिचारार्हा सुदुःखं जनमेजय ||
003a तथा चरन्तीं पाञ्चालीं सुदेष्णाया निवेशने |
003c सेनापतिर्विराटस्य ददर्श जलजाननाम् ||
004a तां दृष्ट्वा देवगर्भाभां चरन्तीं देवतामिव |
004c कीचकः कामयामास कामबाणप्रपीडितः ||
005a स तु कामाग्निसन्तप्तः सुदेष्णामभिगम्य वै |
005c प्रहसन्निव सेनानीरिदं वचनमब्रवीत् ||
006a नेयं पुरा जातु मयेह दृष्टा राज्ञो विराटस्य निवेशने शुभा |
006c रूपेण चोन्मादयतीव मां भृशं गन्धेन जाता मदिरेव भामिनी ||
007a का देवरूपा हृदयङ्गमा शुभे आचक्ष्व मे का च कुतश्च शोभना |
007c चित्तं हि निर्मथ्य करोति मां वशे न चान्यदत्रौषधमद्य मे मतम् ||
008a अहो तवेयं परिचारिका शुभा प्रत्यग्ररूपा प्रतिभाति मामियम् |
008c अयुक्तरूपं हि करोति कर्म ते प्रशास्तु मां यच्च ममास्ति किञ्चन ||
009a प्रभूतनागाश्वरथं महाधनं समृद्धियुक्तं बहुपानभोजनम् |
009c मनोहरं काञ्चनचित्रभूषणं गृहं महच्छोभयतामियं मम ||
010a ततः सुदेष्णामनुमन्त्र्य कीचकस्ततः समभ्येत्य नराधिपात्मजाम् |
010c उवाच कृष्णामभिसान्त्वयंस्तदा मृगेन्द्रकन्यामिव जम्बुको वने ||
011a इदं च रूपं प्रथमं च ते वयो निरर्थकं केवलमद्य भामिनि |
011c अधार्यमाणा स्रगिवोत्तमा यथा न शोभसे सुन्दरि शोभना सती ||
012a त्यजामि दारान्मम ये पुरातना भवन्तु दास्यस्तव चारुहासिनि |
012c अहं च ते सुन्दरि दासवत्स्थितः सदा भविष्ये वशगो वरानने ||
013  द्रौपद्युवाच ||
013a अप्रार्थनीयामिह मां सूतपुत्राभिमन्यसे |
013c विहीनवर्णां सैरन्ध्रीं बीभत्सां केशकारिकाम् ||
014a परदारास्मि भद्रं ते न युक्तं त्वयि साम्प्रतम् |
014c दयिताः प्राणिनां दारा धर्मं समनुचिन्तय ||
015a परदारे न ते बुद्धिर्जातु कार्या कथञ्चन |
015c विवर्जनं ह्यकार्याणामेतत्सत्पुरुषव्रतम् ||
016a मिथ्याभिगृध्नो हि नरः पापात्मा मोहमास्थितः |
016c अयशः प्राप्नुयाद्घोरं सुमहत्प्राप्नुयाद्भयम् ||
017a मा सूतपुत्र हृष्यस्व माद्य त्यक्ष्यसि जीवितम् |
017c दुर्लभामभिमन्वानो मां वीरैरभिरक्षिताम् ||
018a न चाप्यहं त्वया शक्या गन्धर्वाः पतयो मम |
018c ते त्वां निहन्युः कुपिताः साध्वलं मा व्यनीनशः ||
019a अशक्यरूपैः पुरुषैरध्वानं गन्तुमिच्छसि |
019c यथा निश्चेतनो बालः कूलस्थः कूलमुत्तरम् ||
019e तर्तुमिच्छति मन्दात्मा तथा त्वं कर्तुमिच्छसि |
020a अन्तर्महीं वा यदि वोर्ध्वमुत्पतेः समुद्रपारं यदि वा प्रधावसि |
020c तथापि तेषां न विमोक्षमर्हसि प्रमाथिनो देवसुता हि मे वराः ||
021a त्वं कालरात्रीमिव कश्चिदातुरः किं मां दृढं प्रार्थयसेऽद्य कीचक |
021c किं मातुरङ्के शयितो यथा शिशुश्चन्द्रं जिघृक्षुरिव मन्यसे हि माम् ||
