उत्तर उवाच ||	001    
सुवर्णविकृतानीमान्यायुधानि महात्मनाम् |	001a  
रुचिराणि प्रकाशन्ते पार्थानामाशुकारिणाम् ||	001c  
क्व नु स्विदर्जुनः पार्थः कौरव्यो वा युधिष्ठिरः |	002a  
नकुलः सहदेवश्च भीमसेनश्च पाण्डवः ||	002c  
सर्व एव महात्मानः सर्वामित्रविनाशनाः |	003a  
राज्यमक्षैः पराकीर्य न श्रूयन्ते कदाचन ||	003c  
द्रौपदी क्व च पाञ्चाली स्त्रीरत्नमिति विश्रुता |	004a  
जितानक्षैस्तदा कृष्णा तानेवान्वगमद्वनम् ||	004c  
अर्जुन उवाच ||	005    
अहमस्म्यर्जुनः पार्थः सभास्तारो युधिष्ठिरः |	005a  
बल्लवो भीमसेनस्तु पितुस्ते रसपाचकः ||	005c  
अश्वबन्धोऽथ नकुलः सहदेवस्तु गोकुले |	006a  
सैरन्ध्रीं द्रौपदीं विद्धि यत्कृते कीचका हताः ||	006c  
उत्तर उवाच ||	007    
दश पार्थस्य नामानि यानि पूर्वं श्रुतानि मे |	007a  
प्रब्रूयास्तानि यदि मे श्रद्दध्यां सर्वमेव ते ||	007c  
अर्जुन उवाच ||	008    
हन्त तेऽहं समाचक्षे दश नामानि यानि मे |	008a  
अर्जुनः फल्गुनो जिष्णुः किरीटी श्वेतवाहनः |	008c  
बीभत्सुर्विजयः कृष्णः सव्यसाची धनञ्जयः ||	008e   
उत्तर उवाच ||	009    
केनासि विजयो नाम केनासि श्वेतवाहनः |	009a  
किरीटी नाम केनासि सव्यसाची कथं भवान् ||	009c  
अर्जुनः फल्गुनो जिष्णुः कृष्णो बीभत्सुरेव च |	010a  
धनञ्जयश्च केनासि प्रब्रूहि मम तत्त्वतः |	010c  
श्रुता मे तस्य वीरस्य केवला नामहेतवः ||	010e   
अर्जुन उवाच ||	011    
सर्वाञ्जनपदाञ्जित्वा वित्तमाच्छिद्य केवलम् |	011a  
मध्ये धनस्य तिष्ठामि तेनाहुर्मां धनञ्जयम् ||	011c  
अभिप्रयामि सङ्ग्रामे यदहं युद्धदुर्मदान् |	012a  
नाजित्वा विनिवर्तामि तेन मां विजयं विदुः ||	012c  
श्वेताः काञ्चनसन्नाहा रथे युज्यन्ति मे हयाः |	013a  
सङ्ग्रामे युध्यमानस्य तेनाहं श्वेतवाहनः ||	013c  
उत्तराभ्यां च पूर्वाभ्यां फल्गुनीभ्यामहं दिवा |	014a  
जातो हिमवतः पृष्ठे तेन मां फल्गुनं विदुः ||	014c  
पुरा शक्रेण मे दत्तं युध्यतो दानवर्षभैः |	015a  
किरीटं मूर्ध्नि सूर्याभं तेन माहुः किरीटिनम् ||	015c  
न कुर्यां कर्म बीभत्सं युध्यमानः कथञ्चन |	016a  
तेन देवमनुष्येषु बीभत्सुरिति मां विदुः ||	016c  
उभौ मे दक्षिणौ पाणी गाण्डीवस्य विकर्षणे |	017a  
तेन देवमनुष्येषु सव्यसाचीति मां विदुः ||	017c  
पृथिव्यां चतुरन्तायां वर्णो मे दुर्लभः समः |	018a  
करोमि कर्म शुक्लं च तेन मामर्जुनं विदुः ||	018c  
अहं दुरापो दुर्धर्षो दमनः पाकशासनिः	019a  
तेन देवमनुष्येषु जिष्णुनामास्मि विश्रुतः	019c  
कृष्ण इत्येव दशमं नाम चक्रे पिता मम	020a  
कृष्णावदातस्य सतः प्रियत्वाद्बालकस्य वै	020c  
वैशम्पायन उवाच ||	021    
ततः पार्थं स वैराटिरभ्यवादयदन्तिकात् |	021a  
अहं भूमिञ्जयो नाम नाम्नाहमपि चोत्तरः ||	021c  
दिष्ट्या त्वां पार्थ पश्यामि स्वागतं ते धनञ्जय |	022a  
लोहिताक्ष महाबाहो नागराजकरोपम |	022c  
यदज्ञानादवोचं त्वां क्षन्तुमर्हसि तन्मम ||	022e   
यतस्त्वया कृतं पूर्वं विचित्रं कर्म दुष्करम् |	023a  
अतो भयं व्यतीतं मे प्रीतिश्च परमा त्वयि||	023c  
