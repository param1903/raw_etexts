वैशम्पायन उवाच ||	001    
तं पार्थः प्रतिजग्राह वायुवेगमिवोद्धतम् |	001a   
शरजालेन महता वर्षमाणमिवाम्बुदम् ||	001c  
तयोर्देवासुरसमः सन्निपातो महानभूत् |	002a   
किरतोः शरजालानि वृत्रवासवयोरिव ||	002c   
न स्म सूर्यस्तदा भाति न च वाति समीरणः |	003a   
शरगाढे कृते व्योम्नि छायाभूते समन्ततः ||	003c   
महांश्चटचटाशब्दो योधयोर्हन्यमानयोः |	004a   
दह्यतामिव वेणूनामासीत्परपुरञ्जय ||	004c   
हयानस्यार्जुनः सर्वान्कृतवानल्पजीवितान् |	005a   
स राजन्न प्रजानाति दिशं काञ्चन मोहितः ||	005c   
ततो द्रौणिर्महावीर्यः पार्थस्य विचरिष्यतः |	006a   
विवरं सूक्ष्ममालोक्य ज्यां चिच्छेद क्षुरेण ह |	006c   
तदस्यापूजयन्देवाः कर्म दृष्ट्वातिमानुषम् ||	006e   
ततो द्रौणिर्धनूंष्यष्टौ व्यपक्रम्य नरर्षभम् |	007a   
पुनरभ्याहनत्पार्थं हृदये कङ्कपत्रिभिः ||	007c   
ततः पार्थो महाबाहुः प्रहस्य स्वनवत्तदा |	008a   
योजयामास नवया मौर्व्या गाण्डीवमोजसा ||	008c   
ततोऽर्धचन्द्रमावृत्य तेन पार्थः समागमत् |	009a   
वारणेनेव मत्तेन मत्तो वारणयूथपः ||	009c   
ततः प्रववृते युद्धं पृथिव्यामेकवीरयोः |	010a   
रणमध्ये द्वयोरेव सुमहल्लोमहर्षणम् ||	010c   
तौ वीरौ कुरवः सर्वे ददृशुर्विस्मयान्विताः |	011a   
युध्यमानौ महात्मानौ यूथपाविव सङ्गतौ ||	011c   
तौ समाजघ्नतुर्वीरावन्योन्यं पुरुषर्षभौ |	012a   
शरैराशीविषाकारैर्ज्वलद्भिरिव पन्नगैः ||	012c   
अक्षय्याविषुधी दिव्यौ पाण्डवस्य महात्मनः |	013a   
तेन पार्थो रणे शूरस्तस्थौ गिरिरिवाचलः ||	013c   
अश्वत्थाम्नः पुनर्बाणाः क्षिप्रमभ्यस्यतो रणे |	014a   
जग्मुः परिक्षयं शीघ्रमभूत्तेनाधिकोऽर्जुनः ||	014c   
ततः कर्णो महच्चापं विकृष्याभ्यधिकं रुषा |	015a   
अवाक्षिपत्ततः शब्दो हाहाकारो महानभूत् ||	015c   
तत्र चक्षुर्दधे पार्थो यत्र विस्फार्यते धनुः |	016a   
ददर्श तत्र राधेयं तस्य कोपोऽत्यवीवृधत् ||	016c   
स रोषवशमापन्नः कर्णमेव जिघांसया |	017a   
अवैक्षत विवृत्ताभ्यां नेत्राभ्यां कुरुपुङ्गवः ||	017c   
तथा तु विमुखे पार्थे द्रोणपुत्रस्य सायकान् |	018a   
त्वरिताः पुरुषा राजन्नुपाजह्रुः सहस्रशः ||	018c  
उत्सृज्य च महाबाहुर्द्रोणपुत्रं धनञ्जयः |	019a   
अभिदुद्राव सहसा कर्णमेव सपत्नजित् ||	019c   
तमभिद्रुत्य कौन्तेयः क्रोधसंरक्तलोचनः |	020a   
कामयन्द्वैरथे युद्धमिदं वचनमब्रवीत् ||	020c  
