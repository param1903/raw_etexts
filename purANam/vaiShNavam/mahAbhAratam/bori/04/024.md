001  वैशम्पायन उवाच ||
001a कीचकस्य तु घातेन सानुजस्य विशां पते |
001c अत्याहितं चिन्तयित्वा व्यस्मयन्त पृथग्जनाः ||
002a तस्मिन्पुरे जनपदे सञ्जल्पोऽभूच्च सर्वशः |
002c शौर्याद्धि वल्लभो राज्ञो महासत्त्वश्च कीचकः ||
003a आसीत्प्रहर्ता च नृणां दारामर्शी च दुर्मतिः |
003c स हतः खलु पापात्मा गन्धर्वैर्दुष्टपूरुषः ||
004a इत्यजल्पन्महाराज परानीकविशातनम् |
004c देशे देशे मनुष्याश्च कीचकं दुष्प्रधर्षणम् ||
005a अथ वै धार्तराष्ट्रेण प्रयुक्ता ये बहिश्चराः | 
005c मृगयित्वा बहून्ग्रामान्राष्ट्राणि नगराणि च ||
006a संविधाय यथादिष्टं यथादेशप्रदर्शनम् | 
006c कृतचिन्ता न्यवर्तन्त ते च नागपुरं प्रति ||
007a तत्र दृष्ट्वा तु राजानं कौरव्यं धृतराष्ट्रजम् |
007c द्रोणकर्णकृपैः सार्धं भीष्मेण च महात्मना ||
008a सङ्गतं भ्रातृभिश्चापि त्रिगर्तैश्च महारथैः |
008c दुर्योधनं सभामध्ये आसीनमिदमब्रुवन् ||
009a कृतोऽस्माभिः परो यत्नस्तेषामन्वेषणे सदा |
009c पाण्डवानां मनुष्येन्द्र तस्मिन्महति कानने ||
010a निर्जने मृगसङ्कीर्णे नानाद्रुमलतावृते |
010c लताप्रतानबहुले नानागुल्मसमावृते ||
011a न च विद्मो गता येन पार्थाः स्युर्दृढविक्रमाः |
011c मार्गमाणाः पदन्यासं तेषु तेषु तथा तथा ||
012a गिरिकूटेषु तुङ्गेषु नानाजनपदेषु च |
012c जनाकीर्णेषु देशेषु खर्वटेषु पुरेषु च ||
013a नरेन्द्र बहुशोऽन्विष्टा नैव विद्मश्च पाण्डवान् |
013c अत्यन्तभावं नष्टास्ते भद्रं तुभ्यं नरर्षभ ||
014a वर्त्मान्यन्विष्यमाणास्तु रथानां रथसत्तम |
014c कञ्चित्कालं मनुष्येन्द्र सूतानामनुगा वयम् ||
015a मृगयित्वा यथान्यायं विदितार्थाः स्म तत्त्वतः |
015c प्राप्ता द्वारवतीं सूता ऋते पार्थैः परन्तप ||
016a न तत्र पाण्डवा राजन्नापि कृष्णा पतिव्रता |
016c सर्वथा विप्रनष्टास्ते नमस्ते भरतर्षभ ||
017a न हि विद्मो गतिं तेषां वासं वापि महात्मनाम् |
017c पाण्डवानां प्रवृत्तिं वा विद्मः कर्मापि वा कृतम् |
017e स नः शाधि मनुष्येन्द्र अत ऊर्ध्वं विशां पते ||
018a अन्वेषणे पाण्डवानां भूयः किं करवामहे |
018c इमां च नः प्रियामीक्ष वाचं भद्रवतीं शुभाम् ||
019a येन त्रिगर्ता निकृता बलेन महता नृप |
019c सूतेन राज्ञो मत्स्यस्य कीचकेन महात्मना ||
020a स हतः पतितः शेते गन्धर्वैर्निशि भारत |
020c अदृश्यमानैर्दुष्टात्मा सह भ्रातृभिरच्युत ||
021a प्रियमेतदुपश्रुत्य शत्रूणां तु पराभवम् |
021c कृतकृत्यश्च कौरव्य विधत्स्व यदनन्तरम् ||
