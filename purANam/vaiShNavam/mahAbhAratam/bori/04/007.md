वैशम्पायन उवाच ||	001    
अथापरो भीमबलः श्रिया ज्वलन्नुपाययौ सिंहविलासविक्रमः |	001a   
खजं च दर्वीं च करेण धारयन्नसिं च कालाङ्गमकोशमव्रणम् ||	001c   
स सूदरूपः परमेण वर्चसा रविर्यथा लोकमिमं प्रभासयन् |	002a   
सुकृष्णवासा गिरिराजसारवान्स मत्स्यराजं समुपेत्य तस्थिवान् ||	002c   
तं प्रेक्ष्य राजा वरयन्नुपागतं ततोऽब्रवीज्जानपदान्समागतान् |	003a   
सिंहोन्नतांसोऽयमतीव रूपवान्प्रदृश्यते को नु नरर्षभो युवा ||	003c   
अदृष्टपूर्वः पुरुषो रविर्यथा वितर्कयन्नास्य लभामि सम्पदम् |	004a   
तथास्य चित्तं ह्यपि संवितर्कयन्नरर्षभस्याद्य न यामि तत्त्वतः ||	004c   
ततो विराटं समुपेत्य पाण्डवः सुदीनरूपो वचनं महामनाः |	005a   
उवाच सूदोऽस्मि नरेन्द्र बल्लवो भजस्व मां व्यञ्जनकारमुत्तमम् ||	005c   
विराट उवाच ||	006    
न सूदतां मानद श्रद्दधामि ते सहस्रनेत्रप्रतिमो हि दृश्यसे |	006a   
श्रिया च रूपेण च विक्रमेण च प्रभासि तातानवरो नरेष्विह ||	006c   
भीम उवाच ||	007    
नरेन्द्र सूदः परिचारकोऽस्मि ते जानामि सूपान्प्रथमेन केवलान् |	007a   
आस्वादिता ये नृपते पुराभवन्युधिष्ठिरेणापि नृपेण सर्वशः ||	007c   
बलेन तुल्यश्च न विद्यते मया नियुद्धशीलश्च सदैव पार्थिव |	008a   
गजैश्च सिंहैश्च समेयिवानहं सदा करिष्यामि तवानघ प्रियम् ||	008c   
विराट उवाच ||	009    
ददामि ते हन्त वरं महानसे तथा च कुर्याः कुशलं हि भाषसे |	009a   
न चैव मन्ये तव कर्म तत्समं समुद्रनेमिं पृथिवीं त्वमर्हसि ||	009c   
यथा हि कामस्तव तत्तथा कृतं महानसे त्वं भव मे पुरस्कृतः |	010a   
नराश्च ये तत्र ममोचिताः पुरा भवस्व तेषामधिपो मया कृतः ||	010c   
वैशम्पायन उवाच ||	011    
तथा स भीमो विहितो महानसे विराटराज्ञो दयितोऽभवद्दृढम् |	011a   
उवास राजन्न च तं पृथग्जनो बुबोध तत्रानुचरश्च कश्चन ||	011c   
