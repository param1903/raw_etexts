001  वैशम्पायन उवाच ||
001a तस्मिन्काले समागम्य सर्वे तत्रास्य बान्धवाः |
001c रुरुदुः कीचकं दृष्ट्वा परिवार्य समन्ततः ||
002a सर्वे संहृष्टरोमाणः सन्त्रस्ताः प्रेक्ष्य कीचकम् |
002c तथा सर्वाङ्गसम्भुग्नं कूर्मं स्थल इवोद्धृतम् ||
003a पोथितं भीमसेनेन तमिन्द्रेणेव दानवम् |
003c संस्कारयितुमिच्छन्तो बहिर्नेतुं प्रचक्रमुः ||
004a ददृशुस्ते ततः कृष्णां सूतपुत्राः समागताः |
004c अदूरादनवद्याङ्गीं स्तम्भमालिङ्ग्य तिष्ठतीम् ||
005a समवेतेषु सूतेषु तानुवाचोपकीचकः |
005c हन्यतां शीघ्रमसती यत्कृते कीचको हतः ||
006a अथ वा नेह हन्तव्या दह्यतां कामिना सह |
006c मृतस्यापि प्रियं कार्यं सूतपुत्रस्य सर्वथा ||
007a ततो विराटमूचुस्ते कीचकोऽस्याः कृते हतः |
007c सहाद्यानेन दह्येत तदनुज्ञातुमर्हसि ||
008a पराक्रमं तु सूतानां मत्वा राजान्वमोदत |
008c सैरन्ध्र्याः सूतपुत्रेण सह दाहं विशां पते ||
009a तां समासाद्य वित्रस्तां कृष्णां कमललोचनाम् |
009c मोमुह्यमानां ते तत्र जगृहुः कीचका भृशम् ||
010a ततस्तु तां समारोप्य निबध्य च सुमध्यमाम् |
010c जग्मुरुद्यम्य ते सर्वे श्मशानमभितस्तदा ||
011a ह्रियमाणा तु सा राजन्सूतपुत्रैरनिन्दिता |
011c प्राक्रोशन्नाथमिच्छन्ती कृष्णा नाथवती सती ||
012  द्रौपद्युवाच ||
012a जयो जयन्तो विजयो जयत्सेनो जयद्बलः |
012c ते मे वाचं विजानन्तु सूतपुत्रा नयन्ति माम् ||
013a येषां ज्यातलनिर्घोषो विस्फूर्जितमिवाशनेः |
013c व्यश्रूयत महायुद्धे भीमघोषस्तरस्विनाम् ||
014a रथघोषश्च बलवान्गन्धर्वाणां यशस्विनाम् |
014c ते मे वाचं विजानन्तु सूतपुत्रा नयन्ति माम् ||
015  वैशम्पायन उवाच ||
015a तस्यास्ताः कृपणा वाचः कृष्णायाः परिदेविताः |
015c श्रुत्वैवाभ्यपतद्भीमः शयनादविचारयन् ||
016  भीमसेन उवाच ||
016a अहं शृणोमि ते वाचं त्वया सैरन्ध्रि भाषिताम् |
016c तस्मात्ते सूतपुत्रेभ्यो न भयं भीरु विद्यते ||
017  वैशम्पायन उवाच ||
017a इत्युक्त्वा स महाबाहुर्विजजृम्भे जिघांसया |
017c ततः स व्यायतं कृत्वा वेषं विपरिवर्त्य च |
017e अद्वारेणाभ्यवस्कन्द्य निर्जगाम बहिस्तदा ||
018a स भीमसेनः प्राकारादारुज्य तरसा द्रुमम् |
018c श्मशानाभिमुखः प्रायाद्यत्र ते कीचका गताः ||
019a स तं वृक्षं दशव्यामं सस्कन्धविटपं बली |
019c प्रगृह्याभ्यद्रवत्सूतान्दण्डपाणिरिवान्तकः ||
020a ऊरुवेगेन तस्याथ न्यग्रोधाश्वत्थकिंशुकाः |
020c भूमौ निपतिता वृक्षाः सङ्घशस्तत्र शेरते ||
021a तं सिंहमिव सङ्क्रुद्धं दृष्ट्वा गन्धर्वमागतम् |
021c वित्रेसुः सर्वतः सूता विषादभयकम्पिताः ||
022a तमन्तकमिवायान्तं गन्धर्वं प्रेक्ष्य ते तदा |
022c दिधक्षन्तस्तदा ज्येष्ठं भ्रातरं ह्युपकीचकाः |
022e परस्परमथोचुस्ते विषादभयकम्पिताः ||
023a गन्धर्वो बलवानेति क्रुद्ध उद्यम्य पादपम् |
023c सैरन्ध्री मुच्यतां शीघ्रं महन्नो भयमागतम् ||
024a ते तु दृष्ट्वा तमाविद्धं भीमसेनेन पादपम् |
024c विमुच्य द्रौपदीं तत्र प्राद्रवन्नगरं प्रति ||
025a द्रवतस्तांस्तु सम्प्रेक्ष्य स वज्री दानवानिव |
025c शतं पञ्चाधिकं भीमः प्राहिणोद्यमसादनम् ||
026a तत आश्वासयत्कृष्णां प्रविमुच्य विशां पते |
026c उवाच च महाबाहुः पाञ्चालीं तत्र द्रौपदीम् |
026e अश्रुपूर्णमुखीं दीनां दुर्धर्षः स वृकोदरः ||
027a एवं ते भीरु वध्यन्ते ये त्वां क्लिश्यन्त्यनागसम् |
027c प्रैहि त्वं नगरं कृष्णे न भयं विद्यते तव |
027e अन्येनाहं गमिष्यामि विराटस्य महानसम् ||
028a पञ्चाधिकं शतं तच्च निहतं तत्र भारत |
028c महावनमिव छिन्नं शिश्ये विगलितद्रुमम् ||
029a एवं ते निहता राजञ्शतं पञ्च च कीचकाः |
029c स च सेनापतिः पूर्वमित्येतत्सूतषट्शतम् ||
030a तद्दृष्ट्वा महदाश्चर्यं नरा नार्यश्च सङ्गताः |
030c विस्मयं परमं गत्वा नोचुः किञ्चन भारत ||
