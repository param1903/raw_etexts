वैशम्पायन उवाच ||	001    
स राजधान्या निर्याय वैराटिः पृथिवीञ्जयः |	001a  
प्रयाहीत्यब्रवीत्सूतं यत्र ते कुरवो गताः ||	001c  
समवेतान्कुरून्यावज्जिगीषूनवजित्य वै |	002a  
गाश्चैषां क्षिप्रमादाय पुनरायामि स्वं पुरम् ||	002c  
ततस्तांश्चोदयामास सदश्वान्पाण्डुनन्दनः |	003a  
ते हया नरसिंहेन चोदिता वातरंहसः |	003c  
आलिखन्त इवाकाशमूहुः काञ्चनमालिनः ||	003e   
नातिदूरमथो यात्वा मत्स्यपुत्रधनञ्जयौ |	004a  
अवेक्षेताममित्रघ्नौ कुरूणां बलिनां बलम् |	004c  
श्मशानमभितो गत्वा आससाद कुरूनथ ||	004e   
तदनीकं महत्तेषां विबभौ सागरस्वनम् |	005a  
सर्पमाणमिवाकाशे वनं बहुलपादपम् ||	005c  
ददृशे पार्थिवो रेणुर्जनितस्तेन सर्पता |	006a  
दृष्टिप्रणाशो भूतानां दिवस्पृङ्नरसत्तम ||	006c  
तदनीकं महद्दृष्ट्वा गजाश्वरथसङ्कुलम् |	007a  
कर्णदुर्योधनकृपैर्गुप्तं शान्तनवेन च ||	007c  
द्रोणेन च सपुत्रेण महेष्वासेन धीमता |	008a  
हृष्टरोमा भयोद्विग्नः पार्थं वैराटिरब्रवीत् ||	008c  
नोत्सहे कुरुभिर्योद्धुं रोमहर्षं हि पश्य मे |	009a  
बहुप्रवीरमत्युग्रं देवैरपि दुरासदम् ||	009c  
प्रतियोद्धुं न शक्ष्यामि कुरुसैन्यमनन्तकम् ||	009e   
नाशंसे भारतीं सेनां प्रवेष्टुं भीमकार्मुकाम् |	010a  
रथनागाश्वकलिलां पत्तिध्वजसमाकुलाम् |	010c  
दृष्ट्वैव हि परानाजावात्मा प्रव्यथतीव मे ||	010e   
यत्र द्रोणश्च भीष्मश्च कृपः कर्णो विविंशतिः |	011a  
अश्वत्थामा विकर्णश्च सोमदत्तोऽथ बाह्लिकः ||	011c  
दुर्योधनस्तथा वीरो राजा च रथिनां वरः |	012a  
द्युतिमन्तो महेष्वासाः सर्वे युद्धविशारदाः ||	012c  
दृष्ट्वैव हि कुरूनेतान्व्यूढानीकान्प्रहारिणः |	013a  
हृषितानि च रोमाणि कश्मलं चागतं मम ||	013c  
वैशम्पायन उवाच ||	014    
अवियातो वियातस्य मौर्ख्याद्धूर्तस्य पश्यतः	014a  
परिदेवयते मन्दः सकाशे सव्यसाचिनः ||	014c  
त्रिगर्तान्मे पिता यातः शून्ये सम्प्रणिधाय माम् |	015a  
सर्वां सेनामुपादाय न मे सन्तीह सैनिकाः	015c  
सोऽहमेको बहून्बालः कृतास्त्रानकृतश्रमः |	016a  
प्रतियोद्धुं न शक्ष्यामि निवर्तस्व बृहन्नडे ||	016c  
अर्जुन उवाच || 	017    
भयेन दीनरूपोऽसि द्विषतां हर्षवर्धनः |	017a  
न च तावत्कृतं किञ्चित्परैः कर्म रणाजिरे ||	017c  
स्वयमेव च मामात्थ वह मां कौरवान्प्रति |	018a  
सोऽहं त्वां तत्र नेष्यामि यत्रैते बहुला ध्वजाः ||	018c  
मध्यमामिषगृध्राणां कुरूणामाततायिनाम् |	019a  
नेष्यामि त्वां महाबाहो पृथिव्यामपि युध्यताम् ||	019c  
तथा स्त्रीषु प्रतिश्रुत्य पौरुषं पुरुषेषु च |	020a  
कत्थमानोऽभिनिर्याय किमर्थं न युयुत्ससे ||	020c  
न चेद्विजित्य गास्तास्त्वं गृहान्वै प्रतियास्यसि |	021a  
प्रहसिष्यन्ति वीर त्वां नरा नार्यश्च सङ्गताः ||	021c  
अहमप्यत्र सैरन्ध्र्या स्तुतः सारथ्यकर्मणि |	022a  
न हि शक्ष्याम्यनिर्जित्य गाः प्रयातुं पुरं प्रति ||	022c  
स्तोत्रेण चैव सैरन्ध्र्यास्तव वाक्येन तेन च |	023a  
कथं न युध्येयमहं कुरून्सर्वान्स्थिरो भव ||	023c  
उत्तर उवाच ||	024    
कामं हरन्तु मत्स्यानां भूयांसं कुरवो धनम् |	024a  
प्रहसन्तु च मां नार्यो नरा वापि बृहन्नडे ||	024c  
वैशम्पायन उवाच ||	025    
इत्युक्त्वा प्राद्रवद्भीतो रथात्प्रस्कन्द्य कुण्डली |	025a  
त्यक्त्वा मानं स मन्दात्मा विसृज्य सशरं धनुः ||	025c  
बृहन्नडोवाच ||	026    
नैष पूर्वैः स्मृतो धर्मः क्षत्रियस्य पलायनम् |	026a  
श्रेयस्ते मरणं युद्धे न भीतस्य पलायनम् ||	026c  
वैशम्पायन उवाच ||	027    
एवमुक्त्वा तु कौन्तेयः सोऽवप्लुत्य रथोत्तमात् |	027a  
तमन्वधावद्धावन्तं राजपुत्रं धनञ्जयः |	027c  
दीर्घां वेणीं विधुन्वानः साधु रक्ते च वाससी ||	027e   
विधूय वेणीं धावन्तमजानन्तोऽर्जुनं तदा |	028a  
सैनिकाः प्राहसन्केचित्तथारूपमवेक्ष्य तम् ||	028c  
तं शीघ्रमभिधावन्तं सम्प्रेक्ष्य कुरवोऽब्रुवन् |	029a  
क एष वेषप्रच्छन्नो भस्मनेव हुताशनः ||	029c  
किञ्चिदस्य यथा पुंसः किञ्चिदस्य यथा स्त्रियः |	030a  
सारूप्यमर्जुनस्येव क्लीबरूपं बिभर्ति च ||	030c  
तदेवैतच्छिरोग्रीवं तौ बाहू परिघोपमौ |	031a  
तद्वदेवास्य विक्रान्तं नायमन्यो धनञ्जयात् ||	031c  
अमरेष्विव देवेन्द्रो मानुषेषु धनञ्जयः |	032a  
एकः कोऽस्मानुपायायादन्यो लोके धनञ्जयात् ||	032c  
एकः पुत्रो विराटस्य शून्ये सन्निहितः पुरे |	033a  
स एष किल निर्यातो बालभावान्न पौरुषात् ||	033c  
सत्रेण नूनं छन्नं हि चरन्तं पार्थमर्जुनम् |	034a  
उत्तरः सारथिं कृत्वा निर्यातो नगराद्बहिः ||	034c  
स नो मन्ये ध्वजान्दृष्ट्वा भीत एष पलायति |	035a  
तं नूनमेष धावन्तं जिघृक्षति धनञ्जयः ||	035c  
इति स्म कुरवः सर्वे विमृशन्तः पृथक्पृथक् |	036a  
न च व्यवसितुं किञ्चिदुत्तरं शक्नुवन्ति ते |	036c  
छन्नं तथा तं सत्रेण पाण्डवं प्रेक्ष्य भारत ||	036e   
उत्तरं तु प्रधावन्तमनुद्रुत्य धनञ्जयः |	037a  
गत्वा पदशतं तूर्णं केशपक्षे परामृशत् ||	037c  
सोऽर्जुनेन परामृष्टः पर्यदेवयदार्तवत् |	038a  
बहुलं कृपणं चैव विराटस्य सुतस्तदा ||	038c  
शातकुम्भस्य शुद्धस्य शतं निष्कान्ददामि ते |	039a  
मणीनष्टौ च वैडूर्यान्हेमबद्धान्महाप्रभान् ||	039c  
हेमदण्डप्रतिच्छन्नं रथं युक्तं च सुव्रजैः |	040a  
मत्तांश्च दश मातङ्गान्मुञ्च मां त्वं बृहन्नडे ||	040c  
वैशम्पायन उवाच || 	041    
एवमादीनि वाक्यानि विलपन्तमचेतसम् |	041a  
प्रहस्य पुरुषव्याघ्रो रथस्यान्तिकमानयत् ||	041c  
अथैनमब्रवीत्पार्थो भयार्तं नष्टचेतसम् |	042a  
यदि नोत्सहसे योद्धुं शत्रुभिः शत्रुकर्शन |	042c  
एहि मे त्वं हयान्यच्छ युध्यमानस्य शत्रुभिः ||	042e   
प्रयाह्येतद्रथानीकं मद्बाहुबलरक्षितः |	043a  
अप्रधृष्यतमं घोरं गुप्तं वीरैर्महारथैः ||	043c  
मा भैस्त्वं राजपुत्राग्र्य क्षत्रियोऽसि परन्तप |	044a  
अहं वै कुरुभिर्योत्स्याम्यवजेष्यामि ते पशून् ||	044c  
प्रविश्यैतद्रथानीकमप्रधृष्यं दुरासदम् |	045a  
यन्ता भूस्त्वं नरश्रेष्ठ योत्स्येऽहं कुरुभिः सह ||	045c  
एवं ब्रुवाणो बीभत्सुर्वैराटिमपराजितः |	046a  
समाश्वास्य मुहूर्तं तमुत्तरं भरतर्षभ ||	046c  
तत एनं विचेष्टन्तमकामं भयपीडितम् |	047a  
रथमारोपयामास पार्थः प्रहरतां वरः ||	047c  
