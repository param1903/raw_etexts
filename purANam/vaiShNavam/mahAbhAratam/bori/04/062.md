वैशम्पायन उवाच ||	001    
ततो विजित्य सङ्ग्रामे कुरून्गोवृषभेक्षणः |	001a  
समानयामास तदा विराटस्य धनं महत् ||	001c  
गतेषु च प्रभग्नेषु धार्तराष्ट्रेषु सर्वशः |	002a  
वनान्निष्क्रम्य गहनाद्बहवः कुरुसैनिकाः ||	002c  
भयात्सन्त्रस्तमनसः समाजग्मुस्ततस्ततः |	003a  
मुक्तकेशा व्यदृश्यन्त स्थिताः प्राञ्जलयस्तदा ||	003c  
क्षुत्पिपासापरिश्रान्ता विदेशस्था विचेतसः |	004a  
ऊचुः प्रणम्य सम्भ्रान्ताः पार्थ किं करवाम ते ||	004c  
अर्जुन उवाच ||	005    
स्वस्ति व्रजत भद्रं वो न भेतव्यं कथञ्चन |	005a  
नाहमार्ताञ्जिघांसामि भृशमाश्वासयामि वः ||	005c  
वैशम्पायन उवाच ||	006    
तस्य तामभयां वाचं श्रुत्वा योधाः समागताः |	006a  
आयुःकीर्तियशोदाभिस्तमाशिर्भिरनन्दयन् ||	006c  
ततो निवृत्ताः कुरवः प्रभग्ना वशमास्थिताः |	007a  
पन्थानमुपसङ्गम्य फल्गुनो वाक्यमब्रवीत् ||	007c  
राजपुत्र प्रत्यवेक्ष समानीतानि सर्वशः |	008a  
गोकुलानि महाबाहो वीर गोपालकैः सह ||	008c  
ततोऽपराह्णे यास्यामो विराटनगरं प्रति |	009a  
आश्वास्य पाययित्वा च परिप्लाव्य च वाजिनः ||	009c  
गच्छन्तु त्वरिताश्चैव गोपालाः प्रेषितास्त्वया |	010a  
नगरे प्रियमाख्यातुं घोषयन्तु च ते जयम् ||	010c  
वैशम्पायन उवाच ||	011    
उत्तरस्त्वरमाणोऽथ दूतानाज्ञापयत्ततः |	011a  
वचनादर्जुनस्यैव आचक्षध्वं जयं मम ||	011c  
