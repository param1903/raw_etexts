001  वैशम्पायन उवाच ||
001a निर्याय नगराच्छूरा व्यूढानीकाः प्रहारिणः |
001c त्रिगर्तानस्पृशन्मत्स्याः सूर्ये परिणते सति || 
002a ते त्रिगर्ताश्च मत्स्याश्च संरब्धा युद्धदुर्मदाः |
002c अन्योन्यमभिगर्जन्तो गोषु गृद्धा महाबलाः ||
003a भीमाश्च मत्तमातङ्गास्तोमराङ्कुशचोदिताः |
003c ग्रामणीयैः समारूढाः कुशलैर्हस्तिसादिभिः ||
004a तेषां समागमो घोरस्तुमुलो लोमहर्षणः |
004c देवासुरसमो राजन्नासीत्सूर्ये विलम्बति ||
005a उदतिष्ठद्रजो भौमं न प्रज्ञायत किञ्चन |
005c पक्षिणश्चापतन्भूमौ सैन्येन रजसावृताः ||
006a इषुभिर्व्यतिसंयद्भिरादित्योऽन्तरधीयत |
006c खद्योतैरिव संयुक्तमन्तरिक्षं व्यराजत ||
007a रुक्मपृष्ठानि चापानि व्यतिषक्तानि धन्विनाम् |
007c पततां लोकवीराणां सव्यदक्षिणमस्यताम् ||
008a रथा रथैः समाजग्मुः पादातैश्च पदातयः |
008c सादिभिः सादिनश्चैव गजैश्चापि महागजाः ||
009a असिभिः पट्टिशैः प्रासैः शक्तिभिस्तोमरैरपि |
009c संरब्धाः समरे राजन्निजघ्नुरितरेतरम् ||
010a निघ्नन्तः समरेऽन्योन्यं शूराः परिघबाहवः |
010c न शेकुरभिसंरब्धाः शूरान्कर्तुं पराङ्मुखान् ||
011a कॢप्तोत्तरोष्ठं सुनसं कॢप्तकेशमलङ्कृतम् |
011c अदृश्यत शिरश्छिन्नं रजोध्वस्तं सकुण्डलम् ||
012a अदृश्यंस्तत्र गात्राणि शरैश्छिन्नानि भागशः |
012c शालस्कन्धनिकाशानि क्षत्रियाणां महामृधे || 
013a नागभोगनिकाशैश्च बाहुभिश्चन्दनोक्षितैः |
013c आकीर्णा वसुधा तत्र शिरोभिश्च सकुण्डलैः ||
014a उपशाम्यद्रजो भौमं रुधिरेण प्रसर्पता |
014c कश्मलं प्राविशद्घोरं निर्मर्यादमवर्तत ||
015a शतानीकः शतं हत्वा विशालाक्षश्चतुःशतम् |
015c प्रविष्टौ महतीं सेनां त्रिगर्तानां महारथौ |
015e आर्च्छेतां बहुसंरब्धौ केशाकेशि नखानखि ||
016a लक्षयित्वा त्रिगर्तानां तौ प्रविष्टौ रथव्रजम् |
016c जग्मतुः सूर्यदत्तश्च मदिराश्वश्च पृष्ठतः ||
017a विराटस्तत्र सङ्ग्रामे हत्वा पञ्चशतान्रथान् |
017c हयानां च शतान्यत्र हत्वा पञ्च महारथान् ||
018a चरन्स विविधान्मार्गान्रथेषु रथयूथपः |
018c त्रिगर्तानां सुशर्माणमार्च्छद्रुक्मरथं रणे ||
019a तौ व्यावहरतां तत्र महात्मानौ महाबलौ |
019c अन्योन्यमभिगर्जन्तौ गोष्ठे गोवृषभाविव ||
020a ततो रथाभ्यां रथिनौ व्यतियाय समन्ततः |
020c शरान्व्यसृजतां शीघ्रं तोयधारा घनाविव ||
021a अन्योन्यं चातिसंरब्धौ विचेरतुरमर्षणौ |
021c कृतास्त्रौ निशितैर्बाणैरसिशक्तिगदाभृतौ ||
022a ततो राजा सुशर्माणं विव्याध दशभिः शरैः |
022c पञ्चभिः पञ्चभिश्चास्य विव्याध चतुरो हयान् ||
023a तथैव मत्स्यराजानं सुशर्मा युद्धदुर्मदः |
023c पञ्चाशता शितैर्बाणैर्विव्याध परमास्त्रवित् ||
024a ततः सैन्यं समावृत्य मत्स्यराजसुशर्मणोः |
024c नाभ्यजानंस्तदान्योन्यं प्रदोषे रजसावृते ||
