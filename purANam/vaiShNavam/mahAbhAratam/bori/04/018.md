001  द्रौपद्युवाच ||
001a इदं तु मे महद्दुःखं यत्प्रवक्ष्यामि भारत |
001c न मेऽभ्यसूया कर्तव्या दुःखादेतद्ब्रवीम्यहम् ||
002a शार्दूलैर्महिषैः सिंहैरागारे युध्यसे यदा |
002c कैकेय्याः प्रेक्षमाणायास्तदा मे कश्मलो भवेत् ||
003a प्रेक्षासमुत्थिता चापि कैकेयी ताः स्त्रियो वदेत् |
003c प्रेक्ष्य मामनवद्याङ्गी कश्मलोपहतामिव ||
004a स्नेहात्संवासजान्मन्ये सूदमेषा शुचिस्मिता |
004c योध्यमानं महावीर्यैरिमं समनुशोचति ||
005a कल्याणरूपा सैरन्ध्री बल्लवश्चातिसुन्दरः |
005c स्त्रीणां च चित्तं दुर्ज्ञेयं युक्तरूपौ च मे मतौ ||
006a सैरन्ध्री प्रियसंवासान्नित्यं करुणवेदिनी |
006c अस्मिन्राजकुले चेमौ तुल्यकालनिवासिनौ ||
007a इति ब्रुवाणा वाक्यानि सा मां नित्यमवेदयत् |
007c क्रुध्यन्तीं मां च सम्प्रेक्ष्य समशङ्कत मां त्वयि ||
008a तस्यां तथा ब्रुवत्यां तु दुःखं मां महदाविशत् |
008c शोके यौधिष्ठिरे मग्ना नाहं जीवितुमुत्सहे ||
009a यः सदेवान्मनुष्यांश्च सर्पांश्चैकरथोऽजयत् |
009c सोऽयं राज्ञो विराटस्य कन्यानां नर्तको युवा ||
010a योऽतर्पयदमेयात्मा खाण्डवे जातवेदसम् |
010c सोऽन्तःपुरगतः पार्थः कूपेऽग्निरिव संवृतः ||
011a यस्माद्भयममित्राणां सदैव पुरुषर्षभात् |
011c स लोकपरिभूतेन वेषेणास्ते धनञ्जयः ||
012a यस्य ज्यातलनिर्घोषात्समकम्पन्त शत्रवः |
012c स्त्रियो गीतस्वनं तस्य मुदिताः पर्युपासते ||
013a किरीटं सूर्यसङ्काशं यस्य मूर्धनि शोभते |
013c वेणीविकृतकेशान्तः सोऽयमद्य धनञ्जयः ||
014a यस्मिन्नस्त्राणि दिव्यानि समस्तानि महात्मनि |
014c आधारः सर्वविद्यानां स धारयति कुण्डले ||
015a यं स्म राजसहस्राणि तेजसाप्रतिमानि वै |
015c समरे नातिवर्तन्ते वेलामिव महार्णवः ||
016a सोऽयं राज्ञो विराटस्य कन्यानां नर्तको युवा |
016c आस्ते वेषप्रतिच्छन्नः कन्यानां परिचारकः ||
017a यस्य स्म रथघोषेण समकम्पत मेदिनी |
017c सपर्वतवना भीम सहस्थावरजङ्गमा ||
018a यस्मिञ्जाते महाभागे कुन्त्याः शोको व्यनश्यत |
018c स शोचयति मामद्य भीमसेन तवानुजः ||
019a भूषितं तमलङ्कारैः कुण्डलैः परिहाटकैः |
019c कम्बुपाणिनमायान्तं दृष्ट्वा सीदति मे मनः ||
020a तं वेणीकृतकेशान्तं भीमधन्वानमर्जुनम् |
020c कन्यापरिवृतं दृष्ट्वा भीम सीदति मे मनः ||
021a यदा ह्येनं परिवृतं कन्याभिर्देवरूपिणम् |
021c प्रभिन्नमिव मातङ्गं परिकीर्णं करेणुभिः ||
022a मत्स्यमर्थपतिं पार्थं विराटं समुपस्थितम् |
022c पश्यामि तूर्यमध्यस्थं दिशो नश्यन्ति मे तदा ||
023a नूनमार्या न जानाति कृच्छ्रं प्राप्तं धनञ्जयम् |
023c अजातशत्रुं कौरव्यं मग्नं दुर्द्यूतदेविनम् ||
024a तथा दृष्ट्वा यवीयांसं सहदेवं युधां पतिम् |
024c गोषु गोवेषमायान्तं पाण्डुभूतास्मि भारत ||
025a सहदेवस्य वृत्तानि चिन्तयन्ती पुनः पुनः |
025c न विन्दामि महाबाहो सहदेवस्य दुष्कृतम् |
025e यस्मिन्नेवंविधं दुःखं प्राप्नुयात्सत्यविक्रमः ||
026a दूयामि भरतश्रेष्ठ दृष्ट्वा ते भ्रातरं प्रियम् |
026c गोषु गोवृषसङ्काशं मत्स्येनाभिनिवेशितम् ||
027a संरब्धं रक्तनेपथ्यं गोपालानां पुरोगमम् |
027c विराटमभिनन्दन्तमथ मे भवति ज्वरः ||
028a सहदेवं हि मे वीरं नित्यमार्या प्रशंसति |
028c महाभिजनसम्पन्नो वृत्तवाञ्शीलवानिति ||
029a ह्रीनिषेधो मधुरवाग्धार्मिकश्च प्रियश्च मे |
029c स तेऽरण्येषु बोद्धव्यो याज्ञसेनि क्षपास्वपि ||
030a तं दृष्ट्वा व्यापृतं गोषु वत्सचर्मक्षपाशयम् |
030c सहदेवं युधां श्रेष्ठं किं नु जीवामि पाण्डव ||
031a यस्त्रिभिर्नित्यसम्पन्नो रूपेणास्त्रेण मेधया |
031c सोऽश्वबन्धो विराटस्य पश्य कालस्य पर्ययम् ||
032a अभ्यकीर्यन्त वृन्दानि दामग्रन्थिमुदीक्षताम् |
032c विनयन्तं जवेनाश्वान्महाराजस्य पश्यतः ||
033a अपश्यमेनं श्रीमन्तं मत्स्यं भ्राजिष्णुमुत्तमम् |
033c विराटमुपतिष्ठन्तं दर्शयन्तं च वाजिनः ||
034a किं नु मां मन्यसे पार्थ सुखितेति परन्तप |
034c एवं दुःखशताविष्टा युधिष्ठिरनिमित्ततः ||
035a अतः प्रतिविशिष्टानि दुःखान्यन्यानि भारत |
035c वर्तन्ते मयि कौन्तेय वक्ष्यामि शृणु तान्यपि ||
036a युष्मासु ध्रियमाणेषु दुःखानि विविधान्युत |
036c शोषयन्ति शरीरं मे किं नु दुःखमतः परम् ||
