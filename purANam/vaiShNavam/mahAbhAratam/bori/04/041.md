वैशम्पायन उवाच ||	001    
उत्तरं सारथिं कृत्वा शमीं कृत्वा प्रदक्षिणम् |	001a  
आयुधं सर्वमादाय ततः प्रायाद्धनञ्जयः ||	001c  
ध्वजं सिंहं रथात्तस्मादपनीय महारथः |	002a  
प्रणिधाय शमीमूले प्रायादुत्तरसारथिः ||	002c  
दैवीं मायां रथे युक्त्वा विहितां विश्वकर्मणा |	003a  
काञ्चनं सिंहलाङ्गूलं ध्वजं वानरलक्षणम् ||	003c  
मनसा चिन्तयामास प्रसादं पावकस्य च |	004a  
स च तच्चिन्तितं ज्ञात्वा ध्वजे भूतान्यचोदयत् ||	004c  
सपताकं विचित्राङ्गं सोपासङ्गं महारथः |	005a  
रथमास्थाय बीभत्सुः कौन्तेयः श्वेतवाहनः ||	005c  
बद्धासिः सतनुत्राणः प्रगृहीतशरासनः |	006a  
ततः प्रायादुदीचीं स कपिप्रवरकेतनः ||	006c  
स्वनवन्तं महाशङ्खं बलवानरिमर्दनः |	007a  
प्राधमद्बलमास्थाय द्विषतां लोमहर्षणम् ||	007c  
ततस्ते जवना धुर्या जानुभ्यामगमन्महीम् |	008a  
उत्तरश्चापि सन्त्रस्तो रथोपस्थ उपाविशत् ||	008c  
संस्थाप्य चाश्वान्कौन्तेयः समुद्यम्य च रश्मिभिः |	009a  
उत्तरं च परिष्वज्य समाश्वासयदर्जुनः ||	009c  
मा भैस्त्वं राजपुत्राग्र्य क्षत्रियोऽसि परन्तप |	010a  
कथं पुरुषशार्दूल शत्रुमध्ये विषीदसि ||	010c  
श्रुतास्ते शङ्खशब्दाश्च भेरीशब्दाश्च पुष्कलाः |	011a  
कुञ्जराणां च नदतां व्यूढानीकेषु तिष्ठताम् ||	011c  
स त्वं कथमिहानेन शङ्खशब्देन भीषितः |	012a  
विषण्णरूपो वित्रस्तः पुरुषः प्राकृतो यथा ||	012c  
उत्तर उवाच ||	013    
श्रुता मे शङ्खशब्दाश्च भेरीशब्दाश्च पुष्कलाः |	013a  
कुञ्जराणां च निनदा व्यूढानीकेषु तिष्ठताम् ||	013c  
नैवंविधः शङ्खशब्दः पुरा जातु मया श्रुतः |	014a  
ध्वजस्य चापि रूपं मे दृष्टपूर्वं न हीदृशम् |	014c  
धनुषश्चैव निर्घोषः श्रुतपूर्वो न मे क्वचित् ||	014e   
अस्य शङ्खस्य शब्देन धनुषो निस्वनेन च |	015a  
रथस्य च निनादेन मनो मुह्यति मे भृशम् ||	015c  
व्याकुलाश्च दिशः सर्वा हृदयं व्यथतीव मे|	016a  
ध्वजेन पिहिताः सर्वा दिशो न प्रतिभान्ति मे|	016c  
गाण्डीवस्य च शब्देन कर्णौ मे बधिरीकृतौ ||	016e   
अर्जुन उवाच ||	017    
एकान्ते रथमास्थाय पद्भ्यां त्वमवपीडय |	017a  
दृढं च रश्मीन्संयच्छ शङ्खं ध्मास्याम्यहं पुनः ||	017c  
वैशम्पायन उवाच ||	018    
तस्य शङ्खस्य शब्देन रथनेमिस्वनेन च |	018a  
गाण्डीवस्य च घोषेण पृथिवी समकम्पत ||	018c  
द्रोण उवाच ||	019    
यथा रथस्य निर्घोषो यथा शङ्ख उदीर्यते |	019a  
कम्पते च यथा भूमिर्नैषोऽन्यः सव्यसाचिनः ||	019c  
शस्त्राणि न प्रकाशन्ते न प्रहृष्यन्ति वाजिनः |	020a  
अग्नयश्च न भासन्ते समिद्धास्तन्न शोभनम् ||	020c  
प्रत्यादित्यं च नः सर्वे मृगा घोरप्रवादिनः |	021a  
ध्वजेषु च निलीयन्ते वायसास्तन्न शोभनम् |	021c  
शकुनाश्चापसव्या नो वेदयन्ति महद्भयम् ||	021e   
गोमायुरेष सेनाया रुवन्मध्येऽनुधावति |	022a  
अनाहतश्च निष्क्रान्तो महद्वेदयते भयम् |	022c  
भवतां रोमकूपाणि प्रहृष्टान्युपलक्षये ||	022e   
पराभूता च वः सेना न कश्चिद्योद्धुमिच्छति |	023a  
विवर्णमुखभूयिष्ठाः सर्वे योधा विचेतसः |	023c  
गाः सम्प्रस्थाप्य तिष्ठामो व्यूढानीकाः प्रहारिणः ||	023e   
