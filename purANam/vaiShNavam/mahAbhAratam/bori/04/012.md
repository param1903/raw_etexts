001  जनमेजय उवाच ||
001a एवं मत्स्यस्य नगरे वसन्तस्तत्र पाण्डवाः |
001c अत ऊर्ध्वं महावीर्याः किमकुर्वन्त वै द्विज ||
002  वैशम्पायन उवाच ||
002a एवं ते न्यवसंस्तत्र प्रच्छन्नाः कुरुनन्दनाः |
002c आराधयन्तो राजानं यदकुर्वन्त तच्छृणु ||
003a युधिष्ठिरः सभास्तारः सभ्यानामभवत्प्रियः |
003c तथैव च विराटस्य सपुत्रस्य विशां पते ||
004a स ह्यक्षहृदयज्ञस्तान्क्रीडयामास पाण्डवः |
004c अक्षवत्यां यथाकामं सूत्रबद्धानिव द्विजान् ||
005a अज्ञातं च विराटस्य विजित्य वसु धर्मराट् |
005c भ्रातृभ्यः पुरुषव्याघ्रो यथार्हं स्म प्रयच्छति ||
006a भीमसेनोऽपि मांसानि भक्ष्याणि विविधानि च |
006c अतिसृष्टानि मत्स्येन विक्रीणाति युधिष्ठिरे ||
007a वासांसि परिजीर्णानि लब्धान्यन्तःपुरेऽर्जुनः |
007c विक्रीणानश्च सर्वेभ्यः पाण्डवेभ्यः प्रयच्छति ||
008a सहदेवोऽपि गोपानां वेषमास्थाय पाण्डवः |
008c दधि क्षीरं घृतं चैव पाण्डवेभ्यः प्रयच्छति ||
009a नकुलोऽपि धनं लब्ध्वा कृते कर्मणि वाजिनाम् |
009c तुष्टे तस्मिन्नरपतौ पाण्डवेभ्यः प्रयच्छति  ||
010a कृष्णापि सर्वान्भ्रातॄंस्तान्निरीक्षन्ती तपस्विनी |
010c यथा पुनरविज्ञाता तथा चरति भामिनी ||
011a एवं सम्पादयन्तस्ते तथान्योन्यं महारथाः |
011c प्रेक्षमाणास्तदा कृष्णामूषुश्छन्ना नराधिप ||
012a अथ मासे चतुर्थे तु ब्रह्मणः सुमहोत्सवः |
012c आसीत्समृद्धो मत्स्येषु पुरुषाणां सुसम्मतः ||
013a तत्र मल्लाः समापेतुर्दिग्भ्यो राजन्सहस्रशः |
013c महाकाया महावीर्याः कालखञ्जा इवासुराः ||
014a वीर्योन्नद्धा बलोदग्रा राज्ञा समभिपूजिताः |
014c सिंहस्कन्धकटिग्रीवाः स्ववदाता मनस्विनः |
014e असकृल्लब्धलक्षास्ते रङ्गे पार्थिवसन्निधौ ||
015a तेषामेको महानासीत्सर्वमल्लान्समाह्वयत् |
015c आवल्गमानं तं रङ्गे नोपतिष्ठति कश्चन ||
016a यदा सर्वे विमनसस्ते मल्ला हतचेतसः |
016c अथ सूदेन तं मल्लं योधयामास मत्स्यराट् ||
017a चोद्यमानस्ततो भीमो दुःखेनैवाकरोन्मतिम् |
017c न हि शक्नोति विवृते प्रत्याख्यातुं नराधिपम् ||
018a ततः स पुरुषव्याघ्रः शार्दूलशिथिलं चरन् |
018c प्रविवेश महारङ्गं विराटमभिहर्षयन् ||
019a बबन्ध कक्ष्यां कौन्तेयस्ततस्तं हर्षयञ्जनम् |
019c ततस्तं वृत्रसङ्काशं भीमो मल्लं समाह्वयत् ||
020a तावुभौ सुमहोत्साहावुभौ तीव्रपराक्रमौ |
020c मत्ताविव महाकायौ वारणौ षष्टिहायनौ ||
021a चकर्ष दोर्भ्यामुत्पाट्य भीमो मल्लममित्रहा |
021c विनदन्तमभिक्रोशञ्शार्दूल इव वारणम् ||
022a तमुद्यम्य महाबाहुर्भ्रामयामास वीर्यवान् |
022c ततो मल्लाश्च मत्स्याश्च विस्मयं चक्रिरे परम् ||
023a भ्रामयित्वा शतगुणं गतसत्त्वमचेतनम् |
023c प्रत्यपिंषन्महाबाहुर्मल्लं भुवि वृकोदरः ||
024a तस्मिन्विनिहते मल्ले जीमूते लोकविश्रुते |
024c विराटः परमं हर्षमगच्छद्बान्धवैः सह ||
025a संहर्षात्प्रददौ वित्तं बहु राजा महामनाः |
025c बल्लवाय महारङ्गे यथा वैश्रवणस्तथा ||
026a एवं स सुबहून्मल्लान्पुरुषांश्च महाबलान् |
026c विनिघ्नन्मत्स्यराजस्य प्रीतिमावहदुत्तमाम् ||
027a यदास्य तुल्यः पुरुषो न कश्चित्तत्र विद्यते |
027c ततो व्याघ्रैश्च सिंहैश्च द्विरदैश्चाप्ययोधयत् ||
028a पुनरन्तःपुरगतः स्त्रीणां मध्ये वृकोदरः |
028c योध्यते स्म विराटेन सिंहैर्मत्तैर्महाबलैः ||
029a बीभत्सुरपि गीतेन सुनृत्तेन च पाण्डवः |
029c विराटं तोषयामास सर्वाश्चान्तःपुरस्त्रियः ||
030a अश्वैर्विनीतैर्जवनैस्तत्र तत्र समागतैः |
030c तोषयामास नकुलो राजानं राजसत्तम ||
031a तस्मै प्रदेयं प्रायच्छत्प्रीतो राजा धनं बहु |
031c विनीतान्वृषभान्दृष्ट्वा सहदेवस्य चाभिभो ||
032a एवं ते न्यवसंस्तत्र प्रच्छन्नाः पुरुषर्षभाः |
032c कर्माणि तस्य कुर्वाणा विराटनृपतेस्तदा ||
