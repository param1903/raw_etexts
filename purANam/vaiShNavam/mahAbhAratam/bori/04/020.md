001  भीमसेन उवाच ||
001a धिगस्तु मे बाहुबलं गाण्डीवं फल्गुनस्य च |
001c यत्ते रक्तौ पुरा भूत्वा पाणी कृतकिणावुभौ ||
002a सभायां स्म विराटस्य करोमि कदनं महत् |
002c तत्र मां धर्मराजस्तु कटाक्षेण न्यवारयत् |
002e तदहं तस्य विज्ञाय स्थित एवास्मि भामिनि ||
003a यच्च राष्ट्रात्प्रच्यवनं कुरूणामवधश्च यः |
003c सुयोधनस्य कर्णस्य शकुनेः सौबलस्य च ||
004a दुःशासनस्य पापस्य यन्मया न हृतं शिरः |
004c तन्मे दहति कल्याणि हृदि शल्यमिवार्पितम् ||
004e मा धर्मं जहि सुश्रोणि क्रोधं जहि महामते |
005a इमं च समुपालम्भं त्वत्तो राजा युधिष्ठिरः |
005c शृणुयाद्यदि कल्याणि कृत्स्नं जह्यात्स जीवितम् ||
006a धनञ्जयो वा सुश्रोणि यमौ वा तनुमध्यमे |
006c लोकान्तरगतेष्वेषु नाहं शक्ष्यामि जीवितुम् ||
007a सुकन्या नाम शार्याती भार्गवं च्यवनं वने |
007c वल्मीकभूतं शाम्यन्तमन्वपद्यत भामिनी ||
008a नाडायनी चेन्द्रसेना रूपेण यदि ते श्रुता |
008c पतिमन्वचरद्वृद्धं पुरा वर्षसहस्रिणम् ||
009a दुहिता जनकस्यापि वैदेही यदि ते श्रुता |
009c पतिमन्वचरत्सीता महारण्यनिवासिनम् ||
010a रक्षसा निग्रहं प्राप्य रामस्य महिषी प्रिया |
010c क्लिश्यमानापि सुश्रोणी राममेवान्वपद्यत ||
011a लोपामुद्रा तथा भीरु वयोरूपसमन्विता |
011c अगस्त्यमन्वयाद्धित्वा कामान्सर्वानमानुषान् ||
012a यथैताः कीर्तिता नार्यो रूपवत्यः पतिव्रताः |
012c तथा त्वमपि कल्याणि सर्वैः समुदिता गुणैः ||
013a मादीर्घं क्षम कालं त्वं मासमध्यर्धसम्मितम् |
013c पूर्णे त्रयोदशे वर्षे राज्ञो राज्ञी भविष्यसि ||
014  द्रौपद्युवाच ||
014a आर्तयैतन्मया भीम कृतं बाष्पविमोक्षणम् |
014c अपारयन्त्या दुःखानि न राजानमुपालभे ||
015a विमुक्तेन व्यतीतेन भीमसेन महाबल |
015c प्रत्युपस्थितकालस्य कार्यस्यानन्तरो भव ||
016a ममेह भीम कैकेयी रूपाभिभवशङ्कया |
016c नित्यमुद्विजते राजा कथं नेयादिमामिति ||
017a तस्या विदित्वा तं भावं स्वयं चानृतदर्शनः |
017c कीचकोऽयं सुदुष्टात्मा सदा प्रार्थयते हि माम् ||
018a तमहं कुपिता भीम पुनः कोपं नियम्य च |
018c अब्रुवं कामसम्मूढमात्मानं रक्ष कीचक ||
019a गन्धर्वाणामहं भार्या पञ्चानां महिषी प्रिया |
019c ते त्वां निहन्युर्दुर्धर्षाः शूराः साहसकारिणः ||
020a एवमुक्तः स दुष्टात्मा कीचकः प्रत्युवाच ह |
020c नाहं बिभेमि सैरन्ध्रि गन्धर्वाणां शुचिस्मिते ||
021a शतं सहस्रमपि वा गन्धर्वाणामहं रणे |
021c समागतं हनिष्यामि त्वं भीरु कुरु मे क्षणम् ||
022a इत्युक्ते चाब्रुवं सूतं कामातुरमहं पुनः |
022c न त्वं प्रतिबलस्तेषां गन्धर्वाणां यशस्विनाम् ||
023a धर्मे स्थितास्मि सततं कुलशीलसमन्विता |
023c नेच्छामि किञ्चिद्वध्यन्तं तेन जीवसि कीचक ||
024a एवमुक्तः स दुष्टात्मा प्रहस्य स्वनवत्तदा |
024c न तिष्ठति स्म सन्मार्गे न च धर्मं बुभूषति ||
025a पापात्मा पापभावश्च कामरागवशानुगः |
025c अविनीतश्च दुष्टात्मा प्रत्याख्यातः पुनः पुनः |
025e दर्शने दर्शने हन्यात्तथा जह्यां च जीवितम् ||
026a तद्धर्मे यतमानानां महान्धर्मो नशिष्यति |
026c समयं रक्षमाणानां भार्या वो न भविष्यति ||
027a भार्यायां रक्ष्यमाणायां प्रजा भवति रक्षिता |
027c प्रजायां रक्ष्यमाणायामात्मा भवति रक्षितः ||
028a वदतां वर्णधर्मांश्च ब्राह्मणानां हि मे श्रुतम् |
028c क्षत्रियस्य सदा धर्मो नान्यः शत्रुनिबर्हणात् ||
029a पश्यतो धर्मराजस्य कीचको मां पदावधीत् |
029c तव चैव समक्षं वै भीमसेन महाबल ||
030a त्वया ह्यहं परित्राता तस्माद्घोराज्जटासुरात् |
030c जयद्रथं तथैव त्वमजैषीर्भ्रातृभिः सह ||
031a जहीममपि पापं त्वं योऽयं मामवमन्यते |
031c कीचको राजवाल्लभ्याच्छोककृन्मम भारत ||
032a तमेवं कामसम्मत्तं भिन्धि कुम्भमिवाश्मनि |
032c यो निमित्तमनर्थानां बहूनां मम भारत ||
033a तं चेज्जीवन्तमादित्यः प्रातरभ्युदयिष्यति |
033c विषमालोड्य पास्यामि मा कीचकवशं गमम् |
033e श्रेयो हि मरणं मह्यं भीमसेन तवाग्रतः ||
034  वैशम्पायन उवाच ||
034a इत्युक्त्वा प्रारुदत्कृष्णा भीमस्योरः समाश्रिता |
034c भीमश्च तां परिष्वज्य महत्सान्त्वं प्रयुज्य च |
034e कीचकं मनसागच्छत्सृक्किणी परिसंलिहन् ||
