वैशम्पायन उवाच ||	001    
अथ सङ्गम्य सर्वे तु कौरवाणां महारथाः |	001a   
अर्जुनं सहिता यत्ताः प्रत्ययुध्यन्त भारत ||	001c   
स सायकमयैर्जालैः सर्वतस्तान्महारथान् |	002a   
प्राच्छादयदमेयात्मा नीहार इव पर्वतान् ||	002c   
नदद्भिश्च महानागैर्हेषमाणैश्च वाजिभिः |	003a   
भेरीशङ्खनिनादैश्च स शब्दस्तुमुलोऽभवत् ||	003c   
नराश्वकायान्निर्भिद्य लोहानि कवचानि च |	004a   
पार्थस्य शरजालानि विनिष्पेतुः सहस्रशः ||	004c   
त्वरमाणः शरानस्यन्पाण्डवः स बभौ रणे |	005a   
मध्यन्दिनगतोऽर्चिष्माञ्शरदीव दिवाकरः ||	005c   
उपप्लवन्त वित्रस्ता रथेभ्यो रथिनस्तदा |	006a   
सादिनश्चाश्वपृष्ठेभ्यो भूमौ चापि पदातयः ||	006c   
शरैः सन्ताड्यमानानां कवचानां महात्मनाम् |	007a   
ताम्रराजतलोहानां प्रादुरासीन्महास्वनः ||	007c  
छन्नमायोधनं सर्वं शरीरैर्गतचेतसाम् |	008a   
गजाश्वसादिभिस्तत्र शितबाणात्तजीवितैः ||	008c  
थोपस्थाभिपतितैरास्तृता मानवैर्मही |	009a   
प्रनृत्यदिव सङ्ग्रामे चापहस्तो धनञ्जयः ||	009c   
श्रुत्वा गाण्डीवनिर्घोषं विस्फूर्जितमिवाशनेः |	010a   
त्रस्तानि सर्वभूतानि व्यगच्छन्त महाहवात् ||	010c   
कुण्डलोष्णीषधारीणि जातरूपस्रजानि च |	011a   
पतितानि स्म दृश्यन्ते शिरांसि रणमूर्धनि ||	011c   
विशिखोन्मथितैर्गात्रैर्बाहुभिश्च सकार्मुकैः |	012a   
सहस्ताभरणैश्चान्यैः प्रच्छन्ना भाति मेदिनी ||	012c   
शिरसां पात्यमानानामन्तरा निशितैः शरैः |	013a   
अश्मवृष्टिरिवाकाशादभवद्भरतर्षभ ||	013c   
दर्शयित्वा तथात्मानं रौद्रं रुद्रपराक्रमः |	014a   
अवरुद्धश्चरन्पार्थो दशवर्षाणि त्रीणि च |	014c   
क्रोधाग्निमुत्सृजद्घोरं धार्तराष्ट्रेषु पाण्डवः ||	014e   
तस्य तद्दहतः सैन्यं दृष्ट्वा चैव पराक्रमम् |	015a   
सर्वे शान्तिपरा योधा धार्तराष्ट्रस्य पश्यतः ||	015c   
वित्रासयित्वा तत्सैन्यं द्रावयित्वा महारथान् |	016a   
अर्जुनो जयतां श्रेष्ठः पर्यवर्तत भारत ||	016c   
प्रावर्तयन्नदीं घोरां शोणितौघतरङ्गिणीम् |	017a   
अस्थिशैवलसम्बाधां युगान्ते कालनिर्मिताम् ||	017c   
शरचापप्लवां घोरां मांसशोणितकर्दमाम् |	018a   
महारथमहाद्वीपां शङ्खदुन्दुभिनिस्वनाम् |	018c   
चकार महतीं पार्थो नदीमुत्तरशोणिताम् ||	018e   
आददानस्य हि शरान्सन्धाय च विमुञ्चतः |	019a   
विकर्षतश्च गाण्डीवं न किञ्चिद्दृश्यतेऽन्तरम् ||	019c   
