001  द्रौपद्युवाच ||
001a अशोच्यं नु कुतस्तस्या यस्या भर्ता युधिष्ठिरः |
001c जानन्सर्वाणि दुःखानि किं मां त्वं परिपृच्छसि||
002a यन्मां दासीप्रवादेन प्रातिकामी तदानयत् | 
002c सभायां पार्षदो मध्ये तन्मां दहति भारत ||
003a पार्थिवस्य सुता नाम का नु जीवेत मादृशी |
003c अनुभूय भृशं दुःखमन्यत्र द्रौपदीं प्रभो ||
004a वनवासगतायाश्च सैन्धवेन दुरात्मना |
004c परामर्शं द्वितीयं च सोढुमुत्सहते नु का ||
005a मत्स्यराज्ञः समक्षं च तस्य धूर्तस्य पश्यतः |
005c कीचकेन पदा स्पृष्टा का नु जीवेत मादृशी ||
006a एवं बहुविधैः क्लेशैः क्लिश्यमानां च भारत |
006c न मां जानासि कौन्तेय किं फलं जीवितेन मे
007a योऽयं राज्ञो विराटस्य कीचको नाम भारत |
007c सेनानीः पुरुषव्याघ्र स्यालः परमदुर्मतिः ||
008a स मां सैरन्ध्रिवेषेण वसन्तीं राजवेश्मनि |
008c नित्यमेवाह दुष्टात्मा भार्या मम भवेति वै ||
009a तेनोपमन्त्र्यमाणाया वधार्हेण सपत्नहन् |
009c कालेनेव फलं पक्वं हृदयं मे विदीर्यते ||
010a भ्रातरं च विगर्हस्व ज्येष्ठं दुर्द्यूतदेविनम् |
010c यस्यास्मि कर्मणा प्राप्ता दुःखमेतदनन्तकम् ||
011a को हि राज्यं परित्यज्य सर्वस्वं चात्मना सह |
011c प्रव्रज्यायैव दीव्येत विना दुर्द्यूतदेविनम् ||
012a यदि निष्कसहस्रेण यच्चान्यत्सारवद्धनम् |
012c सायम्प्रातरदेविष्यदपि संवत्सरान्बहून् ||
013a रुक्मं हिरण्यं वासांसि यानं युग्यमजाविकम् |
013c अश्वाश्वतरसङ्घाश्च न जातु क्षयमावहेत् ||
014a सोऽयं द्यूतप्रवादेन श्रिया प्रत्यवरोपितः |
014c तूष्णीमास्ते यथा मूढः स्वानि कर्माणि चिन्तयन् ||
015a दश नागसहस्राणि पद्मिनां हेममालिनाम् |
015c यं यान्तमनुयान्तीह सोऽयं द्यूतेन जीवति ||
016a तथा शतसहस्राणि नृणाममिततेजसाम् |
016c उपासते महाराजमिन्द्रप्रस्थे युधिष्ठिरम् ||
017a शतं दासीसहस्राणि यस्य नित्यं महानसे |
017c पात्रीहस्तं दिवारात्रमतिथीन्भोजयन्त्युत ||
018a एष निष्कसहस्राणि प्रदाय ददतां वरः |
018c द्यूतजेन ह्यनर्थेन महता समुपावृतः ||
019a एनं हि स्वरसम्पन्ना बहवः सूतमागधाः |
019c सायम्प्रातरुपातिष्ठन्सुमृष्टमणिकुण्डलाः ||
020a सहस्रमृषयो यस्य नित्यमासन्सभासदः |
020c तपःश्रुतोपसम्पन्नाः सर्वकामैरुपस्थिताः ||
021a अन्धान्वृद्धांस्तथानाथान्सर्वान्राष्ट्रेषु दुर्गतान् |
021c बिभर्त्यविमना नित्यमानृशंस्याद्युधिष्ठिरः ||
022a स एष निरयं प्राप्तो मत्स्यस्य परिचारकः |
022c सभायां देविता राज्ञः कङ्को ब्रूते युधिष्ठिरः ||
023a इन्द्रप्रस्थे निवसतः समये यस्य पार्थिवाः |
023c आसन्बलिभृतः सर्वे सोऽद्यान्यैर्भृतिमिच्छति ||
024a पार्थिवाः पृथिवीपाला यस्यासन्वशवर्तिनः |
024c स वशे विवशो राजा परेषामद्य वर्तते ||
025a प्रताप्य पृथिवीं सर्वां रश्मिवानिव तेजसा |
025c सोऽयं राज्ञो विराटस्य सभास्तारो युधिष्ठिरः ||
026a यमुपासन्त राजानः सभायामृषिभिः सह |
026c तमुपासीनमद्यान्यं पश्य पाण्डव पाण्डवम् ||
027a अतदर्हं महाप्राज्ञं जीवितार्थेऽभिसंश्रितम् |
027c दृष्ट्वा कस्य न दुःखं स्याद्धर्मात्मानं युधिष्ठिरम् ||
028a उपास्ते स्म सभायां यं कृत्स्ना वीर वसुन्धरा |
028c तमुपासीनमद्यान्यं पश्य भारत भारतम् ||
029a एवं बहुविधैर्दुःखैः पीड्यमानामनाथवत् |
029c शोकसागरमध्यस्थां किं मां भीम न पश्यसि ||
