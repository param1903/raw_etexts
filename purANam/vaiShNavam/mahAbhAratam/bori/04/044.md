कृप उवाच ||	001    
सदैव तव राधेय युद्धे क्रूरतरा मतिः |	001a  
नार्थानां प्रकृतिं वेत्थ नानुबन्धमवेक्षसे ||	001c  
नया हि बहवः सन्ति शास्त्राण्याश्रित्य चिन्तिताः	002a  
तेषां युद्धं तु पापिष्ठं वेदयन्ति पुराविदः ||	002c  
देशकालेन संयुक्तं युद्धं विजयदं भवेत् |	003a  
हीनकालं तदेवेह फलवन्न भवत्युत |	003c  
देशे काले च विक्रान्तं कल्याणाय विधीयते ||	003e   
आनुकूल्येन कार्याणामन्तरं संविधीयताम् |	004a  
भारं हि रथकारस्य न व्यवस्यन्ति पण्डिताः ||	004c  
परिचिन्त्य तु पार्थेन सन्निपातो न नः क्षमः |	005a  
एकः कुरूनभ्यरक्षदेकश्चाग्निमतर्पयत् ||	005c  
एकश्च पञ्च वर्षाणि ब्रह्मचर्यमधारयत् |	006a  
एकः सुभद्रामारोप्य द्वैरथे कृष्णमाह्वयत् |	006c  
अस्मिन्नेव वने कृष्णो हृतां कृष्णामवाजयत् ||	006e   
एकश्च पञ्च वर्षाणि शक्रादस्त्राण्यशिक्षत |	007a  
एकः सांयमिनीं जित्वा कुरूणामकरोद्यशः ||	007c  
एको गन्धर्वराजानं चित्रसेनमरिन्दमः |	008a  
विजिग्ये तरसा सङ्ख्ये सेनां चास्य सुदुर्जयाम् ||	008c  
तथा निवातकवचाः कालखञ्जाश्च दानवाः |	009a  
दैवतैरप्यवध्यास्ते एकेन युधि पातिताः ||	009c  
एकेन हि त्वया कर्ण किं नामेह कृतं पुरा |	010a  
एकैकेन यथा तेषां भूमिपाला वशीकृताः ||	010c  
इन्द्रोऽपि हि न पार्थेन संयुगे योद्धुमर्हति |	011a  
यस्तेनाशंसते योद्धुं कर्तव्यं तस्य भेषजम् ||	011c  
आशीविषस्य क्रुद्धस्य पाणिमुद्यम्य दक्षिणम् |	012a  
अविमृश्य प्रदेशिन्या दंष्ट्रामादातुमिच्छसि ||	012c  
अथ वा कुञ्जरं मत्तमेक एव चरन्वने |	013a  
अनङ्कुशं समारुह्य नगरं गन्तुमिच्छसि ||	013c  
समिद्धं पावकं वापि घृतमेदोवसाहुतम् |	014a  
घृताक्तश्चीरवासास्त्वं मध्येनोत्तर्तुमिच्छसि ||	014c  
आत्मानं यः समुद्बध्य कण्ठे बद्ध्वा महाशिलाम् |	015a  
समुद्रं प्रतरेद्दोर्भ्यां तत्र किं नाम पौरुषम् ||	015c  
अकृतास्त्रः कृतास्त्रं वै बलवन्तं सुदुर्बलः |	016a  
तादृशं कर्ण यः पार्थं योद्धुमिच्छेत्स दुर्मतिः ||	016c  
अस्माभिरेष निकृतो वर्षाणीह त्रयोदश |	017a  
सिंहः पाशविनिर्मुक्तो न नः शेषं करिष्यति ||	017c  
एकान्ते पार्थमासीनं कूपेऽग्निमिव संवृतम् |	018a  
अज्ञानादभ्यवस्कन्द्य प्राप्ताः स्मो भयमुत्तमम् ||	018c  
सह युध्यामहे पार्थमागतं युद्धदुर्मदम् |	019a  
सैन्यास्तिष्ठन्तु सन्नद्धा व्यूढानीकाः प्रहारिणः ||	019c  
द्रोणो दुर्योधनो भीष्मो भवान्द्रौणिस्तथा वयम् |	020a  
सर्वे युध्यामहे पार्थं कर्ण मा साहसं कृथाः ||	020c  
वयं व्यवसितं पार्थं वज्रपाणिमिवोद्यतम् |	021a  
षड्रथाः प्रतियुध्येम तिष्ठेम यदि संहताः ||	021c  
व्यूढानीकानि सैन्यानि यत्ताः परमधन्विनः |	022a  
युध्यामहेऽर्जुनं सङ्ख्ये दानवा वासवं यथा ||	022c  
