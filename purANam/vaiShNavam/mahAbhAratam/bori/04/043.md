कर्ण उवाच ||	001    
सर्वानायुष्मतो भीतान्सन्त्रस्तानिव लक्षये |	001a  
अयुद्धमनसश्चैव सर्वांश्चैवानवस्थितान् ||	001c  
यद्येष राजा मत्स्यानां यदि बीभत्सुरागतः |	002a  
अहमावारयिष्यामि वेलेव मकरालयम् ||	002c  
मम चापप्रमुक्तानां शराणां नतपर्वणाम् |	003a  
नावृत्तिर्गच्छतामस्ति सर्पाणामिव सर्पताम् ||	003c  
रुक्मपुङ्खाः सुतीक्ष्णाग्रा मुक्ता हस्तवता मया |	004a  
छादयन्तु शराः पार्थं शलभा इव पादपम् ||	004c  
शराणां पुङ्खसक्तानां मौर्व्याभिहतया दृढम् |	005a  
श्रूयतां तलयोः शब्दो भेर्योराहतयोरिव ||	005c  
समाहितो हि बीभत्सुर्वर्षाण्यष्टौ च पञ्च च |	006a  
जातस्नेहश्च युद्धस्य मयि सम्प्रहरिष्यति ||	006c  
पात्रीभूतश्च कौन्तेयो ब्राह्मणो गुणवानिव |	007a  
शरौघान्प्रतिगृह्णातु मया मुक्तान्सहस्रशः ||	007c  
एष चैव महेष्वासस्त्रिषु लोकेषु विश्रुतः |	008a  
अहं चापि कुरुश्रेष्ठा अर्जुनान्नावरः क्वचित् ||	008c  
इतश्चेतश्च निर्मुक्तैः काञ्चनैर्गार्ध्रवाजितैः |	009a  
दृश्यतामद्य वै व्योम खद्योतैरिव संवृतम् ||	009c  
अद्याहमृणमक्षय्यं पुरा वाचा प्रतिश्रुतम् |	010a  
धार्तराष्ट्रस्य दास्यामि निहत्य समरेऽर्जुनम् ||	010c  
अन्तरा छिद्यमानानां पुङ्खानां व्यतिशीर्यताम् |	011a  
शलभानामिवाकाशे प्रचारः सम्प्रदृश्यताम् ||	011c  
इन्द्राशनिसमस्पर्शं महेन्द्रसमतेजसम् |	012a  
अर्दयिष्याम्यहं पार्थमुल्काभिरिव कुञ्जरम् ||	012c  
तमग्निमिव दुर्धर्षमसिशक्तिशरेन्धनम् | 	013a  
पाण्डवाग्निमहं दीप्तं प्रदहन्तमिवाहितान् ||	013c  
अश्ववेगपुरोवातो रथौघस्तनयित्नुमान् |	014a  
शरधारो महामेघः शमयिष्यामि पाण्डवम् ||	014c  
मत्कार्मुकविनिर्मुक्ताः पार्थमाशीविषोपमाः |	015a  
शराः समभिसर्पन्तु वल्मीकमिव पन्नगाः ||	015c  
जामदग्न्यान्मया ह्यस्त्रं यत्प्राप्तमृषिसत्तमात् |	016a  
तदुपाश्रित्य वीर्यं च युध्येयमपि वासवम् ||	016c  
ध्वजाग्रे वानरस्तिष्ठन्भल्लेन निहतो मया |	017a  
अद्यैव पततां भूमौ विनदन्भैरवान्रवान् ||	017c  
शत्रोर्मयाभिपन्नानां भूतानां ध्वजवासिनाम् |	018a  
दिशः प्रतिष्ठमानानामस्तु शब्दो दिवं गतः ||	018c  
अद्य दुर्योधनस्याहं शल्यं हृदि चिरस्थितम् |	019a  
समूलमुद्धरिष्यामि बीभत्सुं पातयन्रथात् ||	019c  
हताश्वं विरथं पार्थं पौरुषे पर्यवस्थितम् |	020a  
निःश्वसन्तं यथा नागमद्य पश्यन्तु कौरवाः ||	020c  
कामं गच्छन्तु कुरवो धनमादाय केवलम् |	021a  
रथेषु वापि तिष्ठन्तो युद्धं पश्यन्तु मामकम् ||	021c  
