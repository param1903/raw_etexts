001  वैशम्पायन उवाच ||
001a ते वीरा बद्धनिस्त्रिंशास्ततायुधकलापिनः |
001c बद्धगोधाङ्गुलित्राणाः कालिन्दीमभितो ययुः ||
002a ततस्ते दक्षिणं तीरमन्वगच्छन्पदातयः |
002c वसन्तो गिरिदुर्गेषु वनदुर्गेषु धन्विनः ||
003a विध्यन्तो मृगजातानि महेष्वासा महाबलाः |
003c उत्तरेण दशार्णांस्ते पाञ्चालान्दक्षिणेन तु ||
004a अन्तरेण यकृल्लोमाञ्शूरसेनांश्च पाण्डवाः |
004c लुब्धा ब्रुवाणा मत्स्यस्य विषयं प्राविशन्वनात् ||
005a ततो जनपदं प्राप्य कृष्णा राजानमब्रवीत् |
005c पश्यैकपद्यो दृश्यन्ते क्षेत्राणि विविधानि च ||
006a व्यक्तं दूरे विराटस्य राजधानी भविष्यति |
006c वसामेह परां रात्रिं बलवान्मे परिश्रमः || 
007  युधिष्ठिर उवाच ||
007a धनञ्जय समुद्यम्य पाञ्चालीं वह भारत |
007c राजधान्यां निवत्स्यामो विमुक्ताश्च वनादितः ||
008  वैशम्पायन उवाच ||
008a तामादायार्जुनस्तूर्णं द्रौपदीं गजराडिव |
008c सम्प्राप्य नगराभ्याशमवतारयदर्जुनः ||
009a स राजधानीं सम्प्राप्य कौन्तेयोऽर्जुनमब्रवीत् |
009c क्वायुधानि समासज्य प्रवेक्ष्यामः पुरं वयम् ||
010a सायुधाश्च वयं तात प्रवेक्ष्यामः पुरं यदि |
010c समुद्वेगं जनस्यास्य करिष्यामो न संशयः ||
011a ततो द्वादश वर्षाणि प्रवेष्टव्यं वनं पुनः |
011c एकस्मिन्नपि विज्ञाते प्रतिज्ञातं हि नस्तथा ||
012  अर्जुन उवाच ||
012a इयं कूटे मनुष्येन्द्र गहना महती शमी |
012c भीमशाखा दुरारोहा श्मशानस्य समीपतः ||
013a न चापि विद्यते कश्चिन्मनुष्य इह पार्थिव |
013c उत्पथे हि वने जाता मृगव्यालनिषेविते ||
014a समासज्यायुधान्यस्यां गच्छामो नगरं प्रति |
014c एवमत्र यथाजोषं विहरिष्याम भारत ||
015  वैशम्पायन उवाच ||
015a एवमुक्त्वा स राजानं धर्मात्मानं युधिष्ठिरम् |
015c प्रचक्रमे निधानाय शस्त्राणां भरतर्षभ ||
016a येन देवान्मनुष्यांश्च सर्पांश्चैकरथोऽजयत् |
016c स्फीताञ्जनपदांश्चान्यानजयत्कुरुनन्दनः ||
017a तदुदारं महाघोषं सपत्नगणसूदनम् |
017c अपज्यमकरोत्पार्थो गाण्डीवमभयङ्करम् ||
018a येन वीरः कुरुक्षेत्रमभ्यरक्षत्परन्तपः |
018c अमुञ्चद्धनुषस्तस्य ज्यामक्षय्यां युधिष्ठिरः ||
019a पाञ्चालान्येन सङ्ग्रामे भीमसेनोऽजयत्प्रभुः |
019c प्रत्यषेधद्बहूनेकः सपत्नांश्चैव दिग्जये ||
020a निशम्य यस्य विस्फारं व्यद्रवन्त रणे परे |
020c पर्वतस्येव दीर्णस्य विस्फोटमशनेरिव ||
021a सैन्धवं येन राजानं परामृषत चानघ |
021c ज्यापाशं धनुषस्तस्य भीमसेनोऽवतारयत् ||
022a अजयत्पश्चिमामाशां धनुषा येन पाण्डवः |
022c तस्य मौर्वीमपाकर्षच्छूरः सङ्क्रन्दनो युधि ||
023a दक्षिणां दक्षिणाचारो दिशं येनाजयत्प्रभुः |
023c अपज्यमकरोद्वीरः सहदेवस्तदायुधम् ||
024a खड्गांश्च पीतान्दीर्घांश्च कलापांश्च महाधनान् |
024c विपाठान्क्षुरधारांश्च धनुर्भिर्निदधुः सह ||
025a तामुपारुह्य नकुलो धनूंषि निदधत्स्वयम् |
025c यानि तस्यावकाशानि दृढरूपाण्यमन्यत ||
026a यत्र चापश्यत स वै तिरो वर्षाणि वर्षति |
026c तत्र तानि दृढैः पाशैः सुगाढं पर्यबन्धत ||
027a शरीरं च मृतस्यैकं समबध्नन्त पाण्डवाः |
027c विवर्जयिष्यन्ति नरा दूरादेव शमीमिमाम् |
027e आबद्धं शवमत्रेति गन्धमाघ्राय पूतिकम् ||
028a अशीतिशतवर्षेयं माता न इति वादिनः |
028c कुलधर्मोऽयमस्माकं पूर्वैराचरितोऽपि च |
028e समासजाना वृक्षेऽस्मिन्निति वै व्याहरन्ति ते ||
029a आ गोपालाविपालेभ्य आचक्षाणाः परन्तपाः |
029c आजग्मुर्नगराभ्याशं पार्थाः शत्रुनिबर्हणाः ||
030a जयो जयन्तो विजयो जयत्सेनो जयद्बलः |
030c इति गुह्यानि नामानि चक्रे तेषां युधिष्ठिरः ||
031a ततो यथाप्रतिज्ञाभिः प्राविशन्नगरं महत् |
031c अज्ञातचर्यां वत्स्यन्तो राष्ट्रे वर्षं त्रयोदशम् ||
