001  वैशम्पायन उवाच ||
001a ततः शान्तनवो भीष्मो भरतानां पितामहः |
001c श्रुतवान्देशकालज्ञस्तत्त्वज्ञः सर्वधर्मवित् ||
002a आचार्यवाक्योपरमे तद्वाक्यमभिसन्दधत् |
002c हितार्थं स उवाचेमां भारतीं भारतान्प्रति ||
003a युधिष्ठिरे समासक्तां धर्मज्ञे धर्मसंश्रिताम् | 
003c असत्सु दुर्लभां नित्यं सतां चाभिमतां सदा |
003e भीष्मः समवदत्तत्र गिरं साधुभिरर्चिताम् ||
004a यथैष ब्राह्मणः प्राह द्रोणः सर्वार्थतत्त्ववित् |
004c सर्वलक्षणसम्पन्ना नाशं नार्हन्ति पाण्डवाः ||
005a श्रुतवृत्तोपसम्पन्नाः साधुव्रतसमन्विताः |
005c वृद्धानुशासने मग्नाः सत्यव्रतपरायणाः ||
006a समयं समयज्ञास्ते पालयन्तः शुचिव्रताः |
006c नावसीदितुमर्हन्ति उद्वहन्तः सतां धुरम् ||
007a धर्मतश्चैव गुप्तास्ते स्ववीर्येण च पाण्डवाः |
007c न नाशमधिगच्छेयुरिति मे धीयते मतिः ||
008a तत्र बुद्धिं प्रणेष्यामि पाण्डवान्प्रति भारत |
008c न तु नीतिः सुनीतस्य शक्यतेऽन्वेषितुं परैः ||
009a यत्तु शक्यमिहास्माभिस्तान्वै सञ्चिन्त्य पाण्डवान् |
009c बुद्ध्या प्रवक्तुं न द्रोहात्प्रवक्ष्यामि निबोध तत् ||
010a सा त्वियं साधु वक्तव्या न त्वनीतिः कथञ्चन |
010c वृद्धानुशासने तात तिष्ठतः सत्यशीलिनः ||
011a अवश्यं त्विह धीरेण सतां मध्ये विवक्षता |
011c यथामति विवक्तव्यं सर्वशो धर्मलिप्सया ||
012a तत्र नाहं तथा मन्ये यथायमितरो जनः |
012c पुरे जनपदे वापि यत्र राजा युधिष्ठिरः ||
013a नासूयको न चापीर्षुर्नातिवादी न मत्सरी  |
013c भविष्यति जनस्तत्र स्वं स्वं धर्ममनुव्रतः ||
014a ब्रह्मघोषाश्च भूयांसः पूर्णाहुत्यस्तथैव च |
014c क्रतवश्च भविष्यन्ति भूयांसो भूरिदक्षिणाः ||
015a सदा च तत्र पर्जन्यः सम्यग्वर्षी न संशयः |
015c सम्पन्नसस्या च मही निरीतीका भविष्यति ||
016a रसवन्ति च धान्यानि गुणवन्ति फलानि च |
016c गन्धवन्ति च माल्यानि शुभशब्दा च भारती ||
017a वायुश्च सुखसंस्पर्शो निष्प्रतीपं च दर्शनम् |
017c भयं नाभ्याविशेत्तत्र यत्र राजा युधिष्ठिरः ||
018a गावश्च बहुलास्तत्र न कृशा न च दुर्दुहाः | 
018c पयांसि दधिसर्पींषि रसवन्ति हितानि च ||
019a गुणवन्ति च पानानि भोज्यानि रसवन्ति च |
019c तत्र देशे भविष्यन्ति यत्र राजा युधिष्ठिरः ||
020a रसाः स्पर्शाश्च गन्धाश्च शब्दाश्चापि गुणान्विताः |
020c दृश्यानि च प्रसन्नानि यत्र राजा युधिष्ठिरः ||
021a स्वैः स्वैर्गुणैः सुसंयुक्तास्तस्मिन्वर्षे त्रयोदशे |
021c देशे तस्मिन्भविष्यन्ति तात पाण्डवसंयुते ||
022a सम्प्रीतिमाञ्जनस्तत्र सन्तुष्टः शुचिरव्ययः |
022c देवतातिथिपूजासु सर्वभूतानुरागवान् ||
023a इष्टदानो महोत्साहः शश्वद्धर्मपरायणः |
023c अशुभद्विट्शुभप्रेप्सुर्नित्ययज्ञः शुभव्रतः |
023e भविष्यति जनस्तत्र यत्र राजा युधिष्ठिरः ||
024a त्यक्तवाक्यानृतस्तात शुभकल्याणमङ्गलः |
024c शुभार्थेप्सुः शुभमतिर्यत्र राजा युधिष्ठिरः |
024e भविष्यति जनस्तत्र नित्यं चेष्टप्रियव्रतः ||
025a धर्मात्मा स तदादृश्यः सोऽपि तात द्विजातिभिः |
025c किं पुनः प्राकृतैः पार्थः शक्यो विज्ञातुमन्ततः ||
026a यस्मिन्सत्यं धृतिर्दानं परा शान्तिर्ध्रुवा क्षमा |
026c ह्रीः श्रीः कीर्तिः परं तेज आनृशंस्यमथार्जवम् ||
027a तस्मात्तत्र निवासं तु छन्नं सत्रेण धीमतः |
027c गतिं वा परमां तस्य नोत्सहे वक्तुमन्यथा ||
028a एवमेतत्तु सञ्चिन्त्य यत्कृतं मन्यसे हितम् |
028c तत्क्षिप्रं कुरु कौरव्य यद्येवं श्रद्दधासि मे ||
