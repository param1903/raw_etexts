001  उत्तर उवाच ||
001a अद्याहमनुगच्छेयं दृढधन्वा गवां पदम् |
001c यदि मे सारथिः कश्चिद्भवेदश्वेषु कोविदः ||
002a तमेव नाधिगच्छामि यो मे यन्ता भवेन्नरः |
002c पश्यध्वं सारथिं क्षिप्रं मम युक्तं प्रयास्यतः ||
003a अष्टाविंशतिरात्रं वा मासं वा नूनमन्ततः |
003c यत्तदासीन्महद्युद्धं तत्र मे सारथिर्हतः ||
004a स लभेयं यदि त्वन्यं हययानविदं नरम् |
004c त्वरावानद्य यात्वाहं समुच्छ्रितमहाध्वजम् ||
005a विगाह्य तत्परानीकं गजवाजिरथाकुलम् |
005c शस्त्रप्रतापनिर्वीर्यान्कुरूञ्जित्वानये पशून् ||
006a दुर्योधनं शान्तनवं कर्णं वैकर्तनं कृपम् |
006c द्रोणं च सह पुत्रेण महेष्वासान्समागतान् ||
007a वित्रासयित्वा सङ्ग्रामे दानवानिव वज्रभृत् |
007c अनेनैव मुहूर्तेन पुनः प्रत्यानये पशून् ||
008a शून्यमासाद्य कुरवः प्रयान्त्यादाय गोधनम् |
008c किं नु शक्यं मया कर्तुं यदहं तत्र नाभवम् ||
009a पश्येयुरद्य मे वीर्यं कुरवस्ते समागताः |
009c किं नु पार्थोऽर्जुनः साक्षादयमस्मान्प्रबाधते ||
010  वैशम्पायन उवाच ||
010a तस्य तद्वचनं स्त्रीषु भाषतः स्म पुनः पुनः |
010c नामर्षयत पाञ्चाली बीभत्सोः परिकीर्तनम् ||
011a अथैनमुपसङ्गम्य स्त्रीमध्यात्सा तपस्विनी |
011c व्रीडमानेव शनकैरिदं वचनमब्रवीत् ||
012a योऽसौ बृहद्वारणाभो युवा सुप्रियदर्शनः |
012c बृहन्नडेति विख्यातः पार्थस्यासीत्स सारथिः ||
013a धनुष्यनवरश्चासीत्तस्य शिष्यो महात्मनः |
013c दृष्टपूर्वो मया वीर चरन्त्या पाण्डवान्प्रति ||
014a यदा तत्पावको दावमदहत्खाण्डवं महत् |
014c अर्जुनस्य तदानेन सङ्गृहीता हयोत्तमाः ||
015a तेन सारथिना पार्थः सर्वभूतानि सर्वशः |
015c अजयत्खाण्डवप्रस्थे न हि यन्तास्ति तादृशः ||
016a येयं कुमारी सुश्रोणी भगिनी ते यवीयसी |
016c अस्याः स वचनं वीर करिष्यति न संशयः ||
017a यदि वै सारथिः स स्यात्कुरून्सर्वानसंशयम् |
017c जित्वा गाश्च समादाय ध्रुवमागमनं भवेत् ||
018a एवमुक्तः स सैरन्ध्र्या भगिनीं प्रत्यभाषत |
018c गच्छ त्वमनवद्याङ्गि तामानय बृहन्नडाम् ||
019a सा भ्रात्रा प्रेषिता शीघ्रमगच्छन्नर्तनागृहम् |
019c यत्रास्ते स महाबाहुश्छन्नः सत्रेण पाण्डवः ||
