वैशम्पायन उवाच ||	001    
ततो वैकर्तनं जित्वा पार्थो वैराटिमब्रवीत् |	001a   
एतन्मां प्रापयानीकं यत्र तालो हिरण्मयः ||	001c   
अत्र शान्तनवो भीष्मो रथेऽस्माकं पितामहः |	002a   
काङ्क्षमाणो मया युद्धं तिष्ठत्यमरदर्शनः |	002c   
आदास्याम्यहमेतस्य धनुर्ज्यामपि चाहवे ||	002e   
अस्यन्तं दिव्यमस्त्रं मां चित्रमद्य निशामय |	003a   
शतह्रदामिवायान्तीं स्तनयित्नोरिवाम्बरे ||	003c   
सुवर्णपृष्ठं गाण्डीवं द्रक्ष्यन्ति कुरवो मम |	004a   
दक्षिणेनाथ वामेन कतरेण स्विदस्यति |	004c   
इति मां सङ्गताः सर्वे तर्कयिष्यन्ति शत्रवः ||	004e   
शोणितोदां रथावर्तां नागनक्रां दुरत्ययाम् |	005a   
नदीं प्रस्यन्दयिष्यामि परलोकप्रवाहिनीम् ||	005c   
पाणिपादशिरःपृष्ठबाहुशाखानिरन्तरम् |	006a   
वनं कुरूणां छेत्स्यामि भल्लैः सन्नतपर्वभिः ||	006c   
जयतः कौरवीं सेनामेकस्य मम धन्विनः |	007a   
शतं मार्गा भविष्यन्ति पावकस्येव कानने |	007c   
मया चक्रमिवाविद्धं सैन्यं द्रक्ष्यसि केवलम् ||	007e   
असम्भ्रान्तो रथे तिष्ठ समेषु विषमेषु च |	008a   
दिवमावृत्य तिष्ठन्तं गिरिं भेत्स्यामि धारिभिः ||	008c   
अहमिन्द्रस्य वचनात्सङ्ग्रामेऽभ्यहनं पुरा |	009a   
पौलोमान्कालखञ्जांश्च सहस्राणि शतानि च ||	009c   
अहमिन्द्राद्दृढां मुष्टिं ब्रह्मणः कृतहस्तताम् |	010a   
प्रगाढं तुमुलं चित्रमतिविद्धं प्रजापतेः ||	010c   
अहं पारे समुद्रस्य हिरण्यपुरमारुजम् |	011a   
जित्वा षष्टिसहस्राणि रथिनामुग्रधन्विनाम् ||	011c   
ध्वजवृक्षं पत्तितृणं रथसिंहगणायुतम् |	012a   
वनमादीपयिष्यामि कुरूणामस्त्रतेजसा ||	012c   
तानहं रथनीडेभ्यः शरैः सन्नतपर्वभिः |	013a   
एकः सङ्कालयिष्यामि वज्रपाणिरिवासुरान् ||	013c   
रौद्रं रुद्रादहं ह्यस्त्रं वारुणं वरुणादपि |	014a   
अस्त्रमाग्नेयमग्नेश्च वायव्यं मातरिश्वनः |	014c   
वज्रादीनि तथास्त्राणि शक्रादहमवाप्तवान् ||	014e   
धार्तराष्ट्रवनं घोरं नरसिंहाभिरक्षितम् |	015a   
अहमुत्पाटयिष्यामि वैराटे व्येतु ते भयम् ||	015c   
एवमाश्वासितस्तेन वैराटिः सव्यसाचिना |	016a   
व्यगाहत रथानीकं भीमं भीष्मस्य धीमतः ||	016c   
तमायान्तं महाबाहुं जिगीषन्तं रणे परान् |	017a   
अभ्यवारयदव्यग्रः क्रूरकर्मा धनञ्जयम् ||	017c   
तं चित्रमाल्याभरणाः कृतविद्या मनस्विनः |	018a   
आगच्छन्भीमधन्वानं मौर्वीं पर्यस्य बाहुभिः ||	018c   
दुःशासनो विकर्णश्च दुःसहोऽथ विविंशतिः |	019a   
आगत्य भीमधन्वानं बीभत्सुं पर्यवारयन् ||	019c   
दुःशासनस्तु भल्लेन विद्ध्वा वैराटिमुत्तरम् |	020a   
द्वितीयेनार्जुनं वीरः प्रत्यविध्यत्स्तनान्तरे ||	020c   
तस्य जिष्णुरुपावृत्य पृथुधारेण कार्मुकम् |	021a   
चकर्त गार्ध्रपत्रेण जातरूपपरिष्कृतम् ||	021c   
अथैनं पञ्चभिः पश्चात्प्रत्यविध्यत्स्तनान्तरे |	022a   
सोऽपयातो रणं हित्वा पार्थबाणप्रपीडितः ||	022c   
तं विकर्णः शरैस्तीक्ष्णैर्गार्ध्रपत्रैरजिह्मगैः |	023a   
विव्याध परवीरघ्नमर्जुनं धृतराष्ट्रजः ||	023c   
ततस्तमपि कौन्तेयः शरेणानतपर्वणा |	024a   
ललाटेऽभ्यहनत्तूर्णं स विद्धः प्रापतद्रथात् ||	024c   
ततः पार्थमभिद्रुत्य दुःसहः सविविंशतिः |	025a   
अवाकिरच्छरैस्तीक्ष्णैः परीप्सन्भ्रातरं रणे ||	025c   
तावुभौ गार्ध्रपत्राभ्यां निशिताभ्यां धनञ्जयः |	026a   
विद्ध्वा युगपदव्यग्रस्तयोर्वाहानसूदयत् ||	026c   
तौ हताश्वौ विविद्धाङ्गौ धृतराष्ट्रात्मजावुभौ |	027a   
अभिपत्य रथैरन्यैरपनीतौ पदानुगैः ||	027c   
सर्वा दिशश्चाभ्यपतद्बीभत्सुरपराजितः |	028a   
किरीटमाली कौन्तेयो लब्धलक्षो महाबलः ||	028c   
