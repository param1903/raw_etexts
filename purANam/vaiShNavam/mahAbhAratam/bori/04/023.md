001  वैशम्पायन उवाच ||
001a ते दृष्ट्वा निहतान्सूतान्राज्ञे गत्वा न्यवेदयन् |
001c गन्धर्वैर्निहता राजन्सूतपुत्राः परःशताः ||
002a यथा वज्रेण वै दीर्णं पर्वतस्य महच्छिरः |
002c विनिकीर्णं प्रदृश्येत तथा सूता महीतले ||
003a सैरन्ध्री च विमुक्तासौ पुनरायाति ते गृहम् |
003c सर्वं संशयितं राजन्नगरं ते भविष्यति ||
004a तथारूपा हि सैरन्ध्री गन्धर्वाश्च महाबलाः |
004c पुंसामिष्टश्च विषयो मैथुनाय न संशयः ||
005a यथा सैरन्ध्रिवेषेण न ते राजन्निदं पुरम् |
005c विनाशमेति वै क्षिप्रं तथा नीतिर्विधीयताम् ||
006a तेषां तद्वचनं श्रुत्वा विराटो वाहिनीपतिः |
006c अब्रवीत्क्रियतामेषां सूतानां परमक्रिया ||
007a एकस्मिन्नेव ते सर्वे सुसमिद्धे हुताशने |
007c दह्यन्तां कीचकाः शीघ्रं रत्नैर्गन्धैश्च सर्वशः ||
008a सुदेष्णां चाब्रवीद्राजा महिषीं जातसाध्वसः 
008c सैरन्ध्रीमागतां ब्रूया ममैव वचनादिदम् ||
009a गच्छ सैरन्ध्रि भद्रं ते यथाकामं चराबले |
009c बिभेति राजा सुश्रोणि गन्धर्वेभ्यः पराभवात् ||
010a न हि तामुत्सहे वक्तुं स्वयं गन्धर्वरक्षिताम् |
010c स्त्रियस्त्वदोषास्तां वक्तुमतस्त्वां प्रब्रवीम्यहम् ||
011a अथ मुक्ता भयात्कृष्णा सूतपुत्रान्निरस्य च |
011c मोक्षिता भीमसेनेन जगाम नगरं प्रति ||
012a त्रासितेव मृगी बाला शार्दूलेन मनस्विनी |
012c गात्राणि वाससी चैव प्रक्षाल्य सलिलेन सा ||
013a तां दृष्ट्वा पुरुषा राजन्प्राद्रवन्त दिशो दश |
013c गन्धर्वाणां भयत्रस्ताः केचिद्दृष्टीर्न्यमीलयन् ||
014a ततो महानसद्वारि भीमसेनमवस्थितम् |
014c ददर्श राजन्पाञ्चाली यथा मत्तं महाद्विपम् ||
015a तं विस्मयन्ती शनकैः सञ्ज्ञाभिरिदमब्रवीत् |
015c गन्धर्वराजाय नमो येनास्मि परिमोचिता ||
016  भीमसेन उवाच ||
016a ये यस्या विचरन्तीह पुरुषा वशवर्तिनः |
016c तस्यास्ते वचनं श्रुत्वा अनृणा विचरन्त्युत ||
017  वैशम्पायन उवाच ||
017a ततः सा नर्तनागारे धनञ्जयमपश्यत |
017c राज्ञः कन्या विराटस्य नर्तयानं महाभुजम् ||
018a ततस्ता नर्तनागाराद्विनिष्क्रम्य सहार्जुनाः |
018c कन्या ददृशुरायान्तीं कृष्णां क्लिष्टामनागसम् ||
019  कन्या ऊचुः ||
019a दिष्ट्या सैरन्ध्रि मुक्तासि दिष्ट्यासि पुनरागता |
019c दिष्ट्या विनिहताः सूता ये त्वां क्लिश्यन्त्यनागसम् ||
020  बृहन्नडोवाच ||
020a कथं सैरन्ध्रि मुक्तासि कथं पापाश्च ते हताः |
020c इच्छामि वै तव श्रोतुं सर्वमेव यथातथम् ||
021  सैरन्ध्र्युवाच ||
021a बृहन्नडे किं नु तव सैरन्ध्र्या कार्यमद्य वै |
021c या त्वं वससि कल्याणि सदा कन्यापुरे सुखम् ||
022a न हि दुःखं समाप्नोषि सैरन्ध्री यदुपाश्नुते |
022c तेन मां दुःखितामेवं पृच्छसे प्रहसन्निव ||
023  बृहन्नडोवाच ||
023a बृहन्नडापि कल्याणि दुःखमाप्नोत्यनुत्तमम् |
023c तिर्यग्योनिगता बाले न चैनामवबुध्यसे ||
024  वैशम्पायन उवाच ||
024a ततः सहैव कन्याभिर्द्रौपदी राजवेश्म तत् |
024c प्रविवेश सुदेष्णायाः समीपमपलायिनी ||
025a तामब्रवीद्राजपुत्री विराटवचनादिदम् |
025c सैरन्ध्रि गम्यतां शीघ्रं यत्र कामयसे गतिम् ||
026a राजा बिभेति भद्रं ते गन्धर्वेभ्यः पराभवात् |
026c त्वं चापि तरुणी सुभ्रु रूपेणाप्रतिमा भुवि ||
027  सैरन्ध्र्युवाच ||
027a त्रयोदशाहमात्रं मे राजा क्षमतु भामिनि |
027c कृतकृत्या भविष्यन्ति गन्धर्वास्ते न संशयः ||
028a ततो मां तेऽपनेष्यन्ति करिष्यन्ति च ते प्रियम् |
028c ध्रुवं च श्रेयसा राजा योक्ष्यते सह बान्धवैः ||
