001  भीमसेन उवाच ||
001a तथा भद्रे करिष्यामि यथा त्वं भीरु भाषसे |
001c अद्य तं सूदयिष्यामि कीचकं सहबान्धवम् ||
002a अस्याः प्रदोषे शर्वर्याः कुरुष्वानेन सङ्गमम् |
002c दुःखं शोकं च निर्धूय याज्ञसेनि शुचिस्मिते ||
003a यैषा नर्तनशाला वै मत्स्यराजेन कारिता |
003c दिवात्र कन्या नृत्यन्ति रात्रौ यान्ति यथागृहम् ||
004a तत्रास्ति शयनं भीरु दृढाङ्गं सुप्रतिष्ठितम् ||
004c तत्रास्य दर्शयिष्यामि पूर्वप्रेतान्पितामहान् ||
005a यथा च त्वां न पश्येयुः कुर्वाणां तेन संविदम् |
005c कुर्यास्तथा त्वं कल्याणि यथा सन्निहितो भवेत् ||
006  वैशम्पायन उवाच ||
006a तथा तौ कथयित्वा तु बाष्पमुत्सृज्य दुःखितौ |
006c रात्रिशेषं तदत्युग्रं धारयामासतुर्हृदा ||
007a तस्यां रात्र्यां व्यतीतायां प्रातरुत्थाय कीचकः |
007c गत्वा राजकुलायैव द्रौपदीमिदमब्रवीत् ||
008a सभायां पश्यतो राज्ञः पातयित्वा पदाहनम् |
008c न चैवालभथास्त्राणमभिपन्ना बलीयसा ||
009a प्रवादेन हि मत्स्यानां राजा नाम्नायमुच्यते |
009c अहमेव हि मत्स्यानां राजा वै वाहिनीपतिः ||
010a सा सुखं प्रतिपद्यस्व दासो भीरु भवामि ते |
010c अह्नाय तव सुश्रोणि शतं निष्कान्ददाम्यहम् ||
011a दासीशतं च ते दद्यां दासानामपि चापरम् |
011c रथं चाश्वतरीयुक्तमस्तु नौ भीरु सङ्गमः ||
012  द्रौपद्युवाच ||
012a एकं मे समयं त्वद्य प्रतिपद्यस्व कीचक |
012c न त्वां सखा वा भ्राता वा जानीयात्सङ्गतं मया ||
013a अवबोधाद्धि भीतास्मि गन्धर्वाणां यशस्विनाम् |
013c एवं मे प्रतिजानीहि ततोऽहं वशगा तव |
014  कीचक उवाच ||
014a एवमेतत्करिष्यामि यथा सुश्रोणि भाषसे |
014c एको भद्रे गमिष्यामि शून्यमावसथं तव ||
015a समागमार्थं रम्भोरु त्वया मदनमोहितः |
015c यथा त्वां नावभोत्स्यन्ति गन्धर्वाः सूर्यवर्चसः ||
016  द्रौपद्युवाच ||
016a यदिदं नर्तनागारं मत्स्यराजेन कारितम् |
016c दिवात्र कन्या नृत्यन्ति रात्रौ यान्ति यथागृहम् ||
017a तमिस्रे तत्र गच्छेथा गन्धर्वास्तन्न जानते |
017c तत्र दोषः परिहृतो भविष्यति न संशयः ||
018  वैशम्पायन उवाच ||
018a तमर्थं प्रतिजल्पन्त्याः कृष्णायाः कीचकेन ह |
018c दिवसार्धं समभवन्मासेनैव समं नृप ||
019a कीचकोऽथ गृहं गत्वा भृशं हर्षपरिप्लुतः |
019c सैरन्ध्रीरूपिणं मूढो मृत्युं तं नावबुद्धवान् ||
020a गन्धाभरणमाल्येषु व्यासक्तः स विशेषतः |
020c अलञ्चकार सोऽऽत्मानं सत्वरः काममोहितः ||
021a तस्य तत्कुर्वतः कर्म कालो दीर्घ इवाभवत् |
021c अनुचिन्तयतश्चापि तामेवायतलोचनाम् ||
022a आसीदभ्यधिका चास्य श्रीः श्रियं प्रमुमुक्षतः |
022c निर्वाणकाले दीपस्य वर्तीमिव दिधक्षतः ||
023a कृतसम्प्रत्ययस्तत्र कीचकः काममोहितः |
023c नाजानाद्दिवसं यान्तं चिन्तयानः समागमम् ||
024a ततस्तु द्रौपदी गत्वा तदा भीमं महानसे |
024c उपातिष्ठत कल्याणी कौरव्यं पतिमन्तिकात् ||
025a तमुवाच सुकेशान्ता कीचकस्य मया कृतः |
025c सङ्गमो नर्तनागारे यथावोचः परन्तप ||
026a शून्यं स नर्तनागारमागमिष्यति कीचकः |
026c एको निशि महाबाहो कीचकं तं निषूदय ||
027a तं सूतपुत्रं कौन्तेय कीचकं मददर्पितम् |
027c गत्वा त्वं नर्तनागारं निर्जीवं कुरु पाण्डव ||
028a दर्पाच्च सूतपुत्रोऽसौ गन्धर्वानवमन्यते |
028c तं त्वं प्रहरतां श्रेष्ठ नडं नाग इवोद्धर ||
029a अश्रु दुःखाभिभूताया मम मार्जस्व भारत
029c आत्मनश्चैव भद्रं ते कुरु मानं कुलस्य च
030  भीमसेन उवाच ||
030a स्वागतं ते वरारोहे यन्मा वेदयसे प्रियम् |
030c न ह्यस्य कञ्चिदिच्छामि सहायं वरवर्णिनि ||
031a या मे प्रीतिस्त्वयाख्याता कीचकस्य समागमे |
031c हत्वा हिडिम्बं सा प्रीतिर्ममासीद्वरवर्णिनि ||
032a सत्यं भ्रातॄंश्च धर्मं च पुरस्कृत्य ब्रवीमि ते |
032c कीचकं निहनिष्यामि वृत्रं देवपतिर्यथा ||
033a तं गह्वरे प्रकाशे वा पोथयिष्यामि कीचकम् |
033c अथ चेदवभोत्स्यन्ति हंस्ये मत्स्यानपि ध्रुवम् ||
034a ततो दुर्योधनं हत्वा प्रतिपत्स्ये वसुन्धराम् |
034c कामं मत्स्यमुपास्तां हि कुन्तीपुत्रो युधिष्ठिरः ||
035  द्रौपद्युवाच ||
035a यथा न सन्त्यजेथास्त्वं सत्यं वै मत्कृते विभो |
035c निगूढस्त्वं तथा वीर कीचकं विनिपातय ||
036  भीमसेन उवाच ||
036a एवमेतत्करिष्यामि यथा त्वं भीरु भाषसे |
036c अदृश्यमानस्तस्याद्य तमस्विन्यामनिन्दिते ||
037a नागो बिल्वमिवाक्रम्य पोथयिष्याम्यहं शिरः |
037c अलभ्यामिच्छतस्तस्य कीचकस्य दुरात्मनः ||
038  वैशम्पायन उवाच ||
038a भीमोऽथ प्रथमं गत्वा रात्रौ छन्न उपाविशत् |
038c मृगं हरिरिवादृश्यः प्रत्याकाङ्क्षत्स कीचकम् ||
039a कीचकश्चाप्यलङ्कृत्य यथाकाममुपाव्रजत् |
039c तां वेलां नर्तनागारे पाञ्चालीसङ्गमाशया ||
040a मन्यमानः स सङ्केतमागारं प्राविशच्च तम् |
040c प्रविश्य च स तद्वेश्म तमसा संवृतं महत् ||
041a पूर्वागतं ततस्तत्र भीममप्रतिमौजसम् |
041c एकान्तमास्थितं चैनमाससाद सुदुर्मतिः ||
042a शयानं शयने तत्र मृत्युं सूतः परामृशत् |
042c जाज्वल्यमानं कोपेन कृष्णाधर्षणजेन ह ||
043a उपसङ्गम्य चैवैनं कीचकः काममोहितः |
043c हर्षोन्मथितचित्तात्मा स्मयमानोऽभ्यभाषत ||
044a प्रापितं ते मया वित्तं बहुरूपमनन्तकम् |
044a तत्सर्वं त्वां समुद्दिश्य सहसा समुपागतः ||
045a नाकस्मान्मां प्रशंसन्ति सदा गृहगताः स्त्रियः |
045c सुवासा दर्शनीयश्च नान्योऽस्ति त्वादृशः पुमान् ||
046  भीमसेन उवाच ||
046a दिष्ट्या त्वं दर्शनीयोऽसि दिष्ट्यात्मानं प्रशंससि |
046c ईदृशस्तु त्वया स्पर्शः स्पृष्टपूर्वो न कर्हिचित् ||
047  वैशम्पायन उवाच ||
047a इत्युक्त्वा तं महाबाहुर्भीमो भीमपराक्रमः |
047c समुत्पत्य च कौन्तेयः प्रहस्य च नराधमम् |
047e भीमो जग्राह केशेषु माल्यवत्सु सुगन्धिषु ||
048a स केशेषु परामृष्टो बलेन बलिनां वरः |
048c आक्षिप्य केशान्वेगेन बाह्वोर्जग्राह पाण्डवम् ||
049a बाहुयुद्धं तयोरासीत्क्रुद्धयोर्नरसिंहयोः |
049c वसन्ते वाशिताहेतोर्बलवद्गजयोरिव ||
050a ईषदागलितं चापि क्रोधाच्चलपदं स्थितम् |
050c कीचको बलवान्भीमं जानुभ्यामाक्षिपद्भुवि ||
051a पातितो भुवि भीमस्तु कीचकेन बलीयसा |
051c उत्पपाताथ वेगेन दण्डाहत इवोरगः ||
052a स्पर्धया च बलोन्मत्तौ तावुभौ सूतपाण्डवौ |
052c निशीथे पर्यकर्षेतां बलिनौ निशि निर्जने ||
053a ततस्तद्भवनश्रेष्ठं प्राकम्पत मुहुर्मुहुः |
053c बलवच्चापि सङ्क्रुद्धावन्योन्यं तावगर्जताम् ||
054a तलाभ्यां तु स भीमेन वक्षस्यभिहतो बली |
054c कीचको रोषसन्तप्तः पदान्न चलितः पदम् ||
055a मुहूर्तं तु स तं वेगं सहित्वा भुवि दुःसहम् |
055c बलादहीयत तदा सूतो भीमबलार्दितः ||
056a तं हीयमानं विज्ञाय भीमसेनो महाबलः |
056c वक्षस्यानीय वेगेन ममन्थैनं विचेतसम् ||
057a क्रोधाविष्टो विनिःश्वस्य पुनश्चैनं वृकोदरः |
057c जग्राह जयतां श्रेष्ठः केशेष्वेव तदा भृशम् ||
058a गृहीत्वा कीचकं भीमो विरुराव महाबलः |
058c शार्दूलः पिशिताकाङ्क्षी गृहीत्वेव महामृगम् ||
059a तस्य पादौ च पाणी च शिरो ग्रीवां च सर्वशः |
059c काये प्रवेशयामास पशोरिव पिनाकधृक् ||
060a तं सम्मथितसर्वाङ्गं मांसपिण्डोपमं कृतम् |
060c  कृष्णायै दर्शयामास भीमसेनो महाबलः ||
061a उवाच च महातेजा द्रौपदीं पाण्डुनन्दनः |
061c पश्यैनमेहि पाञ्चालि कामुकोऽयं यथा कृतः ||
062a तथा स कीचकं हत्वा गत्वा रोषस्य वै शमम् |
062c आमन्त्र्य द्रौपदीं कृष्णां क्षिप्रमायान्महानसम् ||
063a कीचकं घातयित्वा तु द्रौपदी योषितां वरा  |
063c प्रहृष्टा गतसन्तापा सभापालानुवाच ह ||
064a कीचकोऽयं हतः शेते गन्धर्वैः पतिभिर्मम |
064c परस्त्रीकामसम्मत्तः समागच्छत पश्यत ||
065a तच्छ्रुत्वा भाषितं तस्या नर्तनागाररक्षिणः |
065c सहसैव समाजग्मुरादायोल्काः सहस्रशः ||
066a ततो गत्वाथ तद्वेश्म कीचकं विनिपातितम् |
066c गतासुं ददृशुर्भूमौ रुधिरेण समुक्षितम् ||
067a क्वास्य ग्रीवा क्व चरणौ क्व पाणी क्व शिरस्तथा |
067c इति स्म तं परीक्षन्ते गन्धर्वेण हतं तदा ||
