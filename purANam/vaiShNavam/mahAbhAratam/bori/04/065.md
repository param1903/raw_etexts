वैशम्पायन उवाच ||	04065001    
ततस्तृतीये दिवसे भ्रातरः पञ्च पाण्डवाः |	04065001a  
स्नाताः शुक्लाम्बरधराः समये चरितव्रताः ||	04065001c  
युधिष्ठिरं पुरस्कृत्य सर्वाभरणभूषिताः |	04065002a  
अभिपद्मा यथा नागा भ्राजमाना महारथाः ||	04065002c  
विराटस्य सभां गत्वा भूमिपालासनेष्वथ |	04065003a  
निषेदुः पावकप्रख्याः सर्वे धिष्ण्येष्विवाग्नयः ||	04065003c  
तेषु तत्रोपविष्टेषु विराटः पृथिवीपतिः |	04065004a  
आजगाम सभां कर्तुं राजकार्याणि सर्वशः ||	04065004c  
श्रीमतः पाण्डवान्दृष्ट्वा ज्वलतः पावकानिव |	04065005a  
अथ मत्स्योऽब्रवीत्कङ्कं देवरूपमवस्थितम् |	04065005c  
मरुद्गणैरुपासीनं त्रिदशानामिवेश्वरम् ||	04065005e   
स किलाक्षातिवापस्त्वं सभास्तारो मया कृतः |	04065006a  
अथ राजासने कस्मादुपविष्टोऽस्यलङ्कृतः ||	04065006c  
परिहासेप्सया वाक्यं विराटस्य निशम्य तत् |	04065007a  
स्मयमानोऽर्जुनो राजन्निदं वचनमब्रवीत् ||	04065007c  
इन्द्रस्याप्यासनं राजन्नयमारोढुमर्हति |	04065008a  
ब्रह्मण्यः श्रुतवांस्त्यागी यज्ञशीलो दृढव्रतः ||	04065008c  
अयं कुरूणामृषभः कुन्तीपुत्रो युधिष्ठिरः |	04065009a  
अस्य कीर्तिः स्थिता लोके सूर्यस्येवोद्यतः प्रभा ||	04065009c  
संसरन्ति दिशः सर्वा यशसोऽस्य गभस्तयः |	04065010a  
उदितस्येव सूर्यस्य तेजसोऽनु गभस्तयः ||	04065010c  
एनं दश सहस्राणि कुञ्जराणां तरस्विनाम् |	04065011a  
अन्वयुः पृष्ठतो राजन्यावदध्यावसत्कुरून् ||	04065011c  
त्रिंशदेनं सहस्राणि रथाः काञ्चनमालिनः |	04065012a  
सदश्वैरुपसम्पन्नाः पृष्ठतोऽनुययुः सदा ||	04065012c  
एनमष्टशताः सूताः सुमृष्टमणिकुण्डलाः |	04065013a  
अस्तुवन्मागधैः सार्धं पुरा शक्रमिवर्षयः ||	04065013c  
एनं नित्यमुपासन्त कुरवः किङ्करा यथा |	04065014a  
सर्वे च राजन्राजानो धनेश्वरमिवामराः ||	04065014c  
एष सर्वान्महीपालान्करमाहारयत्तदा |	04065015a  
वैश्यानिव महाराज विवशान्स्ववशानपि ||	04065015c  
अष्टाशीतिसहस्राणि स्नातकानां महात्मनाम् |	04065016a  
उपजीवन्ति राजानमेनं सुचरितव्रतम् ||	04065016c  
एष वृद्धाननाथांश्च व्यङ्गान्पङ्गूंश्च मानवान् |	04065017a  
पुत्रवत्पालयामास प्रजा धर्मेण चाभिभो ||	04065017c  
एष धर्मे दमे चैव क्रोधे चापि यतव्रतः |	04065018a  
महाप्रसादो ब्रह्मण्यः सत्यवादी च पार्थिवः ||	04065018c  
श्रीप्रतापेन चैतस्य तप्यते स सुयोधनः |	04065019a  
सगणः सह कर्णेन सौबलेनापि वा विभुः ||	04065019c  
न शक्यन्ते ह्यस्य गुणाः प्रसङ्ख्यातुं नरेश्वर |	04065020a  
एष धर्मपरो नित्यमानृशंस्यश्च पाण्डवः ||	04065020c  
एवंयुक्तो महाराजः पाण्डवः पार्थिवर्षभः |	04065021a  
कथं नार्हति राजार्हमासनं पृथिवीपतिः ||	04065021c  
