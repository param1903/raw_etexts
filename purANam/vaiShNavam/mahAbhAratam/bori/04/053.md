अर्जुन उवाच ||	001    
यत्रैषा काञ्चनी वेदी प्रदीप्ताग्निशिखोपमा |	001a   
उच्छ्रिता काञ्चने दण्डे पताकाभिरलङ्कृता |	001c   
तत्र मां वह भद्रं ते द्रोणानीकाय मारिष ||	001e   
अश्वाः शोणाः प्रकाशन्ते बृहन्तश्चारुवाहिनः |	002a   
स्निग्धविद्रुमसङ्काशास्ताम्रास्याः प्रियदर्शनाः |	002c   
युक्ता रथवरे यस्य सर्वशिक्षाविशारदाः ||	002e   
दीर्घबाहुर्महातेजा बलरूपसमन्वितः |	003a   
सर्वलोकेषु विख्यातो भारद्वाजः प्रतापवान् ||	003c   
बुद्ध्या तुल्यो ह्युशनसा बृहस्पतिसमो नये |	004a   
वेदास्तथैव चत्वारो ब्रह्मचर्यं तथैव च ||	004c   
ससंहाराणि दिव्यानि सर्वाण्यस्त्राणि मारिष |	005a   
धनुर्वेदश्च कार्त्स्न्येन यस्मिन्नित्यं प्रतिष्ठितः ||	005c   
क्षमा दमश्च सत्यं च आनृशंस्यमथार्जवम् |	006a   
एते चान्ये च बहवो गुणा यस्मिन्द्विजोत्तमे ||	006c   
तेनाहं योद्धुमिच्छामि महाभागेन संयुगे |	007a   
तस्मात्त्वं प्रापयाचार्यं क्षिप्रमुत्तर वाहय ||	007c   
वैशम्पायन उवाच ||	008    
अर्जुनेनैवमुक्तस्तु वैराटिर्हेमभूषितान् |	008a   
चोदयामास तानश्वान्भारद्वाजरथं प्रति ||	008c   
तमापतन्तं वेगेन पाण्डवं रथिनां वरम् |	009a   
द्रोणः प्रत्युद्ययौ पार्थं मत्तो मत्तमिव द्विपम् ||	009c   
ततः प्राध्मापयच्छङ्खं भेरीशतनिनादितम् |	010a   
प्रचुक्षुभे बलं सर्वमुद्धूत इव सागरः ||	010c   
अथ शोणान्सदश्वांस्तान्हंसवर्णैर्मनोजवैः |	011a   
मिश्रितान्समरे दृष्ट्वा व्यस्मयन्त रणे जनाः ||	011c   
तौ रथौ वीर्यसम्पन्नौ दृष्ट्वा सङ्ग्राममूर्धनि |	012a   
आचार्यशिष्यावजितौ कृतविद्यौ मनस्विनौ ||	012c   
समाश्लिष्टौ तदान्योन्यं द्रोणपार्थौ महाबलौ |	013a   
दृष्ट्वा प्राकम्पत मुहुर्भरतानां महद्बलम् ||	013c   
हर्षयुक्तस्तथा पार्थः प्रहसन्निव वीर्यवान् |	014a   
रथं रथेन द्रोणस्य समासाद्य महारथः ||	014c   
अभिवाद्य महाबाहुः सान्त्वपूर्वमिदं वचः |	015a   
उवाच श्लक्ष्णया वाचा कौन्तेयः परवीरहा ||	015c   
उषिताः स्म वने वासं प्रतिकर्म चिकीर्षवः |	016a   
कोपं नार्हसि नः कर्तुं सदा समरदुर्जय ||	016c   
अहं तु प्रहृते पूर्वं प्रहरिष्यामि तेऽनघ |	017a   
इति मे वर्तते बुद्धिस्तद्भवान्कर्तुमर्हति ||	017c   
ततोऽस्मै प्राहिणोद्द्रोणः शरानधिकविंशतिम् |	018a   
अप्राप्तांश्चैव तान्पार्थश्चिच्छेद कृतहस्तवत् ||	018c   
ततः शरसहस्रेण रथं पार्थस्य वीर्यवान् |	019a   
अवाकिरत्ततो द्रोणः शीघ्रमस्त्रं विदर्शयन् ||	019c   
एवं प्रववृते युद्धं भारद्वाजकिरीटिनोः |	020a   
समं विमुञ्चतोः सङ्ख्ये विशिखान्दीप्ततेजसः ||	020c   
तावुभौ ख्यातकर्माणावुभौ वायुसमौ जवे |	021a   
उभौ दिव्यास्त्रविदुषावुभावुत्तमतेजसौ |	021c   
क्षिपन्तौ शरजालानि मोहयामासतुर्नृपान् ||	021e   
व्यस्मयन्त ततो योधाः सर्वे तत्र समागताः |	022a   
शरान्विसृजतोस्तूर्णं साधु साध्विति पूजयन् ||	022c   
द्रोणं हि समरे कोऽन्यो योद्धुमर्हति फल्गुनात् |	023a   
रौद्रः क्षत्रियधर्मोऽयं गुरुणा यदयुध्यत |	023c   
इत्यब्रुवञ्जनास्तत्र सङ्ग्रामशिरसि स्थिताः ||	023e   
वीरौ तावपि संरब्धौ सन्निकृष्टौ महारथौ |	024a   
छादयेतां शरव्रातैरन्योन्यमपराजितौ ||	024c   
विस्फार्य सुमहच्चापं हेमपृष्ठं दुरासदम् |	025a   
संरब्धोऽथ भरद्वाजः फल्गुनं प्रत्ययुध्यत ||	025c   
स सायकमयैर्जालैरर्जुनस्य रथं प्रति |	026a   
भानुमद्भिः शिलाधौतैर्भानोः प्रच्छादयत्प्रभाम् ||	026c   
पार्थं च स महाबाहुर्महावेगैर्महारथः |	027a   
विव्याध निशितैर्बाणैर्मेघो वृष्ट्येव पर्वतम् ||	027c   
तथैव दिव्यं गाण्डीवं धनुरादाय पाण्डवः |	028a   
शत्रुघ्नं वेगवद्धृष्टो भारसाधनमुत्तमम् |	028c   
विससर्ज शरांश्चित्रान्सुवर्णविकृतान्बहून् ||	028e   
नाशयञ्शरवर्षाणि भारद्वाजस्य वीर्यवान् |	029a   
तूर्णं चापविनिर्मुक्तैस्तदद्भुतमिवाभवत् || 	029c   
स रथेन चरन्पार्थः प्रेक्षणीयो धनञ्जयः |	030a   
युगपद्दिक्षु सर्वासु सर्वशस्त्राण्यदर्शयत् ||	030c   
एकच्छायमिवाकाशं बाणैश्चक्रे समन्ततः |	031a   
नादृश्यत तदा द्रोणो नीहारेणेव संवृतः ||	031c   
तस्याभवत्तदा रूपं संवृतस्य शरोत्तमैः |	032a   
जाज्वल्यमानस्य यथा पर्वतस्येव सर्वतः ||	032c   
दृष्ट्वा तु पार्थस्य रणे शरैः स्वरथमावृतम् |	033a   
स विस्फार्य धनुश्चित्रं मेघस्तनितनिस्वनम् ||	033c   
अग्निचक्रोपमं घोरं विकर्षन्परमायुधम् |	034a   
व्यशातयच्छरांस्तांस्तु द्रोणः समितिशोभनः |	034c   
महानभूत्ततः शब्दो वंशानामिव दह्यताम् ||	034e   
जाम्बूनदमयैः पुङ्खैश्चित्रचापवरातिगैः |	035a   
प्राच्छादयदमेयात्मा दिशः सूर्यस्य च प्रभाम् ||	035c  
ततः कनकपुङ्खानां शराणां नतपर्वणाम् |	036a   
वियच्चराणां वियति दृश्यन्ते बहुशः प्रजाः ||	036c   
द्रोणस्य पुङ्खसक्ताश्च प्रभवन्तः शरासनात् |	037a   
एको दीर्घ इवादृश्यदाकाशे संहतः शरः ||	037c   
एवं तौ स्वर्णविकृतान्विमुञ्चन्तौ महाशरान् |	038a   
आकाशं संवृतं वीरावुल्काभिरिव चक्रतुः ||	038c   
शरास्तयोश्च विबभुः कङ्कबर्हिणवाससः |	039a   
पङ्क्त्यः शरदि खस्थानां हंसानां चरतामिव ||	039c   
युद्धं समभवत्तत्र सुसंरब्धं महात्मनोः |	040a   
द्रोणपाण्डवयोर्घोरं वृत्रवासवयोरिव ||	040c   
तौ गजाविव चासाद्य विषाणाग्रैः परस्परम् |	041a   
शरैः पूर्णायतोत्सृष्टैरन्योन्यमभिजघ्नतुः ||	041c   
तौ व्यवाहरतां शूरौ संरब्धौ रणशोभिनौ |	042a   
उदीरयन्तौ समरे दिव्यान्यस्त्राणि भागशः ||	042c   
अथ त्वाचार्यमुख्येन शरान्सृष्टाञ्शिलाशितान्	043a   
न्यवारयच्छितैर्बाणैरर्जुनो जयतां वरः ||	043c   
दर्शयन्नैन्द्रिरात्मानमुग्रमुग्रपराक्रमः |	044a   
इषुभिस्तूर्णमाकाशं बहुभिश्च समावृणोत् ||	044c   
जिघांसन्तं नरव्याघ्रमर्जुनं तिग्मतेजसम् |	045a   
आचार्यमुख्यः समरे द्रोणः शस्त्रभृतां वरः |	045c   
अर्जुनेन सहाक्रीडच्छरैः सन्नतपर्वभिः ||	045e   
दिव्यान्यस्त्राणि मुञ्चन्तं भारद्वाजं महारणे |	046a   
अस्त्रैरस्त्राणि संवार्य फल्गुनः समयोधयत् ||	046c   
तयोरासीत्सम्प्रहारः क्रुद्धयोर्नरसिंहयोः |	047a   
अमर्षिणोस्तदान्योन्यं देवदानवयोरिव ||	047c   
ऐन्द्रं वायव्यमाग्नेयमस्त्रमस्त्रेण पाण्डवः |	048a   
द्रोणेन मुक्तं मुक्तं तु ग्रसते स्म पुनः पुनः ||	048c   
एवं शूरौ महेष्वासौ विसृजन्तौ शिताञ्शरान् |	049a   
एकच्छायं चक्रतुस्तावाकाशं शरवृष्टिभिः ||	049c   
ततोऽर्जुनेन मुक्तानां पततां च शरीरिषु |	050a   
पर्वतेष्विव वज्राणां शराणां श्रूयते स्वनः ||	050c   
ततो नागा रथाश्चैव सादिनश्च विशां पते |	051a   
शोणिताक्ता व्यदृश्यन्त पुष्पिता इव किंशुकाः ||	051c   
बाहुभिश्च सकेयूरैर्विचित्रैश्च महारथैः |	052a   
सुवर्णचित्रैः कवचैर्ध्वजैश्च विनिपातितैः ||	052c   
योधैश्च निहतैस्तत्र पार्थबाणप्रपीडितैः |	053a   
बलमासीत्समुद्भ्रान्तं द्रोणार्जुनसमागमे ||	053c   
विधुन्वानौ तु तौ वीरौ धनुषी भारसाधने |	054a   
आच्छादयेतामन्योन्यं तितक्षन्तौ रणेषुभिः ||	054c   
अथान्तरिक्षे नादोऽभूद्द्रोणं तत्र प्रशंसताम् |	055a   
दुष्करं कृतवान्द्रोणो यदर्जुनमयोधयत् ||	055c   
प्रमाथिनं महावीर्यं दृढमुष्टिं दुरासदम् |	056a   
जेतारं देवदैत्यानां सर्पाणां च महारथम् |	056c   
अविश्रमं च शिक्षां च लाघवं दूरपातिताम् |	057a   
पार्थस्य समरे दृष्ट्वा द्रोणस्याभूच्च विस्मयः ||	057c   
अथ गाण्डीवमुद्यम्य दिव्यं धनुरमर्षणः |	058a   
058c       विचकर्ष रणे पार्थो बाहुभ्यां भरतर्षभ ||
तस्य बाणमयं वर्षं शलभानामिवायतम् |	059a   
न च बाणान्तरे वायुरस्य शक्नोति सर्पितुम् ||	059c   
अनिशं सन्दधानस्य शरानुत्सृजतस्तदा |	060a   
ददृशे नान्तरं किञ्चित्पार्थस्याददतोऽपि च ||	060c   
तथा शीघ्रास्त्रयुद्धे तु वर्तमाने सुदारुणे |	061a   
शीघ्राच्छीघ्रतरं पार्थः शरानन्यानुदीरयत् ||	061c   
ततः शतसहस्राणि शराणां नतपर्वणाम् |	062a   
युगपत्प्रापतंस्तत्र द्रोणस्य रथमन्तिकात् ||	062c   
अवकीर्यमाणे द्रोणे तु शरैर्गाण्डीवधन्वना |	063a   
हाहाकारो महानासीत्सैन्यानां भरतर्षभ ||	063c   
पाण्डवस्य तु शीघ्रास्त्रं मघवान्समपूजयत् |	064a   
गन्धर्वाप्सरसश्चैव ये च तत्र समागताः ||	064c   
ततो वृन्देन महता रथानां रथयूथपः |	065a   
आचार्यपुत्रः सहसा पाण्डवं प्रत्यवारयत् ||	065c   
अश्वत्थामा तु तत्कर्म हृदयेन महात्मनः |	066a   
पूजयामास पार्थस्य कोपं चास्याकरोद्भृशम् ||	066c   
स मन्युवशमापन्नः पार्थमभ्यद्रवद्रणे |	067a   
किरञ्शरसहस्राणि पर्जन्य इव वृष्टिमान् ||	067c   
आवृत्य तु महाबाहुर्यतो द्रौणिस्ततो हयान् |	068a   
अन्तरं प्रददौ पार्थो द्रोणस्य व्यपसर्पितुम् ||	068c   
स तु लब्ध्वान्तरं तूर्णमपायाज्जवनैर्हयैः |	069a   
छिन्नवर्मध्वजः शूरो निकृत्तः परमेषुभिः ||	069c   
