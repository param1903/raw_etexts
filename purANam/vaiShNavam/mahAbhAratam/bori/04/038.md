वैशम्पायन उवाच ||	001    
तां शमीमुपसङ्गम्य पार्थो वैराटिमब्रवीत् |	001a  
सुकुमारं समाज्ञातं सङ्ङ्ग्रामे नातिकोविदम् ||	001c  
समादिष्टो मया क्षिप्रं धनूंष्यवहरोत्तर |	002a  
नेमानि हि त्वदीयानि सोढुं शक्ष्यन्ति मे बलम् ||	002c  
भारं वापि गुरुं हर्तुं कुञ्जरं वा प्रमर्दितुम् |	003a  
मम वा बाहुविक्षेपं शत्रूनिह विजेष्यतः ||	003c  
तस्माद्भूमिञ्जयारोह शमीमेतां पलाशिनीम् |	004a  
अस्यां हि पाण्डुपुत्राणां धनूंषि निहितान्युत ||	004c  
युधिष्ठिरस्य भीमस्य बीभत्सोर्यमयोस्तथा |	005a  
ध्वजाः शराश्च शूराणां दिव्यानि कवचानि च ||	005c  
अत्र चैतन्महावीर्यं धनुः पार्थस्य गाण्डिवम् |	006a  
एकं शतसहस्रेण सम्मितं राष्ट्रवर्धनम् ||	006c  
व्यायामसहमत्यर्थं तृणराजसमं महत् |	007a  
सर्वायुधमहामात्रं शत्रुसम्बाधकारकम् ||	007c  
सुवर्णविकृतं दिव्यं श्लक्ष्णमायतमव्रणम् |	008a  
अलं भारं गुरुं वोढुं दारुणं चारुदर्शनम् |	008c  
तादृशान्येव सर्वाणि बलवन्ति दृढानि च ||	008e   
उत्तर उवाच ||	009    
अस्मिन्वृक्षे किलोद्बद्धं शरीरमिति नः श्रुतम् |	009a  
तदहं राजपुत्रः सन्स्पृशेयं पाणिना कथम् ||	009c  
नैवंविधं मया युक्तमालब्धुं क्षत्रयोनिना |	010a  
महता राजपुत्रेण मन्त्रयज्ञविदा सता ||	010c  
स्पृष्टवन्तं शरीरं मां शववाहमिवाशुचिम् |	011a  
कथं वा व्यवहार्यं वै कुर्वीथास्त्वं बृहन्नडे ||	011c  
बृहन्नडोवाच ||	012    
व्यवहार्यश्च राजेन्द्र शुचिश्चैव भविष्यसि |	012a  
धनूंष्येतानि मा भैस्त्वं शरीरं नात्र विद्यते ||	012c  
दायादं मत्स्यराजस्य कुले जातं मनस्विनम् |	013a  
कथं त्वा निन्दितं कर्म कारयेयं नृपात्मज ||	013c  
वैशम्पायन उवाच ||	014    
एवमुक्तः स पार्थेन रथात्प्रस्कन्द्य कुण्डली |	014a  
आरुरोह शमीवृक्षं वैराटिरवशस्तदा ||	014c  
तमन्वशासच्छत्रुघ्नो रथे तिष्ठन्धनञ्जयः |	015a  
परिवेष्टनमेतेषां क्षिप्रं चैव व्यपानुद ||	015c  
तथा सन्नहनान्येषां परिमुच्य समन्ततः |	016a  
अपश्यद्गाण्डिवं तत्र चतुर्भिरपरैः सह ||	016c  
तेषां विमुच्यमानानां धनुषामर्कवर्चसाम् |	017a  
विनिश्चेरुः प्रभा दिव्या ग्रहाणामुदयेष्विव ||	017c  
स तेषां रूपमालोक्य भोगिनामिव जृम्भताम् |	018a  
हृष्टरोमा भयोद्विग्नः क्षणेन समपद्यत ||	018c  
संस्पृश्य तानि चापानि भानुमन्ति बृहन्ति च |	019a  
वैराटिरर्जुनं राजन्निदं वचनमब्रवीत् ||	019c  
उत्तर उवाच ||	020    
बिन्दवो जातरूपस्य शतं यस्मिन्निपातिताः |	020a  
सहस्रकोटि सौवर्णाः कस्यैतद्धनुरुत्तमम् ||	020c  
वारणा यस्य सौवर्णाः पृष्ठे भासन्ति दंशिताः |	021a  
सुपार्श्वं सुग्रहं चैव कस्यैतद्धनुरुत्तमम् ||	021c  
तपनीयस्य शुद्धस्य षष्टिर्यस्येन्द्रगोपकाः |	022a  
पृष्ठे विभक्ताः शोभन्ते कस्यैतद्धनुरुत्तमम् ||	022c  
सूर्या यत्र च सौवर्णास्त्रयो भासन्ति दंशिताः |	023a  
तेजसा प्रज्वलन्तो हि कस्यैतद्धनुरुत्तमम् ||	023c  
शालभा यत्र सौवर्णास्तपनीयविचित्रिताः |	024a  
सुवर्णमणिचित्रं च कस्यैतद्धनुरुत्तमम् ||	024c  
इमे च कस्य नाराचाः सहस्रा लोमवाहिनः |	025a  
समन्तात्कलधौताग्रा उपासङ्गे हिरण्मये ||	025c  
विपाठाः पृथवः कस्य गार्ध्रपत्राः शिलाशिताः |	026a  
हारिद्रवर्णाः सुनसाः पीताः सर्वायसाः शराः ||	026c  
कस्यायमसितावापः पञ्चशार्दूललक्षणः |	027a  
वराहकर्णव्यामिश्रः शरान्धारयते दश ||	027c  
कस्येमे पृथवो दीर्घाः सर्वपारशवाः शराः |	028a  
शतानि सप्त तिष्ठन्ति नाराचा रुधिराशनाः ||	028c  
कस्येमे शुकपत्राभैः पूर्वैरर्धैः सुवाससः |	029a  
उत्तरैरायसैः पीतैर्हेमपुङ्खैः शिलाशितैः ||	029c  
कस्यायं सायको दीर्घः शिलीपृष्ठः शिलीमुखः |	030a  
वैयाघ्रकोशे निहितो हेमचित्रत्सरुर्महान् ||	030c  
सुफलश्चित्रकोशश्च किङ्किणीसायको महान् |	031a  
कस्य हेमत्सरुर्दिव्यः खड्गः परमनिर्व्रणः ||	031c  
कस्यायं विमलः खड्गो गव्ये कोशे समर्पितः |	032a  
हेमत्सरुरनाधृष्यो नैषध्यो भारसाधनः ||	032c  
कस्य पाञ्चनखे कोशे सायको हेमविग्रहः |	033a  
प्रमाणरूपसम्पन्नः पीत आकाशसन्निभः ||	033c  
कस्य हेममये कोशे सुतप्ते पावकप्रभे |	034a  
निस्त्रिंशोऽयं गुरुः पीतः सैक्यः परमनिर्व्रणः ||	034c  
निर्दिशस्व यथातत्त्वं मया पृष्टा बृहन्नडे |	035a  
विस्मयो मे परो जातो दृष्ट्वा सर्वमिदं महत् ||	035c  
बृहन्नडोवाच ||	036    
यन्मां पूर्वमिहापृच्छः शत्रुसेनानिबर्हणम् |	036a  
गाण्डीवमेतत्पार्थस्य लोकेषु विदितं धनुः || 	036c  
सर्वायुधमहामात्रं शातकुम्भपरिष्कृतम् |	037a  
एतत्तदर्जुनस्यासीद्गाण्डीवं परमायुधम् ||	037c  
यत्तच्छतसहस्रेण सम्मितं राष्ट्रवर्धनम् |	038a  
येन देवान्मनुष्यांश्च पार्थो विषहते मृधे ||	038c  
देवदानवगन्धर्वैः पूजितं शाश्वतीः समाः |	039a  
एतद्वर्षसहस्रं तु ब्रह्मा पूर्वमधारयत् ||	039c  
ततोऽनन्तरमेवाथ प्रजापतिरधारयत् |	040a  
त्रीणि पञ्चशतं चैव शक्रोऽशीति च पञ्च च ||	040c  
सोमः पञ्चशतं राजा तथैव वरुणः शतम् |	041a  
पार्थः पञ्च च षष्टिं च वर्षाणि श्वेतवाहनः ||	041c  
महावीर्यं महद्दिव्यमेतत्तद्धनुरुत्तमम् |	042a  
पूजितं सुरमर्त्येषु बिभर्ति परमं वपुः ||	042c  
सुपार्श्वं भीमसेनस्य जातरूपग्रहं धनुः |	043a  
येन पार्थोऽजयत्कृत्स्नां दिशं प्राचीं परन्तपः ||	043c  
इन्द्रगोपकचित्रं च यदेतच्चारुविग्रहम् |	044a  
राज्ञो युधिष्ठिरस्यैतद्वैराटे धनुरुत्तमम् ||	044c  
सूर्या यस्मिंस्तु सौवर्णाः प्रभासन्ते प्रभासिनः |	045a  
तेजसा प्रज्वलन्तो वै नकुलस्यैतदायुधम् ||	045c  
शलभा यत्र सौवर्णास्तपनीयविचित्रिताः |	046a  
एतन्माद्रीसुतस्यापि सहदेवस्य कार्मुकम् ||	046c  
ये त्विमे क्षुरसङ्काशाः सहस्रा लोमवाहिनः |	047a  
एतेऽर्जुनस्य वैराटे शराः सर्पविषोपमाः ||	047c  
एते ज्वलन्तः सङ्ग्रामे तेजसा शीघ्रगामिनः |	048a  
भवन्ति वीरस्याक्षय्या व्यूहतः समरे रिपून् ||	048c  
ये चेमे पृथवो दीर्घाश्चन्द्रबिम्बार्धदर्शनाः |	049a  
एते भीमस्य निशिता रिपुक्षयकराः शराः ||	049c  
हारिद्रवर्णा ये त्वेते हेमपुङ्खाः शिलाशिताः |	050a  
नकुलस्य कलापोऽयं पञ्चशार्दूललक्षणः ||	050c  
येनासौ व्यजयत्कृत्स्नां प्रतीचीं दिशमाहवे |	051a  
कलापो ह्येष तस्यासीन्माद्रीपुत्रस्य धीमतः ||	051c  
ये त्विमे भास्कराकाराः सर्वपारशवाः शराः |	052a  
एते चित्राः क्रियोपेताः सहदेवस्य धीमतः ||	052c  
ये त्विमे निशिताः पीताः पृथवो दीर्घवाससः |	053a  
हेमपुङ्खास्त्रिपर्वाणो राज्ञ एते महाशराः ||	053c  
यस्त्वयं सायको दीर्घः शिलीपृष्ठः शिलीमुखः |	054a  
अर्जुनस्यैष सङ्ग्रामे गुरुभारसहो दृढः ||	054c  
वैयाघ्रकोशस्तु महान्भीमसेनस्य सायकः |	055a  
गुरुभारसहो दिव्यः शात्रवाणां भयङ्करः ||	055c  
सुफलश्चित्रकोशश्च हेमत्सरुरनुत्तमः |	056a  
निस्त्रिंशः कौरवस्यैष धर्मराजस्य धीमतः ||	056c  
यस्तु पाञ्चनखे कोशे निहितश्चित्रसेवने |	057a  
नकुलस्यैष निस्त्रिंशो गुरुभारसहो दृढः ||	057c  
यस्त्वयं विमलः खड्गो गव्ये कोशे समर्पितः |	058a  
सहदेवस्य विद्ध्येनं सर्वभारसहं दृढम् ||	058c  
