001  वैशम्पायन उवाच ||
001a अथ राजा त्रिगर्तानां सुशर्मा रथयूथपः |
001c प्राप्तकालमिदं वाक्यमुवाच त्वरितो भृशम् ||
002a असकृन्निकृतः पूर्वं मत्स्यैः साल्वेयकैः सह |
002c सूतेन चैव मत्स्यस्य कीचकेन पुनः पुनः ||
003a बाधितो बन्धुभिः सार्धं बलाद्बलवता विभो |
003c स कर्णमभ्युदीक्ष्याथ दुर्योधनमभाषत ||
004a असकृन्मत्स्यराज्ञा मे राष्ट्रं बाधितमोजसा |
004c प्रणेता कीचकश्चास्य बलवानभवत्पुरा ||
005a क्रूरोऽमर्षी स दुष्टात्मा भुवि प्रख्यातविक्रमः |
005c निहतस्तत्र गन्धर्वैः पापकर्मा नृशंसवान् ||
006a तस्मिंश्च निहते राजन्हीनदर्पो निराश्रयः |
006c भविष्यति निरुत्साहो विराट इति मे मतिः ||
007a तत्र यात्रा मम मता यदि ते रोचतेऽनघ |
007c कौरवाणां च सर्वेषां कर्णस्य च महात्मनः ||
008a एतत्प्राप्तमहं मन्ये कार्यमात्ययिकं हितम् |
008c राष्ट्रं तस्याभियात्वाशु बहुधान्यसमाकुलम् ||
009a आददामोऽस्य रत्नानि विविधानि वसूनि च |
009c ग्रामान्राष्ट्राणि वा तस्य हरिष्यामो विभागशः ||
010a अथ वा गोसहस्राणि बहूनि च शुभानि च |
010c विविधानि हरिष्यामः प्रतिपीड्य पुरं बलात् ||
011a कौरवैः सह सङ्गम्य त्रिगर्तैश्च विशां पते |
011c गास्तस्यापहरामाशु सह सर्वैः सुसंहताः ||
012a सन्धिं वा तेन कृत्वा तु निबध्नीमोऽस्य पौरुषम् |
012c हत्वा चास्य चमूं कृत्स्नां वशमन्वानयामहे ||
013a तं वशे न्यायतः कृत्वा सुखं वत्स्यामहे वयम् | 
013c भवतो बलवृद्धिश्च भविष्यति न संशयः ||
014a तच्छ्रुत्वा वचनं तस्य कर्णो राजानमब्रवीत् |
014c सूक्तं सुशर्मणा वाक्यं प्राप्तकालं हितं च नः ||
015a तस्मात्क्षिप्रं विनिर्यामो योजयित्वा वरूथिनीम् |
015c विभज्य चाप्यनीकानि यथा वा मन्यसेऽनघ ||
016a प्रज्ञावान्कुरुवृद्धोऽयं सर्वेषां नः पितामहः |
016c आचार्यश्च तथा द्रोणः कृपः शारद्वतस्तथा ||
017a मन्यन्ते ते यथा सर्वे तथा यात्रा विधीयताम् |
017c सम्मन्त्र्य चाशु गच्छामः साधनार्थं महीपतेः ||
018a किं च नः पाण्डवैः कार्यं हीनार्थबलपौरुषैः |
018c अत्यर्थं वा प्रनष्टास्ते प्राप्ता वापि यमक्षयम् ||
019a यामो राजन्ननुद्विग्ना विराटविषयं वयम् |
019c आदास्यामो हि गास्तस्य विविधानि वसूनि च ||
020a ततो दुर्योधनो राजा वाक्यमादाय तस्य तत् |
020c वैकर्तनस्य कर्णस्य क्षिप्रमाज्ञापयत्स्वयम् ||
021a शासने नित्यसंयुक्तं दुःशासनमनन्तरम् |
021c सह वृद्धैस्तु सम्मन्त्र्य क्षिप्रं योजय वाहिनीम् ||
022a यथोद्देशं च गच्छामः सहिताः सर्वकौरवैः |
022c सुशर्मा तु यथोद्दिष्टं देशं यातु महारथः ||
023a त्रिगर्तैः सहितो राजा समग्रबलवाहनः |
023c प्रागेव हि सुसंवीतो मत्स्यस्य विषयं प्रति ||
024a जघन्यतो वयं तत्र यास्यामो दिवसान्तरम् |
024c विषयं मत्स्यराजस्य सुसमृद्धं सुसंहताः ||
025a ते यात्वा सहसा तत्र विराटनगरं प्रति |
025c क्षिप्रं गोपान्समासाद्य गृह्णन्तु विपुलं धनम् ||
026a गवां शतसहस्राणि श्रीमन्ति गुणवन्ति च |
026c वयमपि निगृह्णीमो द्विधा कृत्वा वरूथिनीम् ||
027a स स्म गत्वा यथोद्दिष्टां दिशं वह्नेर्महीपतिः |
027c आदत्त गाः सुशर्माथ घर्मपक्षस्य सप्तमीम् ||
028a अपरं दिवसं सर्वे राजन्सम्भूय कौरवाः |
028c अष्टम्यां तान्यगृह्णन्त गोकुलानि सहस्रशः ||
