अर्जुन उवाच ||	001    
कर्ण यत्ते सभामध्ये बहु वाचा विकत्थितम् |	001a   
न मे युधि समोऽस्तीति तदिदं प्रत्युपस्थितम् ||	001c   
अवोचः परुषा वाचो धर्ममुत्सृज्य केवलम् |	002a   
इदं तु दुष्करं मन्ये यदिदं ते चिकीर्षितम् ||	002c   
यत्त्वया कथितं पूर्वं मामनासाद्य किञ्चन |	003a   
तदद्य कुरु राधेय कुरुमध्ये मया सह ||	003c   
यत्सभायां स्म पाञ्चालीं क्लिश्यमानां दुरात्मभिः |	004a   
दृष्टवानसि तस्याद्य फलमाप्नुहि केवलम् ||	004c   
धर्मपाशनिबद्धेन यन्मया मर्षितं पुरा |	005a   
तस्य राधेय कोपस्य विजयं पश्य मे मृधे ||	005c   
एहि कर्ण मया सार्धं प्रतिपद्यस्व सङ्गरम् |	006a   
प्रेक्षकाः कुरवः सर्वे भवन्तु सहसैनिकाः ||	006c   
कर्ण उवाच ||	007    
ब्रवीषि वाचा यत्पार्थ कर्मणा तत्समाचर |	007a   
अतिशेते हि वै वाचं कर्मेति प्रथितं भुवि ||	007c   
यत्त्वया मर्षितं पूर्वं तदशक्तेन मर्षितम् |	008a   
इति गृह्णामि तत्पार्थ तव दृष्ट्वापराक्रमम् ||	008c   
धर्मपाशनिबद्धेन यदि ते मर्षितं पुरा |	009a   
तथैव बद्धमात्मानमबद्धमिव मन्यसे ||	009c   
यदि तावद्वने वासो यथोक्तश्चरितस्त्वया |	010a   
तत्त्वं धर्मार्थवित्क्लिष्टः समयं भेत्तुमिच्छसि ||	010c   
यदि शक्रः स्वयं पार्थ युध्यते तव कारणात् |	011a   
तथापि न व्यथा काचिन्मम स्याद्विक्रमिष्यतः ||	011c   
अयं कौन्तेय कामस्ते नचिरात्समुपस्थितः |	012a  
योत्स्यसे त्वं मया सार्धमद्य द्रक्ष्यसि मे बलम् ||	012c  
अर्जुन उवाच ||	013    
इदानीमेव तावत्त्वमपयातो रणान्मम |	013a   
तेन जीवसि राधेय निहतस्त्वनुजस्तव ||	013c   
भ्रातरं घातयित्वा च त्यक्त्वा रणशिरश्च कः |	014a   
त्वदन्यः पुरुषः सत्सु ब्रूयादेवं व्यवस्थितः ||	014c   
वैशम्पायन उवाच ||	015    
इति कर्णं ब्रुवन्नेव बीभत्सुरपराजितः |	015a   
अभ्ययाद्विसृजन्बाणान्कायावरणभेदिनः ||	015c   
प्रतिजग्राह तान्कर्णः शरानग्निशिखोपमान् |	016a   
शरवर्षेण महता वर्षमाण इवाम्बुदः ||	016c   
उत्पेतुः शरजालानि घोररूपाणि सर्वशः |	017a   
अविध्यदश्वान्बाह्वोश्च हस्तावापं पृथक्पृथक् ||	017c   
सोऽमृष्यमाणः कर्णस्य निषङ्गस्यावलम्बनम् |	018a   
चिच्छेद निशिताग्रेण शरेण नतपर्वणा ||	018c   
उपासङ्गादुपादाय कर्णो बाणानथापरान् |	019a   
विव्याध पाण्डवं हस्ते तस्य मुष्टिरशीर्यत ||	019c   
ततः पार्थो महाबाहुः कर्णस्य धनुरच्छिनत् |	020a   
स शक्तिं प्राहिणोत्तस्मै तां पार्थो व्यधमच्छरैः ||	020c   
ततोऽभिपेतुर्बहवो राधेयस्य पदानुगाः |	021a   
तांश्च गाण्डीवनिर्मुक्तैः प्राहिणोद्यमसादनम् ||	021c   
ततोऽस्याश्वाञ्शरैस्तीक्ष्णैर्बीभत्सुर्भारसाधनैः |	022a   
आकर्णमुक्तैरभ्यघ्नंस्ते हताः प्रापतन्भुवि ||	022c   
अथापरेण बाणेन ज्वलितेन महाभुजः |	023a   
विव्याध कर्णं कौन्तेयस्तीक्ष्णेनोरसि वीर्यवान् ||	023c   
तस्य भित्त्वा तनुत्राणं कायमभ्यपतच्छरः |	024a   
ततः स तमसाविष्टो न स्म किञ्चित्प्रजज्ञिवान् ||	024c   
स गाढवेदनो हित्वा रणं प्रायादुदङ्मुखः |	025a   
ततोऽर्जुन उपाक्रोशदुत्तरश्च महारथः ||	025c   
