001  वैशम्पायन उवाच ||
001a प्रत्याख्यातो राजपुत्र्या सुदेष्णां कीचकोऽब्रवीत् |
001c अमर्यादेन कामेन घोरेणाभिपरिप्लुतः ||
002a यथा कैकेयि सैरन्ध्र्या समेयां तद्विधीयताम् |
002c तां सुदेष्णे परीप्सस्व माहं प्राणान्प्रहासिषम् ||
003a तस्य तां बहुशः श्रुत्वा वाचं विलपतस्तदा |
003c विराटमहिषी देवी कृपां चक्रे मनस्विनी ||
004a स्वमर्थमभिसन्धाय तस्यार्थमनुचिन्त्य च |
004c उद्वेगं चैव कृष्णायाः सुदेष्णा सूतमब्रवीत् ||
005a पर्विणीं त्वं समुद्दिष्य सुरामन्नं च कारय |
005c तत्रैनां प्रेषयिष्यामि सुराहारीं तवान्तिकम् ||
006a तत्र सम्प्रेषितामेनां विजने निरवग्रहाम् |
006c सान्त्वयेथा यथाकामं सान्त्व्यमाना रमेद्यदि ||
007a कीचकस्तु गृहं गत्वा भगिन्या वचनात्तदा |
007c सुरामाहारयामास राजार्हां सुपरिस्रुताम् ||
008a आजौरभ्रं च सुभृशं बहूंश्चोच्चावचान्मृगान् |
008c कारयामास कुशलैरन्नपानं सुशोभनम् ||
009a तस्मिन्कृते तदा देवी कीचकेनोपमन्त्रिता |
009c सुदेष्णा प्रेषयामास सैरन्ध्रीं कीचकालयम् ||
010  सुदेष्णोवाच ||
010a उत्तिष्ठ गच्छ सैरन्ध्रि कीचकस्य निवेशनम् |
010c पानमानय कल्याणि पिपासा मां प्रबाधते ||
011  द्रौपद्युवाच ||
011a न गच्छेयमहं तस्य राजपुत्रि निवेशनम् |
011c त्वमेव राज्ञि जानासि यथा स निरपत्रपः ||
012a न चाहमनवद्याङ्गि तव वेश्मनि भामिनि |
012c कामवृत्ता भविष्यामि पतीनां व्यभिचारिणी ||
013a त्वं चैव देवि जानासि यथा स समयः कृतः |
013c प्रविशन्त्या मया पूर्वं तव वेश्मनि भामिनि ||
014a कीचकश्च सुकेशान्ते मूढो मदनदर्पितः |
014c सोऽवमंस्यति मां दृष्ट्वा न यास्ये तत्र शोभने ||
015a सन्ति बह्व्यस्तव प्रेष्या राजपुत्रि वशानुगाः |
015c अन्यां प्रेषय भद्रं ते स हि मामवमंस्यते ||
016  सुदेष्णोवाच ||
016a नैव त्वां जातु हिंस्यात्स इतः सम्प्रेषितां मया ||
017  वैशम्पायन उवाच ||
017a इत्यस्याः प्रददौ कांस्यं सपिधानं हिरण्मयम् |
017c सा शङ्कमाना रुदती दैवं शरणमीयुषी |
017e प्रातिष्ठत सुराहारी कीचकस्य निवेशनम् ||
018  द्रौपद्युवाच ||
018a यथाहमन्यं पाण्डुभ्यो नाभिजानामि कञ्चन |
018c तेन सत्येन मां प्राप्तां कीचको मा वशे कृथाः ||
019  वैशम्पायन उवाच ||
019a उपातिष्ठत सा सूर्यं मुहूर्तमबला ततः |
019c स तस्यास्तनुमध्यायाः सर्वं सूर्योऽवबुद्धवान् ||
020a अन्तर्हितं ततस्तस्या रक्षो रक्षार्थमादिशत् |
020c तच्चैनां नाजहात्तत्र सर्वावस्थास्वनिन्दिताम् |
021a तां मृगीमिव वित्रस्तां दृष्ट्वा कृष्णां समीपगाम् |
021c उदतिष्ठन्मुदा सूतो नावं लब्ध्वेव पारगः ||
