001  वैशम्पायन उवाच ||
001a ततः शारद्वतो वाक्यमित्युवाच कृपस्तदा |
001c युक्तं प्राप्तं च वृद्धेन पाण्डवान्प्रति भाषितम् ||
002a धर्मार्थसहितं श्लक्ष्णं तत्त्वतश्च सहेतुमत् |
002c तत्रानुरूपं भीष्मेण ममाप्यत्र गिरं शृणु ||
003a तेषां चैव गतिस्तीर्थैर्वासश्चैषां प्रचिन्त्यताम् |
003c नीतिर्विधीयतां चापि साम्प्रतं या हिता भवेत् ||
004a नावज्ञेयो रिपुस्तात प्राकृतोऽपि बुभूषता |
004c किं पुनः पाण्डवास्तात सर्वास्त्रकुशला रणे ||
005a तस्मात्सत्रं प्रविष्टेषु पाण्डवेषु महात्मसु | 
005c गूढभावेषु छन्नेषु काले चोदयमागते ||
006a स्वराष्ट्रपरराष्ट्रेषु ज्ञातव्यं बलमात्मनः |
006c उदये पाण्डवानां च प्राप्ते काले न संशयः ||
007a निवृत्तसमयाः पार्था महात्मानो महाबलाः |
007c महोत्साहा भविष्यन्ति पाण्डवा ह्यतितेजसः ||
008a तस्माद्बलं च कोशं च नीतिश्चापि विधीयताम् |
008c यथा कालोदये प्राप्ते सम्यक्तैः सन्दधामहे ||
009a तात मन्यामि तत्सर्वं बुध्यस्व बलमात्मनः |
009c नियतं सर्वमित्रेषु बलवत्स्वबलेषु च ||
010a उच्चावचं बलं ज्ञात्वा मध्यस्थं चापि भारत |
010c प्रहृष्टमप्रहृष्टं च सन्दधाम तथा परैः ||
011a साम्ना भेदेन दानेन दण्डेन बलिकर्मणा |
011c न्यायेनानम्य च परान्बलाच्चानम्य दुर्बलान् ||
012a सान्त्वयित्वा च मित्राणि बलं चाभाष्यतां सुखम् |
012c सकोशबलसंवृद्धः सम्यक्सिद्धिमवाप्स्यसि ||
013a योत्स्यसे चापि बलिभिररिभिः प्रत्युपस्थितैः |
013c अन्यैस्त्वं पाण्डवैर्वापि हीनस्वबलवाहनैः ||
014a एवं सर्वं विनिश्चित्य व्यवसायं स्वधर्मतः |
014c यथाकालं मनुष्येन्द्र चिरं सुखमवाप्स्यसि ||
