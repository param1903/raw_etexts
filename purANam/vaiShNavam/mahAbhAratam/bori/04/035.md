वैशम्पायन उवाच ||	01    
स तां दृष्ट्वा विशालाक्षीं राजपुत्रीं सखीं सखा |	01a  
प्रहसन्नब्रवीद्राजन्कुत्रागमनमित्युत ||	01c  
तमब्रवीद्राजपुत्री समुपेत्य नरर्षभम् |	02a  
प्रणयं भावयन्ती स्म सखीमध्य इदं वचः ||	02c  
गावो राष्ट्रस्य कुरुभिः काल्यन्ते नो बृहन्नडे |	03a  
तान्विजेतुं मम भ्राता प्रयास्यति धनुर्धरः ||	03c  
नचिरं च हतस्तस्य सङ्ग्रामे रथसारथिः |	04a  
तेन नास्ति समः सूतो योऽस्य सारथ्यमाचरेत् ||	04c  
तस्मै प्रयतमानाय सारथ्यर्थं बृहन्नडे |	05a  
आचचक्षे हयज्ञाने सैरन्ध्री कौशलं तव ||	05c  
सा सारथ्यं मम भ्रातुः कुरु साधु बृहन्नडे |	06a  
पुरा दूरतरं गावो ह्रियन्ते कुरुभिर्हि नः ||	06c  
अथैतद्वचनं मेऽद्य नियुक्ता न करिष्यसि |	07a  
प्रणयादुच्यमाना त्वं परित्यक्ष्यामि जीवितम् ||	07c  
एवमुक्तस्तु सुश्रोण्या तया सख्या परन्तपः |	08a  
जगाम राजपुत्रस्य सकाशममितौजसः ||	08c  
तं सा व्रजन्तं त्वरितं प्रभिन्नमिव कुञ्जरम् |	09a  
अन्वगच्छद्विशालाक्षी शिशुर्गजवधूरिव ||	09c  
दूरादेव तु तं प्रेक्ष्य राजपुत्रोऽभ्यभाषत |	10a  
त्वया सारथिना पार्थः खाण्डवेऽग्निमतर्पयत् ||	10c  
पृथिवीमजयत्कृत्स्नां कुन्तीपुत्रो धनञ्जयः |	11a  
सैरन्ध्री त्वां समाचष्ट सा हि जानाति पाण्डवान् ||	11c  
संयच्छ मामकानश्वांस्तथैव त्वं बृहन्नडे |	12a  
कुरुभिर्योत्स्यमानस्य गोधनानि परीप्सतः ||	12c  
अर्जुनस्य किलासीस्त्वं सारथिर्दयितः पुरा |	13a  
त्वयाजयत्सहायेन पृथिवीं पाण्डवर्षभः ||	13c  
एवमुक्ता प्रत्युवाच राजपुत्रं बृहन्नडा |	14a  
का शक्तिर्मम सारथ्यं कर्तुं सङ्ग्राममूर्धनि ||	14c  
गीतं वा यदि वा नृत्तं वादित्रं वा पृथग्विधम् |	15a  
तत्करिष्यामि भद्रं ते सारथ्यं तु कुतो मयि ||	15c  
उत्तर उवाच ||	16    
बृहन्नडे गायनो वा नर्तनो वा पुनर्भव |	16a  
क्षिप्रं मे रथमास्थाय निगृह्णीष्व हयोत्तमान् ||	16c  
वैशम्पायन उवाच ||	17    
स तत्र नर्मसंयुक्तमकरोत्पाण्डवो बहु |	17a  
उत्तरायाः प्रमुखतः सर्वं जानन्नरिन्दम ||	17c  
ऊर्ध्वमुत्क्षिप्य कवचं शरीरे प्रत्यमुञ्चत |	18a  
कुमार्यस्तत्र तं दृष्ट्वा प्राहसन्पृथुलोचनाः ||	18c  
स तु दृष्ट्वा विमुह्यन्तं स्वयमेवोत्तरस्ततः |	19a  
कवचेन महार्हेण समनह्यद्बृहन्नडाम् ||	19c  
स बिभ्रत्कवचं चाग्र्यं स्वयमप्यंशुमत्प्रभम् |	20a  
ध्वजं च सिंहमुच्छ्रित्य सारथ्ये समकल्पयत् ||	20c  
धनूंषि च महार्हाणि बाणांश्च रुचिरान्बहून् |	21a  
आदाय प्रययौ वीरः स बृहन्नडसारथिः ||	21c  
अथोत्तरा च कन्याश्च सख्यस्तामब्रुवंस्तदा |	22a  
बृहन्नडे आनयेथा वासांसि रुचिराणि नः ||	22c  
पाञ्चालिकार्थं सूक्ष्माणि चित्राणि विविधानि च |	23a  
विजित्य सङ्ग्रामगतान्भीष्मद्रोणमुखान्कुरून् ||	23c  
अथ ता ब्रुवतीः कन्याः सहिताः पाण्डुनन्दनः |	24a  
प्रत्युवाच हसन्पार्थो मेघदुन्दुभिनिःस्वनः ||	24c  
यद्युत्तरोऽयं सङ्ग्रामे विजेष्यति महारथान् |	25a  
अथाहरिष्ये वासांसि दिव्यानि रुचिराणि च ||	25c  
एवमुक्त्वा तु बीभत्सुस्ततः प्राचोदयद्धयान् |	26a  
कुरूनभिमुखाञ्शूरो नानाध्वजपताकिनः ||	26c  
