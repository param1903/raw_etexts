विराट उवाच ||	001    
यद्येष राजा कौरव्यः कुन्तीपुत्रो युधिष्ठिरः |	001a  
कतमोऽस्यार्जुनो भ्राता भीमश्च कतमो बली ||	001c  
नकुलः सहदेवो वा द्रौपदी वा यशस्विनी |	002a  
यदा द्यूते जिताः पार्था न प्राज्ञायन्त ते क्वचित् ||	002c  
अर्जुन उवाच || 	003    
य एष बल्लवो ब्रूते सूदस्तव नराधिप |	003a  
एष भीमो महाबाहुर्भीमवेगपराक्रमः ||	003c  
एष क्रोधवशान्हत्वा पर्वते गन्धमादने |	004a  
सौगन्धिकानि दिव्यानि कृष्णार्थे समुपाहरत् ||	004c  
गन्धर्व एष वै हन्ता कीचकानां दुरात्मनाम् |	005a  
व्याघ्रानृक्षान्वराहांश्च हतवान्स्त्रीपुरे तव ||	005c  
यश्चासीदश्वबन्धस्ते नकुलोऽयं परन्तपः |	006a  
गोसङ्ख्यः सहदेवश्च माद्रीपुत्रौ महारथौ ||	006c  
शृङ्गारवेषाभरणौ रूपवन्तौ यशस्विनौ |	007a  
नानारथसहस्राणां समर्थौ पुरुषर्षभौ ||	007c  
एषा पद्मपलाशाक्षी सुमध्या चारुहासिनी |	008a  
सैरन्ध्री द्रौपदी राजन्यत्कृते कीचका हताः ||	008c  
अर्जुनोऽहं महाराज व्यक्तं ते श्रोत्रमागतः |	009a  
भीमादवरजः पार्थो यमाभ्यां चापि पूर्वजः ||	009c  
उषिताः स्म महाराज सुखं तव निवेशने |	010a  
अज्ञातवासमुषिता गर्भवास इव प्रजाः ||	010c  
वैशम्पायन उवाच ||	011    
यदार्जुनेन ते वीराः कथिताः पञ्च पाण्डवाः |	011a  
तदार्जुनस्य वैराटिः कथयामास विक्रमम् ||	011c  
अयं स द्विषतां मध्ये मृगाणामिव केसरी |	012a  
अचरद्रथवृन्देषु निघ्नंस्तेषां वरान्वरान् ||	012c  
अनेन विद्धो मातङ्गो महानेकेषुणा हतः |	013a  
हिरण्यकक्ष्यः सङ्ग्रामे दन्ताभ्यामगमन्महीम् ||	013c  
अनेन विजिता गावो जिताश्च कुरवो युधि |	014a  
अस्य शङ्खप्रणादेन कर्णौ मे बधिरीकृतौ ||	014c  
तस्य तद्वचनं श्रुत्वा मत्स्यराजः प्रतापवान् |	015a  
उत्तरं प्रत्युवाचेदमभिपन्नो युधिष्ठिरे ||	015c  
प्रसादनं पाण्डवस्य प्राप्तकालं हि रोचये |	016a  
उत्तरां च प्रयच्छामि पार्थाय यदि ते मतम् ||	016c  
उत्तर उवाच ||	017    
अर्च्याः पूज्याश्च मान्याश्च प्राप्तकालं च मे मतम् |	017a  
पूज्यन्तां पूजनार्हाश्च महाभागाश्च पाण्डवाः ||	017c  
विराट उवाच ||	018    
अहं खल्वपि सङ्ग्रामे शत्रूणां वशमागतः |	018a  
मोक्षितो भीमसेनेन गावश्च विजितास्तथा ||	018c  
एतेषां बाहुवीर्येण यदस्माकं जयो मृधे |	019a  
वयं सर्वे सहामात्याः कुन्तीपुत्रं युधिष्ठिरम् |	019c  
प्रसादयामो भद्रं ते सानुजं पाण्डवर्षभम् ||	019e   
यदस्माभिरजानद्भिः किञ्चिदुक्तो नराधिपः |	020a  
क्षन्तुमर्हति तत्सर्वं धर्मात्मा ह्येष पाण्डवः ||	020c  
वैशम्पायन उवाच ||	021    
ततो विराटः परमाभितुष्टः समेत्य राज्ञा समयं चकार |	021a  
राज्यं च सर्वं विससर्ज तस्मै सदण्डकोशं सपुरं महात्मा ||	021c  
पाण्डवांश्च ततः सर्वान्मत्स्यराजः प्रतापवान् |	022a  
धनञ्जयं पुरस्कृत्य दिष्ट्या दिष्ट्येति चाब्रवीत् ||	022c  
समुपाघ्राय मूर्धानं संश्लिष्य च पुनः पुनः |	023a  
युधिष्ठिरं च भीमं च माद्रीपुत्रौ च पाण्डवौ ||	023c  
नातृप्यद्दर्शने तेषां विराटो वाहिनीपतिः |	024a  
सम्प्रीयमाणो राजानं युधिष्ठिरमथाब्रवीत् ||	024c  
दिष्ट्या भवन्तः सम्प्राप्ताः सर्वे कुशलिनो वनात् |	025a  
दिष्ट्या च पारितं कृच्छ्रमज्ञातं वै दुरात्मभिः ||	025c  
इदं च राज्यं नः पार्था यच्चान्यद्वसु किञ्चन |	026a  
प्रतिगृह्णन्तु तत्सर्वं कौन्तेया अविशङ्कया ||	026c  
उत्तरां प्रतिगृह्णातु सव्यसाची धनञ्जयः |	027a  
अयं ह्यौपयिको भर्ता तस्याः पुरुषसत्तमः ||	027c  
एवमुक्तो धर्मराजः पार्थमैक्षद्धनञ्जयम् |	028a  
ईक्षितश्चार्जुनो भ्रात्रा मत्स्यं वचनमब्रवीत् ||	028c  
प्रतिगृह्णाम्यहं राजन्स्नुषां दुहितरं तव |	029a  
युक्तश्चावां हि सम्बन्धो मत्स्यभारतसत्तमौ ||	029c  
