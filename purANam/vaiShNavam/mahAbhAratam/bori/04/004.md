001  युधिष्ठिर उवाच ||
001a कर्माण्युक्तानि युष्माभिर्यानि तानि करिष्यथ |
001c मम चापि यथाबुद्धि रुचितानि विनिश्चयात् ||
002a पुरोहितोऽयमस्माकमग्निहोत्राणि रक्षतु |
002c सूदपौरोगवैः सार्धं द्रुपदस्य निवेशने ||
003a इन्द्रसेनमुखाश्चेमे रथानादाय केवलान् |
003c यान्तु द्वारवतीं शीघ्रमिति मे वर्तते मतिः ||
004a इमाश्च नार्यो द्रौपद्याः सर्वशः परिचारिकाः |
004c पाञ्चालानेव गच्छन्तु सूदपौरोगवैः सह ||
005a सर्वैरपि च वक्तव्यं न प्रज्ञायन्त पाण्डवाः |
005c गता ह्यस्मानपाकीर्य सर्वे द्वैतवनादिति ||
006  धौम्य उवाच ||
006a विदिते चापि वक्तव्यं सुहृद्भिरनुरागतः |
006c अतोऽहमपि वक्ष्यामि हेतुमात्रं निबोधत ||
007a हन्तेमां राजवसतिं राजपुत्रा ब्रवीमि वः |
007c यथा राजकुलं प्राप्य चरन्प्रेष्यो न रिष्यति ||
008a दुर्वसं त्वेव कौरव्या जानता राजवेश्मनि |
008c अमानितैः सुमानार्हा अज्ञातैः परिवत्सरम् ||
009a दिष्टद्वारो लभेद्द्वारं न च राजसु विश्वसेत् |
009c तदेवासनमन्विच्छेद्यत्र नाभिषजेत्परः ||
010a नास्य यानं न पर्यङ्कं न पीठं न गजं रथम् |
010c आरोहेत्सम्मतोऽस्मीति स राजवसतिं वसेत् ||
011a अथ यत्रैनमासीनं शङ्केरन्दुष्टचारिणः |
011c न तत्रोपविशेज्जातु स राजवसतिं वसेत् ||
012a न चानुशिष्येद्राजानमपृच्छन्तं कदाचन |
012c तूष्णीं त्वेनमुपासीत काले समभिपूजयन् ||
013a असूयन्ति हि राजानो जनाननृतवादिनः |
013c तथैव चावमन्यन्ते मन्त्रिणं वादिनं मृषा ||
014a नैषां दारेषु कुर्वीत मैत्रीं प्राज्ञः कथञ्चन |
014c अन्तःपुरचरा ये च द्वेष्टि यानहिताश्च ये ||
015a विदिते चास्य कुर्वीत कार्याणि सुलघून्यपि |
015c एवं विचरतो राज्ञो न क्षतिर्जायते क्वचित् ||
016a यत्नाच्चोपचरेदेनमग्निवद्देववच्च ह |
016c अनृतेनोपचीर्णो हि हिंस्यादेनमसंशयम् ||
017a यच्च भर्तानुयुञ्जीत तदेवाभ्यनुवर्तयेत् |
017c प्रमादमवहेलां च कोपं च परिवर्जयेत् ||
018a समर्थनासु सर्वासु हितं च प्रियमेव च |
018c संवर्णयेत्तदेवास्य प्रियादपि हितं वदेत् ||
019a अनुकूलो भवेच्चास्य सर्वार्थेषु कथासु च |
019c अप्रियं चाहितं यत्स्यात्तदस्मै नानुवर्णयेत् ||
020a नाहमस्य प्रियोऽस्मीति मत्वा सेवेत पण्डितः |
020c अप्रमत्तश्च यत्तश्च हितं कुर्यात्प्रियं च यत् ||
021a नास्यानिष्टानि सेवेत नाहितैः सह संवसेत् |
021c स्वस्थानान्न विकम्पेत स राजवसतिं वसेत् ||
022a दक्षिणं वाथ वामं वा पार्श्वमासीत पण्डितः |
022c रक्षिणां ह्यात्तशस्त्राणां स्थानं पश्चाद्विधीयते  |
022e नित्यं विप्रतिषिद्धं तु पुरस्तादासनं महत् ||
023a न च सन्दर्शने किञ्चित्प्रवृद्धमपि सञ्जपेत् |
023c अपि ह्येतद्दरिद्राणां व्यलीकस्थानमुत्तमम् ||
024a न मृषाभिहितं राज्ञो मनुष्येषु प्रकाशयेत्
024c यं चासूयन्ति राजानः पुरुषं न वदेच्च तम्
025a शूरोऽस्मीति न दृप्तः स्याद्बुद्धिमानिति वा पुनः |
025c प्रियमेवाचरन्राज्ञः प्रियो भवति भोगवान् ||
026a ऐश्वर्यं प्राप्य दुष्प्रापं प्रियं प्राप्य च राजतः |
026c अप्रमत्तो भवेद्राज्ञः प्रियेषु च हितेषु च ||
027a यस्य कोपो महाबाधः प्रसादश्च महाफलः |
027c कस्तस्य मनसापीच्छेदनर्थं प्राज्ञसम्मतः ||
028a न चोष्ठौ निर्भुजेज्जातु न च वाक्यं समाक्षिपेत् |
028c सदा क्षुतं च वातं च ष्ठीवनं चाचरेच्छनैः ||
029a हास्यवस्तुषु चाप्यस्य वर्तमानेषु केषुचित् |
029c नातिगाढं प्रहृष्येत न चाप्युन्मत्तवद्धसेत् ||
030a न चातिधैर्येण चरेद्गुरुतां हि व्रजेत्तथा |
030c स्मितं तु मृदुपूर्वेण दर्शयेत प्रसादजम् ||
031a लाभे न हर्षयेद्यस्तु न व्यथेद्योऽवमानितः |
031c असम्मूढश्च यो नित्यं स राजवसतिं वसेत् ||
032a राजानं राजपुत्रं वा संवर्तयति यः सदा |
032c अमात्यः पण्डितो भूत्वा स चिरं तिष्ठति श्रियम् ||
033a प्रगृहीतश्च योऽमात्यो निगृहीतश्च कारणैः |
033c न निर्बध्नाति राजानं लभते प्रग्रहं पुनः ||
034a प्रत्यक्षं च परोक्षं च गुणवादी विचक्षणः |
034c उपजीवी भवेद्राज्ञो विषये चापि यो वसेत् ||
035a अमात्यो हि बलाद्भोक्तुं राजानं प्रार्थयेत्तु यः |
035c न स तिष्ठेच्चिरं स्थानं गच्छेच्च प्राणसंशयम् ||
036a श्रेयः सदात्मनो दृष्ट्वा परं राज्ञा न संवदेत् |
036c विशेषयेन्न राजानं योग्याभूमिषु सर्वदा ||
037a अम्लानो बलवाञ्शूरश्छायेवानपगः सदा |
037c सत्यवादी मृदुर्दान्तः स राजवसतिं वसेत् ||
038a अन्यस्मिन्प्रेष्यमाणे तु पुरस्ताद्यः समुत्पतेत् |
038c अहं किं करवाणीति स राजवसतिं वसेत् ||
039a उष्णे वा यदि वा शीते रात्रौ वा यदि वा दिवा |
039c आदिष्टो न विकल्पेत स राजवसतिं वसेत् ||
040a यो वै गृहेभ्यः प्रवसन्प्रियाणां नानुसंस्मरेत् |
040c दुःखेन सुखमन्विच्छेत्स राजवसतिं वसेत् ||
041a समवेषं न कुर्वीत नात्युच्चैः सन्निधौ हसेत् |
041c मन्त्रं न बहुधा कुर्यादेवं राज्ञः प्रियो भवेत् ||
042a न कर्मणि नियुक्तः सन्धनं किञ्चिदुपस्पृशेत् |
042c प्राप्नोति हि हरन्द्रव्यं बन्धनं यदि वा वधम् ||
043a यानं वस्त्रमलङ्कारं यच्चान्यत्सम्प्रयच्छति |
043c तदेव धारयेन्नित्यमेवं प्रियतरो भवेत् ||
044a संवत्सरमिमं तात तथाशीला बुभूषवः |
044c अथ स्वविषयं प्राप्य यथाकामं चरिष्यथ ||
045  युधिष्ठिर उवाच ||
045a अनुशिष्टाः स्म भद्रं ते नैतद्वक्तास्ति कश्चन |
045c कुन्तीमृते मातरं नो विदुरं च महामतिम् ||
046a यदेवानन्तरं कार्यं तद्भवान्कर्तुमर्हति |
046c तारणायास्य दुःखस्य प्रस्थानाय जयाय च ||
047  वैशम्पायन उवाच ||
047a एवमुक्तस्ततो राज्ञा धौम्योऽथ द्विजसत्तमः |
047c अकरोद्विधिवत्सर्वं प्रस्थाने यद्विधीयते ||
048a तेषां समिध्य तानग्नीन्मन्त्रवच्च जुहाव सः |
048c समृद्धिवृद्धिलाभाय पृथिवीविजयाय च ||
049a अग्निं प्रदक्षिणं कृत्वा ब्राह्मणांश्च तपोधनान् |
049c याज्ञसेनीं पुरस्कृत्य षडेवाथ प्रवव्रजुः ||
