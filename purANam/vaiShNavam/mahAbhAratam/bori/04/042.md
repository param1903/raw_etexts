वैशम्पायन उवाच ||	001    
अथ दुर्योधनो राजा समरे भीष्ममब्रवीत् |	001a  
द्रोणं च रथशार्दूलं कृपं च सुमहारथम् ||	001c  
उक्तोऽयमर्थ आचार्यो मया कर्णेन चासकृत् |	002a  
पुनरेव च वक्ष्यामि न हि तृप्यामि तं ब्रुवन् ||	002c  
पराजितैर्हि वस्तव्यं तैश्च द्वादश वत्सरान् |	003a  
वने जनपदेऽज्ञातैरेष एव पणो हि नः ||	003c  
तेषां न तावन्निर्वृत्तं वर्तते तु त्रयोदशम् |	004a  
अज्ञातवासं बीभत्सुरथास्माभिः समागतः ||	004c  
अनिवृत्ते तु निर्वासे यदि बीभत्सुरागतः |	005a  
पुनर्द्वादश वर्षाणि वने वत्स्यन्ति पाण्डवाः ||	005c  
लोभाद्वा ते न जानीयुरस्मान्वा मोह आविशत् |	006a  
हीनातिरिक्तमेतेषां भीष्मो वेदितुमर्हति ||	006c  
अर्थानां तु पुनर्द्वैधे नित्यं भवति संशयः |	007a  
अन्यथा चिन्तितो ह्यर्थः पुनर्भवति चान्यथा ||	007c  
उत्तरं मार्गमाणानां मत्स्यसेनां युयुत्सताम् |	008a  
यदि बीभत्सुरायातस्तेषां कः स्यात्पराङ्मुखः ||	008c  
त्रिगर्तानां वयं हेतोर्मत्स्यान्योद्धुमिहागताः |	009a  
मत्स्यानां विप्रकारांस्ते बहूनस्मानकीर्तयन् ||	009c  
तेषां भयाभिपन्नानां तदस्माभिः प्रतिश्रुतम् |	010a  
प्रथमं तैर्ग्रहीतव्यं मत्स्यानां गोधनं महत् ||	010c  
सप्तमीमपराह्णे वै तथा नस्तैः समाहितम् |	011a  
अष्टम्यां पुनरस्माभिरादित्यस्योदयं प्रति ||	011c  
ते वा गावो न पश्यन्ति यदि व स्युः पराजिताः |	012a  
अस्मान्वाप्यतिसन्धाय कुर्युर्मत्स्येन सङ्गतम् ||	012c  
अथ वा तानुपायातो मत्स्यो जानपदैः सह |	013a  
सर्वया सेनया सार्धमस्मान्योद्धुमुपागतः ||	013c  
तेषामेव महावीर्यः कश्चिदेव पुरःसरः |	014a  
अस्माञ्जेतुमिहायातो मत्स्यो वापि स्वयं भवेत् ||	014c  
यद्येष राजा मत्स्यानां यदि बीभत्सुरागतः |	015a  
सर्वैर्योद्धव्यमस्माभिरिति नः समयः कृतः ||	015c  
अथ कस्मात्स्थिता ह्येते रथेषु रथसत्तमाः |	016a  
भीष्मो द्रोणः कृपश्चैव विकर्णो द्रौणिरेव च ||	016c  
सम्भ्रान्तमनसः सर्वे काले ह्यस्मिन्महारथाः |	017a  
नान्यत्र युद्धाच्छ्रेयोऽस्ति तथात्मा प्रणिधीयताम् ||	017c  
आच्छिन्ने गोधनेऽस्माकमपि देवेन वज्रिणा |	018a  
यमेन वापि सङ्ग्रामे को हास्तिनपुरं व्रजेत् ||	018c  
शरैरभिप्रणुन्नानां भग्नानां गहने वने |	019a  
को हि जीवेत्पदातीनां भवेदश्वेषु संशयः |	019c  
आचार्यं पृष्ठतः कृत्वा तथा नीतिर्विधीयताम् ||	019e   
जानाति हि मतं तेषामतस्त्रासयतीव नः ||	020a  
अर्जुनेनास्य सम्प्रीतिमधिकामुपलक्षये ||	020c  
तथा हि दृष्ट्वा बीभत्सुमुपायान्तं प्रशंसति |	021a  
यथा सेना न भज्येत तथा नीतिर्विधीयताम् ||	021c  
अदेशिका महारण्ये ग्रीष्मे शत्रुवशं गता |	022a  
यथा न विभ्रमेत्सेना तथा नीतिर्विधीयताम् ||	022c  
अश्वानां हेषितं श्रुत्वा का प्रशंसा भवेत्परे |	023a  
स्थाने वापि व्रजन्तो वा सदा हेषन्ति वाजिनः ||	023c  
सदा च वायवो वान्ति नित्यं वर्षति वासवः |	024a  
स्तनयित्नोश्च निर्घोषः श्रूयते बहुशस्तथा ||	024c  
किमत्र कार्यं पार्थस्य कथं वा स प्रशस्यते |	025a  
अन्यत्र कामाद्द्वेषाद्वा रोषाद्वास्मासु केवलात् ||	025c  
आचार्या वै कारुणिकाः प्राज्ञाश्चापायदर्शिनः |	026a  
नैते महाभये प्राप्ते सम्प्रष्टव्याः कथञ्चन ||	026c  
प्रासादेषु विचित्रेषु गोष्ठीष्वावसथेषु च |	027a  
कथा विचित्राः कुर्वाणाः पण्डितास्तत्र शोभनाः ||	027c  
बहून्याश्चर्यरूपाणि कुर्वन्तो जनसंसदि |	028a  
इष्वस्त्रे चारुसन्धाने पण्डितास्तत्र शोभनाः ||	028c  
परेषां विवरज्ञाने मनुष्याचरितेषु च |	029a  
अन्नसंस्कारदोषेषु पण्डितास्तत्र शोभनाः ||	029c  
पण्डितान्पृष्ठतः कृत्वा परेषां गुणवादिनः |	030a  
विधीयतां तथा नीतिर्यथा वध्येत वै परः ||	030c  
गावश्चैव प्रतिष्ठन्तां सेनां व्यूहन्तु माचिरम् |	031a  
आरक्षाश्च विधीयन्तां यत्र योत्स्यामहे परान् ||	031c  
