भीष्म उवाच ||	001    
कलांशास्तात युज्यन्ते मुहूर्ताश्च दिनानि च |	001a  
अर्धमासाश्च मासाश्च नक्षत्राणि ग्रहास्तथा ||	001c  
ऋतवश्चापि युज्यन्ते तथा संवत्सरा अपि |	002a  
एवं कालविभागेन कालचक्रं प्रवर्तते ||	002c  
तेषां कालातिरेकेण ज्योतिषां च व्यतिक्रमात् |	003a  
पञ्चमे पञ्चमे वर्षे द्वौ मासावुपजायतः ||	003c   
तेषामभ्यधिका मासाः पञ्च द्वादश च क्षपाः |	004a  
त्रयोदशानां वर्षाणामिति मे वर्तते मतिः ||	004c  
सर्वं यथावच्चरितं यद्यदेभिः परिश्रुतम् |	005a  
एवमेतद्ध्रुवं ज्ञात्वा ततो बीभत्सुरागतः ||	005c  
सर्वे चैव महात्मानः सर्वे धर्मार्थकोविदाः |	006a  
येषां युधिष्ठिरो राजा कस्माद्धर्मेऽपराध्नुयुः ||	006c  
अलुब्धाश्चैव कौन्तेयाः कृतवन्तश्च दुष्करम् |	007a  
न चापि केवलं राज्यमिच्छेयुस्तेऽनुपायतः ||	007c  
तदैव ते हि विक्रान्तुमीषुः कौरवनन्दनाः |	008a  
धर्मपाशनिबद्धास्तु न चेलुः क्षत्रियव्रतात् ||	008c  
यच्चानृत इति ख्यायेद्यच्च गच्छेत्पराभवम् |	009a  
वृणुयुर्मरणं पार्था नानृतत्वं कथञ्चन ||	009c  
प्राप्ते तु काले प्राप्तव्यं नोत्सृजेयुर्नरर्षभाः |	010a  
अपि वज्रभृता गुप्तं तथावीर्या हि पाण्डवाः ||	010c  
प्रतियुध्याम समरे सर्वशस्त्रभृतां वरम् |	011a  
तस्माद्यदत्र कल्याणं लोके सद्भिरनुष्ठितम् |	011c  
तत्संविधीयतां क्षिप्रं मा नो ह्यर्थोऽतिगात्परान् ||	011e   
न हि पश्यामि सङ्ग्रामे कदाचिदपि कौरव |	012a  
एकान्तसिद्धिं राजेन्द्र सम्प्राप्तश्च धनञ्जयः ||	012c  
सम्प्रवृत्ते तु सङ्ग्रामे भावाभावौ जयाजयौ |	013a  
अवश्यमेकं स्पृशतो दृष्टमेतदसंशयम् ||	013c  
तस्माद्युद्धावचरिकं कर्म वा धर्मसंहितम् |	014a  
क्रियतामाशु राजेन्द्र सम्प्राप्तो हि धनञ्जयः ||	014c  
दुर्योधन उवाच ||	015    
नाहं राज्यं प्रदास्यामि पाण्डवानां पितामह |	015a  
युद्धावचारिकं यत्तु तच्छीघ्रं संविधीयताम् ||	015c  
भीष्म उवाच ||	016    
अत्र या मामकी बुद्धिः श्रूयतां यदि रोचते |	016a  
क्षिप्रं बलचतुर्भागं गृह्य गच्छ पुरं प्रति |	016c  
ततोऽपरश्चतुर्भागो गाः समादाय गच्छतु ||	016e   
वयं त्वर्धेन सैन्येन प्रतियोत्स्याम पाण्डवम् |	017a  
मत्स्यं वा पुनरायातमथ वापि शतक्रतुम् ||	017c  
आचार्यो मध्यतस्तिष्ठत्वश्वत्थामा तु सव्यतः |	018a  
कृपः शारद्वतो धीमान्पार्श्वं रक्षतु दक्षिणम् ||	018c  
अग्रतः सूतपुत्रस्तु कर्णस्तिष्ठतु दंशितः |	019a  
अहं सर्वस्य सैन्यस्य पश्चात्स्थास्यामि पालयन् ||	019c  
