वैशम्पायन उवाच ||	001    
तं दृष्ट्वा क्लीबवेषेण रथस्थं नरपुङ्गवम्|	001a  
शमीमभिमुखं यान्तं रथमारोप्य चोत्तरम् ||	001c  
भीष्मद्रोणमुखास्तत्र कुरूणां रथसत्तमाः |	002a  
वित्रस्तमनसः सर्वे धनञ्जयकृताद्भयात् ||	002c  
तानवेक्ष्य हतोत्साहानुत्पातानपि चाद्भुतान् |	003a  
गुरुः शस्त्रभृतां श्रेष्ठो भारद्वाजोऽभ्यभाषत ||	003c  
चलाश्च वाताः संवान्ति रूक्षाः परुषनिःस्वनाः |	004a  
भस्मवर्णप्रकाशेन तमसा संवृतं नभः ||	004c  
रूक्षवर्णाश्च जलदा दृश्यन्तेऽद्भुतदर्शनाः |	005a  
निःसरन्ति च कोशेभ्यः शस्त्राणि विविधानि च ||	005c  
शिवाश्च विनदन्त्येता दीप्तायां दिशि दारुणाः |	006a  
हयाश्चाश्रूणि मुञ्चन्ति ध्वजाः कम्पन्त्यकम्पिताः ||	006c  
यादृशान्यत्र रूपाणि सन्दृश्यन्ते बहून्यपि |	007a  
यत्ता भवन्तस्तिष्ठन्तु स्याद्युद्धं समुपस्थितम् ||	007c  
रक्षध्वमपि चात्मानं व्यूहध्वं वाहिनीमपि |	008a  
वैशसं च प्रतीक्षध्वं रक्षध्वं चापि गोधनम् ||	008c  
एष वीरो महेष्वासः सर्वशस्त्रभृतां वरः |	009a  
आगतः क्लीबवेषेण पार्थो नास्त्यत्र संशयः ||	009c  
स एष पार्थो विक्रान्तः सव्यसाची परन्तपः |	010a  
नायुद्धेन निवर्तेत सर्वैरपि मरुद्गणैः ||	010c  
क्लेशितश्च वने शूरो वासवेन च शिक्षितः |	011a  
अमर्षवशमापन्नो योत्स्यते नात्र संशयः ||	011c  
नेहास्य प्रतियोद्धारमहं पश्यामि कौरवाः |	012a  
महादेवोऽपि पार्थेन श्रूयते युधि तोषितः ||	012c  
कर्ण उवाच ||	013    
सदा भवान्फल्गुनस्य गुणैरस्मान्विकत्थसे |	013a  
न चार्जुनः कला पूर्णा मम दुर्योधनस्य वा ||	013c  
दुर्योधन उवाच ||	014    
यद्येष पार्थो राधेय कृतं कार्यं भवेन्मम |	014a  
ज्ञाताः पुनश्चरिष्यन्ति द्वादशान्यान्हि वत्सरान् ||	014c  
अथैष कश्चिदेवान्यः क्लीबवेषेण मानवः |	015a  
शरैरेनं सुनिशितैः पातयिष्यामि भूतले ||	015c  
वैशम्पायन उवाच ||	016    
तस्मिन्ब्रुवति तद्वाक्यं धार्तराष्ट्रे परन्तपे |	016a  
भीष्मो द्रोणः कृपो द्रौणिः पौरुषं तदपूजयन् ||	016c  
