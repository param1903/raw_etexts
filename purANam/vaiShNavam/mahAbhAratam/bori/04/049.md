वैशम्पायन उवाच ||	001    
स शत्रुसेनां तरसा प्रणुद्य गास्ता विजित्याथ धनुर्धराग्र्यः |	001a  
दुर्योधनायाभिमुखं प्रयातो भूयोऽर्जुनः प्रियमाजौ चिकीर्षन् ||	001c  
गोषु प्रयातासु जवेन मत्स्यान्किरीटिनं कृतकार्यं च मत्वा |	002a  
दुर्योधनायाभिमुखं प्रयान्तं कुरुप्रवीराः सहसाभिपेतुः ||	002c  
तेषामनीकानि बहूनि गाढं व्यूढानि दृष्ट्वा बहुलध्वजानि |	003a  
मत्स्यस्य पुत्रं द्विषतां निहन्ता वैराटिमामन्त्र्य ततोऽभ्युवाच ||	003c  
एतेन तूर्णं प्रतिपादयेमाञ्श्वेतान्हयान्काञ्चनरश्मियोक्त्रान् |	004a  
जवेन सर्वेण कुरु प्रयत्नमासादयैतद्रथसिंहवृन्दम् ||	004c  
गजो गजेनेव मया दुरात्मा यो योद्धुमाकाङ्क्षति सूतपुत्रः |	005a  
तमेव मां प्रापय राजपुत्र दुर्योधनापाश्रयजातदर्पम् ||	005c  
स तैर्हयैर्वातजवैर्बृहद्भिः पुत्रो विराटस्य सुवर्णकक्ष्यैः |	006a  
विध्वंसयंस्तद्रथिनामनीकं ततोऽवहत्पाण्डवमाजिमध्ये ||	006c  
तं चित्रसेनो विशिखैर्विपाठैः सङ्ग्रामजिच्छत्रुसहो जयश्च |	007a  
प्रत्युद्ययुर्भारतमापतन्तं महारथाः कर्णमभीप्समानाः ||	007c  
ततः स तेषां पुरुषप्रवीरः शरासनार्चिः शरवेगतापः |	008a  
व्रातान्रथानामदहत्स मन्युर्वनं यथाग्निः कुरुपुङ्गवानाम् ||	008c  
तस्मिंस्तु युद्धे तुमुले प्रवृत्ते पार्थं विकर्णोऽतिरथं रथेन |	009a  
विपाठवर्षेण कुरुप्रवीरो भीमेन भीमानुजमाससाद ||	009c  
ततो विकर्णस्य धनुर्विकृष्य जाम्बूनदाग्र्योपचितं दृढज्यम् |	010a  
अपातयद्ध्वजमस्य प्रमथ्य छिन्नध्वजः सोऽप्यपयाज्जवेन ||	010c  
तं शात्रवाणां गणबाधितारं कर्माणि कुर्वाणममानुषाणि |	011a  
शत्रुन्तपः कोपममृष्यमाणः समर्पयत्कूर्मनखेन पार्थम् ||	011c  
स तेन राज्ञातिरथेन विद्धो विगाहमानो ध्वजिनीं कुरूणाम् |	012a  
शत्रुन्तपं पञ्चभिराशु विद्ध्वा ततोऽस्य सूतं दशभिर्जघान || 	012c  
ततः स विद्धो भरतर्षभेण बाणेन गात्रावरणातिगेन |	013a  
गतासुराजौ निपपात भूमौ नगो नगाग्रादिव वातरुग्णः ||	013c  
रथर्षभास्ते तु रथर्षभेण वीरा रणे वीरतरेण भग्नाः |	014a  
चकम्पिरे वातवशेन काले प्रकम्पितानीव महावनानि ||	014c  
हतास्तु पार्थेन नरप्रवीरा भूमौ युवानः सुषुपुः सुवेषाः |	015a  
वसुप्रदा वासवतुल्यवीर्याः पराजिता वासवजेन सङ्ख्ये |	015c  
सुवर्णकार्ष्णायसवर्मनद्धा नागा यथा हैमवताः प्रवृद्धाः ||	015e   
तथा स शत्रून्समरे विनिघ्नन्गाण्डीवधन्वा पुरुषप्रवीरः |	016a  
चचार सङ्ख्ये प्रदिशो दिशश्च दहन्निवाग्निर्वनमातपान्ते ||	016c  
प्रकीर्णपर्णानि यथा वसन्ते विशातयित्वात्यनिलो नुदन्खे |	017a  
तथा सपत्नान्विकिरन्किरीटी चचार सङ्ख्येऽतिरथो रथेन ||	017c  
शोणाश्ववाहस्य हयान्निहत्य वैकर्तनभ्रातुरदीनसत्त्वः |	018a  
एकेन सङ्ग्रामजितः शरेण शिरो जहाराथ किरीटमाली ||	018c  
तस्मिन्हते भ्रातरि सूतपुत्रो वैकर्तनो वीर्यमथाददानः |	019a  
प्रगृह्य दन्ताविव नागराजो महर्षभं व्याघ्र इवाभ्यधावत् ||	019c  
स पाण्डवं द्वादशभिः पृषत्कैर्वैकर्तनः शीघ्रमुपाजघान |	020a  
विव्याध गात्रेषु हयांश्च सर्वान्विराटपुत्रं च शरैर्निजघ्ने ||	020c  
स हस्तिनेवाभिहतो गजेन्द्रः प्रगृह्य भल्लान्निशितान्निषङ्गात् |	021a  
आकर्णपूर्णं च धनुर्विकृष्य विव्याध बाणैरथ सूतपुत्रम् ||	021c  
अथास्य बाहूरुशिरोललाटं ग्रीवां रथाङ्गानि परावमर्दी |	022a  
स्थितस्य बाणैर्युधि निर्बिभेद गाण्डीवमुक्तैरशनिप्रकाशैः ||	022c  
स पार्थमुक्तैर्विशिखैः प्रणुन्नो गजो गजेनेव जितस्तरस्वी |	023a  
विहाय सङ्ग्रामशिरः प्रयातो वैकर्तनः पाण्डवबाणतप्तः ||	023c  
