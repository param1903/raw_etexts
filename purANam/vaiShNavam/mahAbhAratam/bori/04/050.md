वैशम्पायन उवाच ||	001   
अपयाते तु राधेये दुर्योधनपुरोगमाः |	001a  
अनीकेन यथास्वेन शरैरार्च्छन्त पाण्डवम् ||	001c  
बहुधा तस्य सैन्यस्य व्यूढस्यापततः शरैः |	002a  
अभियानीयमाज्ञाय वैराटिरिदमब्रवीत् ||	002c  
आस्थाय रुचिरं जिष्णो रथं सारथिना मया |	003a  
कतमद्यास्यसेऽनीकमुक्तो यास्याम्यहं त्वया ||	003c  
अर्जुन उवाच ||	004    
लोहिताक्षमरिष्टं यं वैयाघ्रमनुपश्यसि |	004a   
नीलां पताकामाश्रित्य रथे तिष्ठन्तमुत्तर ||	004c   
कृपस्यैतद्रथानीकं प्रापयस्वैतदेव माम् |	005a   
एतस्य दर्शयिष्यामि शीघ्रास्त्रं दृढधन्विनः ||	005c  
कमण्डलुर्ध्वजे यस्य शातकुम्भमयः शुभः |	006a   
आचार्य एष वै द्रोणः सर्वशस्त्रभृतां वरः ||	006c   
सुप्रसन्नमना वीर कुरुष्वैनं प्रदक्षिणम् |	007a   
अत्रैव चाविरोधेन एष धर्मः सनातनः ||	007c   
यदि मे प्रथमं द्रोणः शरीरे प्रहरिष्यति |	008a   
ततोऽस्य प्रहरिष्यामि नास्य कोपो भविष्यति ||	008c   
अस्याविदूरे तु धनुर्ध्वजाग्रे यस्य दृश्यते |	009a   
आचार्यस्यैष पुत्रो वै अश्वत्थामा महारथः ||	009c   
सदा ममैष मान्यश्च सर्वशस्त्रभृतामपि |	010a   
एतस्य त्वं रथं प्राप्य निवर्तेथाः पुनः पुनः ||	010c   
य एष तु रथानीके सुवर्णकवचावृतः |	011a   
सेनाग्र्येण तृतीयेन व्यवहार्येण तिष्ठति ||	011c   
यस्य नागो ध्वजाग्रे वै हेमकेतनसंश्रितः |	012a   
धृतराष्ट्रात्मजः श्रीमानेष राजा सुयोधनः ||	012c   
एतस्याभिमुखं वीर रथं पररथारुजः |	013a   
प्रापयस्वैष तेजोभिप्रमाथी युद्धदुर्मदः ||	013c   
एष द्रोणस्य शिष्याणां शीघ्रास्त्रः प्रथमो मतः |	014a   
एतस्य दर्शयिष्यामि शीघ्रास्त्रं विपुलं शरैः ||	014c   
नागकक्ष्या तु रुचिरा ध्वजाग्रे यस्य तिष्ठति |	015a   
एष वैकर्तनः कर्णो विदितः पूर्वमेव ते ||	015c   
एतस्य रथमास्थाय राधेयस्य दुरात्मनः |	016a   
यत्तो भवेथाः सङ्ग्रामे स्पर्धत्येष मया सदा ||	016c   
यस्तु नीलानुसारेण पञ्चतारेण केतुना |	017a   
हस्तावापी बृहद्धन्वा रथे तिष्ठति वीर्यवान् ||	017c   
यस्य तारार्कचित्रोऽसौ रथे ध्वजवरः स्थितः |	018a   
यस्यैतत्पाण्डुरं छत्रं विमलं मूर्ध्नि तिष्ठति ||	018c   
महतो रथवंशस्य नानाध्वजपताकिनः |	019a   
बलाहकाग्रे सूर्यो वा य एष प्रमुखे स्थितः ||	019c   
हैमं चन्द्रार्कसङ्काशं कवचं यस्य दृश्यते |	020a   
जातरूपशिरस्त्राणस्त्रासयन्निव मे मनः ||	020c   
एष शान्तनवो भीष्मः सर्वेषां नः पितामहः |	021a   
राजश्रियावबद्धस्तु दुर्योधनवशानुगः ||	021c   
पश्चादेष प्रयातव्यो न मे विघ्नकरो भवेत् |	022a   
एतेन युध्यमानस्य यत्तः संयच्छ मे हयान् ||	022c   
ततोऽभ्यवहदव्यग्रो वैराटिः सव्यसाचिनम् |	023a   
यत्रातिष्ठत्कृपो राजन्योत्स्यमानो धनञ्जयम् ||	023c   
