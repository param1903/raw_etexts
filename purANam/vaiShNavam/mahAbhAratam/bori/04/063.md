वैशम्पायन उवाच ||	001    
अवजित्य धनं चापि विराटो वाहिनीपतिः |	001a   
प्राविशन्नगरं हृष्टश्चतुर्भिः सह पाण्डवैः ||	001c   
जित्वा त्रिगर्तान्सङ्ग्रामे गाश्चैवादाय केवलाः |	002a   
अशोभत महाराजः सह पार्थैः श्रिया वृतः ||	002c   
तमासनगतं वीरं सुहृदां प्रीतिवर्धनम् |	003a   
उपतस्थुः प्रकृतयः समस्ता ब्राह्मणैः सह ||	003c   
सभाजितः ससैन्यस्तु प्रतिनन्द्याथ मत्स्यराट् |	004a   
विसर्जयामास तदा द्विजांश्च प्रकृतीस्तथा ||	004c   
ततः स राजा मत्स्यानां विराटो वाहिनीपतिः |	005a   
उत्तरं परिपप्रच्छ क्व यात इति चाब्रवीत् ||	005c   
आचख्युस्तस्य संहृष्टाः स्त्रियः कन्याश्च वेश्मनि |	006a   
अन्तःपुरचराश्चैव कुरुभिर्गोधनं हृतम् ||	006c   
विजेतुमभिसंरब्ध एक एवातिसाहसात् |	007a   
बृहन्नडासहायश्च निर्यातः पृथिवीञ्जयः ||	007c   
उपयातानतिरथान्द्रोणं शान्तनवं कृपम् |	008a   
कर्णं दुर्योधनं चैव द्रोणपुत्रं च षड्रथान् ||	008c   
राजा विराटोऽथ भृशं प्रतप्तः श्रुत्वा सुतं ह्येकरथेन यातम् |	009a   
बृहन्नडासारथिमाजिवर्धनं प्रोवाच सर्वानथ मन्त्रिमुख्यान् ||	009c   
सर्वथा कुरवस्ते हि ये चान्ये वसुधाधिपाः |	010a   
त्रिगर्तान्निर्जिताञ्श्रुत्वा न स्थास्यन्ति कदाचन ||	010c   
तस्माद्गच्छन्तु मे योधा बलेन महता वृताः |	011a   
उत्तरस्य परीप्सार्थं ये त्रिगर्तैरविक्षताः ||	011c   
हयांश्च नागांश्च रथांश्च शीघ्रं पदातिसङ्घांश्च ततः प्रवीरान् |	012a   
प्रस्थापयामास सुतस्य हेतोर्विचित्रशस्त्राभरणोपपन्नान् ||	012c   
एवं स राजा मत्स्यानां विराटोऽक्षौहिणीपतिः |	013a   
व्यादिदेशाथ तां क्षिप्रं वाहिनीं चतुरङ्गिणीम् ||	013c   
कुमारमाशु जानीत यदि जीवति वा न वा |	014a   
यस्य यन्ता गतः षण्ढो मन्येऽहं न स जीवति ||	014c   
तमब्रवीद्धर्मराजः प्रहस्य विराटमार्तं कुरुभिः प्रतप्तम् |	015a   
बृहन्नडा सारथिश्चेन्नरेन्द्र परे न नेष्यन्ति तवाद्य गास्ताः ||	015c   
सर्वान्महीपान्सहितान्कुरूंश्च तथैव देवासुरयक्षनागान् |	016a   
अलं विजेतुं समरे सुतस्ते स्वनुष्ठितः सारथिना हि तेन ||	016c   
अथोत्तरेण प्रहिता दूतास्ते शीघ्रगामिनः |	017a   
विराटनगरं प्राप्य जयमावेदयंस्तदा ||	017c   
राज्ञस्ततः समाचख्यौ मन्त्री विजयमुत्तमम् |	018a   
पराजयं कुरूणां चाप्युपायान्तं तथोत्तरम् ||	018c   
सर्वा विनिर्जिता गावः कुरवश्च पराजिताः |	019a   
उत्तरः सह सूतेन कुशली च परन्तप ||	019c   
कङ्क उवाच ||	020    
दिष्ट्या ते निर्जिता गावः कुरवश्च पराजिताः |	020a   
दिष्ट्या ते जीवितः पुत्रः श्रूयते पार्थिवर्षभ ||	020c   
नाद्भुतं त्वेव मन्येऽहं यत्ते पुत्रोऽजयत्कुरून् |	021a   
ध्रुव एव जयस्तस्य यस्य यन्ता बृहन्नडा ||	021c   
वैशम्पायन उवाच ||	022    
ततो विराटो नृपतिः सम्प्रहृष्टतनूरुहः |	022a   
श्रुत्वा तु विजयं तस्य कुमारस्यामितौजसः |	022c   
आच्छादयित्वा दूतांस्तान्मन्त्रिणः सोऽभ्यचोदयत् ||	022e   
राजमार्गाः क्रियन्तां मे पताकाभिरलङ्कृताः |	023a   
पुष्पोपहारैरर्च्यन्तां देवताश्चापि सर्वशः ||	023c   
कुमारा योधमुख्याश्च गणिकाश्च स्वलङ्कृताः |	024a   
वादित्राणि च सर्वाणि प्रत्युद्यान्तु सुतं मम ||	024c   
घण्टापणवकः शीघ्रं मत्तमारुह्य वारणम् |	025a   
शृङ्गाटकेषु सर्वेषु आख्यातु विजयं मम ||	025c   
उत्तरा च कुमारीभिर्बह्वीभिरभिसंवृता |	026a   
शृङ्गारवेषाभरणा प्रत्युद्यातु बृहन्नडाम् ||	026c   
श्रुत्वा तु तद्वचनं पार्थिवस्य सर्वे पुनः स्वस्तिकपाणयश्च |	027a   
भेर्यश्च तूर्याणि च वारिजाश्च वेषैः परार्ध्यैः प्रमदाः शुभाश्च ||	027c   
तथैव सूताः सह मागधैश्च नन्दीवाद्याः पणवास्तूर्यवाद्याः |	028a   
पुराद्विराटस्य महाबलस्य प्रत्युद्ययुः पुत्रमनन्तवीर्यम् ||	028c   
प्रस्थाप्य सेनां कन्याश्च गणिकाश्च स्वलङ्कृताः |	029a   
मत्स्यराजो महाप्राज्ञः प्रहृष्ट इदमब्रवीत् |	029c   
अक्षानाहर सैरन्ध्रि कङ्क द्यूतं प्रवर्तताम् ||	029e   
तं तथा वादिनं दृष्ट्वा पाण्डवः प्रत्यभाषत |	030a   
न देवितव्यं हृष्टेन कितवेनेति नः श्रुतम् ||	030c   
न त्वामद्य मुदा युक्तमहं देवितुमुत्सहे |	031a   
प्रियं तु ते चिकीर्षामि वर्ततां यदि मन्यसे ||	031c   
विराट उवाच ||	032    
स्त्रियो गावो हिरण्यं च यच्चान्यद्वसु किञ्चन |	032a   
न मे किञ्चित्त्वया रक्ष्यमन्तरेणापि देवितुम् ||	032c   
कङ्क उवाच ||	033    
किं ते द्यूतेन राजेन्द्र बहुदोषेण मानद |	033a   
देवने बहवो दोषास्तस्मात्तत्परिवर्जयेत् ||	033c   
श्रुतस्ते यदि वा दृष्टः पाण्डवो वै युधिष्ठिरः |	034a   
स राज्यं सुमहत्स्फीतं भ्रातॄंश्च त्रिदशोपमान् ||	034c   
द्यूते हारितवान्सर्वं तस्माद्द्यूतं न रोचये |	035a   
अथ वा मन्यसे राजन्दीव्याव यदि रोचते ||	035c   
वैशम्पायन उवाच ||	036    
प्रवर्तमाने द्यूते तु मत्स्यः पाण्डवमब्रवीत् |	036a   
पश्य पुत्रेण मे युद्धे तादृशाः कुरवो जिताः ||	036c   
ततोऽब्रवीन्मत्स्यराजं धर्मपुत्रो युधिष्ठिरः |	037a   
बृहन्नडा यस्य यन्ता कथं स न विजेष्यति ||	037c   
इत्युक्तः कुपितो राजा मत्स्यः पाण्डवमब्रवीत् |	038a   
समं पुत्रेण मे षण्ढं ब्रह्मबन्धो प्रशंससि ||	038c   
वाच्यावाच्यं न जानीषे नूनं मामवमन्यसे |	039a   
भीष्मद्रोणमुखान्सर्वान्कस्मान्न स विजेष्यति ||	039c   
वयस्यत्वात्तु ते ब्रह्मन्नपराधमिमं क्षमे |	040a   
नेदृशं ते पुनर्वाच्यं यदि जीवितुमिच्छसि ||	040c   
युधिष्ठिर उवाच ||	041    
यत्र द्रोणस्तथा भीष्मो द्रौणिर्वैकर्तनः कृपः |	041a   
दुर्योधनश्च राजेन्द्र तथान्ये च महारथाः ||	041c   
मरुद्गणैः परिवृतः साक्षादपि शतक्रतुः |	042a   
कोऽन्यो बृहन्नडायास्तान्प्रतियुध्येत सङ्गतान् ||	042c   
विराट उवाच ||	043    
बहुशः प्रतिषिद्धोऽसि न च वाचं नियच्छसि |	043a   
नियन्ता चेन्न विद्येत न कश्चिद्धर्ममाचरेत् ||	043c   
वैशम्पायन उवाच ||	044    
ततः प्रकुपितो राजा तमक्षेणाहनद्भृशम् |	044a   
मुखे युधिष्ठिरं कोपान्नैवमित्येव भर्त्सयन् ||	044c   
बलवत्प्रतिविद्धस्य नस्तः शोणितमागमत् |	045a   
तदप्राप्तं महीं पार्थः पाणिभ्यां प्रत्यगृह्णत ||	045c   
अवैक्षत च धर्मात्मा द्रौपदीं पार्श्वतः स्थिताम् |	046a   
सा वेद तमभिप्रायं भर्तुश्चित्तवशानुगा ||	046c   
पूरयित्वा च सौवर्णं पात्रं कांस्यमनिन्दिता |	047a   
तच्छोणितं प्रत्यगृह्णाद्यत्प्रसुस्राव पाण्डवात् ||	047c   
अथोत्तरः शुभैर्गन्धैर्माल्यैश्च विविधैस्तथा |	048a   
अवकीर्यमाणः संहृष्टो नगरं स्वैरमागमत् ||	048c   
सभाज्यमानः पौरैश्च स्त्रीभिर्जानपदैस्तथा |	049a   
आसाद्य भवनद्वारं पित्रे स प्रत्यहारयत् ||	049c   
ततो द्वाःस्थः प्रविश्यैव विराटमिदमब्रवीत् |	050a   
बृहन्नडासहायस्ते पुत्रो द्वार्युत्तरः स्थितः ||	050c   
ततो हृष्टो मत्स्यराजः क्षत्तारमिदमब्रवीत् |	051a   
प्रवेश्यतामुभौ तूर्णं दर्शनेप्सुरहं तयोः ||	051c   
क्षत्तारं कुरुराजस्तु शनैः कर्ण उपाजपत् |	052a   
उत्तरः प्रविशत्वेको न प्रवेश्या बृहन्नडा ||	052c   
एतस्य हि महाबाहो व्रतमेतत्समाहितम् |	053a   
यो ममाङ्गे व्रणं कुर्याच्छोणितं वापि दर्शयेत् |	053c   
अन्यत्र सङ्ग्रामगतान्न स जीवेदसंशयम् ||	053e   
न मृष्याद्भृशसङ्क्रुद्धो मां दृष्ट्वैव सशोणितम् |	054a   
विराटमिह सामात्यं हन्यात्सबलवाहनम् ||	054c   
