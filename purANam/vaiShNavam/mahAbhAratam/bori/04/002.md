भीम उवाच ||	001    
पौरोगवो ब्रुवाणोऽहं बल्लवो नाम नामतः |	001a   
उपस्थास्यामि राजानं विराटमिति मे मतिः ||	001c   
सूपानस्य करिष्यामि कुशलोऽस्मि महानसे |	002a   
कृतपूर्वाणि यैरस्य व्यञ्जनानि सुशिक्षितैः |	002c   
तानप्यभिभविष्यामि प्रीतिं सञ्जनयन्नहम् ||	002e   
आहरिष्यामि दारूणां निचयान्महतोऽपि च |	003a   
तत्प्रेक्ष्य विपुलं कर्म राजा प्रीतो भविष्यति ||	003c   
द्विपा वा बलिनो राजन्वृषभा वा महाबलाः |	004a   
विनिग्राह्या यदि मया निग्रहीष्यामि तानपि ||	004c   
ये च केचिन्नियोत्स्यन्ति समाजेषु नियोधकाः |	005a   
तानहं निहनिष्यामि प्रीतिं तस्य विवर्धयन् ||	005c   
न त्वेतान्युध्यमानान्वै हनिष्यामि कथञ्चन |	006a   
तथैतान्पातयिष्यामि यथा यास्यन्ति न क्षय ||	006c   
आरालिको गोविकर्ता सूपकर्ता नियोधकः |	007a   
आसं युधिष्ठिरस्याहमिति वक्ष्यामि पृच्छतः ||	007c   
आत्मानमात्मना रक्षंश्चरिष्यामि विशां पते |	008a   
इत्येतत्प्रतिजानामि विहरिष्याम्यहं यथा ||	008c   
युधिष्ठिर उवाच ||	009    
यमग्निर्ब्राह्मणो भूत्वा समागच्छन्नृणां वरम् |	009a   
दिधक्षुः खाण्डवं दावं दाशार्हसहितं पुरा ||	009c   
महाबलं महाबाहुमजितं कुरुनन्दनम् |	010a   
सोऽयं किं कर्म कौन्तेयः करिष्यति धनञ्जयः ||	010c   
योऽयमासाद्य तं दावं तर्पयामास पावकम् |	011a   
विजित्यैकरथेनेन्द्रं हत्वा पन्नगराक्षसान् |	011c   
श्रेष्ठः प्रतियुधां नाम सोऽर्जुनः किं करिष्यति ||	011e   
सूर्यः प्रतपतां श्रेष्ठो द्विपदां ब्राह्मणो वरः |	012a   
आशीविषश्च सर्पाणामग्निस्तेजस्विनां वरः ||	012c   
आयुधानां वरो वर्जः ककुद्मी च गवां वरः |	013a   
ह्रदानामुदधिः श्रेष्ठः पर्जन्यो वर्षतां वरः ||	013c   
धृतराष्ट्रश्च नागानां हस्तिष्वैरावतो वरः |	014a   
पुत्रः प्रियाणामधिको भार्या च सुहृदां वरा ||	014c   
यथैतानि विशिष्टानि जात्यां जात्यां वृकोदर |	015a   
एवं युवा गुडाकेशः श्रेष्ठः सर्वधनुष्मताम् ||	015c   
सोऽयमिन्द्रादनवरो वासुदेवाच्च भारत |	016a   
गाण्डीवधन्वा श्वेताश्वो बीभत्सुः किं करिष्यति ||	016c   
उषित्वा पञ्च वर्षाणि सहस्राक्षस्य वेश्मनि |	017a   
दिव्यान्यस्त्राण्यवाप्तानि देवरूपेण भास्वता ||	017c   
यं मन्ये द्वादशं रुद्रमादित्यानां त्रयोदशम् |	018a  
यस्य बाहू समौ दीर्घौ ज्याघातकठिनत्वचौ |	018c   
दक्षिणे चैव सव्ये च गवामिव वहः कृतः ||	018e   
हिमवानिव शैलानां समुद्रः सरितामिव |	019a   
त्रिदशानां यथा शक्रो वसूनामिव हव्यवाट् ||	019c   
मृगाणामिव शार्दूलो गरुडः पततामिव |	020a   
वरः सन्नह्यमानानामर्जुनः किं करिष्यति ||	020c   
अर्जुन उवाच ||	021    
प्रतिज्ञां षण्ढकोऽस्मीति करिष्यामि महीपते |	021a   
ज्याघातौ हि महान्तौ मे संवर्तुं नृप दुष्करौ ||	021c   
कर्णयोः प्रतिमुच्याहं कुण्डले ज्वलनोपमेन |	022a   
वेणीकृतशिरा राजन्नाम्ना चैव बृहन्नडा ||	022c   
पठन्नाख्यायिकां नाम स्त्रीभावेन पुनः पुनः|	023a   
रमयिष्ये महीपालमन्यांश्चान्तःपुरे जनान् ||	023c   
गीतं नृत्तं विचित्रं च वादित्रं विविधं तथा |	024a   
शिक्षयिष्याम्यहं राजन्विराटभवने स्त्रियः ||	024c   
प्रजानां समुदाचारं बहु कर्मकृतं वदन् |	025a   
छादयिष्यामि कौन्तेय माययात्मानमात्मना ||	025c   
युधिष्ठिरस्य गेहेऽस्मि द्रौपद्याः परिचारिका |	026a   
उषितास्मीति वक्ष्यामि पृष्टो राज्ञा च भारत ||	026c   
एतेन विधिना छन्नः कृतकेन यथा नलः |	027a   
विहरिष्यामि राजेन्द्र विराटभवने सुखम् ||	027c  
