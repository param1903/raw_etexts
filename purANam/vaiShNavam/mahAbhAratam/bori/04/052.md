वैशम्पायन उवाच ||	001  
एतस्मिन्नन्तरे तत्र महावीर्यपराक्रमः |	001a  
आजगाम महासत्त्वः कृपः शस्त्रभृतां वरः |	001c  
अर्जुनं प्रति संयोद्धुं युद्धार्थी स महारथः ||	001e  
तौ रथौ सूर्यसङ्काशौ योत्स्यमानौ महाबलौ |	002a  
शारदाविव जीमूतौ व्यरोचेतां व्यवस्थितौ ||	002c  
पार्थोऽपि विश्रुतं लोके गाण्डीवं परमायुधम् |	003a  
विकृष्य चिक्षेप बहून्नाराचान्मर्मभेदिनः ||	003c  
तानप्राप्ताञ्शितैर्बाणैर्नाराचान्रक्तभोजनान् |	004a  
कृपश्चिच्छेद पार्थस्य शतशोऽथ सहस्रशः ||	004c  
ततः पार्थश्च सङ्क्रुद्धश्चित्रान्मार्गान्प्रदर्शयन् |	005a  
दिशः सञ्छादयन्बाणैः प्रदिशश्च महारथः ||	005c  
एकच्छायमिवाकाशं प्रकुर्वन्सर्वतः प्रभुः |	006a  
प्रच्छादयदमेयात्मा पार्थः शरशतैः कृपम् ||	006c  
स शरैरर्पितः क्रुद्धः शितैरग्निशिखोपमैः |	007a  
तूर्णं शरसहस्रेण पार्थमप्रतिमौजसम् |	007c  
अर्पयित्वा महात्मानं ननाद समरे कृपः ||	007e  
ततः कनकपुङ्खाग्रैर्वीरः सन्नतपर्वभिः |	008a  
त्वरन्गाण्डीवनिर्मुक्तैरर्जुनस्तस्य वाजिनः |	008c  
चतुर्भिश्चतुरस्तीक्ष्णैरविध्यत्परमेषुभिः ||	008e  
ते हया निशितैर्विद्धा ज्वलद्भिरिव पन्नगैः |	009a  
उत्पेतुः सहसा सर्वे कृपः स्थानादथाच्यवत् ||	009c   
च्युतं तु गौतमं स्थानात्समीक्ष्य कुरुनन्दनः |	010a   
नाविध्यत्परवीरघ्नो रक्षमाणोऽस्य गौरवम् ||	010c  
स तु लब्ध्वा पुनः स्थानं गौतमः सव्यसाचिनम् |	011a  
विव्याध दशभिर्बाणैस्त्वरितः कङ्कपत्रिभिः ||	011c   
ततः पार्थो धनुस्तस्य भल्लेन निशितेन च |	012a  
चिच्छेदैकेन भूयश्च हस्ताच्चापमथाहरत् ||	012c   
अथास्य कवचं बाणैर्निशितैर्मर्मभेदिभिः |	013a   
व्यधमन्न च पार्थोऽस्य शरीरमवपीडयत् ||	013c   
तस्य निर्मुच्यमानस्य कवचात्काय आबभौ |	014a   
समये मुच्यमानस्य सर्पस्येव तनुर्यथा ||	014c   
छिन्ने धनुषि पार्थेन सोऽन्यदादाय कार्मुकम् |	015a   
चकार गौतमः सज्यं तदद्भुतमिवाभवत् ||	015c   
स तदप्यस्य कौन्तेयश्चिच्छेद नतपर्वणा |	016a   
एवमन्यानि चापानि बहूनि कृतहस्तवत् |	016c  
शारद्वतस्य चिच्छेद पाण्डवः परवीरहा ||	016e   
स छिन्नधनुरादाय अथ शक्तिं प्रतापवान् |	017a   
प्राहिणोत्पाण्डुपुत्राय प्रदीप्तामशनीमिव ||	017c  
तामर्जुनस्तदायान्तीं शक्तिं हेमविभूषिताम् |	018a  
वियद्गतां महोल्काभां चिच्छेद दशभिः शरैः |	018c   
सापतद्दशधा छिन्ना भूमौ पार्थेन धीमता ||	018e   
युगमध्ये तु भल्लैस्तु ततः स सधनुः कृपः |	019a   
तमाशु निशितैः पार्थं बिभेद दशभिः शरैः ||	019c  
ततः पार्थो महातेजा विशिखानग्नितेजसः |	020a  
चिक्षेप समरे क्रुद्धस्त्रयोदश शिलाशितान् ||	020c  
अथास्य युगमेकेन चतुर्भिश्चतुरो हयान् |	021a  
षष्ठेन च शिरः कायाच्छरेण रथसारथेः ||	021c  
त्रिभिस्त्रिवेणुं समरे द्वाभ्यामक्षौ महाबलः |	022a  
द्वादशेन तु भल्लेन चकर्तास्य ध्वजं तथा ||	022c   
ततो वज्रनिकाशेन फल्गुनः प्रहसन्निव |	023a   
त्रयोदशेनेन्द्रसमः कृपं वक्षस्यताडयत् ||	023c   
स छिन्नधन्वा विरथो हताश्वो हतसारथिः |	024a   
गदापाणिरवप्लुत्य तूर्णं चिक्षेप तां गदाम् ||	024c   
सा तु मुक्ता गदा गुर्वी कृपेण सुपरिष्कृता |	025a   
अर्जुनेन शरैर्नुन्ना प्रतिमार्गमथागमत् ||	025c  
ततो योधाः परीप्सन्तः शारद्वतममर्षणम् |	026a   
सर्वतः समरे पार्थं शरवर्षैरवाकिरन् ||	026c  
ततो विराटस्य सुतः सव्यमावृत्य वाजिनः |	027a  
यमकं मण्डलं कृत्वा तान्योधान्प्रत्यवारयत् ||	027c   
ततः कृपमुपादाय विरथं ते नरर्षभाः |	028a  
अपाजह्रुर्महावेगाः कुन्तीपुत्राद्धनञ्जयात् ||	028c  
