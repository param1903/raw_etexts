भीष्म उवाच ||	001    
साधु पश्यति वै द्रोणः कृपः साध्वनुपश्यति |	001c  
कर्णस्तु क्षत्रधर्मेण यथावद्योद्धुमिच्छति ||	001c  
आचार्यो नाभिषक्तव्यः पुरुषेण विजानता |	002c  
देशकालौ तु सम्प्रेक्ष्य योद्धव्यमिति मे मतिः ||	002c  
यस्य सूर्यसमाः पञ्च सपत्नाः स्युः प्रहारिणः |	003c  
कथमभ्युदये तेषां न प्रमुह्येत पण्डितः ||	003c  
स्वार्थे सर्वे विमुह्यन्ति येऽपि धर्मविदो जनाः |	004c  
तस्माद्राजन्ब्रवीम्येष वाक्यं ते यदि रोचते ||	004c  
कर्णो यदभ्यवोचन्नस्तेजःसञ्जननाय तत् |	005c  
आचार्यपुत्रः क्षमतां महत्कार्यमुपस्थितम् ||	005c  
नायं कालो विरोधस्य कौन्तेये समुपस्थिते |	006c  
क्षन्तव्यं भवता सर्वमाचार्येण कृपेण च ||	006c  
भवतां हि कृतास्त्रत्वं यथादित्ये प्रभा तथा |	007c  
यथा चन्द्रमसो लक्ष्म सर्वथा नापकृष्यते |	007c  
एवं भवत्सु ब्राह्मण्यं ब्रह्मास्त्रं च प्रतिष्ठितम् ||	007e   
चत्वार एकतो वेदाः क्षात्रमेकत्र दृश्यते |	008c  
नैतत्समस्तमुभयं कस्मिंश्चिदनुशुश्रुमः ||	008c  
अन्यत्र भारताचार्यात्सपुत्रादिति मे मतिः |	009c  
ब्रह्मास्त्रं चैव वेदाश्च नैतदन्यत्र दृश्यते ||	009c  
आचार्यपुत्रः क्षमतां नायं कालः स्वभेदने |	010c  
सर्वे संहत्य युध्यामः पाकशासनिमागतम् ||	010c  
बलस्य व्यसनानीह यान्युक्तानि मनीषिभिः |	011c  
मुख्यो भेदो हि तेषां वै पापिष्ठो विदुषां मतः ||	011c  
अश्वत्थामोवाच ||	012    
आचार्य एव क्षमतां शान्तिरत्र विधीयताम् |	012c  
अभिषज्यमाने हि गुरौ तद्वृत्तं रोषकारितम् ||	012c  
वैशम्पायन उवाच ||	013    
ततो दुर्योधनो द्रोणं क्षमयामास भारत |	013c  
सह कर्णेन भीष्मेण कृपेण च महात्मना ||	013c  
द्रोण उवाच ||	014    
यदेव प्रथमं वाक्यं भीष्मः शान्तनवोऽब्रवीत् |	014c  
तेनैवाहं प्रसन्नो वै परमत्र विधीयताम् ||	014c  
यथा दुर्योधनेऽयत्ते नागः स्पृशति सैनिकान् |	015c  
साहसाद्यदि वा मोहात्तथा नीतिर्विधीयताम् ||	015c  
वनवासे ह्यनिर्वृत्ते दर्शयेन्न धनञ्जयः |	016c  
धनं वालभमानोऽत्र नाद्य नः क्षन्तुमर्हति ||	016c  
यथा नायं समायुज्याद्धार्तराष्ट्रान्कथञ्चन |	017c  
यथा च न पराजय्यात्तथा नीतिर्विधीयताम् ||	017c  
उक्तं दुर्योधनेनापि पुरस्ताद्वाक्यमीदृशम् |	018c  
तदनुस्मृत्य गाङ्गेय यथावद्वक्तुमर्हसि ||	018c  
