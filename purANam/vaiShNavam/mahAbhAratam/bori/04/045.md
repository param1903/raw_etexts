अश्वत्थामोवाच ||	001    
न च तावज्जिता गावो न च सीमान्तरं गताः |	001a  
न हास्तिनपुरं प्राप्तास्त्वं च कर्ण विकत्थसे ||	001c  
सङ्ग्रामान्सुबहूञ्जित्वा लब्ध्वा च विपुलं धनम् |	002a  
विजित्य च परां भूमिं नाहुः किञ्चन पौरुषम् ||	002c  
पचत्यग्निरवाक्यस्तु तूष्णीं भाति दिवाकरः |	003a  
तूष्णीं धारयते लोकान्वसुधा सचराचरान् ||	003c  
चातुर्वर्ण्यस्य कर्माणि विहितानि मनीषिभिः |	004a  
धनं यैरधिगन्तव्यं यच्च कुर्वन्न दुष्यति ||	004c  
अधीत्य ब्राह्मणो वेदान्याजयेत यजेत च |	005a  
क्षत्रियो धनुराश्रित्य यजेतैव न याजयेत् |	005c  
वैश्योऽधिगम्य द्रव्याणि ब्रह्मकर्माणि कारयेत् ||	005e   
वर्तमाना यथाशास्त्रं प्राप्य चापि महीमिमाम् |	006a  
सत्कुर्वन्ति महाभागा गुरून्सुविगुणानपि ||	006c  
प्राप्य द्यूतेन को राज्यं क्षत्रियस्तोष्टुमर्हति |	007a  
तथा नृशंसरूपेण यथान्यः प्राकृतो जनः ||	007c  
तथावाप्तेषु वित्तेषु को विकत्थेद्विचक्षणः |	008a  
निकृत्या वञ्चनायोगैश्चरन्वैतंसिको यथा ||	008c  
कतमद्द्वैरथं युद्धं यत्राजैषीर्धनञ्जयम् |	009a  
नकुलं सहदेवं च धनं येषां त्वया हृतम् ||	009c  
युधिष्ठिरो जितः कस्मिन्भीमश्च बलिनां वरः |	010a  
इन्द्रप्रस्थं त्वया कस्मिन्सङ्ग्रामे निर्जितं पुरा ||	010c  
तथैव कतमं युद्धं यस्मिन्कृष्णा जिता त्वया |	011a  
एकवस्त्रा सभां नीता दुष्टकर्मन्रजस्वला ||	011c  
मूलमेषां महत्कृत्तं सारार्थी चन्दनं यथा |	012a  
कर्म कारयिथाः शूर तत्र किं विदुरोऽब्रवीत् ||	012c  
यथाशक्ति मनुष्याणां शममालक्षयामहे |	013a  
अन्येषां चैव सत्त्वानामपि कीटपिपीलिके ||	013c  
द्रौपद्यास्तं परिक्लेशं न क्षन्तुं पाण्डवोऽर्हति |	014a  
दुःखाय धार्तराष्ट्राणां प्रादुर्भूतो धनञ्जयः ||	014c  
त्वं पुनः पण्डितो भूत्वा वाचं वक्तुमिहेच्छसि |	015a  
वैरान्तकरणो जिष्णुर्न नः शेषं करिष्यति ||	015c  
नैष देवान्न गन्धर्वान्नासुरान्न च राक्षसान् |	016a  
भयादिह न युध्येत कुन्तीपुत्रो धनञ्जयः ||	016c  
यं यमेषोऽभिसङ्क्रुद्धः सङ्ग्रामेऽभिपतिष्यति |	017a  
वृक्षं गरुडवेगेन विनिहत्य तमेष्यति ||	017c  
त्वत्तो विशिष्टं वीर्येण धनुष्यमरराट्समम् |	018a  
वासुदेवसमं युद्धे तं पार्थं को न पूजयेत् ||	018c  
दैवं दैवेन युध्येत मानुषेण च मानुषम् |	019a  
अस्त्रेणास्त्रं समाहन्यात्कोऽर्जुनेन समः पुमान् ||	019c  
पुत्रादनन्तरः शिष्य इति धर्मविदो विदुः|	020a  
एतेनापि निमित्तेन प्रियो द्रोणस्य पाण्डवः ||	020c  
यथा त्वमकरोर्द्यूतमिन्द्रप्रस्थं यथाहरः |	021a  
यथानैषीः सभां कृष्णां तथा युध्यस्व पाण्डवम् ||	021c  
अयं ते मातुलः प्राज्ञः क्षत्रधर्मस्य कोविदः |	022a  
दुर्द्यूतदेवी गान्धारः शकुनिर्युध्यतामिह ||	022c  
नाक्षान्क्षिपति गाण्डीवं न कृतं द्वापरं न च |	023a  
ज्वलतो निशितान्बाणांस्तीक्ष्णान्क्षिपति गाण्डिवम् ||	023c  
न हि गाण्डीवनिर्मुक्ता गार्ध्रपत्राः सुतेजनाः |	024a  
अन्तरेष्ववतिष्ठन्ति गिरीणामपि दारणाः ||	024c  
अन्तकः शमनो मृत्युस्तथाग्निर्वडवामुखः |	025a  
कुर्युरेते क्वचिच्छेषं न तु क्रुद्धो धनञ्जयः ||	025c  
युध्यतां काममाचार्यो नाहं योत्स्ये धनञ्जयम् |	026a  
मत्स्यो ह्यस्माभिरायोध्यो यद्यागच्छेद्गवां पदम् ||	026c  
