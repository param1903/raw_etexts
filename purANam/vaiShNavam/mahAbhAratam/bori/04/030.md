001  वैशम्पायन उवाच || 
001a ततस्तेषां महाराज तत्रैवामिततेजसाम् |
001c छद्मलिङ्गप्रविष्टानां पाण्डवानां महात्मनाम् ||
002a व्यतीतः समयः सम्यग्वसतां वै पुरोत्तमे |
002c कुर्वतां तस्य कर्माणि विराटस्य महीपतेः ||
003a ततस्त्रयोदशस्यान्ते तस्य वर्षस्य भारत |
003c सुशर्मणा गृहीतं तु गोधनं तरसा बहु ||
004a ततो जवेन महता गोपाः पुरमथाव्रजत् |
004c अपश्यन्मत्स्यराजं च रथात्प्रस्कन्द्य कुण्डली ||
005a शूरैः परिवृतं योधैः कुण्डलाङ्गदधारिभिः |
005c सद्भिश्च मन्त्रिभिः सार्धं पाण्डवैश्च नरर्षभैः ||
006a तं सभायां महाराजमासीनं राष्ट्रवर्धनम्|
006c सोऽब्रवीदुपसङ्गम्य विराटं प्रणतस्तदा ||
007a अस्मान्युधि विनिर्जित्य परिभूय सबान्धवान् |
007c गवां शतसहस्राणि त्रिगर्ताः कालयन्ति ते |
007e तान्परीप्स मनुष्येन्द्र मा नेशुः पशवस्तव ||
008a तच्छ्रुत्वा नृपतिः सेनां मत्स्यानां समयोजयत् |
008c रथनागाश्वकलिलां पत्तिध्वजसमाकुलाम् ||
009a राजानो राजपुत्राश्च तनुत्राण्यत्र भेजिरे |
009c भानुमन्ति विचित्राणि सूपसेव्यानि भागशः ||
010a सवज्रायसगर्भं तु कवचं तप्तकाञ्चनम् |
010c विराटस्य प्रियो भ्राता शतानीकोऽभ्यहारयत् ||
011a सर्वपारसवं वर्म कल्याणपटलं दृढम् |
011c शतानीकादवरजो मदिराश्वोऽभ्यहारयत् ||
012a शतसूर्यं शतावर्तं शतबिन्दु शताक्षिमत् |
012c अभेद्यकल्पं मत्स्यानां राजा कवचमाहरत् || 
013a उत्सेधे यस्य पद्मानि शतं सौगन्धिकानि च |
013c सुवर्णपृष्ठं सूर्याभं सूर्यदत्तोऽभ्यहारयत् || 
014a दृढमायसगर्भं तु श्वेतं वर्म शताक्षिमत् |
014c विराटस्य सुतो ज्येष्ठो वीरः शङ्खोऽभ्यहारयत् ||
015a शतशश्च तनुत्राणि यथास्वानि महारथाः |
015c योत्स्यमानाभ्यनह्यन्त देवरूपाः प्रहारिणः ||
016a सूपस्करेषु शुभ्रेषु महत्सु च महारथाः |
016c पृथक्काञ्चनसन्नाहान्रथेष्वश्वानयोजयन् ||
017a सूर्यचन्द्रप्रतीकाशो रथे दिव्ये हिरण्मयः |
017c महानुभावो मत्स्यस्य ध्वज उच्छिश्रिये तदा ||
018a अथान्यान्विविधाकारान्ध्वजान्हेमविभूषितान् |
018c यथास्वं क्षत्रियाः शूरा रथेषु समयोजयन् ||
019a अथ मत्स्योऽब्रवीद्राजा शतानीकं जघन्यजम् |
019c कङ्कबल्लवगोपाला दामग्रन्थिश्च वीर्यवान् |
019e युध्येयुरिति मे बुद्धिर्वर्तते नात्र संशयः ||
020a एतेषामपि दीयन्तां रथा ध्वजपताकिनः |
020c कवचानि विचित्राणि दृढानि च मृदूनि च |
020e प्रतिमुञ्चन्तु गात्रेषु दीयन्तामायुधानि च ||
021a वीराङ्गरूपाः पुरुषा नागराजकरोपमाः |
021c नेमे जातु न युध्येरन्निति मे धीयते मतिः ||
022a एतच्छ्रुत्वा तु नृपतेर्वाक्यं त्वरितमानसः |
022c शतानीकस्तु पार्थेभ्यो रथान्राजन्समादिशत् |
022e सहदेवाय राज्ञे च भीमाय नकुलाय च ||
023a तान्प्रहृष्टास्ततः सूता राजभक्तिपुरस्कृताः |
023c निर्दिष्टान्नरदेवेन रथाञ्शीघ्रमयोजयन् ||
024a कवचानि विचित्राणि दृढानि च मृदूनि च |
024c विराटः प्रादिशद्यानि तेषामक्लिष्टकर्मणाम् |
024e तान्यामुच्य शरीरेषु दंशितास्ते परन्तपाः ||
025a तरस्विनश्छन्नरूपाः सर्वे युद्धविशारदाः |
025c विराटमन्वयुः पश्चात्सहिताः कुरुपुङ्गवाः |
025e चत्वारो भ्रातरः शूराः पाण्डवाः सत्यविक्रमाः ||
026a भीमाश्च मत्तमातङ्गाः प्रभिन्नकरटामुखाः |
026c क्षरन्त इव जीमूताः सुदन्ताः षष्टिहायनाः ||
027a स्वारूढा युद्धकुशलैः शिक्षितैर्हस्तिसादिभिः |
027c राजानमन्वयुः पश्चाच्चलन्त इव पर्वताः ||
028a विशारदानां वश्यानां हृष्टानां चानुयायिनाम् |
028c अष्टौ रथसहस्राणि दश नागशतानि च |
028e षष्टिश्चाश्वसहस्राणि मत्स्यानामभिनिर्ययुः ||
029a तदनीकं विराटस्य शुशुभे भरतर्षभ |
029c सम्प्रयातं महाराज निनीषन्तं गवां पदम् ||
030a तद्बलाग्र्यं विराटस्य सम्प्रस्थितमशोभत |
030c दृढायुधजनाकीर्णं गजाश्वरथसङ्कुलम् ||
