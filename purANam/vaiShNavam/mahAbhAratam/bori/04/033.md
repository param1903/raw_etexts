001  वैशम्पायन उवाच ||
001a याते त्रिगर्तं मत्स्ये तु पशूंस्तान्स्वान्परीप्सति |
001c दुर्योधनः सहामात्यो विराटमुपयादथ ||
002a भीष्मो द्रोणश्च कर्णश्च कृपश्च परमास्त्रवित् |
002c द्रौणिश्च सौबलश्चैव तथा दुःशासनः प्रभुः ||
003a विविंशतिर्विकर्णश्च चित्रसेनश्च वीर्यवान् |
003c दुर्मुखो दुःसहश्चैव ये चैवान्ये महारथाः ||
004a एते मत्स्यानुपागम्य विराटस्य महीपतेः |
004c घोषान्विद्राव्य तरसा गोधनं जह्रुरोजसा ||
005a षष्टिं गवां सहस्राणि कुरवः कालयन्ति ते |
005c महता रथवंशेन परिवार्य समन्ततः ||
006a गोपालानां तु घोषेषु हन्यतां तैर्महारथैः |
006c आरावः सुमहानासीत्सम्प्रहारे भयङ्करे ||
007a गवाध्यक्षस्तु सन्त्रस्तो रथमास्थाय सत्वरः |
007c जगाम नगरायैव परिक्रोशंस्तदार्तवत् ||
008a स प्रविश्य पुरं राज्ञो नृपवेश्माभ्ययात्ततः |
008c अवतीर्य रथात्तूर्णमाख्यातुं प्रविवेश ह ||
009a दृष्ट्वा भूमिञ्जयं नाम पुत्रं मत्स्यस्य मानिनम् |
009c तस्मै तत्सर्वमाचष्ट राष्ट्रस्य पशुकर्षणम् ||
010a षष्टिं गवां सहस्राणि कुरवः कालयन्ति ते |
010c तद्विजेतुं समुत्तिष्ठ गोधनं राष्ट्रवर्धनम् ||
011a राजपुत्र हितप्रेप्सुः क्षिप्रं निर्याहि वै स्वयम् |
011c त्वां हि मत्स्यो महीपालः शून्यपालमिहाकरोत् ||
012a त्वया परिषदो मध्ये श्लाघते स नराधिपः |
012c पुत्रो ममानुरूपश्च शूरश्चेति कुलोद्वहः ||
013a इष्वस्त्रे निपुणो योधः सदा वीरश्च मे सुतः |
013c तस्य तत्सत्यमेवास्तु मनुष्येन्द्रस्य भाषितम् ||
014a आवर्तय कुरूञ्जित्वा पशून्पशुमतां वर |
014c निर्दहैषामनीकानि भीमेन शरतेजसा ||
015a धनुश्च्युतै रुक्मपुङ्खैः शरैः सन्नतपर्वभिः |
015c द्विषतां भिन्ध्यनीकानि गजानामिव यूथपः ||
016a पाशोपधानां ज्यातन्त्रीं चापदण्डां महास्वनाम् |
016c शरवर्णां धनुर्वीणां शत्रुमध्ये प्रवादय ||
017a श्वेता रजतसङ्काशा रथे युज्यन्तु ते हयाः |
017c ध्वजं च सिंहं सौवर्णमुच्छ्रयन्तु तवाभिभोः ||
018a रुक्मपुङ्खाः प्रसन्नाग्रा मुक्ता हस्तवता त्वया |
018c छादयन्तु शराः सूर्यं राज्ञामायुर्निरोधिनः ||
019a रणे जित्वा कुरून्सर्वान्वज्रपाणिरिवासुरान् |
019c यशो महदवाप्य त्वं प्रविशेदं पुरं पुनः ||
020a त्वं हि राष्ट्रस्य परमा गतिर्मत्स्यपतेः सुतः |
020c गतिमन्तो भवन्त्वद्य सर्वे विषयवासिनः ||
021a स्त्रीमध्य उक्तस्तेनासौ तद्वाक्यमभयङ्करम् |
021c अन्तःपुरे श्लाघमान इदं वचनमब्रवीत् ||
