001  वैशम्पायन उवाच ||
001a अथाब्रवीन्महावीर्यो द्रोणस्तत्त्वार्थदर्शिवान् |
001c न तादृशा विनश्यन्ति नापि यान्ति पराभवम् ||
002a शूराश्च कृतविद्याश्च बुद्धिमन्तो जितेन्द्रियाः |
002c धर्मज्ञाश्च कृतज्ञाश्च धर्मराजमनुव्रताः ||
003a नीतिधर्मार्थतत्त्वज्ञं पितृवच्च समाहितम् |
003c धर्मे स्थितं सत्यधृतिं ज्येष्ठं ज्येष्ठापचायिनम् ||
004a अनुव्रता महात्मानं भ्रातरं भ्रातरो नृप |
004c अजातशत्रुं ह्रीमन्तं तं च भ्रातॄननुव्रतम् ||
005a तेषां तथा विधेयानां निभृतानां महात्मनाम् |
005c किमर्थं नीतिमान्पार्थः श्रेयो नैषां करिष्यति ||
006a तस्माद्यत्नात्प्रतीक्षन्ते कालस्योदयमागतम् |
006c न हि ते नाशमृच्छेयुरिति पश्याम्यहं धिया ||
007a साम्प्रतं चैव यत्कार्यं तच्च क्षिप्रमकालिकम् |
007c क्रियतां साधु सञ्चिन्त्य वासश्चैषां प्रचिन्त्यताम् ||
008a यथावत्पाण्डुपुत्राणां सर्वार्थेषु धृतात्मनाम् |
008c दुर्ज्ञेयाः खलु शूरास्ते अपापास्तपसा वृताः ||
009a शुद्धात्मा गुणवान्पार्थः सत्यवान्नीतिमाञ्शुचिः |
009c तेजोराशिरसङ्ख्येयो गृह्णीयादपि चक्षुषी ||
010a विज्ञाय क्रियतां तस्माद्भूयश्च मृगयामहे |
010c ब्राह्मणैश्चारकैः सिद्धैर्ये चान्ये तद्विदो जनाः ||
