001  वैशम्पायन उवाच ||
001a तमसाभिप्लुते लोके रजसा चैव भारत |
001c व्यतिष्ठन्वै मुहूर्तं तु व्यूढानीकाः प्रहारिणः ||
002a ततोऽन्धकारं प्रणुदन्नुदतिष्ठत चन्द्रमाः |
002c कुर्वाणो विमलां रात्रिं नन्दयन्क्षत्रियान्युधि ||
003a ततः प्रकाशमासाद्य पुनर्युद्धमवर्तत |
003c घोररूपं ततस्ते स्म नावेक्षन्त परस्परम् ||
004a ततः सुशर्मा त्रैगर्तः सह भ्रात्रा यवीयसा |
004c अभ्यद्रवन्मत्स्यराजं रथव्रातेन सर्वशः ||
005a ततो रथाभ्यां प्रस्कन्द्य भ्रातरौ क्षत्रियर्षभौ |
005c गदापाणी सुसंरब्धौ समभ्यद्रवतां हयान् ||
006a तथैव तेषां तु बलानि तानि क्रुद्धान्यथान्योन्यमभिद्रवन्ति |
006c गदासिखड्गैश्च परश्वधैश्च प्रासैश्च तीक्ष्णाग्रसुपीतधारैः ||
007a बलं तु मत्स्यस्य बलेन राजा सर्वं त्रिगर्ताधिपतिः सुशर्मा |
007c प्रमथ्य जित्वा च प्रसह्य मत्स्यं विराटमोजस्विनमभ्यधावत् ||
008a तौ निहत्य पृथग्धुर्यावुभौ च पार्ष्णिसारथी |
008c विरथं मत्स्यराजानं जीवग्राहमगृह्णताम् ||
009a तमुन्मथ्य सुशर्मा तु रुदतीं वधुकामिव |
009c स्यन्दनं स्वं समारोप्य प्रययौ शीघ्रवाहनः ||
010a तस्मिन्गृहीते विरथे विराटे बलवत्तरे |
010c प्राद्रवन्त भयान्मत्स्यास्त्रिगर्तैरर्दिता भृशम् ||
011a तेषु सन्त्रास्यमानेषु कुन्तीपुत्रो युधिष्ठिरः |
011c अभ्यभाषन्महाबाहुं भीमसेनमरिन्दमम् ||
012a मत्स्यराजः परामृष्टस्त्रिगर्तेन सुशर्मणा |
012c तं मोक्षय महाबाहो न गच्छेद्द्विषतां वशम् ||
013a उषिताः स्मः सुखं सर्वे सर्वकामैः सुपूजिताः |
013c भीमसेन त्वया कार्या तस्य वासस्य निष्कृतिः ||
014  भीमसेन उवाच ||
014a अहमेनं परित्रास्ये शासनात्तव पार्थिव |
014c पश्य मे सुमहत्कर्म युध्यतः सह शत्रुभिः ||
015a स्वबाहुबलमाश्रित्य तिष्ठ त्वं भ्रातृभिः सह |
015c एकान्तमाश्रितो राजन्पश्य मेऽद्य पराक्रमम् ||
016a सुस्कन्धोऽयं महावृक्षो गदारूप इव स्थितः |
016c एनमेव समारुज्य द्रावयिष्यामि शात्रवान् ||
017  वैशम्पायन उवाच ||
017a तं मत्तमिव मातङ्गं वीक्षमाणं वनस्पतिम् |
017c अब्रवीद्भ्रातरं वीरं धर्मराजो युधिष्ठिरः ||
018a मा भीम साहसं कार्षीस्तिष्ठत्वेष वनस्पतिः |
018c मा त्वा वृक्षेण कर्माणि कुर्वाणमतिमानुषम् |
018e जनाः समवबुध्येरन्भीमोऽयमिति भारत ||
019a अन्यदेवायुधं किञ्चित्प्रतिपद्यस्व मानुषम् |
019c चापं वा यदि वा शक्तिं निस्त्रिंशं वा परश्वधम् ||
020a यदेव मानुषं भीम भवेदन्यैरलक्षितम् |
020c तदेवायुधमादाय मोक्षयाशु महीपतिम् ||
021a यमौ च चक्ररक्षौ ते भवितारौ महाबलौ |
021c व्यूहतः समरे तात मत्स्यराजं परीप्सतः ||
022a ततः समस्तास्ते सर्वे तुरगानभ्यचोदयन् |
022c दिव्यमस्त्रं विकुर्वाणास्त्रिगर्तान्प्रत्यमर्षणाः ||
023a तान्निवृत्तरथान्दृष्ट्वा पाण्डवान्सा महाचमूः |
023c वैराटी परमक्रुद्धा युयुधे परमाद्भुतम् ||
024a सहस्रं न्यवधीत्तत्र कुन्तीपुत्रो युधिष्ठिरः |
024c भीमः सप्तशतान्योधान्परलोकमदर्शयत् |
024e नकुलश्चापि सप्तैव शतानि प्राहिणोच्छरैः ||
025a शतानि त्रीणि शूराणां सहदेवः प्रतापवान् |
025c युधिष्ठिरसमादिष्टो निजघ्ने पुरुषर्षभः |
025e भित्त्वा तां महतीं सेनां त्रिगर्तानां नरर्षभ ||
026a ततो युधिष्ठिरो राजा त्वरमाणो महारथः |
026c अभिद्रुत्य सुशर्माणं शरैरभ्यतुदद्भृशम् ||
027a सुशर्मापि सुसङ्क्रुद्धस्त्वरमाणो युधिष्ठिरम् |
027c अविध्यन्नवभिर्बाणैश्चतुर्भिश्चतुरो हयान् ||
028a ततो राजन्नाशुकारी कुन्तीपुत्रो वृकोदरः |
028c समासाद्य सुशर्माणमश्वानस्य व्यपोथयत् ||
029a पृष्ठगोपौ च तस्याथ हत्वा परमसायकैः |
029c अथास्य सारथिं क्रुद्धो रथोपस्थादपाहरत् ||
030a चक्ररक्षश्च शूरश्च शोणाश्वो नाम विश्रुतः |
030c स भयाद्द्वैरथं दृष्ट्वा त्रैगर्तं प्राजहत्तदा ||
031a ततो विराटः प्रस्कन्द्य रथादथ सुशर्मणः |
031c गदामस्य परामृश्य तमेवाजघ्निवान्बली |
031e स चचार गदापाणिर्वृद्धोऽपि तरुणो यथा ||
032a भीमस्तु भीमसङ्काशो रथात्प्रस्कन्द्य कुण्डली |
032c त्रिगर्तराजमादत्त सिंहः क्षुद्रमृगं यथा ||
033a तस्मिन्गृहीते विरथे त्रिगर्तानां महारथे |
033c अभज्यत बलं सर्वं त्रैगर्तं तद्भयातुरम् ||
034a निवर्त्य गास्ततः सर्वाः पाण्डुपुत्रा महाबलाः |
034c अवजित्य सुशर्माणं धनं चादाय सर्वशः ||
035a स्वबाहुबलसम्पन्ना ह्रीनिषेधा यतव्रताः |
035c सङ्ग्रामशिरसो मध्ये तां रात्रिं सुखिनोऽवसन् ||
036a ततो विराटः कौन्तेयानतिमानुषविक्रमान् |
036c अर्चयामास वित्तेन मानेन च महारथान् ||
037  विराट उवाच ||
037a यथैव मम रत्नानि युष्माकं तानि वै तथा |
037c कार्यं कुरुत तैः सर्वे यथाकामं यथासुखम् ||
038a ददान्यलङ्कृताः कन्या वसूनि विविधानि च |
038c मनसश्चाप्यभिप्रेतं यद्वः शत्रुनिबर्हणाः ||
039a युष्माकं विक्रमादद्य मुक्तोऽहं स्वस्तिमानिह |
039c तस्माद्भवन्तो मत्स्यानामीश्वराः सर्व एव हि ||
040  वैशम्पायन उवाच ||
040a तथाभिवादिनं मत्स्यं कौरवेयाः पृथक्पृथक् |
040c ऊचुः प्राञ्जलयः सर्वे युधिष्ठिरपुरोगमाः ||
041a प्रतिनन्दाम ते वाक्यं सर्वं चैव विशां पते |
041c एतेनैव प्रतीताः स्मो यत्त्वं मुक्तोऽद्य शत्रुभिः ||
042a अथाब्रवीत्प्रीतमना मत्स्यराजो युधिष्ठिरम् |
042c पुनरेव महाबाहुर्विराटो राजसत्तमः |
042e एहि त्वामभिषेक्ष्यामि मत्स्यराजोऽस्तु नो भवान् ||
043a मनसश्चाप्यभिप्रेतं यत्ते शत्रुनिबर्हण |
043c तत्तेऽहं सम्प्रदास्यामि सर्वमर्हति नो भवान् ||
044a रत्नानि गाः सुवर्णं च मणिमुक्तमथापि वा |
044c वैयाघ्रपद्य विप्रेन्द्र सर्वथैव नमोऽस्तु ते ||
045a त्वत्कृते ह्यद्य पश्यामि राज्यमात्मानमेव च |
045c यतश्च जातः संरम्भः स च शत्रुर्वशं गतः ||
046a ततो युधिष्ठिरो मत्स्यं पुनरेवाभ्यभाषत |
046c प्रतिनन्दामि ते वाक्यं मनोज्ञं मत्स्य भाषसे ||
047a आनृशंस्यपरो नित्यं सुसुखः सततं भव |
047c गच्छन्तु दूतास्त्वरितं नगरं तव पार्थिव |
047e सुहृदां प्रियमाख्यातुं घोषयन्तु च ते जयम् ||
048a ततस्तद्वचनान्मत्स्यो दूतान्राजा समादिशत् |
048c आचक्षध्वं पुरं गत्वा सङ्ग्रामे विजयं मम ||
049a कुमाराः समलङ्कृत्य पर्यागच्छन्तु मे पुरात् |
049c वादित्राणि च सर्वाणि गणिकाश्च स्वलङ्कृताः ||
050a ते गत्वा केवलां रात्रिमथ सूर्योदयं प्रति |
050c विराटस्य पुराभ्याशे दूता जयमघोषयन् ||
