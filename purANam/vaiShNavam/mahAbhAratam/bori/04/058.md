वैशम्पायन उवाच || 	001    
अथ दुर्योधनः कर्णो दुःशासनविविंशती |	001a   
द्रोणश्च सह पुत्रेण कृपश्चातिरथो रणे ||	001c   
पुनरीयुः सुसंरब्धा धनञ्जयजिघांसया |	002a   
विस्फारयन्तश्चापानि बलवन्ति दृढानि च ||	002c   
तान्प्रकीर्णपताकेन रथेनादित्यवर्चसा |	003a   
प्रत्युद्ययौ महाराज समस्तान्वानरध्वजः ||	003c   
ततः कृपश्च कर्णश्च द्रोणश्च रथिनां वरः |	004a   
तं महास्त्रैर्महावीर्यं परिवार्य धनञ्जयम् ||	004c   
शरौघान्सम्यगस्यन्तो जीमूता इव वार्षिकाः |	005a   
ववर्षुः शरवर्षाणि प्रपतन्तं किरीटिनम् ||	005c   
इषुभिर्बहुभिस्तूर्णं समरे लोमवाहिभिः |	006a   
अदूरात्पर्यवस्थाय पूरयामासुरादृताः ||	006c   
तथावकीर्णस्य हि तैर्दिव्यैरस्त्रैः समन्ततः |	007a  
न तस्य द्व्यङ्गुलमपि विवृतं समदृश्यत ||	007c   
ततः प्रहस्य बीभत्सुर्दिव्यमैन्द्रं महारथः |	008a   
अस्त्रमादित्यसङ्काशं गाण्डीवे समयोजयत् ||	008c   
स रश्मिभिरिवादित्यः प्रतपन्समरे बली |	009a   
किरीटमाली कौन्तेयः सर्वान्प्राच्छादयत्कुरून् ||	009c   
यथा बलाहके विद्युत्पावको वा शिलोच्चये |	010a   
तथा गाण्डीवमभवदिन्द्रायुधमिवाततम् ||	010c   
यथा वर्षति पर्जन्ये विद्युद्विभ्राजते दिवि |	011a   
तथा दश दिशः सर्वाः पतद्गाण्डीवमावृणोत् ||	011c   
त्रस्ताश्च रथिनः सर्वे बभूवुस्तत्र सर्वशः |	012a   
सर्वे शान्तिपरा भूत्वा स्वचित्तानि न लेभिरे |	012c   
सङ्ग्रामविमुखाः सर्वे योधास्ते हतचेतसः ||	012e   
एवं सर्वाणि सैन्यानि भग्नानि भरतर्षभ |	013a   
प्राद्रवन्त दिशः सर्वा निराशानि स्वजीविते ||	013c   
