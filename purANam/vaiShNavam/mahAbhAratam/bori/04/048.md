वैशम्पायन उवाच ||	001    
तथा व्यूढेष्वनीकेषु कौरवेयैर्महारथैः |	001a  
उपायादर्जुनस्तूर्णं रथघोषेण नादयन् ||	001c  
ददृशुस्ते ध्वजाग्रं वै शुश्रुवुश्च रथस्वनम् |	002a  
दोधूयमानस्य भृशं गाण्डीवस्य च निस्वनम् ||	002c  
ततस्तत्सर्वमालोक्य द्रोणो वचनमब्रवीत् |	003a  
महारथमनुप्राप्तं दृष्ट्वा गाण्डीवधन्विनम् ||	003c  
एतद्ध्वजाग्रं पार्थस्य दूरतः सम्प्रकाशते |	004a  
एष घोषः सजलदो रोरवीति च वानरः ||	004c  
एष तिष्ठन्रथश्रेष्ठो रथे रथवरप्रणुत् |	005a  
उत्कर्षति धनुःश्रेष्ठं गाण्डीवमशनिस्वनम् ||	005c  
इमौ हि बाणौ सहितौ पादयोर्मे व्यवस्थितौ |	006a  
अपरौ चाप्यतिक्रान्तौ कर्णौ संस्पृश्य मे शरौ ||	006c  
निरुष्य हि वने वासं कृत्वा कर्मातिमानुषम् |	007a  
अभिवादयते पार्थः श्रोत्रे च परिपृच्छति ||	007c  
अर्जुन उवाच ||	008    
इषुपाते च सेनाया हयान्संयच्छ सारथे |	008a  
यावत्समीक्षे सैन्येऽस्मिन्क्वासौ कुरुकुलाधमः ||	008c  
सर्वानन्याननादृत्य दृष्ट्वा तमतिमानिनम् |	009a  
तस्य मूर्ध्नि पतिष्यामि तत एते पराजिताः ||	009c  
एष व्यवस्थितो द्रोणो द्रौणिश्च तदनन्तरम् |	010a  
भीष्मः कृपश्च कर्णश्च महेष्वासा व्यवस्थिताः ||	010c  
राजानं नात्र पश्यामि गाः समादाय गच्छति |	011a  
दक्षिणं मार्गमास्थाय शङ्के जीवपरायणः ||	011c  
उत्सृज्यैतद्रथानीकं गच्छ यत्र सुयोधनः |	012a  
तत्रैव योत्स्ये वैराटे नास्ति युद्धं निरामिषम् |	012c  
तं जित्वा विनिवर्तिष्ये गाः समादाय वै पुनः ||	012e   
वैशम्पायन उवाच ||	013    
एवमुक्तः स वैराटिर्हयान्संयम्य यत्नतः |	013a  
नियम्य च ततो रश्मीन्यत्र ते कुरुपुङ्गवाः |	013c  
अचोदयत्ततो वाहान्यतो दुर्योधनस्ततः ||	013e   
उत्सृज्य रथवंशं तु प्रयाते श्वेतवाहने |	014a  
अभिप्रायं विदित्वास्य द्रोणो वचनमब्रवीत् ||	014c  
नैषोऽन्तरेण राजानं बीभत्सुः स्थातुमिच्छति |	015a  
तस्य पार्ष्णिं ग्रहीष्यामो जवेनाभिप्रयास्यतः ||	015c  
न ह्येनमभिसङ्क्रुद्धमेको युध्येत संयुगे |	016a  
अन्यो देवात्सहस्राक्षात्कृष्णाद्वा देवकीसुतात् ||	016c  
किं नो गावः करिष्यन्ति धनं वा विपुलं तथा |	017a  
दुर्योधनः पार्थजले पुरा नौरिव मज्जति ||	017c  
तथैव गत्वा बीभत्सुर्नाम विश्राव्य चात्मनः |	018a  
शलभैरिव तां सेनां शरैः शीघ्रमवाकिरत् ||	018c  
कीर्यमाणाः शरौघैस्तु योधास्ते पार्थचोदितैः |	019a  
नापश्यन्नावृतां भूमिमन्तरिक्षं च पत्रिभिः ||	019c  
तेषां नात्मनिनो युद्धे नापयानेऽभवन्मतिः |	020a  
शीघ्रत्वमेव पार्थस्य पूजयन्ति स्म चेतसा ||	020c  
ततः शङ्खं प्रदध्मौ स द्विषतां लोमहर्षणम् |	021a  
विस्फार्य च धनुःश्रेष्ठं ध्वजे भूतान्यचोदयत् ||	021c  
तस्य शङ्खस्य शब्देन रथनेमिस्वनेन च |	022a  
अमानुषाणां तेषां च भूतानां ध्वजवासिनाम् ||	022c  
ऊर्ध्वं पुच्छान्विधुन्वाना रेभमाणाः समन्ततः |	023a  
गावः प्रतिन्यवर्तन्त दिशमास्थाय दक्षिणाम् ||	023c  
