भीष्म उवाच	001  
ततः कदाचिद्देवेन्द्रो दिव्यरूपवपुर्धरः	001a  
इदमन्तरमित्येवं ततोऽभ्यागादथाश्रमम्	001c  
रूपमप्रतिमं कृत्वा लोभनीयं जनाधिप	002a  
दर्शनीयतमो भूत्वा प्रविवेश तमाश्रमम्	002c  
स ददर्श तमासीनं विपुलस्य कलेवरम्	003a  
निश्चेष्टं स्तब्धनयनं यथालेख्यगतं तथा	003c  
रुचिं च रुचिरापाङ्गीं पीनश्रोणिपयोधराम्	004a  
पद्मपत्रविशालाक्षीं सम्पूर्णेन्दुनिभाननाम्	004c  
सा तमालोक्य सहसा प्रत्युत्थातुमियेष ह	005a  
रूपेण विस्मिता कोऽसीत्यथ वक्तुमिहेच्छती	005c  
उत्थातुकामापि सती व्यतिष्ठद्विपुलेन सा	006a  
निगृहीता मनुष्येन्द्र न शशाक विचेष्टितुम्	006c  
तामाबभाषे देवेन्द्रः साम्ना परमवल्गुना	007a  
त्वदर्थमागतं विद्धि देवेन्द्रं मां शुचिस्मिते	007c  
क्लिश्यमानमनङ्गेन त्वत्सङ्कल्पोद्भवेन वै	008a  
तत्पर्याप्नुहि मां सुभ्रु पुरा कालोऽतिवर्तते	008c  
तमेवंवादिनं शक्रं शुश्राव विपुलो मुनिः	009a  
गुरुपत्न्याः शरीरस्थो ददर्श च सुराधिपम्	009c  
न शशाक च सा राजन्प्रत्युत्थातुमनिन्दिता	010a  
वक्तुं च नाशकद्राजन्विष्टब्धा विपुलेन सा	010c  
आकारं गुरुपत्न्यास्तु विज्ञाय स भृगूद्वहः	011a  
निजग्राह महातेजा योगेन बलवत्प्रभो	011c  
बबन्ध योगबन्धैश्च तस्याः सर्वेन्द्रियाणि सः	011e  
तां निर्विकारां दृष्ट्वा तु पुनरेव शचीपतिः	012a  
उवाच व्रीडितो राजंस्तां योगबलमोहिताम्	012c  
एह्येहीति ततः सा तं प्रतिवक्तुमियेष च	013a  
स तां वाचं गुरोः पत्न्या विपुलः पर्यवर्तयत्	013c  
भोः किमागमने कृत्यमिति तस्याश्च निःसृता	014a  
वक्त्राच्छशाङ्कप्रतिमाद्वाणी संस्कारभूषिता	014c  
व्रीडिता सा तु तद्वाक्यमुक्त्वा परवशा तदा	015a  
पुरन्दरश्च सन्त्रस्तो बभूव विमनास्तदा	015c  
स तद्वैकृतमालक्ष्य देवराजो विशां पते	016a  
अवैक्षत सहस्राक्षस्तदा दिव्येन चक्षुषा	016c  
ददर्श च मुनिं तस्याः शरीरान्तरगोचरम्	017a  
प्रतिबिम्बमिवादर्शे गुरुपत्न्याः शरीरगम्	017c  
स तं घोरेण तपसा युक्तं दृष्ट्वा पुरन्दरः	018a  
प्रावेपत सुसन्त्रस्तः शापभीतस्तदा विभो	018c  
विमुच्य गुरुपत्नीं तु विपुलः सुमहातपाः	019a  
स्वं कलेवरमाविश्य शक्रं भीतमथाब्रवीत्	019c  
अजितेन्द्रिय पापात्मन्कामात्मक पुरन्दर	020a  
न चिरं पूजयिष्यन्ति देवास्त्वां मानुषास्तथा	020c  
किं नु तद्विस्मृतं शक्र न तन्मनसि ते स्थितम्	021a  
गौतमेनासि यन्मुक्तो भगाङ्कपरिचिह्नितः	021c  
जाने त्वां बालिशमतिमकृतात्मानमस्थिरम्	022a  
मयेयं रक्ष्यते मूढ गच्छ पाप यथागतम्	022c  
नाहं त्वामद्य मूढात्मन्दहेयं हि स्वतेजसा	023a  
कृपायमाणस्तु न ते दग्धुमिच्छामि वासव	023c  
स च घोरतपा धीमान्गुरुर्मे पापचेतसम्	024a  
दृष्ट्वा त्वां निर्दहेदद्य क्रोधदीप्तेन चक्षुषा	024c  
नैवं तु शक्र कर्तव्यं पुनर्मान्याश्च ते द्विजाः	025a  
मा गमः ससुतामात्योऽत्ययं ब्रह्मबलार्दितः	025c  
अमरोऽस्मीति यद्बुद्धिमेतामास्थाय वर्तसे	026a  
मावमंस्था न तपसामसाध्यं नाम किञ्चन	026c  
तच्छ्रुत्वा वचनं शक्रो विपुलस्य महात्मनः	027a  
अकिञ्चिदुक्त्वा व्रीडितस्तत्रैवान्तरधीयत	027c  
मुहूर्तयाते शक्रे तु देवशर्मा महातपाः	028a  
कृत्वा यज्ञं यथाकाममाजगाम स्वमाश्रमम्	028c  
आगतेऽथ गुरौ राजन्विपुलः प्रियकर्मकृत्	029a  
रक्षितां गुरवे भार्यां न्यवेदयदनिन्दिताम्	029c  
अभिवाद्य च शान्तात्मा स गुरुं गुरुवत्सलः	030a  
विपुलः पर्युपातिष्ठद्यथापूर्वमशङ्कितः	030c  
विश्रान्ताय ततस्तस्मै सहासीनाय भार्यया	031a  
निवेदयामास तदा विपुलः शक्रकर्म तत्	031c  
तच्छ्रुत्वा स मुनिस्तुष्टो विपुलस्य प्रतापवान्	032a  
बभूव शीलवृत्ताभ्यां तपसा नियमेन च	032c  
विपुलस्य गुरौ वृत्तिं भक्तिमात्मनि च प्रभुः	033a  
धर्मे च स्थिरतां दृष्ट्वा साधु साध्वित्युवाच ह	033c  
प्रतिनन्द्य च धर्मात्मा शिष्यं धर्मपरायणम्	034a  
वरेण च्छन्दयामास स तस्माद्गुरुवत्सलः	034c  
अनुज्ञातश्च गुरुणा चचारानुत्तमं तपः	034e  
तथैव देवशर्मापि सभार्यः स महातपाः	035a  
निर्भयो बलवृत्रघ्नाच्चचार विजने वने	035c  
