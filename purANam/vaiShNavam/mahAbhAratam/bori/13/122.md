भीष्म उवाच	001  
एवमुक्तः प्रत्युवाच मैत्रेयः कर्मपूजकः	001a  
अत्यन्तं श्रीमति कुले जातः प्राज्ञो बहुश्रुतः	001c  
असंशयं महाप्राज्ञ यथैवात्थ तथैव तत्	002a  
अनुज्ञातस्तु भवता किञ्चिद्ब्रूयामहं विभो	002c  
व्यास उवाच	003  
यद्यदिच्छसि मैत्रेय यावद्यावद्यथा तथा	003a  
ब्रूहि तावन्महाप्राज्ञ शुश्रूषे वचनं तव	003c  
मैत्रेय उवाच	004  
निर्दोषं निर्मलं चैव वचनं दानसंहितम्	004a  
विद्यातपोभ्यां हि भवान्भावितात्मा न संशयः	004c  
भवतो भावितात्मत्वाद्दायोऽयं सुमहान्मम	005a  
भूयो बुद्ध्यानुपश्यामि सुसमृद्धतपा इव	005c  
अपि मे दर्शनादेव भवतोऽभ्युदयो महान्	006a  
मन्ये भवत्प्रसादोऽयं तद्धि कर्म स्वभावतः	006c  
तपः श्रुतं च योनिश्चाप्येतद्ब्राह्मण्यकारणम्	007a  
त्रिभिर्गुणैः समुदितस्ततो भवति वै द्विजः	007c  
तस्मिंस्तृप्ते च तृप्यन्ते पितरो दैवतानि च	008a  
न हि श्रुतवतां किञ्चिदधिकं ब्राह्मणादृते	008c  
यथा हि सुकृते क्षेत्रे फलं विन्दति मानवः	009a  
एवं दत्त्वा श्रुतवति फलं दाता समश्नुते	009c  
ब्राह्मणश्चेन्न विद्येत श्रुतवृत्तोपसंहितः	010a  
प्रतिग्रहीता दानस्य मोघं स्याद्धनिनां धनम्	010c  
अदन्ह्यविद्वान्हन्त्यन्नमद्यमानं च हन्ति तम्	011a  
तं च हन्यति यस्यान्नं स हत्वा हन्यतेऽबुधः	011c  
प्रभुर्ह्यन्नमदन्विद्वान्पुनर्जनयतीश्वरः	012a  
स चान्नाज्जायते तस्मात्सूक्ष्म एव व्यतिक्रमः	012c  
यदेव ददतः पुण्यं तदेव प्रतिगृह्णतः	013a  
न ह्येकचक्रं वर्तेत इत्येवमृषयो विदुः	013c  
यत्र वै ब्राह्मणाः सन्ति श्रुतवृत्तोपसंहिताः	014a  
तत्र दानफलं पुण्यमिह चामुत्र चाश्नुते	014c  
ये योनिशुद्धाः सततं तपस्यभिरता भृशम्	015a  
दानाध्ययनसम्पन्नास्ते वै पूज्यतमाः सदा	015c  
तैर्हि सद्भिः कृतः पन्थाश्चेतयानो न मुह्यते	016a  
ते हि स्वर्गस्य नेतारो यज्ञवाहाः सनातनाः	016c  
