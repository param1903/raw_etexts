भीष्म उवाच	001  
जन्मनैव महाभागो ब्राह्मणो नाम जायते	001a  
नमस्यः सर्वभूतानामतिथिः प्रसृताग्रभुक्	001c  
सर्वान्नः सुहृदस्तात ब्राह्मणाः सुमनोमुखाः	002a  
गीर्भिर्मङ्गलयुक्ताभिरनुध्यायन्ति पूजिताः	002c  
सर्वान्नो द्विषतस्तात ब्राह्मणा जातमन्यवः	003a  
गीर्भिर्दारुणयुक्ताभिरभिहन्युरपूजिताः	003c  
अत्र गाथा ब्रह्मगीताः कीर्तयन्ति पुराविदः	004a  
सृष्ट्वा द्विजातीन्धाता हि यथापूर्वं समादधत्	004c  
न वोऽन्यदिह कर्तव्यं किञ्चिदूर्ध्वं यथाविधि	005a  
गुप्ता गोपायत ब्रह्म श्रेयो वस्तेन शोभनम्	005c  
स्वमेव कुर्वतां कर्म श्रीर्वो ब्राह्मी भविष्यति	006a  
प्रमाणं सर्वभूतानां प्रग्रहं च गमिष्यथ	006c  
न शौद्रं कर्म कर्तव्यं ब्राह्मणेन विपश्चिता	007a  
शौद्रं हि कुर्वतः कर्म धर्मः समुपरुध्यते	007c  
श्रीश्च बुद्धिश्च तेजश्च विभूतिश्च प्रतापिनी	008a  
स्वाध्यायेनैव माहात्म्यं विमलं प्रतिपत्स्यथ	008c  
हुत्वा चाहवनीयस्थं महाभाग्ये प्रतिष्ठिताः	009a  
अग्रभोज्याः प्रसूतीनां श्रिया ब्राह्म्यानुकल्पिताः	009c  
श्रद्धया परया युक्ता ह्यनभिद्रोहलब्धया	010a  
दमस्वाध्यायनिरताः सर्वान्कामानवाप्स्यथ	010c  
यच्चैव मानुषे लोके यच्च देवेषु किञ्चन	011a  
सर्वं तत्तपसा साध्यं ज्ञानेन विनयेन च	011c  
इत्येता ब्रह्मगीतास्ते समाख्याता मयानघ	012a  
विप्रानुकम्पार्थमिदं तेन प्रोक्तं हि धीमता	012c  
भूयस्तेषां बलं मन्ये यथा राज्ञस्तपस्विनः	013a  
दुरासदाश्च चण्डाश्च रभसाः क्षिप्रकारिणः	013c  
सन्त्येषां सिंहसत्त्वाश्च व्याघ्रसत्त्वास्तथापरे	014a  
वराहमृगसत्त्वाश्च गजसत्त्वास्तथापरे	014c  
कर्पासमृदवः केचित्तथान्ये मकरस्पृशः	015a  
विभाष्यघातिनः केचित्तथा चक्षुर्हणोऽपरे	015c  
सन्ति चाशीविषनिभाः सन्ति मन्दास्तथापरे	016a  
विविधानीह वृत्तानि ब्राह्मणानां युधिष्ठिर	016c  
मेकला द्रमिडाः काशाः पौण्ड्राः कोल्लगिरास्तथा	017a  
शौण्डिका दरदा दर्वाश्चौराः शबरबर्बराः	017c  
किराता यवनाश्चैव तास्ताः क्षत्रियजातयः	018a  
वृषलत्वमनुप्राप्ता ब्राह्मणानामदर्शनात्	018c  
ब्राह्मणानां परिभवादसुराः सलिलेशयाः	019a  
ब्राह्मणानां प्रसादाच्च देवाः स्वर्गनिवासिनः	019c  
अशक्यं स्प्रष्टुमाकाशमचाल्यो हिमवान्गिरिः	020a  
अवार्या सेतुना गङ्गा दुर्जया ब्राह्मणा भुवि	020c  
न ब्राह्मणविरोधेन शक्या शास्तुं वसुन्धरा	021a  
ब्राह्मणा हि महात्मानो देवानामपि देवताः	021c  
तान्पूजयस्व सततं दानेन परिचर्यया	022a  
यदीच्छसि महीं भोक्तुमिमां सागरमेखलाम्	022c  
प्रतिग्रहेण तेजो हि विप्राणां शाम्यतेऽनघ	023a  
प्रतिग्रहं ये नेच्छेयुस्तेऽपि रक्ष्यास्त्वयानघ	023c  
