भीष्म उवाच	001  
नहुषस्तु ततः श्रुत्वा च्यवनं तं तथागतम्	001a  
त्वरितः प्रययौ तत्र सहामात्यपुरोहितः	001c  
शौचं कृत्वा यथान्यायं प्राञ्जलिः प्रयतो नृपः	002a  
आत्मानमाचचक्षे च च्यवनाय महात्मने	002c  
अर्चयामास तं चापि तस्य राज्ञः पुरोहितः	003a  
सत्यव्रतं महाभागं देवकल्पं विशां पते	003c  
नहुष उवाच	004  
करवाणि प्रियं किं ते तन्मे व्याख्यातुमर्हसि	004a  
सर्वं कर्तास्मि भगवन्यद्यपि स्यात्सुदुष्करम्	004c  
च्यवन उवाच	005  
श्रमेण महता युक्ताः कैवर्ता मत्स्यजीविनः	005a  
मम मूल्यं प्रयच्छैभ्यो मत्स्यानां विक्रयैः सह	005c  
नहुष उवाच	006  
सहस्रं दीयतां मूल्यं निषादेभ्यः पुरोहित	006a  
निष्क्रयार्थं भगवतो यथाह भृगुनन्दनः	006c  
च्यवन उवाच	007  
सहस्रं नाहमर्हामि किं वा त्वं मन्यसे नृप	007a  
सदृशं दीयतां मूल्यं स्वबुद्ध्या निश्चयं कुरु	007c  
नहुष उवाच	008  
सहस्राणां शतं क्षिप्रं निषादेभ्यः प्रदीयताम्	008a  
स्यादेतत्तु भवेन्मूल्यं किं वान्यन्मन्यते भवान्	008c  
च्यवन उवाच	009  
नाहं शतसहस्रेण निमेयः पार्थिवर्षभ	009a  
दीयतां सदृशं मूल्यममात्यैः सह चिन्तय	009c  
नहुष उवाच	010  
कोटिः प्रदीयतां मूल्यं निषादेभ्यः पुरोहित	010a  
यदेतदपि नौपम्यमतो भूयः प्रदीयताम्	010c  
च्यवन उवाच	011  
राजन्नार्हाम्यहं कोटिं भूयो वापि महाद्युते	011a  
सदृशं दीयतां मूल्यं ब्राह्मणैः सह चिन्तय	011c  
नहुष उवाच	012  
अर्धराज्यं समग्रं वा निषादेभ्यः प्रदीयताम्	012a  
एतन्मूल्यमहं मन्ये किं वान्यन्मन्यसे द्विज	012c  
च्यवन उवाच	013  
अर्धराज्यं समग्रं वा नाहमर्हामि पार्थिव	013a  
सदृशं दीयतां मूल्यमृषिभिः सह चिन्त्यताम्	013c  
भीष्म उवाच	014  
महर्षेर्वचनं श्रुत्वा नहुषो दुःखकर्शितः	014a  
स चिन्तयामास तदा सहामात्यपुरोहितः	014c  
तत्र त्वन्यो वनचरः कश्चिन्मूलफलाशनः	015a  
नहुषस्य समीपस्थो गविजातोऽभवन्मुनिः	015c  
स समाभाष्य राजानमब्रवीद्द्विजसत्तमः	016a  
तोषयिष्याम्यहं विप्रं यथा तुष्टो भविष्यति	016c  
नाहं मिथ्यावचो ब्रूयां स्वैरेष्वपि कुतोऽन्यथा	017a  
भवतो यदहं ब्रूयां तत्कार्यमविशङ्कया	017c  
नहुष उवाच	018  
ब्रवीतु भगवान्मूल्यं महर्षेः सदृशं भृगोः	018a  
परित्रायस्व मामस्माद्विषयं च कुलं च मे	018c  
हन्याद्धि भगवान्क्रुद्धस्त्रैलोक्यमपि केवलम्	019a  
किं पुनर्मां तपोहीनं बाहुवीर्यपरायणम्	019c  
अगाधेऽम्भसि मग्नस्य सामात्यस्य सहर्त्विजः	020a  
प्लवो भव महर्षे त्वं कुरु मूल्यविनिश्चयम्	020c  
भीष्म उवाच	021  
नहुषस्य वचः श्रुत्वा गविजातः प्रतापवान्	021a  
उवाच हर्षयन्सर्वानमात्यान्पार्थिवं च तम्	021c  
अनर्घेया महाराज द्विजा वर्णमहत्तमाः	022a  
गावश्च पृथिवीपाल गौर्मूल्यं परिकल्प्यताम्	022c  
नहुषस्तु ततः श्रुत्वा महर्षेर्वचनं नृप	023a  
हर्षेण महता युक्तः सहामात्यपुरोहितः	023c  
अभिगम्य भृगोः पुत्रं च्यवनं संशितव्रतम्	024a  
इदं प्रोवाच नृपते वाचा सन्तर्पयन्निव	024c  
उत्तिष्ठोत्तिष्ठ विप्रर्षे गवा क्रीतोऽसि भार्गव	025a  
एतन्मूल्यमहं मन्ये तव धर्मभृतां वर	025c  
च्यवन उवाच	026  
उत्तिष्ठाम्येष राजेन्द्र सम्यक्क्रीतोऽस्मि तेऽनघ	026a  
गोभिस्तुल्यं न पश्यामि धनं किञ्चिदिहाच्युत	026c  
कीर्तनं श्रवणं दानं दर्शनं चापि पार्थिव	027a  
गवां प्रशस्यते वीर सर्वपापहरं शिवम्	027c  
गावो लक्ष्म्याः सदा मूलं गोषु पाप्मा न विद्यते	028a  
अन्नमेव सदा गावो देवानां परमं हविः	028c  
स्वाहाकारवषट्कारौ गोषु नित्यं प्रतिष्ठितौ	029a  
गावो यज्ञप्रणेत्र्यो वै तथा यज्ञस्य ता मुखम्	029c  
अमृतं ह्यक्षयं दिव्यं क्षरन्ति च वहन्ति च	030a  
अमृतायतनं चैताः सर्वलोकनमस्कृताः	030c  
तेजसा वपुषा चैव गावो वह्निसमा भुवि	031a  
गावो हि सुमहत्तेजः प्राणिनां च सुखप्रदाः	031c  
निविष्टं गोकुलं यत्र श्वासं मुञ्चति निर्भयम्	032a  
विराजयति तं देशं पाप्मानं चापकर्षति	032c  
गावः स्वर्गस्य सोपानं गावः स्वर्गेऽपि पूजिताः	033a  
गावः कामदुघा देव्यो नान्यत्किञ्चित्परं स्मृतम्	033c  
इत्येतद्गोषु मे प्रोक्तं माहात्म्यं पार्थिवर्षभ	034a  
गुणैकदेशवचनं शक्यं पारायणं न तु	034c  
निषादा ऊचुः	035  
दर्शनं कथनं चैव सहास्माभिः कृतं मुने	035a  
सतां सप्तपदं मित्रं प्रसादं नः कुरु प्रभो	035c  
हवींषि सर्वाणि यथा ह्युपभुङ्क्ते हुताशनः	036a  
एवं त्वमपि धर्मात्मन्पुरुषाग्निः प्रतापवान्	036c  
प्रसादयामहे विद्वन्भवन्तं प्रणता वयम्	037a  
अनुग्रहार्थमस्माकमियं गौः प्रतिगृह्यताम्	037c  
च्यवन उवाच	038  
कृपणस्य च यच्चक्षुर्मुनेराशीविषस्य च	038a  
नरं समूलं दहति कक्षमग्निरिव ज्वलन्	038c  
प्रतिगृह्णामि वो धेनुं कैवर्ता मुक्तकिल्बिषाः	039a  
दिवं गच्छत वै क्षिप्रं मत्स्यैर्जालोद्धृतैः सह	039c  
भीष्म उवाच	040  
ततस्तस्य प्रसादात्ते महर्षेर्भावितात्मनः	040a  
निषादास्तेन वाक्येन सह मत्स्यैर्दिवं ययुः	040c  
ततः स राजा नहुषो विस्मितः प्रेक्ष्य धीवरान्	041a  
आरोहमाणांस्त्रिदिवं मत्स्यांश्च भरतर्षभ	041c  
ततस्तौ गविजश्चैव च्यवनश्च भृगूद्वहः	042a  
वराभ्यामनुरूपाभ्यां छन्दयामासतुर्नृपम्	042c  
ततो राजा महावीर्यो नहुषः पृथिवीपतिः	043a  
परमित्यब्रवीत्प्रीतस्तदा भरतसत्तम	043c  
ततो जग्राह धर्मे स स्थितिमिन्द्रनिभो नृपः	044a  
तथेति चोदितः प्रीतस्तावृषी प्रत्यपूजयत्	044c  
समाप्तदीक्षश्च्यवनस्ततोऽगच्छत्स्वमाश्रमम्	045a  
गविजश्च महातेजाः स्वमाश्रमपदं ययौ	045c  
निषादाश्च दिवं जग्मुस्ते च मत्स्या जनाधिप	046a  
नहुषोऽपि वरं लब्ध्वा प्रविवेश पुरं स्वकम्	046c  
एतत्ते कथितं तात यन्मां त्वं परिपृच्छसि	047a  
दर्शने यादृशः स्नेहः संवासे च युधिष्ठिर	047c  
महाभाग्यं गवां चैव तथा धर्मविनिश्चयम्	048a  
किं भूयः कथ्यतां वीर किं ते हृदि विवक्षितम्	048c  
