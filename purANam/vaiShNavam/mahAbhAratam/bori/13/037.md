युधिष्ठिर उवाच	001  
अपूर्वं वा भवेत्पात्रमथ वापि चिरोषितम्	001a  
दूरादभ्यागतं वापि किं पात्रं स्यात्पितामह	001c  
भीष्म उवाच	002  
क्रिया भवति केषाञ्चिदुपांशुव्रतमुत्तमम्	002a  
यो यो याचेत यत्किञ्चित्सर्वं दद्याम इत्युत	002c  
अपीडयन्भृत्यवर्गमित्येवमनुशुश्रुम	003a  
पीडयन्भृत्यवर्गं हि आत्मानमपकर्षति	003c  
अपूर्वं वापि यत्पात्रं यच्चापि स्याच्चिरोषितम्	004a  
दूरादभ्यागतं चापि तत्पात्रं च विदुर्बुधाः	004c  
युधिष्ठिर उवाच	005  
अपीडया च भृत्यानां धर्मस्याहिंसया तथा	005a  
पात्रं विद्याम तत्त्वेन यस्मै दत्तं न सन्तपेत्	005c  
भीष्म उवाच	006  
ऋत्विक्पुरोहिताचार्याः शिष्याः सम्बन्धिबान्धवाः	006a  
सर्वे पूज्याश्च मान्याश्च श्रुतवृत्तोपसंहिताः	006c  
अतोऽन्यथा वर्तमानाः सर्वे नार्हन्ति सत्क्रियाम्	007a  
तस्मान्नित्यं परीक्षेत पुरुषान्प्रणिधाय वै	007c  
अक्रोधः सत्यवचनमहिंसा दम आर्जवम्	008a  
अद्रोहो नातिमानश्च ह्रीस्तितिक्षा तपः शमः	008c  
यस्मिन्नेतानि दृश्यन्ते न चाकार्याणि भारत	009a  
भावतो विनिविष्टानि तत्पात्रं मानमर्हति	009c  
तथा चिरोषितं चापि सम्प्रत्यागतमेव च	010a  
अपूर्वं चैव पूर्वं च तत्पात्रं मानमर्हति	010c  
अप्रामाण्यं च वेदानां शास्त्राणां चातिलङ्घनम्	011a  
सर्वत्र चानवस्थानमेतन्नाशनमात्मनः	011c  
भवेत्पण्डितमानी यो ब्राह्मणो वेदनिन्दकः	012a  
आन्वीक्षिकीं तर्कविद्यामनुरक्तो निरर्थिकाम्	012c  
हेतुवादान्ब्रुवन्सत्सु विजेताहेतुवादिकः	013a  
आक्रोष्टा चातिवक्ता च ब्राह्मणानां सदैव हि	013c  
सर्वाभिशङ्की मूढश्च बालः कटुकवागपि	014a  
बोद्धव्यस्तादृशस्तात नरश्वानं हि तं विदुः	014c  
यथा श्वा भषितुं चैव हन्तुं चैवावसृज्यते	015a  
एवं सम्भाषणार्थाय सर्वशास्त्रवधाय च	015c  
अल्पश्रुताः कुतर्काश्च दृष्टाः स्पृष्टाः कुपण्डिताः	015e  
श्रुतिस्मृतीतिहासादिपुराणारण्यवेदिनः	016a  
अनुरुन्ध्याद्बहुज्ञांश्च सारज्ञांश्चैव पण्डितान्	016c  
लोकयात्रा च द्रष्टव्या धर्मश्चात्महितानि च	017a  
एवं नरो वर्तमानः शाश्वतीरेधते समाः	017c  
ऋणमुन्मुच्य देवानामृषीणां च तथैव च	018a  
पितॄणामथ विप्राणामतिथीनां च पञ्चमम्	018c  
पर्यायेण विशुद्धेन सुनिर्णिक्तेन कर्मणा	019a  
एवं गृहस्थः कर्माणि कुर्वन्धर्मान्न हीयते	019c  
