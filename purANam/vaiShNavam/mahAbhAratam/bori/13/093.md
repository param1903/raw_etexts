युधिष्ठिर उवाच	001  
द्विजातयो व्रतोपेता हविस्ते यदि भुञ्जते	001a  
अन्नं ब्राह्मणकामाय कथमेतत्पितामह	001c  
भीष्म उवाच	002  
अवेदोक्तव्रताश्चैव भुञ्जानाः कार्यकारिणः	002a  
वेदोक्तेषु तु भुञ्जाना व्रतलुप्ता युधिष्ठिर	002c  
युधिष्ठिर उवाच	003  
यदिदं तप इत्याहुरुपवासं पृथग्जनाः	003a  
तपः स्यादेतदिह वै तपोऽन्यद्वापि किं भवेत्	003c  
भीष्म उवाच	004  
मासार्धमासौ नोपवसेद्यत्तपो मन्यते जनः	004a  
आत्मतन्त्रोपघाती यो न तपस्वी न धर्मवित्	004c  
त्यागस्यापि च सम्पत्तिः शिष्यते तप उत्तमम्	005a  
सदोपवासी च भवेद्ब्रह्मचारी तथैव च	005c  
मुनिश्च स्यात्सदा विप्रो देवांश्चैव सदा यजेत्	006a  
कुटुम्बिको धर्मकामः सदास्वप्नश्च भारत	006c  
अमृताशी सदा च स्यात्पवित्री च सदा भवेत्	007a  
ऋतवादी सदा च स्यान्नियतश्च सदा भवेत्	007c  
विघसाशी सदा च स्यात्सदा चैवातिथिप्रियः	008a  
अमांसाशी सदा च स्यात्पवित्री च सदा भवेत्	008c  
युधिष्ठिर उवाच	009  
कथं सदोपवासी स्याद्ब्रह्मचारी च पार्थिव	009a  
विघसाशी कथं च स्यात्कथं चैवातिथिप्रियः	009c  
भीष्म उवाच	010  
अन्तरा सायमाशं च प्रातराशं तथैव च	010a  
सदोपवासी भवति यो न भुङ्क्तेऽन्तरा पुनः	010c  
भार्यां गच्छन्ब्रह्मचारी सदा भवति चैव ह	011a  
ऋतवादी सदा च स्याद्दानशीलश्च मानवः	011c  
अभक्षयन्वृथा मांसममांसाशी भवत्युत	012a  
दानं ददत्पवित्री स्यादस्वप्नश्च दिवास्वपन्	012c  
भृत्यातिथिषु यो भुङ्क्ते भुक्तवत्सु नरः सदा	013a  
अमृतं केवलं भुङ्क्ते इति विद्धि युधिष्ठिर	013c  
अभुक्तवत्सु नाश्नाति ब्राह्मणेषु तु यो नरः	014a  
अभोजनेन तेनास्य जितः स्वर्गो भवत्युत	014c  
देवेभ्यश्च पितृभ्यश्च भृत्येभ्योऽतिथिभिः सह	015a  
अवशिष्टानि यो भुङ्क्ते तमाहुर्विघसाशिनम्	015c  
तेषां लोका ह्यपर्यन्ताः सदने ब्रह्मणः स्मृताः	016a  
उपस्थिता ह्यप्सरोभिर्गन्धर्वैश्च जनाधिप	016c  
देवतातिथिभिः सार्धं पितृभिश्चोपभुञ्जते	017a  
रमन्ते पुत्रपौत्रैश्च तेषां गतिरनुत्तमा	017c  
