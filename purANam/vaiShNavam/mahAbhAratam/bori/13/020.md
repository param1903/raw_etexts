अष्टावक्र उवाच	001  
तथास्तु साधयिष्यामि तत्र यास्याम्यसंशयम्	001a  
यत्र त्वं वदसे साधो भवान्भवतु सत्यवाक्	001c  
भीष्म उवाच	002  
ततोऽगच्छत्स भगवानुत्तरामुत्तमां दिशम्	002a  
हिमवन्तं गिरिश्रेष्ठं सिद्धचारणसेवितम्	002c  
स गत्वा द्विजशार्दूलो हिमवन्तं महागिरिम्	003a  
अभ्यगच्छन्नदीं पुण्यां बाहुदां धर्मदायिनीम्	003c  
अशोके विमले तीर्थे स्नात्वा तर्प्य च देवताः	004a  
तत्र वासाय शयने कौश्ये सुखमुवास ह	004c  
ततो रात्र्यां व्यतीतायां प्रातरुत्थाय स द्विजः	005a  
स्नात्वा प्रादुश्चकाराग्निं हुत्वा चैव विधानतः	005c  
रुद्राणीकूपमासाद्य ह्रदे तत्र समाश्वसत्	006a  
विश्रान्तश्च समुत्थाय कैलासमभितो ययौ	006c  
सोऽपश्यत्काञ्चनद्वारं दीप्यमानमिव श्रिया	007a  
मन्दाकिनीं च नलिनीं धनदस्य महात्मनः	007c  
अथ ते राक्षसाः सर्वे येऽभिरक्षन्ति पद्मिनीम्	008a  
प्रत्युत्थिता भगवन्तं मणिभद्रपुरोगमाः	008c  
स तान्प्रत्यर्चयामास राक्षसान्भीमविक्रमान्	009a  
निवेदयत मां क्षिप्रं धनदायेति चाब्रवीत्	009c  
ते राक्षसास्तदा राजन्भगवन्तमथाब्रुवन्	010a  
असौ वैश्रवणो राजा स्वयमायाति तेऽन्तिकम्	010c  
विदितो भगवानस्य कार्यमागमने च यत्	011a  
पश्यैनं त्वं महाभागं ज्वलन्तमिव तेजसा	011c  
ततो वैश्रवणोऽभ्येत्य अष्टावक्रमनिन्दितम्	012a  
विधिवत्कुशलं पृष्ट्वा ततो ब्रह्मर्षिमब्रवीत्	012c  
सुखं प्राप्तो भवान्कच्चित्किं वा मत्तश्चिकीर्षसि	013a  
ब्रूहि सर्वं करिष्यामि यन्मां त्वं वक्ष्यसि द्विज	013c  
भवनं प्रविश त्वं मे यथाकामं द्विजोत्तम	014a  
सत्कृतः कृतकार्यश्च भवान्यास्यत्यविघ्नतः	014c  
प्राविशद्भवनं स्वं वै गृहीत्वा तं द्विजोत्तमम्	015a  
आसनं स्वं ददौ चैव पाद्यमर्घ्यं तथैव च	015c  
अथोपविष्टयोस्तत्र मणिभद्रपुरोगमाः	016a  
निषेदुस्तत्र कौबेरा यक्षगन्धर्वराक्षसाः	016c  
ततस्तेषां निषण्णानां धनदो वाक्यमब्रवीत्	017a  
भवच्छन्दं समाज्ञाय नृत्येरन्नप्सरोगणाः	017c  
आतिथ्यं परमं कार्यं शुश्रूषा भवतस्तथा	018a  
संवर्ततामित्युवाच मुनिर्मधुरया गिरा	018c  
अथोर्वरा मिश्रकेशी रम्भा चैवोर्वशी तथा	019a  
अलम्बुसा घृताची च चित्रा चित्राङ्गदा रुचिः	019c  
मनोहरा सुकेशी च सुमुखी हासिनी प्रभा	020a  
विद्युता प्रशमा दान्ता विद्योता रतिरेव च	020c  
एताश्चान्याश्च वै बह्व्यः प्रनृत्ताप्सरसः शुभाः	021a  
अवादयंश्च गन्धर्वा वाद्यानि विविधानि च	021c  
अथ प्रवृत्ते गान्धर्वे दिव्ये ऋषिरुपावसत्	022a  
दिव्यं संवत्सरं तत्र रमन्वै सुमहातपाः	022c  
ततो वैश्रवणो राजा भगवन्तमुवाच ह	023a  
साग्रः संवत्सरो यातस्तव विप्रेह पश्यतः	023c  
हार्योऽयं विषयो ब्रह्मन्गान्धर्वो नाम नामतः	024a  
छन्दतो वर्ततां विप्र यथा वदति वा भवान्	024c  
अतिथिः पूजनीयस्त्वमिदं च भवतो गृहम्	025a  
सर्वमाज्ञाप्यतामाशु परवन्तो वयं त्वयि	025c  
अथ वैश्रवणं प्रीतो भगवान्प्रत्यभाषत	026a  
अर्चितोऽस्मि यथान्यायं गमिष्यामि धनेश्वर	026c  
प्रीतोऽस्मि सदृशं चैव तव सर्वं धनाधिप	027a  
तव प्रसादाद्भगवन्महर्षेश्च महात्मनः	027c  
नियोगादद्य यास्यामि वृद्धिमानृद्धिमान्भव	027e  
अथ निष्क्रम्य भगवान्प्रययावुत्तरामुखः	028a  
कैलासं मन्दरं हैमं सर्वाननुचचार ह	028c  
तानतीत्य महाशैलान्कैरातं स्थानमुत्तमम्	029a  
प्रदक्षिणं ततश्चक्रे प्रयतः शिरसा नमन्	029c  
धरणीमवतीर्याथ पूतात्मासौ तदाभवत्	029e  
स तं प्रदक्षिणं कृत्वा त्रिः शैलं चोत्तरामुखः	030a  
समेन भूमिभागेन ययौ प्रीतिपुरस्कृतः	030c  
ततोऽपरं वनोद्देशं रमणीयमपश्यत	031a  
सर्वर्तुभिर्मूलफलैः पक्षिभिश्च समन्वितम्	031c  
रमणीयैर्वनोद्देशैस्तत्र तत्र विभूषितम्	031e  
तत्राश्रमपदं दिव्यं ददर्श भगवानथ	032a  
शैलांश्च विविधाकारान्काञ्चनान्रत्नभूषितान्	032c  
मणिभूमौ निविष्टाश्च पुष्करिण्यस्तथैव च	032e  
अन्यान्यपि सुरम्याणि ददर्श सुबहून्यथ	033a  
भृशं तस्य मनो रेमे महर्षेर्भावितात्मनः	033c  
स तत्र काञ्चनं दिव्यं सर्वरत्नमयं गृहम्	034a  
ददर्शाद्भुतसङ्काशं धनदस्य गृहाद्वरम्	034c  
महान्तो यत्र विविधाः प्रासादाः पर्वतोपमाः	035a  
विमानानि च रम्याणि रत्नानि विविधानि च	035c  
मन्दारपुष्पैः सङ्कीर्णा तथा मन्दाकिनी नदी	036a  
स्वयम्प्रभाश्च मणयो वज्रैर्भूमिश्च भूषिता	036c  
नानाविधैश्च भवनैर्विचित्रमणितोरणैः	037a  
मुक्ताजालपरिक्षिप्तैर्मणिरत्नविभूषितैः	037c  
मनोदृष्टिहरै रम्यैः सर्वतः संवृतं शुभैः	037e  
ऋषिः समन्ततोऽपश्यत्तत्र तत्र मनोरमम्	038a  
ततोऽभवत्तस्य चिन्ता क्व मे वासो भवेदिति	038c  
अथ द्वारं समभितो गत्वा स्थित्वा ततोऽब्रवीत्	039a  
अतिथिं मामनुप्राप्तमनुजानन्तु येऽत्र वै	039c  
अथ कन्यापरिवृता गृहात्तस्माद्विनिःसृताः	040a  
नानारूपाः सप्त विभो कन्याः सर्वा मनोहराः	040c  
यां यामपश्यत्कन्यां स सा सा तस्य मनोऽहरत्	041a  
नाशक्नुवद्धारयितुं मनोऽथास्यावसीदति	041c  
ततो धृतिः समुत्पन्ना तस्य विप्रस्य धीमतः	042a  
अथ तं प्रमदाः प्राहुर्भगवान्प्रविशत्विति	042c  
स च तासां सुरूपाणां तस्यैव भवनस्य च	043a  
कौतूहलसमाविष्टः प्रविवेश गृहं द्विजः	043c  
तत्रापश्यज्जरायुक्तामरजोम्बरधारिणीम्	044a  
वृद्धां पर्यङ्कमासीनां सर्वाभरणभूषिताम्	044c  
स्वस्तीति चाथ तेनोक्ता सा स्त्री प्रत्यवदत्तदा	045a  
प्रत्युत्थाय च तं विप्रमास्यतामित्युवाच ह	045c  
अष्टावक्र उवाच	046  
सर्वाः स्वानालयान्यान्तु एका मामुपतिष्ठतु	046a  
सुप्रज्ञाता सुप्रशान्ता शेषा गच्छन्तु च्छन्दतः	046c  
ततः प्रदक्षिणीकृत्य कन्यास्तास्तमृषिं तदा	047a  
निराक्रामन्गृहात्तस्मात्सा वृद्धाथ व्यतिष्ठत	047c  
अथ तां संविशन्प्राह शयने भास्वरे तदा	048a  
त्वयापि सुप्यतां भद्रे रजनी ह्यतिवर्तते	048c  
संलापात्तेन विप्रेण तथा सा तत्र भाषिता	049a  
द्वितीये शयने दिव्ये संविवेश महाप्रभे	049c  
अथ सा वेपमानाङ्गी निमित्तं शीतजं तदा	050a  
व्यपदिश्य महर्षेर्वै शयनं चाध्यरोहत	050c  
स्वागतं स्वागतेनास्तु भगवांस्तामभाषत	051a  
सोपागूहद्भुजाभ्यां तु ऋषिं प्रीत्या नरर्षभ	051c  
निर्विकारमृषिं चापि काष्ठकुड्योपमं तदा	052a  
दुःखिता प्रेक्ष्य सञ्जल्पमकार्षीदृषिणा सह	052c  
ब्रह्मन्न कामकारोऽस्ति स्त्रीणां पुरुषतो धृतिः	053a  
कामेन मोहिता चाहं त्वां भजन्तीं भजस्व माम्	053c  
प्रहृष्टो भव विप्रर्षे समागच्छ मया सह	054a  
उपगूह च मां विप्र कामार्ताहं भृशं त्वयि	054c  
एतद्धि तव धर्मात्मंस्तपसः पूज्यते फलम्	055a  
प्रार्थितं दर्शनादेव भजमानां भजस्व माम्	055c  
सद्म चेदं वनं चेदं यच्चान्यदपि पश्यसि	056a  
प्रभुत्वं तव सर्वत्र मयि चैव न संशयः	056c  
सर्वान्कामान्विधास्यामि रमस्व सहितो मया	057a  
रमणीये वने विप्र सर्वकामफलप्रदे	057c  
त्वद्वशाहं भविष्यामि रंस्यसे च मया सह	058a  
सर्वान्कामानुपाश्नानो ये दिव्या ये च मानुषाः	058c  
नातः परं हि नारीणां कार्यं किञ्चन विद्यते	059a  
यथा पुरुषसंसर्गः परमेतद्धि नः फलम्	059c  
आत्मच्छन्देन वर्तन्ते नार्यो मन्मथचोदिताः	060a  
न च दह्यन्ति गच्छन्त्यः सुतप्तैरपि पांसुभिः	060c  
अष्टावक्र उवाच	061  
परदारानहं भद्रे न गच्छेयं कथञ्चन	061a  
दूषितं धर्मशास्त्रेषु परदाराभिमर्शनम्	061c  
भद्रे निवेष्टुकामं मां विद्धि सत्येन वै शपे	062a  
विषयेष्वनभिज्ञोऽहं धर्मार्थं किल सन्ततिः	062c  
एवं लोकान्गमिष्यामि पुत्रैरिति न संशयः	063a  
भद्रे धर्मं विजानीष्व ज्ञात्वा चोपरमस्व ह	063c  
स्त्र्युवाच	064  
नानिलोऽग्निर्न वरुणो न चान्ये त्रिदशा द्विज	064a  
प्रियाः स्त्रीणां यथा कामो रतिशीला हि योषितः	064c  
सहस्रैका यता नारी प्राप्नोतीह कदाचन	065a  
तथा शतसहस्रेषु यदि काचित्पतिव्रता	065c  
नैता जानन्ति पितरं न कुलं न च मातरम्	066a  
न भ्रातॄन्न च भर्तारं न पुत्रान्न च देवरान्	066c  
लीलायन्त्यः कुलं घ्नन्ति कूलानीव सरिद्वराः	067a  
दोषांश्च मन्दान्मन्दासु प्रजापतिरभाषत	067c  
भीष्म उवाच	068  
ततः स ऋषिरेकाग्रस्तां स्त्रियं प्रत्यभाषत	068a  
आस्यतां रुचिरं छन्दः किं वा कार्यं ब्रवीहि मे	068c  
सा स्त्री प्रोवाच भगवन्द्रक्ष्यसे देशकालतः	069a  
वस तावन्महाप्राज्ञ कृतकृत्यो गमिष्यसि	069c  
ब्रह्मर्षिस्तामथोवाच स तथेति युधिष्ठिर	070a  
वत्स्येऽहं यावदुत्साहो भवत्या नात्र संशयः	070c  
अथर्षिरभिसम्प्रेक्ष्य स्त्रियं तां जरयान्विताम्	071a  
चिन्तां परमिकां भेजे सन्तप्त इव चाभवत्	071c  
यद्यदङ्गं हि सोऽपश्यत्तस्या विप्रर्षभस्तदा	072a  
नारमत्तत्र तत्रास्य दृष्टी रूपपराजिता	072c  
देवतेयं गृहस्यास्य शापान्नूनं विरूपिता	073a  
अस्याश्च कारणं वेत्तुं न युक्तं सहसा मया	073c  
इति चिन्ताविषक्तस्य तमर्थं ज्ञातुमिच्छतः	074a  
व्यगमत्तदहःशेषं मनसा व्याकुलेन तु	074c  
अथ सा स्त्री तदोवाच भगवन्पश्य वै रवेः	075a  
रूपं सन्ध्याभ्रसंयुक्तं किमुपस्थाप्यतां तव	075c  
स उवाच तदा तां स्त्रीं स्नानोदकमिहानय	076a  
उपासिष्ये ततः सन्ध्यां वाग्यतो नियतेन्द्रियः	076c  
