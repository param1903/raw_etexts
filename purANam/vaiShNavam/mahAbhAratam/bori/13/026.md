युधिष्ठिर उवाच	001  
तीर्थानां दर्शनं श्रेयः स्नानं च भरतर्षभ	001a  
श्रवणं च महाप्राज्ञ श्रोतुमिच्छामि तत्त्वतः	001c  
पृथिव्यां यानि तीर्थानि पुण्यानि भरतर्षभ	002a  
वक्तुमर्हसि मे तानि श्रोतास्मि नियतः प्रभो	002c  
भीष्म उवाच	003  
इममङ्गिरसा प्रोक्तं तीर्थवंशं महाद्युते	003a  
श्रोतुमर्हसि भद्रं ते प्राप्स्यसे धर्ममुत्तमम्	003c  
तपोवनगतं विप्रमभिगम्य महामुनिम्	004a  
पप्रच्छाङ्गिरसं वीर गौतमः संशितव्रतः	004c  
अस्ति मे भगवन्कश्चित्तीर्थेभ्यो धर्मसंशयः	005a  
तत्सर्वं श्रोतुमिच्छामि तन्मे शंस महामुने	005c  
उपस्पृश्य फलं किं स्यात्तेषु तीर्थेषु वै मुने	006a  
प्रेत्यभावे महाप्राज्ञ तद्यथास्ति तथा वद	006c  
अङ्गिरा उवाच	007  
सप्ताहं चन्द्रभागां वै वितस्तामूर्मिमालिनीम्	007a  
विगाह्य वै निराहारो निर्ममो मुनिवद्भवेत्	007c  
काश्मीरमण्डले नद्यो याः पतन्ति महानदम्	008a  
ता नदीः सिन्धुमासाद्य शीलवान्स्वर्गमाप्नुयात्	008c  
पुष्करं च प्रभासं च नैमिषं सागरोदकम्	009a  
देविकामिन्द्रमार्गं च स्वर्णबिन्दुं विगाह्य च	009c  
विबोध्यते विमानस्थः सोऽप्सरोभिरभिष्टुतः	009e  
हिरण्यबिन्दुं विक्षोभ्य प्रयतश्चाभिवाद्य तम्	010a  
कुशेशयं च देवत्वं पूयते तस्य किल्बिषम्	010c  
इन्द्रतोयां समासाद्य गन्धमादनसन्निधौ	011a  
करतोयां कुरङ्गेषु त्रिरात्रोपोषितो नरः	011c  
अश्वमेधमवाप्नोति विगाह्य नियतः शुचिः	011e  
गङ्गाद्वारे कुशावर्ते बिल्वके नेमिपर्वते	012a  
तथा कनखले स्नात्वा धूतपाप्मा दिवं व्रजेत्	012c  
अपां ह्रद उपस्पृश्य वाजपेयफलं लभेत्	013a  
ब्रह्मचारी जितक्रोधः सत्यसन्धस्त्वहिंसकः	013c  
यत्र भागीरथी गङ्गा भजते दिशमुत्तराम्	014a  
महेश्वरस्य निष्ठाने यो नरस्त्वभिषिच्यते	014c  
एकमासं निराहारः स्वयं पश्यति देवताः	014e  
सप्तगङ्गे त्रिगङ्गे च इन्द्रमार्गे च तर्पयन्	015a  
सुधां वै लभते भोक्तुं यो नरो जायते पुनः	015c  
महाश्रम उपस्पृश्य योऽग्निहोत्रपरः शुचिः	016a  
एकमासं निराहारः सिद्धिं मासेन स व्रजेत्	016c  
महाह्रद उपस्पृश्य भृगुतुङ्गे त्वलोलुपः	017a  
त्रिरात्रोपोषितो भूत्वा मुच्यते ब्रह्महत्यया	017c  
कन्याकूप उपस्पृश्य बलाकायां कृतोदकः	018a  
देवेषु कीर्तिं लभते यशसा च विराजते	018c  
देशकाल उपस्पृश्य तथा सुन्दरिकाह्रदे	019a  
अश्विभ्यां रूपवर्चस्यं प्रेत्य वै लभते नरः	019c  
महागङ्गामुपस्पृश्य कृत्तिकाङ्गारके तथा	020a  
पक्षमेकं निराहारः स्वर्गमाप्नोति निर्मलः	020c  
वैमानिक उपस्पृश्य किङ्किणीकाश्रमे तथा	021a  
निवासेऽप्सरसां दिव्ये कामचारी महीयते	021c  
कालिकाश्रममासाद्य विपाशायां कृतोदकः	022a  
ब्रह्मचारी जितक्रोधस्त्रिरात्रान्मुच्यते भवात्	022c  
आश्रमे कृत्तिकानां तु स्नात्वा यस्तर्पयेत्पितॄन्	023a  
तोषयित्वा महादेवं निर्मलः स्वर्गमाप्नुयात्	023c  
महापुर उपस्पृश्य त्रिरात्रोपोषितो नरः	024a  
त्रसानां स्थावराणां च द्विपदानां भयं त्यजेत्	024c  
देवदारुवने स्नात्वा धूतपाप्मा कृतोदकः	025a  
देवलोकमवाप्नोति सप्तरात्रोषितः शुचिः	025c  
कौशन्ते च कुशस्तम्बे द्रोणशर्मपदे तथा	026a  
आपःप्रपतने स्नातः सेव्यते सोऽप्सरोगणैः	026c  
चित्रकूटे जनस्थाने तथा मन्दाकिनीजले	027a  
विगाह्य वै निराहारो राजलक्ष्मीं निगच्छति	027c  
श्यामायास्त्वाश्रमं गत्वा उष्य चैवाभिषिच्य च	028a  
त्रींस्त्रिरात्रान्स सन्धाय गन्धर्वनगरे वसेत्	028c  
रमण्यां च उपस्पृश्य तथा वै गन्धतारिके	029a  
एकमासं निराहारस्त्वन्तर्धानफलं लभेत्	029c  
कौशिकीद्वारमासाद्य वायुभक्षस्त्वलोलुपः	030a  
एकविंशतिरात्रेण स्वर्गमारोहते नरः	030c  
मतङ्गवाप्यां यः स्नायादेकरात्रेण सिध्यति	031a  
विगाहति ह्यनालम्बमन्धकं वै सनातनम्	031c  
नैमिषे स्वर्गतीर्थे च उपस्पृश्य जितेन्द्रियः	032a  
फलं पुरुषमेधस्य लभेन्मासं कृतोदकः	032c  
गङ्गाह्रद उपस्पृश्य तथा चैवोत्पलावने	033a  
अश्वमेधमवाप्नोति तत्र मासं कृतोदकः	033c  
गङ्गायमुनयोस्तीर्थे तथा कालञ्जरे गिरौ	034a  
षष्टिह्रद उपस्पृश्य दानं नान्यद्विशिष्यते	034c  
दश तीर्थसहस्राणि तिस्रः कोट्यस्तथापराः	035a  
समागच्छन्ति माघ्यां तु प्रयागे भरतर्षभ	035c  
माघमासं प्रयागे तु नियतः संशितव्रतः	036a  
स्नात्वा तु भरतश्रेष्ठ निर्मलः स्वर्गमाप्नुयात्	036c  
मरुद्गण उपस्पृश्य पितॄणामाश्रमे शुचिः	037a  
वैवस्वतस्य तीर्थे च तीर्थभूतो भवेन्नरः	037c  
तथा ब्रह्मशिरो गत्वा भागीरथ्यां कृतोदकः	038a  
एकमासं निराहारः सोमलोकमवाप्नुयात्	038c  
कपोतके नरः स्नात्वा अष्टावक्रे कृतोदकः	039a  
द्वादशाहं निराहारो नरमेधफलं लभेत्	039c  
मुञ्जपृष्ठं गयां चैव निरृतिं देवपर्वतम्	040a  
तृतीयां क्रौञ्चपादीं च ब्रह्महत्या विशुध्यति	040c  
कलश्यां वाप्युपस्पृश्य वेद्यां च बहुशोजलाम्	041a  
अग्नेः पुरे नरः स्नात्वा विशालायां कृतोदकः	041c  
देवह्रद उपस्पृश्य ब्रह्मभूतो विराजते	041e  
पुरापवर्तनं नन्दां महानन्दां च सेव्य वै	042a  
नन्दने सेव्यते दान्तस्त्वप्सरोभिरहिंसकः	042c  
उर्वशीकृत्तिकायोगे गत्वा यः सुसमाहितः	043a  
लौहित्ये विधिवत्स्नात्वा पुण्डरीकफलं लभेत्	043c  
रामह्रद उपस्पृश्य विशालायां कृतोदकः	044a  
द्वादशाहं निराहारः कल्मषाद्विप्रमुच्यते	044c  
महाह्रद उपस्पृश्य शुद्धेन मनसा नरः	045a  
एकमासं निराहारो जमदग्निगतिं लभेत्	045c  
विन्ध्ये सन्ताप्य चात्मानं सत्यसन्धस्त्वहिंसकः	046a  
षण्मासं पदमास्थाय मासेनैकेन शुध्यति	046c  
नर्मदायामुपस्पृश्य तथा सूर्पारकोदके	047a  
एकपक्षं निराहारो राजपुत्रो विधीयते	047c  
जम्बूमार्गे त्रिभिर्मासैः संयतः सुसमाहितः	048a  
अहोरात्रेण चैकेन सिद्धिं समधिगच्छति	048c  
कोकामुखे विगाह्यापो गत्वा चण्डालिकाश्रमम्	049a  
शाकभक्षश्चीरवासाः कुमारीर्विन्दते दश	049c  
वैवस्वतस्य सदनं न स गच्छेत्कदाचन	050a  
यस्य कन्याह्रदे वासो देवलोकं स गच्छति	050c  
प्रभासे त्वेकरात्रेण अमावास्यां समाहितः	051a  
सिध्यतेऽत्र महाबाहो यो नरो जायते पुनः	051c  
उज्जानक उपस्पृश्य आर्ष्टिषेणस्य चाश्रमे	052a  
पिङ्गायाश्चाश्रमे स्नात्वा सर्वपापैः प्रमुच्यते	052c  
कुल्यायां समुपस्पृश्य जप्त्वा चैवाघमर्षणम्	053a  
अश्वमेधमवाप्नोति त्रिरात्रोपोषितः शुचिः	053c  
पिण्डारक उपस्पृश्य एकरात्रोषितो नरः	054a  
अग्निष्टोममवाप्नोति प्रभातां शर्वरीं शुचिः	054c  
तथा ब्रह्मसरो गत्वा धर्मारण्योपशोभितम्	055a  
पुण्डरीकमवाप्नोति प्रभातां शर्वरीं शुचिः	055c  
मैनाके पर्वते स्नात्वा तथा सन्ध्यामुपास्य च	056a  
कामं जित्वा च वै मासं सर्वमेधफलं लभेत्	056c  
विख्यातो हिमवान्पुण्यः शङ्करश्वशुरो गिरिः	057a  
आकरः सर्वरत्नानां सिद्धचारणसेवितः	057c  
शरीरमुत्सृजेत्तत्र विधिपूर्वमनाशके	058a  
अध्रुवं जीवितं ज्ञात्वा यो वै वेदान्तगो द्विजः	058c  
अभ्यर्च्य देवतास्तत्र नमस्कृत्य मुनींस्तथा	059a  
ततः सिद्धो दिवं गच्छेद्ब्रह्मलोकं सनातनम्	059c  
कामं क्रोधं च लोभं च यो जित्वा तीर्थमावसेत्	060a  
न तेन किञ्चिन्न प्राप्तं तीर्थाभिगमनाद्भवेत्	060c  
यान्यगम्यानि तीर्थानि दुर्गाणि विषमाणि च	061a  
मनसा तानि गम्यानि सर्वतीर्थसमासतः	061c  
इदं मेध्यमिदं धन्यमिदं स्वर्ग्यमिदं सुखम्	062a  
इदं रहस्यं देवानामाप्लाव्यानां च पावनम्	062c  
इदं दद्याद्द्विजातीनां साधूनामात्मजस्य वा	063a  
सुहृदां च जपेत्कर्णे शिष्यस्यानुगतस्य वा	063c  
दत्तवान्गौतमस्येदमङ्गिरा वै महातपाः	064a  
गुरुभिः समनुज्ञातः काश्यपेन च धीमता	064c  
महर्षीणामिदं जप्यं पावनानां तथोत्तमम्	065a  
जपंश्चाभ्युत्थितः शश्वन्निर्मलः स्वर्गमाप्नुयात्	065c  
इदं यश्चापि शृणुयाद्रहस्यं त्वङ्गिरोमतम्	066a  
उत्तमे च कुले जन्म लभेज्जातिं च संस्मरेत्	066c  
