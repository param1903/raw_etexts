युधिष्ठिर उवाच	001  
दुर्वाससः प्रसादात्ते यत्तदा मधुसूदन	001a  
अवाप्तमिह विज्ञानं तन्मे व्याख्यातुमर्हसि	001c  
महाभाग्यं च यत्तस्य नामानि च महात्मनः	002a  
तत्त्वतो ज्ञातुमिच्छामि सर्वं मतिमतां वर	002c  
वासुदेव उवाच	003  
हन्त ते कथयिष्यामि नमस्कृत्वा कपर्दिने	003a  
यदवाप्तं महाराज श्रेयो यच्चार्जितं यशः	003c  
प्रयतः प्रातरुत्थाय यदधीये विशां पते	004a  
प्राञ्जलिः शतरुद्रीयं तन्मे निगदतः शृणु	004c  
प्रजापतिस्तत्ससृजे तपसोऽन्ते महातपाः	005a  
शङ्करस्त्वसृजत्तात प्रजाः स्थावरजङ्गमाः	005c  
नास्ति किञ्चित्परं भूतं महादेवाद्विशां पते	006a  
इह त्रिष्वपि लोकेषु भूतानां प्रभवो हि सः	006c  
न चैवोत्सहते स्थातुं कश्चिदग्रे महात्मनः	007a  
न हि भूतं समं तेन त्रिषु लोकेषु विद्यते	007c  
गन्धेनापि हि सङ्ग्रामे तस्य क्रुद्धस्य शत्रवः	008a  
विसञ्ज्ञा हतभूयिष्ठा वेपन्ति च पतन्ति च	008c  
घोरं च निनदं तस्य पर्जन्यनिनदोपमम्	009a  
श्रुत्वा विदीर्येद्धृदयं देवानामपि संयुगे	009c  
यांश्च घोरेण रूपेण पश्येत्क्रुद्धः पिनाकधृक्	010a  
न सुरा नासुरा लोके न गन्धर्वा न पन्नगाः	010c  
कुपिते सुखमेधन्ते तस्मिन्नपि गुहागताः	010e  
प्रजापतेश्च दक्षस्य यजतो वितते क्रतौ	011a  
विव्याध कुपितो यज्ञं निर्भयस्तु भवस्तदा	011c  
धनुषा बाणमुत्सृज्य सघोषं विननाद च	011e  
ते न शर्म कुतः शान्तिं विषादं लेभिरे सुराः	012a  
विद्रुते सहसा यज्ञे कुपिते च महेश्वरे	012c  
तेन ज्यातलघोषेण सर्वे लोकाः समाकुलाः	013a  
बभूवुरवशाः पार्थ विषेदुश्च सुरासुराः	013c  
आपश्चुक्षुभिरे चैव चकम्पे च वसुन्धरा	014a  
व्यद्रवन्गिरयश्चापि द्यौः पफाल च सर्वशः	014c  
अन्धेन तमसा लोकाः प्रावृता न चकाशिरे	015a  
प्रनष्टा ज्योतिषां भाश्च सह सूर्येण भारत	015c  
भृशं भीतास्ततः शान्तिं चक्रुः स्वस्त्ययनानि च	016a  
ऋषयः सर्वभूतानामात्मनश्च हितैषिणः	016c  
ततः सोऽभ्यद्रवद्देवान्क्रुद्धो रौद्रपराक्रमः	017a  
भगस्य नयने क्रुद्धः प्रहारेण व्यशातयत्	017c  
पूषाणं चाभिदुद्राव परेण वपुषान्वितः	018a  
पुरोडाशं भक्षयतो दशनान्वै व्यशातयत्	018c  
ततः प्रणेमुर्देवास्ते वेपमानाः स्म शङ्करम्	019a  
पुनश्च सन्दधे रुद्रो दीप्तं सुनिशितं शरम्	019c  
रुद्रस्य विक्रमं दृष्ट्वा भीता देवाः सहर्षिभिः	020a  
ततः प्रसादयामासुः शर्वं ते विबुधोत्तमाः	020c  
जेपुश्च शतरुद्रीयं देवाः कृत्वाञ्जलिं ततः	021a  
संस्तूयमानस्त्रिदशैः प्रससाद महेश्वरः	021c  
रुद्रस्य भागं यज्ञे च विशिष्टं ते त्वकल्पयन्	022a  
भयेन त्रिदशा राजञ्शरणं च प्रपेदिरे	022c  
तेन चैवातिकोपेन स यज्ञः सन्धितोऽभवत्	023a  
यद्यच्चापि हतं तत्र तत्तथैव प्रदीयते	023c  
असुराणां पुराण्यासंस्त्रीणि वीर्यवतां दिवि	024a  
आयसं राजतं चैव सौवर्णमपरं तथा	024c  
नाशकत्तानि मघवा भेत्तुं सर्वायुधैरपि	025a  
अथ सर्वेऽमरा रुद्रं जग्मुः शरणमर्दिताः	025c  
तत ऊचुर्महात्मानो देवाः सर्वे समागताः	026a  
रुद्र रौद्रा भविष्यन्ति पशवः सर्वकर्मसु	026c  
जहि दैत्यान्सह पुरैर्लोकांस्त्रायस्व मानद	026e  
स तथोक्तस्तथेत्युक्त्वा विष्णुं कृत्वा शरोत्तमम्	027a  
शल्यमग्निं तथा कृत्वा पुङ्खं वैवस्वतं यमम्	027c  
वेदान्कृत्वा धनुः सर्वाञ्ज्यां च सावित्रिमुत्तमाम्	027e  
देवान्रथवरं कृत्वा विनियुज्य च सर्वशः	028a  
त्रिपर्वणा त्रिशल्येन तेन तानि बिभेद सः	028c  
शरेणादित्यवर्णेन कालाग्निसमतेजसा	029a  
तेऽसुराः सपुरास्तत्र दग्धा रुद्रेण भारत	029c  
तं चैवाङ्कगतं दृष्ट्वा बालं पञ्चशिखं पुनः	030a  
उमा जिज्ञासमाना वै कोऽयमित्यब्रवीत्तदा	030c  
असूयतश्च शक्रस्य वज्रेण प्रहरिष्यतः	031a  
सवज्रं स्तम्भयामास तं बाहुं परिघोपमम्	031c  
न सम्बुबुधिरे चैनं देवास्तं भुवनेश्वरम्	032a  
सप्रजापतयः सर्वे तस्मिन्मुमुहुरीश्वरे	032c  
ततो ध्यात्वाथ भगवान्ब्रह्मा तममितौजसम्	033a  
अयं श्रेष्ठ इति ज्ञात्वा ववन्दे तमुमापतिम्	033c  
ततः प्रसादयामासुरुमां रुद्रं च ते सुराः	034a  
बभूव स तदा बाहुर्बलहन्तुर्यथा पुरा	034c  
स चापि ब्राह्मणो भूत्वा दुर्वासा नाम वीर्यवान्	035a  
द्वारवत्यां मम गृहे चिरं कालमुपावसत्	035c  
विप्रकारान्प्रयुङ्क्ते स्म सुबहून्मम वेश्मनि	036a  
तानुदारतया चाहमक्षमं तस्य दुःसहम्	036c  
स देवेन्द्रश्च वायुश्च सोऽश्विनौ स च विद्युतः	037a  
स चन्द्रमाः स चेशानः स सूर्यो वरुणश्च सः	037c  
स कालः सोऽन्तको मृत्युः स तमो रात्र्यहानि च	038a  
मासार्धमासा ऋतवः सन्ध्ये संवत्सरश्च सः	038c  
स धाता स विधाता च विश्वकर्मा स सर्ववित्	039a  
नक्षत्राणि दिशश्चैव प्रदिशोऽथ ग्रहास्तथा	039c  
विश्वमूर्तिरमेयात्मा भगवानमितद्युतिः	039e  
एकधा च द्विधा चैव बहुधा च स एव च	040a  
शतधा सहस्रधा चैव तथा शतसहस्रधा	040c  
ईदृशः स महादेवो भूयश्च भगवानतः	041a  
न हि शक्या गुणा वक्तुमपि वर्षशतैरपि	041c  
