व्यास उवाच	001  
शुभेन कर्मणा यद्वै तिर्यग्योनौ न मुह्यसे	001a  
ममैव कीट तत्कर्म येन त्वं न प्रमुह्यसे	001c  
अहं हि दर्शनादेव तारयामि तपोबलात्	002a  
तपोबलाद्धि बलवद्बलमन्यन्न विद्यते	002c  
जानामि पापैः स्वकृतैर्गतं त्वां कीट कीटताम्	003a  
अवाप्स्यसि परं धर्मं धर्मस्थो यदि मन्यसे	003c  
कर्म भूमिकृतं देवा भुञ्जते तिर्यगाश्च ये	004a  
धर्मादपि मनुष्येषु कामोऽर्थश्च यथा गुणैः	004c  
वाग्बुद्धिपाणिपादैश्चाप्युपेतस्य विपश्चितः	005a  
किं हीयते मनुष्यस्य मन्दस्यापि हि जीवतः	005c  
जीवन्हि कुरुते पूजां विप्राग्र्यः शशिसूर्ययोः	006a  
ब्रुवन्नपि कथां पुण्यां तत्र कीट त्वमेष्यसि	006c  
गुणभूतानि भूतानि तत्र त्वमुपभोक्ष्यसे	007a  
तत्र तेऽहं विनेष्यामि ब्रह्मत्वं यत्र चेच्छसि	007c  
स तथेति प्रतिश्रुत्य कीटो वर्त्मन्यतिष्ठत	008a  
तमृषिं द्रष्टुमगमत्सर्वास्वन्यासु योनिषु	008c  
श्वाविद्गोधावराहाणां तथैव मृगपक्षिणाम्	009a  
श्वपाकवैश्यशूद्राणां क्षत्रियाणां च योनिषु	009c  
स कीटेत्येवमाभाष्य ऋषिणा सत्यवादिना	010a  
प्रतिस्मृत्याथ जग्राह पादौ मूर्ध्ना कृताञ्जलिः	010c  
कीट उवाच	011  
इदं तदतुलं स्थानमीप्सितं दशभिर्गुणैः	011a  
यदहं प्राप्य कीटत्वमागतो राजपुत्रताम्	011c  
वहन्ति मामतिबलाः कुञ्जरा हेममालिनः	012a  
स्यन्दनेषु च काम्बोजा युक्ताः परमवाजिनः	012c  
उष्ट्राश्वतरयुक्तानि यानानि च वहन्ति माम्	013a  
सबान्धवः सहामात्यश्चाश्नामि पिशितौदनम्	013c  
गृहेषु सुनिवासेषु सुखेषु शयनेषु च	014a  
परार्ध्येषु महाभाग स्वपामीह सुपूजितः	014c  
सर्वेष्वपररात्रेषु सूतमागधबन्दिनः	015a  
स्तुवन्ति मां यथा देवं महेन्द्रं प्रियवादिनः	015c  
प्रसादात्सत्यसन्धस्य भवतोऽमिततेजसः	016a  
यदहं कीटतां प्राप्य सम्प्राप्तो राजपुत्रताम्	016c  
नमस्तेऽस्तु महाप्राज्ञ किं करोमि प्रशाधि माम्	017a  
त्वत्तपोबलनिर्दिष्टमिदं ह्यधिगतं मया	017c  
व्यास उवाच	018  
अर्चितोऽहं त्वया राजन्वाग्भिरद्य यदृच्छया	018a  
अद्य ते कीटतां प्राप्य स्मृतिर्जाताजुगुप्सिता	018c  
न तु नाशोऽस्ति पापस्य यत्त्वयोपचितं पुरा	019a  
शूद्रेणार्थप्रधानेन नृशंसेनाततायिना	019c  
मम ते दर्शनं प्राप्तं तच्चैव सुकृतं पुरा	020a  
तिर्यग्योनौ स्म जातेन मम चाप्यर्चनात्तथा	020c  
इतस्त्वं राजपुत्रत्वाद्ब्राह्मण्यं समवाप्स्यसि	021a  
गोब्राह्मणकृते प्राणान्हुत्वात्मीयान्रणाजिरे	021c  
राजपुत्रसुखं प्राप्य ऋतूंश्चैवाप्तदक्षिणान्	022a  
अथ मोदिष्यसे स्वर्गे ब्रह्मभूतोऽव्ययः सुखी	022c  
तिर्यग्योन्याः शूद्रतामभ्युपैति शूद्रो वैश्यत्वं क्षत्रियत्वं च वैश्यः	023a  
वृत्तश्लाघी क्षत्रियो ब्राह्मणत्वं स्वर्गं पुण्यं ब्राह्मणः साधुवृत्तः	023c  
