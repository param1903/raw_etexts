युधिष्ठिर उवाच	001  
उक्ताः पितामहेनेह सुवर्णस्य विधानतः	001a  
विस्तरेण प्रदानस्य ये गुणाः श्रुतिलक्षणाः	001c  
यत्तु कारणमुत्पत्तेः सुवर्णस्येह कीर्तितम्	002a  
स कथं तारकः प्राप्तो निधनं तद्ब्रवीहि मे	002c  
उक्तः स देवतानां हि अवध्य इति पार्थिव	003a  
न च तस्येह ते मृत्युर्विस्तरेण प्रकीर्तितः	003c  
एतदिच्छाम्यहं श्रोतुं त्वत्तः कुरुकुलोद्वह	004a  
कार्त्स्न्येन तारकवधं परं कौतूहलं हि मे	004c  
भीष्म उवाच	005  
विपन्नकृत्या राजेन्द्र देवता ऋषयस्तथा	005a  
कृत्तिकाश्चोदयामासुरपत्यभरणाय वै	005c  
न देवतानां काचिद्धि समर्था जातवेदसः	006a  
एकापि शक्ता तं गर्भं सन्धारयितुमोजसा	006c  
षण्णां तासां ततः प्रीतः पावको गर्भधारणात्	007a  
स्वेन तेजोविसर्गेण वीर्येण परमेण च	007c  
तास्तु षट्कृत्तिका गर्भं पुपुषुर्जातवेदसः	008a  
षट्सु वर्त्मसु तेजोऽग्नेः सकलं निहितं प्रभो	008c  
ततस्ता वर्धमानस्य कुमारस्य महात्मनः	009a  
तेजसाभिपरीताङ्ग्यो न क्वचिच्छर्म लेभिरे	009c  
ततस्तेजःपरीताङ्ग्यः सर्वाः काल उपस्थिते	010a  
समं गर्भं सुषुविरे कृत्तिकास्ता नरर्षभ	010c  
ततस्तं षडधिष्ठानं गर्भमेकत्वमागतम्	011a  
पृथिवी प्रतिजग्राह कान्तीपुरसमीपतः	011c  
स गर्भो दिव्यसंस्थानो दीप्तिमान्पावकप्रभः	012a  
दिव्यं शरवणं प्राप्य ववृधे प्रियदर्शनः	012c  
ददृशुः कृत्तिकास्तं तु बालं वह्निसमद्युतिम्	013a  
जातस्नेहाश्च सौहार्दात्पुपुषुः स्तन्यविस्रवैः	013c  
अभवत्कार्त्तिकेयः स त्रैलोक्ये सचराचरे	014a  
स्कन्नत्वात्स्कन्दतां चाप गुहावासाद्गुहोऽभवत्	014c  
ततो देवास्त्रयस्त्रिंशद्दिशश्च सदिगीश्वराः	015a  
रुद्रो धाता च विष्णुश्च यज्ञः पूषार्यमा भगः	015c  
अंशो मित्रश्च साध्याश्च वसवो वासवोऽश्विनौ	016a  
आपो वायुर्नभश्चन्द्रो नक्षत्राणि ग्रहा रविः	016c  
पृथग्भूतानि चान्यानि यानि देवार्पणानि वै	017a  
आजग्मुस्तत्र तं द्रष्टुं कुमारं ज्वलनात्मजम्	017c  
ऋषयस्तुष्टुवुश्चैव गन्धर्वाश्च जगुस्तथा	017e  
षडाननं कुमारं तं द्विषडक्षं द्विजप्रियम्	018a  
पीनांसं द्वादशभुजं पावकादित्यवर्चसम्	018c  
शयानं शरगुल्मस्थं दृष्ट्वा देवाः सहर्षिभिः	019a  
लेभिरे परमं हर्षं मेनिरे चासुरं हतम्	019c  
ततो देवाः प्रियाण्यस्य सर्व एव समाचरन्	020a  
क्रीडतः क्रीडनीयानि ददुः पक्षिगणांश्च ह	020c  
सुपर्णोऽस्य ददौ पत्रं मयूरं चित्रबर्हिणम्	021a  
राक्षसाश्च ददुस्तस्मै वराहमहिषावुभौ	021c  
कुक्कुटं चाग्निसङ्काशं प्रददौ वरुणः स्वयम्	022a  
चन्द्रमाः प्रददौ मेषमादित्यो रुचिरां प्रभाम्	022c  
गवां माता च गा देवी ददौ शतसहस्रशः	023a  
छागमग्निर्गुणोपेतमिला पुष्पफलं बहु	023c  
सुधन्वा शकटं चैव रथं चामितकूबरम्	024a  
वरुणो वारुणान्दिव्यान्भुजङ्गान्प्रददौ शुभान्	024c  
सिंहान्सुरेन्द्रो व्याघ्रांश्च द्वीपिनोऽन्यांश्च दंष्ट्रिणः	024e  
श्वापदांश्च बहून्घोरांश्छत्राणि विविधानि च	025a  
राक्षसासुरसङ्घाश्च येऽनुजग्मुस्तमीश्वरम्	025c  
वर्धमानं तु तं दृष्ट्वा प्रार्थयामास तारकः	026a  
उपायैर्बहुभिर्हन्तुं नाशकच्चापि तं विभुम्	026c  
सेनापत्येन तं देवाः पूजयित्वा गुहालयम्	027a  
शशंसुर्विप्रकारं तं तस्मै तारककारितम्	027c  
स विवृद्धो महावीर्यो देवसेनापतिः प्रभुः	028a  
जघानामोघया शक्त्या दानवं तारकं गुहः	028c  
तेन तस्मिन्कुमारेण क्रीडता निहतेऽसुरे	029a  
सुरेन्द्रः स्थापितो राज्ये देवानां पुनरीश्वरः	029c  
स सेनापतिरेवाथ बभौ स्कन्दः प्रतापवान्	030a  
ईशो गोप्ता च देवानां प्रियकृच्छङ्करस्य च	030c  
हिरण्यमूर्तिर्भगवानेष एव च पावकिः	031a  
सदा कुमारो देवानां सेनापत्यमवाप्तवान्	031c  
तस्मात्सुवर्णं मङ्गल्यं रत्नमक्षय्यमुत्तमम्	032a  
सहजं कार्त्तिकेयस्य वह्नेस्तेजः परं मतम्	032c  
एवं रामाय कौरव्य वसिष्ठोऽकथयत्पुरा	033a  
तस्मात्सुवर्णदानाय प्रयतस्व नराधिप	033c  
रामः सुवर्णं दत्त्वा हि विमुक्तः सर्वकिल्बिषैः	034a  
त्रिविष्टपे महत्स्थानमवापासुलभं नरैः	034c  
