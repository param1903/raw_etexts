भीष्म उवाच	001  
अथात्रिप्रमुखा राजन्वने तस्मिन्महर्षयः	001a  
व्यचरन्भक्षयन्तो वै मूलानि च फलानि च	001c  
अथापश्यन्सुपीनांसपाणिपादमुखोदरम्	002a  
परिव्रजन्तं स्थूलाङ्गं परिव्राजं शुनःसखम्	002c  
अरुन्धती तु तं दृष्ट्वा सर्वाङ्गोपचितं शुभा	003a  
भवितारो भवन्तो वै नैवमित्यब्रवीदृषीन्	003c  
वसिष्ठ उवाच	004  
नैतस्येह यथास्माकमग्निहोत्रमनिर्हुतम्	004a  
सायं प्रातश्च होतव्यं तेन पीवाञ्शुनःसखः	004c  
अत्रिरुवाच	005  
नैतस्येह यथास्माकं क्षुधा वीर्यं समाहतम्	005a  
कृच्छ्राधीतं प्रनष्टं च तेन पीवाञ्शुनःसखः	005c  
विश्वामित्र उवाच	006  
नैतस्येह यथास्माकं शश्वच्छास्त्रं जरद्गवः	006a  
अलसः क्षुत्परो मूर्खस्तेन पीवाञ्शुनःसखः	006c  
जमदग्निरुवाच	007  
नैतस्येह यथास्माकं भक्तमिन्धनमेव च	007a  
सञ्चिन्त्य वार्षिकं किञ्चित्तेन पीवाञ्शुनःसखः	007c  
कश्यप उवाच	008  
नैतस्येह यथास्माकं चत्वारश्च सहोदराः	008a  
देहि देहीति भिक्षन्ति तेन पीवाञ्शुनःसखः	008c  
भरद्वाज उवाच	009  
नैतस्येह यथास्माकं ब्रह्मबन्धोरचेतसः	009a  
शोको भार्यापवादेन तेन पीवाञ्शुनःसखः	009c  
गौतम उवाच	010  
नैतस्येह यथास्माकं त्रिकौशेयं हि राङ्कवम्	010a  
एकैकं वै त्रिवार्षीयं तेन पीवाञ्शुनःसखः	010c  
भीष्म उवाच	011  
अथ दृष्ट्वा परिव्राट्स तान्महर्षीञ्शुनःसखः	011a  
अभिगम्य यथान्यायं पाणिस्पर्शमथाचरत्	011c  
परिचर्यां वने तां तु क्षुत्प्रतीघातकारिकाम्	012a  
अन्योन्येन निवेद्याथ प्रातिष्ठन्त सहैव ते	012c  
एकनिश्चयकार्याश्च व्यचरन्त वनानि ते	013a  
आददानाः समुद्धृत्य मूलानि च फलानि च	013c  
कदाचिद्विचरन्तस्ते वृक्षैरविरलैर्वृताम्	014a  
शुचिवारिप्रसन्नोदां ददृशुः पद्मिनीं शुभाम्	014c  
बालादित्यवपुःप्रख्यैः पुष्करैरुपशोभिताम्	015a  
वैदूर्यवर्णसदृशैः पद्मपत्रैरथावृताम्	015c  
नानाविधैश्च विहगैर्जलप्रकरसेविभिः	016a  
एकद्वारामनादेयां सूपतीर्थामकर्दमाम्	016c  
वृषादर्भिप्रयुक्ता तु कृत्या विकृतदर्शना	017a  
यातुधानीति विख्याता पद्मिनीं तामरक्षत	017c  
शुनःसखसहायास्तु बिसार्थं ते महर्षयः	018a  
पद्मिनीमभिजग्मुस्ते सर्वे कृत्याभिरक्षिताम्	018c  
ततस्ते यातुधानीं तां दृष्ट्वा विकृतदर्शनाम्	019a  
स्थितां कमलिनीतीरे कृत्यामूचुर्महर्षयः	019c  
एका तिष्ठसि का नु त्वं कस्यार्थे किं प्रयोजनम्	020a  
पद्मिनीतीरमाश्रित्य ब्रूहि त्वं किं चिकीर्षसि	020c  
यातुधान्युवाच	021  
यास्मि सास्म्यनुयोगो मे न कर्तव्यः कथञ्चन	021a  
आरक्षिणीं मां पद्मिन्या वित्त सर्वे तपोधनाः	021c  
ऋषय ऊचुः	022  
सर्व एव क्षुधार्ताः स्म न चान्यत्किञ्चिदस्ति नः	022a  
भवत्याः सम्मते सर्वे गृह्णीमहि बिसान्युत	022c  
यातुधान्युवाच	023  
समयेन बिसानीतो गृह्णीध्वं कामकारतः	023a  
एकैको नाम मे प्रोक्त्वा ततो गृह्णीत माचिरम्	023c  
भीष्म उवाच	024  
विज्ञाय यातुधानीं तां कृत्यामृषिवधैषिणीम्	024a  
अत्रिः क्षुधापरीतात्मा ततो वचनमब्रवीत्	024c  
अरात्रिरत्रेः सा रात्रिर्यां नाधीते त्रिरद्य वै	025a  
अरात्रिरत्रिरित्येव नाम मे विद्धि शोभने	025c  
यातुधान्युवाच	026  
यथोदाहृतमेतत्ते मयि नाम महामुने	026a  
दुर्धार्यमेतन्मनसा गच्छावतर पद्मिनीम्	026c  
वसिष्ठ उवाच	027  
वसिष्ठोऽस्मि वरिष्ठोऽस्मि वसे वासं गृहेष्वपि	027a  
वरिष्ठत्वाच्च वासाच्च वसिष्ठ इति विद्धि माम्	027c  
यातुधान्युवाच	028  
नामनैरुक्तमेतत्ते दुःखव्याभाषिताक्षरम्	028a  
नैतद्धारयितुं शक्यं गच्छावतर पद्मिनीम्	028c  
कश्यप उवाच	029  
कुलं कुलं च कुपपः कुपयः कश्यपो द्विजः	029a  
काश्यः काशनिकाशत्वादेतन्मे नाम धारय	029c  
यातुधान्युवाच	030  
यथोदाहृतमेतत्ते मयि नाम महामुने	030a  
दुर्धार्यमेतन्मनसा गच्छावतर पद्मिनीम्	030c  
भरद्वाज उवाच	031  
भरे सुतान्भरे शिष्यान्भरे देवान्भरे द्विजान्	031a  
भरे भार्यामनव्याजो भरद्वाजोऽस्मि शोभने	031c  
यातुधान्युवाच	032  
नामनैरुक्तमेतत्ते दुःखव्याभाषिताक्षरम्	032a  
नैतद्धारयितुं शक्यं गच्छावतर पद्मिनीम्	032c  
गौतम उवाच	033  
गोदमो दमगोऽधूमो दमो दुर्दर्शनश्च ते	033a  
विद्धि मां गौतमं कृत्ये यातुधानि निबोध मे	033c  
यातुधान्युवाच	034  
यथोदाहृतमेतत्ते मयि नाम महामुने	034a  
नैतद्धारयितुं शक्यं गच्छावतर पद्मिनीम्	034c  
विश्वामित्र उवाच	035  
विश्वेदेवाश्च मे मित्रं मित्रमस्मि गवां तथा	035a  
विश्वामित्रमिति ख्यातं यातुधानि निबोध मे	035c  
यातुधान्युवाच	036  
नामनैरुक्तमेतत्ते दुःखव्याभाषिताक्षरम्	036a  
नैतद्धारयितुं शक्यं गच्छावतर पद्मिनीम्	036c  
जमदग्निरुवाच	037  
जाजमद्यजजा नाम मृजा माह जिजायिषे	037a  
जमदग्निरिति ख्यातमतो मां विद्धि शोभने	037c  
यातुधान्युवाच	038  
यथोदाहृतमेतत्ते मयि नाम महामुने	038a  
नैतद्धारयितुं शक्यं गच्छावतर पद्मिनीम्	038c  
अरुन्धत्युवाच	039  
धरां धरित्रीं वसुधां भर्तुस्तिष्ठाम्यनन्तरम्	039a  
मनोऽनुरुन्धती भर्तुरिति मां विद्ध्यरुन्धतीम्	039c  
यातुधान्युवाच	040  
नामनैरुक्तमेतत्ते दुःखव्याभाषिताक्षरम्	040a  
नैतद्धारयितुं शक्यं गच्छावतर पद्मिनीम्	040c  
गण्डोवाच	041  
गण्डं गण्डं गतवती गण्डगण्डेति सञ्ज्ञिता	041a  
गण्डगण्डेव गण्डेति विद्धि मानलसम्भवे	041c  
यातुधान्युवाच	042  
नामनैरुक्तमेतत्ते दुःखव्याभाषिताक्षरम्	042a  
नैतद्धारयितुं शक्यं गच्छावतर पद्मिनीम्	042c  
पशुसख उवाच	043  
सखा सखे यः सख्येयः पशूनां च सखा सदा	043a  
गौणं पशुसखेत्येवं विद्धि मामग्निसम्भवे	043c  
यातुधान्युवाच	044  
नामनैरुक्तमेतत्ते दुःखव्याभाषिताक्षरम्	044a  
नैतद्धारयितुं शक्यं गच्छावतर पद्मिनीम्	044c  
शुनःसख उवाच	045  
एभिरुक्तं यथा नाम नाहं वक्तुमिहोत्सहे	045a  
शुनःसखसखायं मां यातुधान्युपधारय	045c  
यातुधान्युवाच	046  
नाम तेऽव्यक्तमुक्तं वै वाक्यं सन्दिग्धया गिरा	046a  
तस्मात्सकृदिदानीं त्वं ब्रूहि यन्नाम ते द्विज	046c  
शुनःसख उवाच	047  
सकृदुक्तं मया नाम न गृहीतं यदा त्वया	047a  
तस्मात्त्रिदण्डाभिहता गच्छ भस्मेति माचिरम्	047c  
भीष्म उवाच	048  
सा ब्रह्मदण्डकल्पेन तेन मूर्ध्नि हता तदा	048a  
कृत्या पपात मेदिन्यां भस्मसाच्च जगाम ह	048c  
शुनःसखश्च हत्वा तां यातुधानीं महाबलाम्	049a  
भुवि त्रिदण्डं विष्टभ्य शाद्वले समुपाविशत्	049c  
ततस्ते मुनयः सर्वे पुष्कराणि बिसानि च	050a  
यथाकाममुपादाय समुत्तस्थुर्मुदान्विताः	050c  
श्रमेण महता युक्तास्ते बिसानि कलापशः	051a  
तीरे निक्षिप्य पद्मिन्यास्तर्पणं चक्रुरम्भसा	051c  
अथोत्थाय जलात्तस्मात्सर्वे ते वै समागमन्	052a  
नापश्यंश्चापि ते तानि बिसानि पुरुषर्षभ	052c  
ऋषय ऊचुः	053  
केन क्षुधाभिभूतानामस्माकं पापकर्मणा	053a  
नृशंसेनापनीतानि बिसान्याहारकाङ्क्षिणाम्	053c  
ते शङ्कमानास्त्वन्योन्यं पप्रच्छुर्द्विजसत्तमाः	054a  
त ऊचुः शपथं सर्वे कुर्म इत्यरिकर्शन	054c  
त उक्त्वा बाढमित्येव सर्व एव शुनःसखम्	055a  
क्षुधार्ताः सुपरिश्रान्ताः शपथायोपचक्रमुः	055c  
अत्रिरुवाच	056  
स गां स्पृशतु पादेन सूर्यं च प्रतिमेहतु	056a  
अनध्यायेष्वधीयीत बिसस्तैन्यं करोति यः	056c  
वसिष्ठ उवाच	057  
अनध्यायपरो लोके शुनः स परिकर्षतु	057a  
परिव्राट्कामवृत्तोऽस्तु बिसस्तैन्यं करोति यः	057c  
शरणागतं हन्तु मित्रं स्वसुतां चोपजीवतु	058a  
अर्थान्काङ्क्षतु कीनाशाद्बिसस्तैन्यं करोति यः	058c  
कश्यप उवाच	059  
सर्वत्र सर्वं पणतु न्यासलोपं करोतु च	059a  
कूटसाक्षित्वमभ्येतु बिसस्तैन्यं करोति यः	059c  
वृथामांसं समश्नातु वृथादानं करोतु च	060a  
यातु स्त्रियं दिवा चैव बिसस्तैन्यं करोति यः	060c  
भरद्वाज उवाच	061  
नृशंसस्त्यक्तधर्मास्तु स्त्रीषु ज्ञातिषु गोषु च	061a  
ब्राह्मणं चापि जयतां बिसस्तैन्यं करोति यः	061c  
उपाध्यायमधः कृत्वा ऋचोऽध्येतु यजूंषि च	062a  
जुहोतु च स कक्षाग्नौ बिसस्तैन्यं करोति यः	062c  
जमदग्निरुवाच	063  
पुरीषमुत्सृजत्वप्सु हन्तु गां चापि दोहिनीम्	063a  
अनृतौ मैथुनं यातु बिसस्तैन्यं करोति यः	063c  
द्वेष्यो भार्योपजीवी स्याद्दूरबन्धुश्च वैरवान्	064a  
अन्योन्यस्यातिथिश्चास्तु बिसस्तैन्यं करोति यः	064c  
गौतम उवाच	065  
अधीत्य वेदांस्त्यजतु त्रीनग्नीनपविध्यतु	065a  
विक्रीणातु तथा सोमं बिसस्तैन्यं करोति यः	065c  
उदपानप्लवे ग्रामे ब्राह्मणो वृषलीपतिः	066a  
तस्य सालोक्यतां यातु बिसस्तैन्यं करोति यः	066c  
विश्वामित्र उवाच	067  
जीवतो वै गुरून्भृत्यान्भरन्त्वस्य परे जनाः	067a  
अगतिर्बहुपुत्रः स्याद्बिसस्तैन्यं करोति यः	067c  
अशुचिर्ब्रह्मकूटोऽस्तु ऋद्ध्या चैवाप्यहङ्कृतः	068a  
कर्षको मत्सरी चास्तु बिसस्तैन्यं करोति यः	068c  
वर्षान्करोतु भृतको राज्ञश्चास्तु पुरोहितः	069a  
अयाज्यस्य भवेदृत्विग्बिसस्तैन्यं करोति यः	069c  
अरुन्धत्युवाच	070  
नित्यं परिवदेच्छ्वश्रूं भर्तुर्भवतु दुर्मनाः	070a  
एका स्वादु समश्नातु बिसस्तैन्यं करोति या	070c  
ज्ञातीनां गृहमध्यस्था सक्तूनत्तु दिनक्षये	071a  
अभाग्यावीरसूरस्तु बिसस्तैन्यं करोति या	071c  
गण्डोवाच	072  
अनृतं भाषतु सदा साधुभिश्च विरुध्यतु	072a  
ददातु कन्यां शुल्केन बिसस्तैन्यं करोति या	072c  
साधयित्वा स्वयं प्राशेद्दास्ये जीवतु चैव ह	073a  
विकर्मणा प्रमीयेत बिसस्तैन्यं करोति या	073c  
पशुसख उवाच	074  
दास्य एव प्रजायेत सोऽप्रसूतिरकिञ्चनः	074a  
दैवतेष्वनमस्कारो बिसस्तैन्यं करोति यः	074c  
शुनःसख उवाच	075  
अध्वर्यवे दुहितरं ददातु च्छन्दोगे वा चरितब्रह्मचर्ये	075a  
आथर्वणं वेदमधीत्य विप्रः स्नायीत यो वै हरते बिसानि	075c  
ऋषय ऊचुः	076  
इष्टमेतद्द्विजातीनां योऽयं ते शपथः कृतः	076a  
त्वया कृतं बिसस्तैन्यं सर्वेषां नः शुनःसख	076c  
शुनःसख उवाच	077  
न्यस्तमाद्यमपश्यद्भिर्यदुक्तं कृतकर्मभिः	077a  
सत्यमेतन्न मिथ्यैतद्बिसस्तैन्यं कृतं मया	077c  
मया ह्यन्तर्हितानीह बिसानीमानि पश्यत	078a  
परीक्षार्थं भगवतां कृतमेतन्मयानघाः	078c  
रक्षणार्थं च सर्वेषां भवतामहमागतः	078e  
यातुधानी ह्यतिक्रुद्धा कृत्यैषा वो वधैषिणी	079a  
वृषादर्भिप्रयुक्तैषा निहता मे तपोधनाः	079c  
दुष्टा हिंस्यादियं पापा युष्मान्प्रत्यग्निसम्भवा	080a  
तस्मादस्म्यागतो विप्रा वासवं मां निबोधत	080c  
अलोभादक्षया लोकाः प्राप्ता वः सार्वकामिकाः	081a  
उत्तिष्ठध्वमितः क्षिप्रं तानवाप्नुत वै द्विजाः	081c  
भीष्म उवाच	082  
ततो महर्षयः प्रीतास्तथेत्युक्त्वा पुरन्दरम्	082a  
सहैव त्रिदशेन्द्रेण सर्वे जग्मुस्त्रिविष्टपम्	082c  
एवमेते महात्मानो भोगैर्बहुविधैरपि	083a  
क्षुधा परमया युक्ताश्छन्द्यमाना महात्मभिः	083c  
नैव लोभं तदा चक्रुस्ततः स्वर्गमवाप्नुवन्	083e  
तस्मात्सर्वास्ववस्थासु नरो लोभं विवर्जयेत्	084a  
एष धर्मः परो राजन्नलोभ इति विश्रुतः	084c  
इदं नरः सच्चरितं समवायेषु कीर्तयेत्	085a  
सुखभागी च भवति न च दुर्गाण्यवाप्नुते	085c  
प्रीयन्ते पितरश्चास्य ऋषयो देवतास्तथा	086a  
यशोधर्मार्थभागी च भवति प्रेत्य मानवः	086c  
