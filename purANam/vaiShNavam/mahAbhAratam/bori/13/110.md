युधिष्ठिर उवाच	001  
पितामहेन विधिवद्यज्ञाः प्रोक्ता महात्मना	001a  
गुणाश्चैषां यथातत्त्वं प्रेत्य चेह च सर्वशः	001c  
न ते शक्या दरिद्रेण यज्ञाः प्राप्तुं पितामह	002a  
बहूपकरणा यज्ञा नानासम्भारविस्तराः	002c  
पार्थिवै राजपुत्रैर्वा शक्याः प्राप्तुं पितामह	003a  
नार्थन्यूनैरवगुणैरेकात्मभिरसंहतैः	003c  
यो दरिद्रैरपि विधिः शक्यः प्राप्तुं सदा भवेत्	004a  
तुल्यो यज्ञफलैरेतैस्तन्मे ब्रूहि पितामह	004c  
भीष्म उवाच	005  
इदमङ्गिरसा प्रोक्तमुपवासफलात्मकम्	005a  
विधिं यज्ञफलैस्तुल्यं तन्निबोध युधिष्ठिर	005c  
यस्तु कल्यं तथा सायं भुञ्जानो नान्तरा पिबेत्	006a  
अहिंसानिरतो नित्यं जुह्वानो जातवेदसम्	006c  
षड्भिरेव तु वर्षैः स सिध्यते नात्र संशयः	007a  
तप्तकाञ्चनवर्णं च विमानं लभते नरः	007c  
देवस्त्रीणामधीवासे नृत्यगीतनिनादिते	008a  
प्राजापत्ये वसेत्पद्मं वर्षाणामग्निसन्निभे	008c  
त्रीणि वर्षाणि यः प्राशेत्सततं त्वेकभोजनम्	009a  
धर्मपत्नीरतो नित्यमग्निष्टोमफलं लभेत्	009c  
द्वितीये दिवसे यस्तु प्राश्नीयादेकभोजनम्	010a  
सदा द्वादशमासांस्तु जुह्वानो जातवेदसम्	010c  
यज्ञं बहुसुवर्णं वा वासवप्रियमाहरेत्	010e  
सत्यवाग्दानशीलश्च ब्रह्मण्यश्चानसूयकः	011a  
क्षान्तो दान्तो जितक्रोधः स गच्छति परां गतिम्	011c  
पाण्डुराभ्रप्रतीकाशे विमाने हंसलक्षणे	012a  
द्वे समाप्ते ततः पद्मे सोऽप्सरोभिर्वसेत्सह	012c  
तृतीये दिवसे यस्तु प्राश्नीयादेकभोजनम्	013a  
सदा द्वादशमासांस्तु जुह्वानो जातवेदसम्	013c  
अतिरात्रस्य यज्ञस्य फलं प्राप्नोत्यनुत्तमम्	014a  
मयूरहंससंयुक्तं विमानं लभते नरः	014c  
सप्तर्षीणां सदा लोके सोऽप्सरोभिर्वसेत्सह	015a  
निवर्तनं च तत्रास्य त्रीणि पद्मानि वै विदुः	015c  
दिवसे यश्चतुर्थे तु प्राश्नीयादेकभोजनम्	016a  
सदा द्वादशमासान्वै जुह्वानो जातवेदसम्	016c  
वाजपेयस्य यज्ञस्य फलं प्राप्नोत्यनुत्तमम्	017a  
इन्द्रकन्याभिरूढं च विमानं लभते नरः	017c  
सागरस्य च पर्यन्ते वासवं लोकमावसेत्	018a  
देवराजस्य च क्रीडां नित्यकालमवेक्षते	018c  
दिवसे पञ्चमे यस्तु प्राश्नीयादेकभोजनम्	019a  
सदा द्वादशमासांस्तु जुह्वानो जातवेदसम्	019c  
अलुब्धः सत्यवादी च ब्रह्मण्यश्चाविहिंसकः	020a  
अनसूयुरपापस्थो द्वादशाहफलं लभेत्	020c  
जाम्बूनदमयं दिव्यं विमानं हंसलक्षणम्	021a  
सूर्यमालासमाभासमारोहेत्पाण्डुरं गृहम्	021c  
आवर्तनानि चत्वारि तथा पद्मानि द्वादश	022a  
शराग्निपरिमाणं च तत्रासौ वसते सुखम्	022c  
दिवसे यस्तु षष्ठे वै मुनिः प्राशेत भोजनम्	023a  
सदा द्वादशमासान्वै जुह्वानो जातवेदसम्	023c  
सदा त्रिषवणस्नायी ब्रह्मचार्यनसूयकः	024a  
गवामयस्य यज्ञस्य फलं प्राप्नोत्यनुत्तमम्	024c  
अग्निज्वालासमाभासं हंसबर्हिणसेवितम्	025a  
शातकुम्भमयं युक्तं साधयेद्यानमुत्तमम्	025c  
तथैवाप्सरसामङ्के प्रसुप्तः प्रतिबुध्यते	026a  
नूपुराणां निनादेन मेखलानां च निस्वनैः	026c  
कोटीसहस्रं वर्षाणां त्रीणि कोटिशतानि च	027a  
पद्मान्यष्टादश तथा पताके द्वे तथैव च	027c  
अयुतानि च पञ्चाशदृक्षचर्मशतस्य च	028a  
लोम्नां प्रमाणेन समं ब्रह्मलोके महीयते	028c  
दिवसे सप्तमे यस्तु प्राश्नीयादेकभोजनम्	029a  
सदा द्वादशमासान्वै जुह्वानो जातवेदसम्	029c  
सरस्वतीं गोपयानो ब्रह्मचर्यं समाचरन्	030a  
सुमनोवर्णकं चैव मधुमांसं च वर्जयेत्	030c  
पुरुषो मरुतां लोकमिन्द्रलोकं च गच्छति	031a  
तत्र तत्र च सिद्धार्थो देवकन्याभिरुह्यते	031c  
फलं बहुसुवर्णस्य यज्ञस्य लभते नरः	032a  
सङ्ख्यामतिगुणां चापि तेषु लोकेषु मोदते	032c  
यस्तु संवत्सरं क्षान्तो भुङ्क्तेऽहन्यष्टमे नरः	033a  
देवकार्यपरो नित्यं जुह्वानो जातवेदसम्	033c  
पौण्डरीकस्य यज्ञस्य फलं प्राप्नोत्यनुत्तमम्	034a  
पद्मवर्णनिभं चैव विमानमधिरोहति	034c  
कृष्णाः कनकगौर्यश्च नार्यः श्यामास्तथापराः	035a  
वयोरूपविलासिन्यो लभते नात्र संशयः	035c  
यस्तु संवत्सरं भुङ्क्ते नवमे नवमेऽहनि	036a  
सदा द्वादशमासान्वै जुह्वानो जातवेदसम्	036c  
अश्वमेधस्य यज्ञस्य फलं प्राप्नोति मानवः	037a  
पुण्डरीकप्रकाशं च विमानं लभते नरः	037c  
दीप्तसूर्याग्नितेजोभिर्दिव्यमालाभिरेव च	038a  
नीयते रुद्रकन्याभिः सोऽन्तरिक्षं सनातनम्	038c  
अष्टादशसहस्राणि वर्षाणां कल्पमेव च	039a  
कोटीशतसहस्रं च तेषु लोकेषु मोदते	039c  
यस्तु संवत्सरं भुङ्क्ते दशाहे वै गते गते	040a  
सदा द्वादशमासान्वै जुह्वानो जातवेदसम्	040c  
ब्रह्मकन्यानिवेशे च सर्वभूतमनोहरे	041a  
अश्वमेधसहस्रस्य फलं प्राप्नोत्यनुत्तमम्	041c  
रूपवत्यश्च तं कन्या रमयन्ति सदा नरम्	042a  
नीलोत्पलनिभैर्वर्णै रक्तोत्पलनिभैस्तथा	042c  
विमानं मण्डलावर्तमावर्तगहनावृतम्	043a  
सागरोर्मिप्रतीकाशं साधयेद्यानमुत्तमम्	043c  
विचित्रमणिमालाभिर्नादितं शङ्खपुष्करैः	044a  
स्फाटिकैर्वज्रसारैश्च स्तम्भैः सुकृतवेदिकम्	044c  
आरोहति महद्यानं हंससारसवाहनम्	044e  
एकादशे तु दिवसे यः प्राप्ते प्राशते हविः	045a  
सदा द्वादशमासान्वै जुह्वानो जातवेदसम्	045c  
परस्त्रियो नाभिलषेद्वाचाथ मनसापि वा	046a  
अनृतं च न भाषेत मातापित्रोः कृतेऽपि वा	046c  
अभिगच्छेन्महादेवं विमानस्थं महाबलम्	047a  
स्वयम्भुवं च पश्येत विमानं समुपस्थितम्	047c  
कुमार्यः काञ्चनाभासा रूपवत्यो नयन्ति तम्	048a  
रुद्राणां तमधीवासं दिवि दिव्यं मनोहरम्	048c  
वर्षाण्यपरिमेयानि युगान्तमपि चावसेत्	049a  
कोटीशतसहस्रं च दश कोटिशतानि च	049c  
रुद्रं नित्यं प्रणमते देवदानवसम्मतम्	050a  
स तस्मै दर्शनं प्राप्तो दिवसे दिवसे भवेत्	050c  
दिवसे द्वादशे यस्तु प्राप्ते वै प्राशते हविः	051a  
सदा द्वादशमासान्वै सर्वमेधफलं लभेत्	051c  
आदित्यैर्द्वादशैस्तस्य विमानं संविधीयते	052a  
मणिमुक्ताप्रवालैश्च महार्हैरुपशोभितम्	052c  
हंसमालापरिक्षिप्तं नागवीथीसमाकुलम्	053a  
मयूरैश्चक्रवाकैश्च कूजद्भिरुपशोभितम्	053c  
अट्टैर्महद्भिः संयुक्तं ब्रह्मलोके प्रतिष्ठितम्	054a  
नित्यमावसते राजन्नरनारीसमावृतम्	054c  
ऋषिरेवं महाभागस्त्वङ्गिराः प्राह धर्मवित्	054e  
त्रयोदशे तु दिवसे यः प्राप्ते प्राशते हविः	055a  
सदा द्वादश मासान्वै देवसत्रफलं लभेत्	055c  
रक्तपद्मोदयं नाम विमानं साधयेन्नरः	056a  
जातरूपप्रयुक्तं च रत्नसञ्चयभूषितम्	056c  
देवकन्याभिराकीर्णं दिव्याभरणभूषितम्	057a  
पुण्यगन्धोदयं दिव्यं वायव्यैरुपशोभितम्	057c  
तत्र शङ्कुपताकं च युगान्तं कल्पमेव च	058a  
अयुतायुतं तथा पद्मं समुद्रं च तथा वसेत्	058c  
गीतगन्धर्वघोषैश्च भेरीपणवनिस्वनैः	059a  
सदा प्रमुदितस्ताभिर्देवकन्याभिरीड्यते	059c  
चतुर्दशे तु दिवसे यः पूर्णे प्राशते हविः	060a  
सदा द्वादश मासान्वै महामेधफलं लभेत्	060c  
अनिर्देश्यवयोरूपा देवकन्याः स्वलङ्कृताः	061a  
मृष्टतप्ताङ्गदधरा विमानैरनुयान्ति तम्	061c  
कलहंसविनिर्घोषैर्नूपुराणां च निस्वनैः	062a  
काञ्चीनां च समुत्कर्षैस्तत्र तत्र विबोध्यते	062c  
देवकन्यानिवासे च तस्मिन्वसति मानवः	063a  
जाह्नवीवालुकाकीर्णे पूर्णं संवत्सरं नरः	063c  
यस्तु पक्षे गते भुङ्क्ते एकभक्तं जितेन्द्रियः	064a  
सदा दादश मासांस्तु जुह्वानो जातवेदसम्	064c  
राजसूयसहस्रस्य फलं प्राप्नोत्यनुत्तमम्	064e  
यानमारोहते नित्यं हंसबर्हिणसेवितम्	065a  
मणिमण्डलकैश्चित्रं जातरूपसमावृतम्	065c  
दिव्याभरणशोभाभिर्वरस्त्रीभिरलङ्कृतम्	066a  
एकस्तम्भं चतुर्द्वारं सप्तभौमं सुमङ्गलम्	066c  
वैजयन्तीसहस्रैश्च शोभितं गीतनिस्वनैः	066e  
दिव्यं दिव्यगुणोपेतं विमानमधिरोहति	067a  
मणिमुक्ताप्रवालैश्च भूषितं वैद्युतप्रभम्	067c  
वसेद्युगसहस्रं च खड्गकुञ्जरवाहनः	067e  
षोडशे दिवसे यस्तु सम्प्राप्ते प्राशते हविः	068a  
सदा द्वादश मासान्वै सोमयज्ञफलं लभेत्	068c  
सोमकन्यानिवासेषु सोऽध्यावसति नित्यदा	069a  
सौम्यगन्धानुलिप्तश्च कामचारगतिर्भवेत्	069c  
सुदर्शनाभिर्नारीभिर्मधुराभिस्तथैव च	070a  
अर्च्यते वै विमानस्थः कामभोगैश्च सेव्यते	070c  
फलं पद्मशतप्रख्यं महाकल्पं दशाधिकम्	071a  
आवर्तनानि चत्वारि सागरे यात्यसौ नरः	071c  
दिवसे सप्तदशमे यः प्राप्ते प्राशते हविः	072a  
सदा द्वादश मासान्वै जुह्वानो जातवेदसम्	072c  
स्थानं वारुणमैन्द्रं च रौद्रं चैवाधिगच्छति	073a  
मारुतौशनसे चैव ब्रह्मलोकं च गच्छति	073c  
तत्र दैवतकन्याभिरासनेनोपचर्यते	074a  
भूर्भुवं चापि देवर्षिं विश्वरूपमवेक्षते	074c  
तत्र देवाधिदेवस्य कुमार्यो रमयन्ति तम्	075a  
द्वात्रिंशद्रूपधारिण्यो मधुराः समलङ्कृताः	075c  
चन्द्रादित्यावुभौ यावद्गगने चरतः प्रभो	076a  
तावच्चरत्यसौ वीरः सुधामृतरसाशनः	076c  
अष्टादशे तु दिवसे प्राश्नीयादेकभोजनम्	077a  
सदा द्वादश मासान्वै सप्त लोकान्स पश्यति	077c  
रथैः सनन्दिघोषैश्च पृष्ठतः सोऽनुगम्यते	078a  
देवकन्याधिरूढैस्तु भ्राजमानैः स्वलङ्कृतैः	078c  
व्याघ्रसिंहप्रयुक्तं च मेघस्वननिनादितम्	079a  
विमानमुत्तमं दिव्यं सुसुखी ह्यधिरोहति	079c  
तत्र कल्पसहस्रं स कान्ताभिः सह मोदते	080a  
सुधारसं च भुञ्जीत अमृतोपममुत्तमम्	080c  
एकोनविंशे दिवसे यो भुङ्क्ते एकभोजनम्	081a  
सदा द्वादश मासान्वै सप्त लोकान्स पश्यति	081c  
उत्तमं लभते स्थानमप्सरोगणसेवितम्	082a  
गन्धर्वैरुपगीतं च विमानं सूर्यवर्चसम्	082c  
तत्रामरवरस्त्रीभिर्मोदते विगतज्वरः	083a  
दिव्याम्बरधरः श्रीमानयुतानां शतं समाः	083c  
पूर्णेऽथ दिवसे विंशे यो भुङ्क्ते ह्येकभोजनम्	084a  
सदा द्वादश मासांस्तु सत्यवादी धृतव्रतः	084c  
अमांसाशी ब्रह्मचारी सर्वभूतहिते रतः	085a  
स लोकान्विपुलान्दिव्यानादित्यानामुपाश्नुते	085c  
गन्धर्वैरप्सरोभिश्च दिव्यमाल्यानुलेपनैः	086a  
विमानैः काञ्चनैर्दिव्यैः पृष्ठतश्चानुगम्यते	086c  
एकविंशे तु दिवसे यो भुङ्क्ते ह्येकभोजनम्	087a  
सदा द्वादश मासान्वै जुह्वानो जातवेदसम्	087c  
लोकमौशनसं दिव्यं शक्रलोकं च गच्छति	088a  
अश्विनोर्मरुतां चैव सुखेष्वभिरतः सदा	088c  
अनभिज्ञश्च दुःखानां विमानवरमास्थितः	089a  
सेव्यमानो वरस्त्रीभिः क्रीडत्यमरवत्प्रभुः	089c  
द्वाविंशे दिवसे प्राप्ते यो भुङ्क्ते ह्येकभोजनम्	090a  
सदा द्वादश मासान्वै जुह्वानो जातवेदसम्	090c  
धृतिमानहिंसानिरतः सत्यवागनसूयकः	091a  
लोकान्वसूनामाप्नोति दिवाकरसमप्रभः	091c  
कामचारी सुधाहारो विमानवरमास्थितः	092a  
रमते देवकन्याभिर्दिव्याभरणभूषितः	092c  
त्रयोविंशे तु दिवसे प्राशेद्यस्त्वेकभोजनम्	093a  
सदा द्वादश मासांस्तु मिताहारो जितेन्द्रियः	093c  
वायोरुशनसश्चैव रुद्रलोकं च गच्छति	094a  
कामचारी कामगमः पूज्यमानोऽप्सरोगणैः	094c  
अनेकगुणपर्यन्तं विमानवरमास्थितः	095a  
रमते देवकन्याभिर्दिव्याभरणभूषितः	095c  
चतुर्विंशे तु दिवसे यः प्राशेदेकभोजनम्	096a  
सदा द्वादश मासान्वै जुह्वानो जातवेदसम्	096c  
आदित्यानामधीवासे मोदमानो वसेच्चिरम्	097a  
दिव्यमाल्याम्बरधरो दिव्यगन्धानुलेपनः	097c  
विमाने काञ्चने दिव्ये हंसयुक्ते मनोरमे	098a  
रमते देवकन्यानां सहस्रैरयुतैस्तथा	098c  
पञ्चविंशे तु दिवसे यः प्राशेदेकभोजनम्	099a  
सदा द्वादश मासांस्तु पुष्कलं यानमारुहेत्	099c  
सिंहव्याघ्रप्रयुक्तैश्च मेघस्वननिनादितैः	100a  
रथैः सनन्दिघोषैश्च पृष्ठतः सोऽनुगम्यते	100c  
देवकन्यासमारूढै राजतैर्विमलैः शुभैः	101a  
विमानमुत्तमं दिव्यमास्थाय सुमनोहरम्	101c  
तत्र कल्पसहस्रं वै वसते स्त्रीशतावृते	102a  
सुधारसं चोपजीवन्नमृतोपममुत्तमम्	102c  
षड्विंशे दिवसे यस्तु प्राश्नीयादेकभोजनम्	103a  
सदा द्वादश मासांस्तु नियतो नियताशनः	103c  
जितेन्द्रियो वीतरागो जुह्वानो जातवेदसम्	104a  
स प्राप्नोति महाभागः पूज्यमानोऽप्सरोगणैः	104c  
सप्तानां मरुतां लोकान्वसूनां चापि सोऽश्नुते	105a  
विमाने स्फाटिके दिव्ये सर्वरत्नैरलङ्कृते	105c  
गन्धर्वैरप्सरोभिश्च पूज्यमानः प्रमोदते	106a  
द्वे युगानां सहस्रे तु दिव्ये दिव्येन तेजसा	106c  
सप्तविंशे तु दिवसे यः प्राशेदेकभोजनम्	107a  
सदा द्वादश मासांस्तु जुह्वानो जातवेदसम्	107c  
फलं प्राप्नोति विपुलं देवलोके च पूज्यते	108a  
अमृताशी वसंस्तत्र स वितृप्तः प्रमोदते	108c  
देवर्षिचरितं राजन्राजर्षिभिरधिष्ठितम्	109a  
अध्यावसति दिव्यात्मा विमानवरमास्थितः	109c  
स्त्रीभिर्मनोभिरामाभी रममाणो मदोत्कटः	110a  
युगकल्पसहस्राणि त्रीण्यावसति वै सुखम्	110c  
योऽष्टाविंशे तु दिवसे प्राश्नीयादेकभोजनम्	111a  
सदा द्वादश मासांस्तु जितात्मा विजितेन्द्रियः	111c  
फलं देवर्षिचरितं विपुलं समुपाश्नुते	112a  
भोगवांस्तेजसा भाति सहस्रांशुरिवामलः	112c  
सुकुमार्यश्च नार्यस्तं रममाणाः सुवर्चसः	113a  
पीनस्तनोरुजघना दिव्याभरणभूषिताः	113c  
रमयन्ति मनः कान्ता विमाने सूर्यसन्निभे	114a  
सर्वकामगमे दिव्ये कल्पायुतशतं समाः	114c  
एकोनत्रिंशे दिवसे यः प्राशेदेकभोजनम्	115a  
सदा द्वादश मासान्वै सत्यव्रतपरायणः	115c  
तस्य लोकाः शुभा दिव्या देवराजर्षिपूजिताः	116a  
विमानं चन्द्रशुभ्राभं दिव्यं समधिगच्छति	116c  
जातरूपमयं युक्तं सर्वरत्नविभूषितम्	117a  
अप्सरोगणसम्पूर्णं गन्धर्वैरभिनादितम्	117c  
तत्र चैनं शुभा नार्यो दिव्याभरणभूषिताः	118a  
मनोभिरामा मधुरा रमयन्ति मदोत्कटाः	118c  
भोगवांस्तेजसा युक्तो वैश्वानरसमप्रभः	119a  
दिव्यो दिव्येन वपुषा भ्राजमान इवामरः	119c  
वसूनां मरुतां चैव साध्यानामश्विनोस्तथा	120a  
रुद्राणां च तथा लोकान्ब्रह्मलोकं च गच्छति	120c  
यस्तु मासे गते भुङ्क्ते एकभक्तं शमात्मकः	121a  
सदा द्वादश मासान्वै ब्रह्मलोकमवाप्नुयात्	121c  
सुधारसकृताहारः श्रीमान्सर्वमनोहरः	122a  
तेजसा वपुषा लक्ष्म्या भ्राजते रश्मिवानिव	122c  
दिव्यमाल्याम्बरधरो दिव्यगन्धानुलेपनः	123a  
सुखेष्वभिरतो योगी दुःखानामविजानकः	123c  
स्वयम्प्रभाभिर्नारीभिर्विमानस्थो महीयते	124a  
रुद्रदेवर्षिकन्याभिः सततं चाभिपूज्यते	124c  
नानाविधसुरूपाभिर्नानारागाभिरेव च	125a  
नानामधुरभाषाभिर्नानारतिभिरेव च	125c  
विमाने नगराकारे सूर्यवत्सूर्यसन्निभे	126a  
पृष्ठतः सोमसङ्काशे उदक्चैवाभ्रसन्निभे	126c  
दक्षिणायां तु रक्ताभे अधस्तान्नीलमण्डले	127a  
ऊर्ध्वं चित्राभिसङ्काशे नैको वसति पूजितः	127c  
यावद्वर्षसहस्रं तु जम्बूद्वीपे प्रवर्षति	128a  
तावत्संवत्सराः प्रोक्ता ब्रह्मलोकस्य धीमतः	128c  
विप्रुषश्चैव यावन्त्यो निपतन्ति नभस्तलात्	129a  
वर्षासु वर्षतस्तावन्निवसत्यमरप्रभः	129c  
मासोपवासी वर्षैस्तु दशभिः स्वर्गमुत्तमम्	130a  
महर्षित्वमथासाद्य सशरीरगतिर्भवेत्	130c  
मुनिर्दान्तो जितक्रोधो जितशिश्नोदरः सदा	131a  
जुह्वन्नग्नींश्च नियतः सन्ध्योपासनसेविता	131c  
बहुभिर्नियमैरेवं मासानश्नाति यो नरः	132a  
अभ्रावकाशशीलश्च तस्य वासो निरुच्यते	132c  
दिवं गत्वा शरीरेण स्वेन राजन्यथामरः	133a  
स्वर्गं पुण्यं यथाकाममुपभुङ्क्ते यथाविधि	133c  
एष ते भरतश्रेष्ठ यज्ञानां विधिरुत्तमः	134a  
व्याख्यातो ह्यानुपूर्व्येण उपवासफलात्मकः	134c  
दरिद्रैर्मनुजैः पार्थ प्राप्यं यज्ञफलं यथा	135a  
उपवासमिमं कृत्वा गच्छेच्च परमां गतिम्	135c  
देवद्विजातिपूजायां रतो भरतसत्तम	135e  
उपवासविधिस्त्वेष विस्तरेण प्रकीर्तितः	136a  
नियतेष्वप्रमत्तेषु शौचवत्सु महात्मसु	136c  
दम्भद्रोहनिवृत्तेषु कृतबुद्धिषु भारत	137a  
अचलेष्वप्रकम्पेषु मा ते भूदत्र संशयः	137c  
