युधिष्ठिर उवाच	001  
मुह्यामीव निशम्याद्य चिन्तयानः पुनः पुनः	001a  
हीनां पार्थिवसङ्घातैः श्रीमद्भिः पृथिवीमिमाम्	001c  
प्राप्य राज्यानि शतशो महीं जित्वापि भारत	002a  
कोटिशः पुरुषान्हत्वा परितप्ये पितामह	002c  
का नु तासां वरस्त्रीणामवस्थाद्य भविष्यति	003a  
या हीनाः पतिभिः पुत्रैर्मातुलैर्भ्रातृभिस्तथा	003c  
वयं हि तान्गुरून्हत्वा ज्ञातींश्च सुहृदोऽपि च	004a  
अवाक्शीर्षाः पतिष्यामो नरके नात्र संशयः	004c  
शरीरं योक्तुमिच्छामि तपसोग्रेण भारत	005a  
उपदिष्टमिहेच्छामि तत्त्वतोऽहं विशां पते	005c  
वैशम्पायन उवाच	006  
युधिष्ठिरस्य तद्वाक्यं श्रुत्वा भीष्मो महामनाः	006a  
परीक्ष्य निपुणं बुद्ध्या युधिष्ठिरमभाषत	006c  
रहस्यमद्भुतं चैव शृणु वक्ष्यामि यत्त्वयि	007a  
या गतिः प्राप्यते येन प्रेत्यभावेषु भारत	007c  
तपसा प्राप्यते स्वर्गस्तपसा प्राप्यते यशः	008a  
आयुःप्रकर्षो भोगाश्च लभ्यन्ते तपसा विभो	008c  
ज्ञानं विज्ञानमारोग्यं रूपं सम्पत्तथैव च	009a  
सौभाग्यं चैव तपसा प्राप्यते भरतर्षभ	009c  
धनं प्राप्नोति तपसा मौनं ज्ञानं प्रयच्छति	010a  
उपभोगांस्तु दानेन ब्रह्मचर्येण जीवितम्	010c  
अहिंसायाः फलं रूपं दीक्षाया जन्म वै कुले	011a  
फलमूलाशिनां राज्यं स्वर्गः पर्णाशिनां भवेत्	011c  
पयोभक्षो दिवं याति स्नानेन द्रविणाधिकः	012a  
गुरुशुश्रूषया विद्या नित्यश्राद्धेन सन्ततिः	012c  
गवाढ्यः शाकदीक्षाभिः स्वर्गमाहुस्तृणाशनात्	013a  
स्त्रियस्त्रिषवणस्नानाद्वायुं पीत्वा क्रतुं लभेत्	013c  
नित्यस्नायी भवेद्दक्षः सन्ध्ये तु द्वे जपन्द्विजः	014a  
मरुं साधयतो राज्यं नाकपृष्ठमनाशके	014c  
स्थण्डिले शयमानानां गृहाणि शयनानि च	015a  
चीरवल्कलवासोभिर्वासांस्याभरणानि च	015c  
शय्यासनानि यानानि योगयुक्ते तपोधने	016a  
अग्निप्रवेशे नियतं ब्रह्मलोको विधीयते	016c  
रसानां प्रतिसंहारात्सौभाग्यमिह विन्दति	017a  
आमिषप्रतिसंहारात्प्रजास्यायुष्मती भवेत्	017c  
उदवासं वसेद्यस्तु स नराधिपतिर्भवेत्	018a  
सत्यवादी नरश्रेष्ठ दैवतैः सह मोदते	018c  
कीर्तिर्भवति दानेन तथारोग्यमहिंसया	019a  
द्विजशुश्रूषया राज्यं द्विजत्वं वापि पुष्कलम्	019c  
पानीयस्य प्रदानेन कीर्तिर्भवति शाश्वती	020a  
अन्नपानप्रदानेन तृप्यते कामभोगतः	020c  
सान्त्वदः सर्वभूतानां सर्वशोकैर्विमुच्यते	021a  
देवशुश्रूषया राज्यं दिव्यं रूपं नियच्छति	021c  
दीपालोकप्रदानेन चक्षुष्मान्भवते नरः	022a  
प्रेक्षणीयप्रदानेन स्मृतिं मेधां च विन्दति	022c  
गन्धमाल्यनिवृत्त्या तु कीर्तिर्भवति पुष्कला	023a  
केशश्मश्रून्धारयतामग्र्या भवति सन्ततिः	023c  
उपवासं च दीक्षां च अभिषेकं च पार्थिव	024a  
कृत्वा द्वादश वर्षाणि वीरस्थानाद्विशिष्यते	024c  
दासीदासमलङ्कारान्क्षेत्राणि च गृहाणि च	025a  
ब्रह्मदेयां सुतां दत्त्वा प्राप्नोति मनुजर्षभ	025c  
क्रतुभिश्चोपवासैश्च त्रिदिवं याति भारत	026a  
लभते च चिरं स्थानं बलिपुष्पप्रदो नरः	026c  
सुवर्णशृङ्गैस्तु विभूषितानां गवां सहस्रस्य नरः प्रदाता	027a  
प्राप्नोति पुण्यं दिवि देवलोकमित्येवमाहुर्मुनिदेवसङ्घाः	027c  
प्रयच्छते यः कपिलां सचैलां कांस्योपदोहां कनकाग्रशृङ्गीम्	028a  
तैस्तैर्गुणैः कामदुघास्य भूत्वा नरं प्रदातारमुपैति सा गौः	028c  
यावन्ति लोमानि भवन्ति धेन्वास्तावत्फलं प्राप्नुते गोप्रदाता	029a  
पुत्रांश्च पौत्रांश्च कुलं च सर्वमासप्तमं तारयते परत्र	029c  
सदक्षिणां काञ्चनचारुशृङ्गीं कांस्योपदोहां द्रविणोत्तरीयाम्	030a  
धेनुं तिलानां ददतो द्विजाय लोका वसूनां सुलभा भवन्ति	030c  
स्वकर्मभिर्मानवं सन्निबद्धं तीव्रान्धकारे नरके पतन्तम्	031a  
महार्णवे नौरिव वायुयुक्ता दानं गवां तारयते परत्र	031c  
यो ब्रह्मदेयां तु ददाति कन्यां भूमिप्रदानं च करोति विप्रे	032a  
ददाति चान्नं विधिवच्च यश्च स लोकमाप्नोति पुरन्दरस्य	032c  
नैवेशिकं सर्वगुणोपपन्नं ददाति वै यस्तु नरो द्विजाय	033a  
स्वाध्यायचारित्रगुणान्विताय तस्यापि लोकाः कुरुषूत्तरेषु	033c  
धुर्यप्रदानेन गवां तथाश्वैर्लोकानवाप्नोति नरो वसूनाम्	034a  
स्वर्गाय चाहुर्हि हिरण्यदानं ततो विशिष्टं कनकप्रदानम्	034c  
छत्रप्रदानेन गृहं वरिष्ठं यानं तथोपानहसम्प्रदाने	035a  
वस्त्रप्रदानेन फलं सुरूपं गन्धप्रदाने सुरभिर्नरः स्यात्	035c  
पुष्पोपगं वाथ फलोपगं वा यः पादपं स्पर्शयते द्विजाय	036a  
स स्त्रीसमृद्धं बहुरत्नपूर्णं लभत्ययत्नोपगतं गृहं वै	036c  
भक्षान्नपानीयरसप्रदाता सर्वानवाप्नोति रसान्प्रकामम्	037a  
प्रतिश्रयाच्छादनसम्प्रदाता प्राप्नोति तानेव न संशयोऽत्र	037c  
स्रग्धूपगन्धान्यनुलेपनानि स्नानानि माल्यानि च मानवो यः	038a  
दद्याद्द्विजेभ्यः स भवेदरोगस्तथाभिरूपश्च नरेन्द्रलोके	038c  
बीजैरशून्यं शयनैरुपेतं दद्याद्गृहं यः पुरुषो द्विजाय	039a  
पुण्याभिरामं बहुरत्नपूर्णं लभत्यधिष्ठानवरं स राजन्	039c  
सुगन्धचित्रास्तरणोपपन्नं दद्यान्नरो यः शयनं द्विजाय	040a  
रूपान्वितां पक्षवतीं मनोज्ञां भार्यामयत्नोपगतां लभेत्सः	040c  
पितामहस्यानुचरो वीरशायी भवेन्नरः	041a  
नाधिकं विद्यते तस्मादित्याहुः परमर्षयः	041c  
वैशम्पायन उवाच	042  
तस्य तद्वचनं श्रुत्वा प्रीतात्मा कुरुनन्दनः	042a  
नाश्रमेऽरोचयद्वासं वीरमार्गाभिकाङ्क्षया	042c  
ततो युधिष्ठिरः प्राह पाण्डवान्भरतर्षभ	043a  
पितामहस्य यद्वाक्यं तद्वो रोचत्विति प्रभुः	043c  
ततस्तु पाण्डवाः सर्वे द्रौपदी च यशस्विनी	044a  
युधिष्ठिरस्य तद्वाक्यं बाढमित्यभ्यपूजयन्	044c  
