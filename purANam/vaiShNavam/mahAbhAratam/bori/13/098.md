युधिष्ठिर उवाच	001  
एवं तदा प्रयाचन्तं भास्करं मुनिसत्तमः	001a  
जमदग्निर्महातेजाः किं कार्यं प्रत्यपद्यत	001c  
भीष्म उवाच	002  
तथा प्रयाचमानस्य मुनिरग्निसमप्रभः	002a  
जमदग्निः शमं नैव जगाम कुरुनन्दन	002c  
ततः सूर्यो मधुरया वाचा तमिदमब्रवीत्	003a  
कृताञ्जलिर्विप्ररूपी प्रणम्येदं विशां पते	003c  
चलं निमित्तं विप्रर्षे सदा सूर्यस्य गच्छतः	004a  
कथं चलं वेत्स्यसि त्वं सदा यान्तं दिवाकरम्	004c  
जमदग्निरुवाच	005  
स्थिरं वापि चलं वापि जाने त्वां ज्ञानचक्षुषा	005a  
अवश्यं विनयाधानं कार्यमद्य मया तव	005c  
अपराह्णे निमेषार्धं तिष्ठसि त्वं दिवाकर	006a  
तत्र वेत्स्यामि सूर्य त्वां न मेऽत्रास्ति विचारणा	006c  
सूर्य उवाच	007  
असंशयं मां विप्रर्षे वेत्स्यसे धन्विनां वर	007a  
अपकारिणं तु मां विद्धि भगवञ्शरणागतम्	007c  
भीष्म उवाच	008  
ततः प्रहस्य भगवाञ्जमदग्निरुवाच तम्	008a  
न भीः सूर्य त्वया कार्या प्रणिपातगतो ह्यसि	008c  
ब्राह्मणेष्वार्जवं यच्च स्थैर्यं च धरणीतले	009a  
सौम्यतां चैव सोमस्य गाम्भीर्यं वरुणस्य च	009c  
दीप्तिमग्नेः प्रभां मेरोः प्रतापं तपनस्य च	010a  
एतान्यतिक्रमेद्यो वै स हन्याच्छरणागतम्	010c  
भवेत्स गुरुतल्पी च ब्रह्महा च तथा भवेत्	011a  
सुरापानं च कुर्यात्स यो हन्याच्छरणागतम्	011c  
एतस्य त्वपनीतस्य समाधिं तात चिन्तय	012a  
यथा सुखगमः पन्था भवेत्त्वद्रश्मितापितः	012c  
भीष्म उवाच	013  
एतावदुक्त्वा स तदा तूष्णीमासीद्भृगूद्वहः	013a  
अथ सूर्यो ददौ तस्मै छत्रोपानहमाशु वै	013c  
सूर्य उवाच	014  
महर्षे शिरसस्त्राणं छत्रं मद्रश्मिवारणम्	014a  
प्रतिगृह्णीष्व पद्भ्यां च त्राणार्थं चर्मपादुके	014c  
अद्यप्रभृति चैवैतल्लोके सम्प्रचरिष्यति	015a  
पुण्यदानेषु सर्वेषु परमक्षय्यमेव च	015c  
भीष्म उवाच	016  
उपानच्छत्रमेतद्वै सूर्येणेह प्रवर्तितम्	016a  
पुण्यमेतदभिख्यातं त्रिषु लोकेषु भारत	016c  
तस्मात्प्रयच्छ विप्रेभ्यश्छत्रोपानहमुत्तमम्	017a  
धर्मस्ते सुमहान्भावी न मेऽत्रास्ति विचारणा	017c  
छत्रं हि भरतश्रेष्ठ यः प्रदद्याद्द्विजातये	018a  
शुभ्रं शतशलाकं वै स प्रेत्य सुखमेधते	018c  
स शक्रलोके वसति पूज्यमानो द्विजातिभिः	019a  
अप्सरोभिश्च सततं देवैश्च भरतर्षभ	019c  
दह्यमानाय विप्राय यः प्रयच्छत्युपानहौ	020a  
स्नातकाय महाबाहो संशिताय द्विजातये	020c  
सोऽपि लोकानवाप्नोति दैवतैरभिपूजितान्	021a  
गोलोके स मुदा युक्तो वसति प्रेत्य भारत	021c  
एतत्ते भरतश्रेष्ठ मया कार्त्स्न्येन कीर्तितम्	022a  
छत्रोपानहदानस्य फलं भरतसत्तम	022c  
