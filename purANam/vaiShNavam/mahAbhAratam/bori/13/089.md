भीष्म उवाच	001  
यमस्तु यानि श्राद्धानि प्रोवाच शशबिन्दवे	001a  
तानि मे शृणु काम्यानि नक्षत्रेषु पृथक्पृथक्	001c  
श्राद्धं यः कृत्तिकायोगे कुर्वीत सततं नरः	002a  
अग्नीनाधाय सापत्यो यजेत विगतज्वरः	002c  
अपत्यकामो रोहिण्यामोजस्कामो मृगोत्तमे	003a  
क्रूरकर्मा ददच्छ्राद्धमार्द्रायां मानवो भवेत्	003c  
कृषिभागी भवेन्मर्त्यः कुर्वञ्श्राद्धं पुनर्वसौ	004a  
पुष्टिकामोऽथ पुष्येण श्राद्धमीहेत मानवः	004c  
आश्लेषायां ददच्छ्राद्धं वीरान्पुत्रान्प्रजायते	005a  
ज्ञातीनां तु भवेच्छ्रेष्ठो मघासु श्राद्धमावपन्	005c  
फल्गुनीषु ददच्छ्राद्धं सुभगः श्राद्धदो भवेत्	006a  
अपत्यभागुत्तरासु हस्तेन फलभाग्भवेत्	006c  
चित्रायां तु ददच्छ्राद्धं लभेद्रूपवतः सुतान्	007a  
स्वातियोगे पितॄनर्च्य वाणिज्यमुपजीवति	007c  
बहुपुत्रो विशाखासु पित्र्यमीहन्भवेन्नरः	008a  
अनुराधासु कुर्वाणो राजचक्रं प्रवर्तयेत्	008c  
आदिपत्यं व्रजेन्मर्त्यो ज्येष्ठायामपवर्जयन्	009a  
नरः कुरुकुलश्रेष्ठ श्रद्धादमपुरःसरः	009c  
मूले त्वारोग्यमर्च्छेत यशोऽषाढास्वनुत्तमम्	010a  
उत्तरासु त्वषाढासु वीतशोकश्चरेन्महीम्	010c  
श्राद्धं त्वभिजिता कुर्वन्विद्यां श्रेष्ठामवाप्नुयात्	011a  
श्रवणे तु ददच्छ्राद्धं प्रेत्य गच्छेत्परां गतिम्	011c  
राज्यभागी धनिष्ठायां प्राप्नुयान्नापदं नरः	012a  
नक्षत्रे वारुणे कुर्वन्भिषक्सिद्धिमवाप्नुयात्	012c  
पूर्वप्रोष्ठपदाः कुर्वन्बहु विन्देदजाविकम्	013a  
उत्तरास्वथ कुर्वाणो विन्दते गाः सहस्रशः	013c  
बहुरूप्यकृतं वित्तं विन्दते रेवतीं श्रितः	014a  
अश्वांश्चाश्वयुजे वेत्ति भरणीष्वायुरुत्तमम्	014c  
इमं श्राद्धविधिं श्रुत्वा शशबिन्दुस्तथाकरोत्	015a  
अक्लेशेनाजयच्चापि महीं सोऽनुशशास ह	015c  
