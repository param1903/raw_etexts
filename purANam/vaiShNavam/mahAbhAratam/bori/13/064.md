भीष्म उवाच	001  
सर्वान्कामान्प्रयच्छन्ति ये प्रयच्छन्ति काञ्चनम्	001a  
इत्येवं भगवानत्रिः पितामहसुतोऽब्रवीत्	001c  
पवित्रं शुच्यथायुष्यं पितॄणामक्षयं च तत्	002a  
सुवर्णं मनुजेन्द्रेण हरिश्चन्द्रेण कीर्तितम्	002c  
पानीयदानं परमं दानानां मनुरब्रवीत्	003a  
तस्माद्वापीश्च कूपांश्च तडागानि च खानयेत्	003c  
अर्धं पापस्य हरति पुरुषस्येह कर्मणः	004a  
कूपः प्रवृत्तपानीयः सुप्रवृत्तश्च नित्यशः	004c  
सर्वं तारयते वंशं यस्य खाते जलाशये	005a  
गावः पिबन्ति विप्राश्च साधवश्च नराः सदा	005c  
निदाघकाले पानीयं यस्य तिष्ठत्यवारितम्	006a  
स दुर्गं विषमं कृच्छ्रं न कदाचिदवाप्नुते	006c  
बृहस्पतेर्भगवतः पूष्णश्चैव भगस्य च	007a  
अश्विनोश्चैव वह्नेश्च प्रीतिर्भवति सर्पिषा	007c  
परमं भेषजं ह्येतद्यज्ञानामेतदुत्तमम्	008a  
रसानामुत्तमं चैतत्फलानां चैतदुत्तमम्	008c  
फलकामो यशस्कामः पुष्टिकामश्च नित्यदा	009a  
घृतं दद्याद्द्विजातिभ्यः पुरुषः शुचिरात्मवान्	009c  
घृतं मासे आश्वयुजि विप्रेभ्यो यः प्रयच्छति	010a  
तस्मै प्रयच्छतो रूपं प्रीतौ देवाविहाश्विनौ	010c  
पायसं सर्पिषा मिश्रं द्विजेभ्यो यः प्रयच्छति	011a  
गृहं तस्य न रक्षांसि धर्षयन्ति कदाचन	011c  
पिपासया न म्रियते सोपच्छन्दश्च दृश्यते	012a  
न प्राप्नुयाच्च व्यसनं करकान्यः प्रयच्छति	012c  
प्रयतो ब्राह्मणाग्रेभ्यः श्रद्धया परया युतः	013a  
उपस्पर्शनषड्भागं लभते पुरुषः सदा	013c  
यः साधनार्थं काष्ठानि ब्राह्मणेभ्यः प्रयच्छति	014a  
प्रतापार्थं च राजेन्द्र वृत्तवद्भ्यः सदा नरः	014c  
सिध्यन्त्यर्थाः सदा तस्य कार्याणि विविधानि च	015a  
उपर्युपरि शत्रूणां वपुषा दीप्यते च सः	015c  
भगवांश्चास्य सुप्रीतो वह्निर्भवति नित्यशः	016a  
न तं त्यजन्ते पशवः सङ्ग्रामे च जयत्यपि	016c  
पुत्राञ्छ्रियं च लभते यश्छत्रं सम्प्रयच्छति	017a  
चक्षुर्व्याधिं न लभते यज्ञभागमथाश्नुते	017c  
निदाघकाले वर्षे वा यश्छत्रं सम्प्रयच्छति	018a  
नास्य कश्चिन्मनोदाहः कदाचिदपि जायते	018c  
कृच्छ्रात्स विषमाच्चैव विप्र मोक्षमवाप्नुते	018e  
प्रदानं सर्वदानानां शकटस्य विशिष्यते	019a  
एवमाह महाभागः शाण्डिल्यो भगवानृषिः	019c  
