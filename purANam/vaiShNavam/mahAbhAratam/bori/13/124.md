युधिष्ठिर उवाच	001  
सत्स्त्रीणां समुदाचारं सर्वधर्मभृतां वर	001a  
श्रोतुमिच्छाम्यहं त्वत्तस्तं मे ब्रूहि पितामह	001c  
भीष्म उवाच	002  
सर्वज्ञां सर्वधर्मज्ञां देवलोके मनस्विनीम्	002a  
कैकेयी सुमना नाम शाण्डिलीं पर्यपृच्छत	002c  
केन वृत्तेन कल्याणि समाचारेण केन वा	003a  
विधूय सर्वपापानि देवलोकं त्वमागता	003c  
हुताशनशिखेव त्वं ज्वलमाना स्वतेजसा	004a  
सुता ताराधिपस्येव प्रभया दिवमागता	004c  
अरजांसि च वस्त्राणि धारयन्ती गतक्लमा	005a  
विमानस्था शुभे भासि सहस्रगुणमोजसा	005c  
न त्वमल्पेन तपसा दानेन नियमेन वा	006a  
इमं लोकमनुप्राप्ता तस्मात्तत्त्वं वदस्व मे	006c  
इति पृष्टा सुमनया मधुरं चारुहासिनी	007a  
शाण्डिली निभृतं वाक्यं सुमनामिदमब्रवीत्	007c  
नाहं काषायवसना नापि वल्कलधारिणी	008a  
न च मुण्डा न जटिला भूत्वा देवत्वमागता	008c  
अहितानि च वाक्यानि सर्वाणि परुषाणि च	009a  
अप्रमत्ता च भर्तारं कदाचिन्नाहमब्रुवम्	009c  
देवतानां पितॄणां च ब्राह्मणानां च पूजने	010a  
अप्रमत्ता सदायुक्ता श्वश्रूश्वशुरवर्तिनी	010c  
पैशुन्ये न प्रवर्तामि न ममैतन्मनोगतम्	011a  
अद्वारे न च तिष्ठामि चिरं न कथयामि च	011c  
असद्वा हसितं किञ्चिदहितं वापि कर्मणा	012a  
रहस्यमरहस्यं वा न प्रवर्तामि सर्वथा	012c  
कार्यार्थे निर्गतं चापि भर्तारं गृहमागतम्	013a  
आसनेनोपसंयोज्य पूजयामि समाहिता	013c  
यद्यच्च नाभिजानाति यद्भोज्यं नाभिनन्दति	014a  
भक्ष्यं वाप्यथ वा लेह्यं तत्सर्वं वर्जयाम्यहम्	014c  
कुटुम्बार्थे समानीतं यत्किञ्चित्कार्यमेव तु	015a  
प्रातरुत्थाय तत्सर्वं कारयामि करोमि च	015c  
प्रवासं यदि मे भर्ता याति कार्येण केनचित्	016a  
मङ्गलैर्बहुभिर्युक्ता भवामि नियता सदा	016c  
अञ्जनं रोचनां चैव स्नानं माल्यानुलेपनम्	017a  
प्रसाधनं च निष्क्रान्ते नाभिनन्दामि भर्तरि	017c  
नोत्थापयामि भर्तारं सुखसुप्तमहं सदा	018a  
आतुरेष्वपि कार्येषु तेन तुष्यति मे मनः	018c  
नायासयामि भर्तारं कुटुम्बार्थे च सर्वदा	019a  
गुप्तगुह्या सदा चास्मि सुसम्मृष्टनिवेशना	019c  
इमं धर्मपथं नारी पालयन्ती समाहिता	020a  
अरुन्धतीव नारीणां स्वर्गलोके महीयते	020c  
भीष्म उवाच	021  
एतदाख्याय सा देवी सुमनायै तपस्विनी	021a  
पतिधर्मं महाभागा जगामादर्शनं तदा	021c  
यश्चेदं पाण्डवाख्यानं पठेत्पर्वणि पर्वणि	022a  
स देवलोकं सम्प्राप्य नन्दने सुसुखं वसेत्	022c  
