युधिष्ठिर उवाच	001  
श्रुतं मे महदाख्यानमेतत्कुरुकुलोद्वह	001a  
सुदुष्प्रापं ब्रवीषि त्वं ब्राह्मण्यं वदतां वर	001c  
विश्वामित्रेण च पुरा ब्राह्मण्यं प्राप्तमित्युत	002a  
श्रूयते वदसे तच्च दुष्प्रापमिति सत्तम	002c  
वीतहव्यश्च राजर्षिः श्रुतो मे विप्रतां गतः	003a  
तदेव तावद्गाङ्गेय श्रोतुमिच्छाम्यहं विभो	003c  
स केन कर्मणा प्राप्तो ब्राह्मण्यं राजसत्तम	004a  
वरेण तपसा वापि तन्मे व्याख्यातुमर्हति	004c  
भीष्म उवाच	005  
शृणु राजन्यथा राजा वीतहव्यो महायशाः	005a  
क्षत्रियः सन्पुनः प्राप्तो ब्राह्मण्यं लोकसत्कृतम्	005c  
मनोर्महात्मनस्तात प्रजाधर्मेण शासतः	006a  
बभूव पुत्रो धर्मात्मा शर्यातिरिति विश्रुतः	006c  
तस्यान्ववाये द्वौ राजन्राजानौ सम्बभूवतुः	007a  
हेहयस्तालजङ्घश्च वत्सेषु जयतां वर	007c  
हेहयस्य तु पुत्राणां दशसु स्त्रीषु भारत	008a  
शतं बभूव प्रख्यातं शूराणामनिवर्तिनाम्	008c  
तुल्यरूपप्रभावाणां विदुषां युद्धशालिनाम्	009a  
धनुर्वेदे च वेदे च सर्वत्रैव कृतश्रमाः	009c  
काशिष्वपि नृपो राजन्दिवोदासपितामहः	010a  
हर्यश्व इति विख्यातो बभूव जयतां वरः	010c  
स वीतहव्यदायादैरागत्य पुरुषर्षभ	011a  
गङ्गायमुनयोर्मध्ये सङ्ग्रामे विनिपातितः	011c  
तं तु हत्वा नरवरं हेहयास्ते महारथाः	012a  
प्रतिजग्मुः पुरीं रम्यां वत्सानामकुतोभयाः	012c  
हर्यश्वस्य तु दायादः काशिराजोऽभ्यषिच्यत	013a  
सुदेवो देवसङ्काशः साक्षाद्धर्म इवापरः	013c  
स पालयन्नेव महीं धर्मात्मा काशिनन्दनः	014a  
तैर्वीतहव्यैरागत्य युधि सर्वैर्विनिर्जितः	014c  
तमप्याजौ विनिर्जित्य प्रतिजग्मुर्यथागतम्	015a  
सौदेविस्त्वथ काशीशो दिवोदासोऽभ्यषिच्यत	015c  
दिवोदासस्तु विज्ञाय वीर्यं तेषां महात्मनाम्	016a  
वाराणसीं महातेजा निर्ममे शक्रशासनात्	016c  
विप्रक्षत्रियसम्बाधां वैश्यशूद्रसमाकुलाम्	017a  
नैकद्रव्योच्चयवतीं समृद्धविपणापणाम्	017c  
गङ्गाया उत्तरे कूले वप्रान्ते राजसत्तम	018a  
गोमत्या दक्षिणे चैव शक्रस्येवामरावतीम्	018c  
तत्र तं राजशार्दूलं निवसन्तं महीपतिम्	019a  
आगत्य हेहया भूयः पर्यधावन्त भारत	019c  
स निष्पत्य ददौ युद्धं तेभ्यो राजा महाबलः	020a  
देवासुरसमं घोरं दिवोदासो महाद्युतिः	020c  
स तु युद्धे महाराज दिनानां दशतीर्दश	021a  
हतवाहनभूयिष्ठस्ततो दैन्यमुपागमत्	021c  
हतयोधस्ततो राजन्क्षीणकोशश्च भूमिपः	022a  
दिवोदासः पुरीं हित्वा पलायनपरोऽभवत्	022c  
स त्वाश्रममुपागम्य भरद्वाजस्य धीमतः	023a  
जगाम शरणं राजा कृताञ्जलिररिन्दम	023c  
राजोवाच	024  
भगवन्वैतहव्यैर्मे युद्धे वंशः प्रणाशितः	024a  
अहमेकः परिद्यूनो भवन्तं शरणं गतः	024c  
शिष्यस्नेहेन भगवन्स मां रक्षितुमर्हसि	025a  
निःशेषो हि कृतो वंशो मम तैः पापकर्मभिः	025c  
तमुवाच महाभागो भरद्वाजः प्रतापवान्	026a  
न भेतव्यं न भेतव्यं सौदेव व्येतु ते भयम्	026c  
अहमिष्टिं करोम्यद्य पुत्रार्थं ते विशां पते	027a  
वैतहव्यसहस्राणि यथा त्वं प्रसहिष्यसि	027c  
तत इष्टिं चकारर्षिस्तस्य वै पुत्रकामिकीम्	028a  
अथास्य तनयो जज्ञे प्रतर्दन इति श्रुतः	028c  
स जातमात्रो ववृधे समाः सद्यस्त्रयोदश	029a  
वेदं चाधिजगे कृत्स्नं धनुर्वेदं च भारत	029c  
योगेन च समाविष्टो भरद्वाजेन धीमता	030a  
तेजो लौक्यं स सङ्गृह्य तस्मिन्देशे समाविशत्	030c  
ततः स कवची धन्वी बाणी दीप्त इवानलः	031a  
प्रययौ स धनुर्धुन्वन्विवर्षुरिव तोयदः	031c  
तं दृष्ट्वा परमं हर्षं सुदेवतनयो ययौ	032a  
मेने च मनसा दग्धान्वैतहव्यान्स पार्थिवः	032c  
ततस्तं यौवराज्येन स्थापयित्वा प्रतर्दनम्	033a  
कृतकृत्यं तदात्मानं स राजा अभ्यनन्दत	033c  
ततस्तु वैतहव्यानां वधाय स महीपतिः	034a  
पुत्रं प्रस्थापयामास प्रतर्दनमरिन्दमम्	034c  
सरथः स तु सन्तीर्य गङ्गामाशु पराक्रमी	035a  
प्रययौ वीतहव्यानां पुरीं परपुरञ्जयः	035c  
वैतहव्यास्तु संश्रुत्य रथघोषं समुद्धतम्	036a  
निर्ययुर्नगराकारै रथैः पररथारुजैः	036c  
निष्क्रम्य ते नरव्याघ्रा दंशिताश्चित्रयोधिनः	037a  
प्रतर्दनं समाजघ्नुः शरवर्षैरुदायुधाः	037c  
अस्त्रैश्च विविधाकारै रथौघैश्च युधिष्ठिर	038a  
अभ्यवर्षन्त राजानं हिमवन्तमिवाम्बुदाः	038c  
अस्त्रैरस्त्राणि संवार्य तेषां राजा प्रतर्दनः	039a  
जघान तान्महातेजा वज्रानलसमैः शरैः	039c  
कृत्तोत्तमाङ्गास्ते राजन्भल्लैः शतसहस्रशः	040a  
अपतन्रुधिरार्द्राङ्गा निकृत्ता इव किंशुकाः	040c  
हतेषु तेषु सर्वेषु वीतहव्यः सुतेष्वथ	041a  
प्राद्रवन्नगरं हित्वा भृगोराश्रममप्युत	041c  
ययौ भृगुं च शरणं वीतहव्यो नराधिपः	042a  
अभयं च ददौ तस्मै राज्ञे राजन्भृगुस्तथा	042c  
ततो ददावासनं च तस्मै शिष्यो भृगोस्तदा	042e  
अथानुपदमेवाशु तत्रागच्छत्प्रतर्दनः	043a  
स प्राप्य चाश्रमपदं दिवोदासात्मजोऽब्रवीत्	043c  
भो भोः केऽत्राश्रमे सन्ति भृगोः शिष्या महात्मनः	044a  
द्रष्टुमिच्छे मुनिमहं तस्याचक्षत मामिति	044c  
स तं विदित्वा तु भृगुर्निश्चक्रामाश्रमात्तदा	045a  
पूजयामास च ततो विधिना परमेण ह	045c  
उवाच चैनं राजेन्द्र किं कार्यमिति पार्थिवम्	046a  
स चोवाच नृपस्तस्मै यदागमनकारणम्	046c  
अयं ब्रह्मन्नितो राजा वीतहव्यो विसर्ज्यताम्	047a  
अस्य पुत्रैर्हि मे ब्रह्मन्कृत्स्नो वंशः प्रणाशितः	047c  
उत्सादितश्च विषयः काशीनां रत्नसञ्चयः	047e  
एतस्य वीर्यदृप्तस्य हतं पुत्रशतं मया	048a  
अस्येदानीं वधाद्ब्रह्मन्भविष्याम्यनृणः पितुः	048c  
तमुवाच कृपाविष्टो भृगुर्धर्मभृतां वरः	049a  
नेहास्ति क्षत्रियः कश्चित्सर्वे हीमे द्विजातयः	049c  
एवं तु वचनं श्रुत्वा भृगोस्तथ्यं प्रतर्दनः	050a  
पादावुपस्पृश्य शनैः प्रहसन्वाक्यमब्रवीत्	050c  
एवमप्यस्मि भगवन्कृतकृत्यो न संशयः	051a  
यदेष राजा वीर्येण स्वजातिं त्याजितो मया	051c  
अनुजानीहि मां ब्रह्मन्ध्यायस्व च शिवेन माम्	052a  
त्याजितो हि मया जातिमेष राजा भृगूद्वह	052c  
ततस्तेनाभ्यनुज्ञातो ययौ राजा प्रतर्दनः	053a  
यथागतं महाराज मुक्त्वा विषमिवोरगः	053c  
भृगोर्वचनमात्रेण स च ब्रह्मर्षितां गतः	054a  
वीतहव्यो महाराज ब्रह्मवादित्वमेव च	054c  
तस्य गृत्समदः पुत्रो रूपेणेन्द्र इवापरः	055a  
शक्रस्त्वमिति यो दैत्यैर्निगृहीतः किलाभवत्	055c  
ऋग्वेदे वर्तते चाग्र्या श्रुतिरत्र विशां पते	056a  
यत्र गृत्समदो ब्रह्मन्ब्राह्मणैः स महीयते	056c  
स ब्रह्मचारी विप्रर्षिः श्रीमान्गृत्समदोऽभवत्	057a  
पुत्रो गृत्समदस्यापि सुचेता अभवद्द्विजः	057c  
वर्चाः सुतेजसः पुत्रो विहव्यस्तस्य चात्मजः	058a  
विहव्यस्य तु पुत्रस्तु वितत्यस्तस्य चात्मजः	058c  
वितत्यस्य सुतः सत्यः सन्तः सत्यस्य चात्मजः	059a  
श्रवास्तस्य सुतश्चर्षिः श्रवसश्चाभवत्तमः	059c  
तमसश्च प्रकाशोऽभूत्तनयो द्विजसत्तमः	060a  
प्रकाशस्य च वागिन्द्रो बभूव जयतां वरः	060c  
तस्यात्मजश्च प्रमतिर्वेदवेदाङ्गपारगः	061a  
घृताच्यां तस्य पुत्रस्तु रुरुर्नामोदपद्यत	061c  
प्रमद्वरायां तु रुरोः पुत्रः समुदपद्यत	062a  
शुनको नाम विप्रर्षिर्यस्य पुत्रोऽथ शौनकः	062c  
एवं विप्रत्वमगमद्वीतहव्यो नराधिपः	063a  
भृगोः प्रसादाद्राजेन्द्र क्षत्रियः क्षत्रियर्षभ	063c  
तथैव कथितो वंशो मया गार्त्समदस्तव	064a  
विस्तरेण महाराज किमन्यदनुपृच्छसि	064c  
