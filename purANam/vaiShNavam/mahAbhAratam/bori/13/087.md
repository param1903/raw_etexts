युधिष्ठिर उवाच	001  
चातुर्वर्ण्यस्य धर्मात्मन्धर्मः प्रोक्तस्त्वयानघ	001a  
तथैव मे श्राद्धविधिं कृत्स्नं प्रब्रूहि पार्थिव	001c  
वैशम्पायन उवाच	002  
युधिष्ठिरेणैवमुक्तो भीष्मः शान्तनवस्तदा	002a  
इमं श्राद्धविधिं कृत्स्नं प्रवक्तुमुपचक्रमे	002c  
भीष्म उवाच	003  
शृणुष्वावहितो राजञ्श्राद्धकल्पमिमं शुभम्	003a  
धन्यं यशस्यं पुत्रीयं पितृयज्ञं परन्तप	003c  
देवासुरमनुष्याणां गन्धर्वोरगरक्षसाम्	004a  
पिशाचकिन्नराणां च पूज्या वै पितरः सदा	004c  
पितॄन्पूज्यादितः पश्चाद्देवान्सन्तर्पयन्ति वै	005a  
तस्मात्सर्वप्रयत्नेन पुरुषः पूजयेत्सदा	005c  
अन्वाहार्यं महाराज पितॄणां श्राद्धमुच्यते	006a  
तच्चामिषेण विधिना विधिः प्रथमकल्पितः	006c  
सर्वेष्वहःसु प्रीयन्ते कृतैः श्राद्धैः पितामहाः	007a  
प्रवक्ष्यामि तु ते सर्वांस्तिथ्यां तिथ्यां गुणागुणान्	007c  
येष्वहःसु कृतैः श्राद्धैर्यत्फलं प्राप्यतेऽनघ	008a  
तत्सर्वं कीर्तयिष्यामि यथावत्तन्निबोध मे	008c  
पितॄनर्च्य प्रतिपदि प्राप्नुयात्स्वगृहे स्त्रियः	009a  
अभिरूपप्रजायिन्यो दर्शनीया बहुप्रजाः	009c  
स्त्रियो द्वितीयां जायन्ते तृतीयायां तु वन्दिनः	010a  
चतुर्थ्यां क्षुद्रपशवो भवन्ति बहवो गृहे	010c  
पञ्चम्यां बहवः पुत्रा जायन्ते कुर्वतां नृप	011a  
कुर्वाणास्तु नराः षष्ठ्यां भवन्ति द्युतिभागिनः	011c  
कृषिभागी भवेच्छ्राद्धं कुर्वाणः सप्तमीं नृप	012a  
अष्टम्यां तु प्रकुर्वाणो वाणिज्ये लाभमाप्नुयात्	012c  
नवम्यां कुर्वतः श्राद्धं भवत्येकशफं बहु	013a  
विवर्धन्ते तु दशमीं गावः श्राद्धानि कुर्वतः	013c  
कुप्यभागी भवेन्मर्त्यः कुर्वन्नेकादशीं नृप	014a  
ब्रह्मवर्चस्विनः पुत्रा जायन्ते तस्य वेश्मनि	014c  
द्वादश्यामीहमानस्य नित्यमेव प्रदृश्यते	015a  
रजतं बहु चित्रं च सुवर्णं च मनोरमम्	015c  
ज्ञातीनां तु भवेच्छ्रेष्ठः कुर्वञ्श्राद्धं त्रयोदशीम्	016a  
अवश्यं तु युवानोऽस्य प्रमीयन्ते नरा गृहे	016c  
युद्धभागी भवेन्मर्त्यः श्राद्धं कुर्वंश्चतुर्दशीम्	017a  
अमावास्यां तु निवपन्सर्वान्कामानवाप्नुयात्	017c  
कृष्णपक्षे दशम्यादौ वर्जयित्वा चतुर्दशीम्	018a  
श्राद्धकर्मणि तिथ्यः स्युः प्रशस्ता न तथेतराः	018c  
यथा चैवापरः पक्षः पूर्वपक्षाद्विशिष्यते	019a  
तथा श्राद्धस्य पूर्वाह्णादपराह्णो विशिष्यते	019c  
