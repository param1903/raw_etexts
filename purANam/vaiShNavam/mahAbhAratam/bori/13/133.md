उमोवाच	001  
किंशीलाः किंसमाचाराः पुरुषाः कैश्च कर्मभिः	001a  
स्वर्गं समभिपद्यन्ते सम्प्रदानेन केन वा	001c  
महेश्वर उवाच	002  
दाता ब्राह्मणसत्कर्ता दीनान्धकृपणादिषु	002a  
भक्ष्यभोज्यान्नपानानां वाससां च प्रदायकः	002c  
प्रतिश्रयान्सभाः कूपान्प्रपाः पुष्करिणीस्तथा	003a  
नैत्यकानि च सर्वाणि किमिच्छकमतीव च	003c  
आसनं शयनं यानं धनं रत्नं गृहांस्तथा	004a  
सस्यजातानि सर्वाणि गाः क्षेत्राण्यथ योषितः	004c  
सुप्रतीतमना नित्यं यः प्रयच्छति मानवः	005a  
एवम्भूतो मृतो देवि देवलोकेऽभिजायते	005c  
तत्रोष्य सुचिरं कालं भुक्त्वा भोगाननुत्तमान्	006a  
सहाप्सरोभिर्मुदितो रमित्वा नन्दनादिषु	006c  
तस्मात्स्वर्गाच्च्युतो लोकान्मानुषेषूपजायते	007a  
महाभोगे कुले देवि धनधान्यसमाचिते	007c  
तत्र कामगुणैः सर्वैः समुपेतो मुदा युतः	008a  
महाभोगो महाकोशो धनी भवति मानवः	008c  
एते देवि महाभोगाः प्राणिनो दानशीलिनः	009a  
ब्रह्मणा वै पुरा प्रोक्ताः सर्वस्य प्रियदर्शनाः	009c  
अपरे मानवा देवि प्रदानकृपणा द्विजैः	010a  
याचिता न प्रयच्छन्ति विद्यमानेऽप्यबुद्धयः	010c  
दीनान्धकृपणान्दृष्ट्वा भिक्षुकानतिथीनपि	011a  
याच्यमाना निवर्तन्ते जिह्वालोभसमन्विताः	011c  
न धनानि न वासांसि न भोगान्न च काञ्चनम्	012a  
न गावो नान्नविकृतिं प्रयच्छन्ति कदाचन	012c  
अप्रवृत्तास्तु ये लुब्धा नास्तिका दानवर्जिताः	013a  
एवम्भूता नरा देवि निरयं यान्त्यबुद्धयः	013c  
ते चेन्मनुष्यतां यान्ति यदा कालस्य पर्ययात्	014a  
धनरिक्ते कुले जन्म लभन्ते स्वल्पबुद्धयः	014c  
क्षुत्पिपासापरीताश्च सर्वभोगबहिष्कृताः	015a  
निराशाः सर्वभोगेभ्यो जीवन्त्यधमजीविकाम्	015c  
अल्पभोगकुले जाता अल्पभोगरता नराः	016a  
अनेन कर्मणा देवि भवन्त्यधनिनो नराः	016c  
अपरे स्तम्भिनो नित्यं मानिनः पापतो रताः	017a  
आसनार्हस्य ये पीठं न प्रयच्छन्त्यचेतसः	017c  
मार्गार्हस्य च ये मार्गं न यच्छन्त्यल्पबुद्धयः	018a  
पाद्यार्हस्य च ये पाद्यं न ददत्यल्पबुद्धयः	018c  
अर्घार्हान्न च सत्कारैरर्चयन्ति यथाविधि	019a  
अर्घ्यमाचमनीयं वा न यच्छन्त्यल्पबुद्धयः	019c  
गुरुं चाभिगतं प्रेम्णा गुरुवन्न बुभूषते	020a  
अभिमानप्रवृत्तेन लोभेन समवस्थिताः	020c  
सम्मान्यांश्चावमन्यन्ते वृद्धान्परिभवन्ति च	021a  
एवंविधा नरा देवि सर्वे निरयगामिनः	021c  
ते वै यदि नरास्तस्मान्निरयादुत्तरन्ति वै	022a  
वर्षपूगैस्ततो जन्म लभन्ते कुत्सिते कुले	022c  
श्वपाकपुल्कसादीनां कुत्सितानामचेतसाम्	023a  
कुलेषु तेषु जायन्ते गुरुवृद्धापचायिनः	023c  
न स्तम्भी न च मानी यो देवताद्विजपूजकः	024a  
लोकपूज्यो नमस्कर्ता प्रश्रितो मधुरं वदन्	024c  
सर्ववर्णप्रियकरः सर्वभूतहितः सदा	025a  
अद्वेषी सुमुखः श्लक्ष्णः स्निग्धवाणीप्रदः सदा	025c  
स्वागतेनैव सर्वेषां भूतानामविहिंसकः	026a  
यथार्हसत्क्रियापूर्वमर्चयन्नुपतिष्ठति	026c  
मार्गार्हाय ददन्मार्गं गुरुं गुरुवदर्चयन्	027a  
अतिथिप्रग्रहरतस्तथाभ्यागतपूजकः	027c  
एवम्भूतो नरो देवि स्वर्गतिं प्रतिपद्यते	028a  
ततो मानुषतां प्राप्य विशिष्टकुलजो भवेत्	028c  
तत्रासौ विपुलैर्भोगैः सर्वरत्नसमायुतः	029a  
यथार्हदाता चार्हेषु धर्मचर्यापरो भवेत्	029c  
सम्मतः सर्वभूतानां सर्वलोकनमस्कृतः	030a  
स्वकर्मफलमाप्नोति स्वयमेव नरः सदा	030c  
उदात्तकुलजातीय उदात्ताभिजनः सदा	031a  
एष धर्मो मया प्रोक्तो विधात्रा स्वयमीरितः	031c  
यस्तु रौद्रसमाचारः सर्वसत्त्वभयङ्करः	032a  
हस्ताभ्यां यदि वा पद्भ्यां रज्ज्वा दण्डेन वा पुनः	032c  
लोष्टैः स्तम्भैरुपायैर्वा जन्तून्बाधति शोभने	033a  
हिंसार्थं निकृतिप्रज्ञः प्रोद्वेजयति चैव ह	033c  
उपक्रामति जन्तूंश्च उद्वेगजननः सदा	034a  
एवंशीलसमाचारो निरयं प्रतिपद्यते	034c  
स चेन्मानुषतां गच्छेद्यदि कालस्य पर्ययात्	035a  
बह्वाबाधपरिक्लिष्टे सोऽधमे जायते कुले	035c  
लोकद्वेष्योऽधमः पुंसां स्वयं कर्मकृतैः फलैः	036a  
एष देवि मनुष्येषु बोद्धव्यो ज्ञातिबन्धुषु	036c  
अपरः सर्वभूतानि दयावाननुपश्यति	037a  
मैत्रदृष्टिः पितृसमो निर्वैरो नियतेन्द्रियः	037c  
नोद्वेजयति भूतानि न विहिंसयते तथा	038a  
हस्तपादैः सुनियतैर्विश्वास्यः सर्वजन्तुषु	038c  
न रज्ज्वा न च दण्डेन न लोष्टैर्नायुधेन च	039a  
उद्वेजयति भूतानि श्लक्ष्णकर्मा दयापरः	039c  
एवंशीलसमाचारः स्वर्गे समुपजायते	040a  
तत्रासौ भवने दिव्ये मुदा वसति देववत्	040c  
स चेत्कर्मक्षयान्मर्त्यो मनुष्येषूपजायते	041a  
अल्पाबाधो निरीतीकः स जातः सुखमेधते	041c  
सुखभागी निरायासो निरुद्वेगः सदा नरः	042a  
एष देवि सतां मार्गो बाधा यत्र न विद्यते	042c  
उमोवाच	043  
इमे मनुष्या दृश्यन्ते ऊहापोहविशारदाः	043a  
ज्ञानविज्ञानसम्पन्नाः प्रज्ञावन्तोऽर्थकोविदाः	043c  
दुष्प्रज्ञाश्चापरे देव ज्ञानविज्ञानवर्जिताः	043e  
केन कर्मविपाकेन प्रज्ञावान्पुरुषो भवेत्	044a  
अल्पप्रज्ञो विरूपाक्ष कथं भवति मानवः	044c  
एतं मे संशयं छिन्द्धि सर्वधर्मविदां वर	044e  
जात्यन्धाश्चापरे देव रोगार्ताश्चापरे तथा	045a  
नराः क्लीबाश्च दृश्यन्ते कारणं ब्रूहि तत्र वै	045c  
महेश्वर उवाच	046  
ब्राह्मणान्वेदविदुषः सिद्धान्धर्मविदस्तथा	046a  
परिपृच्छन्त्यहरहः कुशलाकुशलं तथा	046c  
वर्जयन्त्यशुभं कर्म सेवमानाः शुभं तथा	047a  
लभन्ते स्वर्गतिं नित्यमिह लोके सुखं तथा	047c  
स चेन्मानुषतां याति मेधावी तत्र जायते	048a  
श्रुतं प्रज्ञानुगं चास्य कल्याणमुपजायते	048c  
परदारेषु ये मूढाश्चक्षुर्दुष्टं प्रयुञ्जते	049a  
तेन दुष्टस्वभावेन जात्यन्धास्ते भवन्ति ह	049c  
मनसा तु प्रदुष्टेन नग्नां पश्यन्ति ये स्त्रियम्	050a  
रोगार्तास्ते भवन्तीह नरा दुष्कृतकर्मिणः	050c  
ये तु मूढा दुराचारा वियोनौ मैथुने रताः	051a  
पुरुषेषु सुदुष्प्रज्ञाः क्लीबत्वमुपयान्ति ते	051c  
पशूंश्च ये बन्धयन्ति ये चैव गुरुतल्पगाः	052a  
प्रकीर्णमैथुना ये च क्लीबा जायन्ति ते नराः	052c  
उमोवाच	053  
सावद्यं किं नु वै कर्म निरवद्यं तथैव च	053a  
श्रेयः कुर्वन्नवाप्नोति मानवो देवसत्तम	053c  
महेश्वर उवाच	054  
श्रेयांसं मार्गमातिष्ठन्सदा यः पृच्छते द्विजान्	054a  
धर्मान्वेषी गुणाकाङ्क्षी स स्वर्गं समुपाश्नुते	054c  
यदि मानुषतां देवि कदाचित्स निगच्छति	055a  
मेधावी धारणायुक्तः प्राज्ञस्तत्राभिजायते	055c  
एष देवि सतां धर्मो मन्तव्यो भूतिकारकः	056a  
नृणां हितार्थाय तव मया वै समुदाहृतः	056c  
उमोवाच	057  
अपरे स्वल्पविज्ञाना धर्मविद्वेषिणो नराः	057a  
ब्राह्मणान्वेदविदुषो नेच्छन्ति परिसर्पितुम्	057c  
व्रतवन्तो नराः केचिच्छ्रद्धादमपरायणाः	058a  
अव्रता भ्रष्टनियमास्तथान्ये राक्षसोपमाः	058c  
यज्वानश्च तथैवान्ये निर्होमाश्च तथापरे	059a  
केन कर्मविपाकेन भवन्तीह वदस्व मे	059c  
महेश्वर उवाच	060  
आगमाल्लोकधर्माणां मर्यादाः पूर्वनिर्मिताः	060a  
प्रामाण्येनानुवर्तन्ते दृश्यन्ते हि दृढव्रताः	060c  
अधर्मं धर्ममित्याहुर्ये च मोहवशं गताः	061a  
अव्रता नष्टमर्यादास्ते प्रोक्ता ब्रह्मराक्षसाः	061c  
ते चेत्कालकृतोद्योगात्सम्भवन्तीह मानुषाः	062a  
निर्होमा निर्वषट्कारास्ते भवन्ति नराधमाः	062c  
एष देवि मया सर्वः संशयच्छेदनाय ते	063a  
कुशलाकुशलो नॄणां व्याख्यातो धर्मसागरः	063c  
