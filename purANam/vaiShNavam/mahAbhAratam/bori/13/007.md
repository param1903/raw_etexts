युधिष्ठिर उवाच	001  
कर्मणां मे समस्तानां शुभानां भरतर्षभ	001a  
फलानि महतां श्रेष्ठ प्रब्रूहि परिपृच्छतः	001c  
भीष्म उवाच	002  
रहस्यं यदृषीणां तु तच्छृणुष्व युधिष्ठिर	002a  
या गतिः प्राप्यते येन प्रेत्यभावे चिरेप्सिता	002c  
येन येन शरीरेण यद्यत्कर्म करोति यः	003a  
तेन तेन शरीरेण तत्तत्फलमुपाश्नुते	003c  
यस्यां यस्यामवस्थायां यत्करोति शुभाशुभम्	004a  
तस्यां तस्यामवस्थायां भुङ्क्ते जन्मनि जन्मनि	004c  
न नश्यति कृतं कर्म सदा पञ्चेन्द्रियैरिह	005a  
ते ह्यस्य साक्षिणो नित्यं षष्ठ आत्मा तथैव च	005c  
चक्षुर्दद्यान्मनो दद्याद्वाचं दद्याच्च सूनृताम्	006a  
अनुव्रजेदुपासीत स यज्ञः पञ्चदक्षिणः	006c  
यो दद्यादपरिक्लिष्टमन्नमध्वनि वर्तते	007a  
श्रान्तायादृष्टपूर्वाय तस्य पुण्यफलं महत्	007c  
स्थण्डिले शयमानानां गृहाणि शयनानि च	008a  
चीरवल्कलसंवीते वासांस्याभरणानि च	008c  
वाहनासनयानानि योगात्मनि तपोधने	009a  
अग्नीनुपशयानस्य राजपौरुषमुच्यते	009c  
रसानां प्रतिसंहारे सौभाग्यमनुगच्छति	010a  
आमिषप्रतिसंहारे पशून्पुत्रांश्च विन्दति	010c  
अवाक्शिरास्तु यो लम्बेदुदवासं च यो वसेत्	011a  
सततं चैकशायी यः स लभेतेप्सितां गतिम्	011c  
पाद्यमासनमेवाथ दीपमन्नं प्रतिश्रयम्	012a  
दद्यादतिथिपूजार्थं स यज्ञः पञ्चदक्षिणः	012c  
वीरासनं वीरशय्यां वीरस्थानमुपासतः	013a  
अक्षयास्तस्य वै लोकाः सर्वकामगमास्तथा	013c  
धनं लभेत दानेन मौनेनाज्ञां विशां पते	014a  
उपभोगांश्च तपसा ब्रह्मचर्येण जीवितम्	014c  
रूपमैश्वर्यमारोग्यमहिंसाफलमश्नुते	015a  
फलमूलाशिनां राज्यं स्वर्गः पर्णाशिनां तथा	015c  
प्रायोपवेशनाद्राज्यं सर्वत्र सुखमुच्यते	016a  
स्वर्गं सत्येन लभते दीक्षया कुलमुत्तमम्	016c  
गवाढ्यः शाकदीक्षायां स्वर्गगामी तृणाशनः	017a  
स्त्रियस्त्रिषवणं स्नात्वा वायुं पीत्वा क्रतुं लभेत्	017c  
सलिलाशी भवेद्यश्च सदाग्निः संस्कृतो द्विजः	018a  
मरुं साधयतो राज्यं नाकपृष्ठमनाशके	018c  
उपवासं च दीक्षां च अभिषेकं च पार्थिव	019a  
कृत्वा द्वादशवर्षाणि वीरस्थानाद्विशिष्यते	019c  
अधीत्य सर्ववेदान्वै सद्यो दुःखात्प्रमुच्यते	020a  
मानसं हि चरन्धर्मं स्वर्गलोकमवाप्नुयात्	020c  
या दुस्त्यजा दुर्मतिभिर्या न जीर्यति जीर्यतः	021a  
योऽसौ प्राणान्तिको रोगस्तां तृष्णां त्यजतः सुखम्	021c  
यथा धेनुसहस्रेषु वत्सो विन्दति मातरम्	022a  
एवं पूर्वकृतं कर्म कर्तारमनुगच्छति	022c  
अचोद्यमानानि यथा पुष्पाणि च फलानि च	023a  
स्वकालं नातिवर्तन्ते तथा कर्म पुराकृतम्	023c  
जीर्यन्ति जीर्यतः केशा दन्ता जीर्यन्ति जीर्यतः	024a  
चक्षुःश्रोत्रे च जीर्येते तृष्णैका तु न जीर्यते	024c  
येन प्रीणाति पितरं तेन प्रीतः प्रजापतिः	025a  
प्रीणाति मातरं येन पृथिवी तेन पूजिता	025c  
येन प्रीणात्युपाध्यायं तेन स्याद्ब्रह्म पूजितम्	025e  
सर्वे तस्यादृता धर्मा यस्यैते त्रय आदृताः	026a  
अनादृतास्तु यस्यैते सर्वास्तस्याफलाः क्रियाः	026c  
वैशम्पायन उवाच	027  
भीष्मस्य तद्वचः श्रुत्वा विस्मिताः कुरुपुङ्गवाः	027a  
आसन्प्रहृष्टमनसः प्रीतिमन्तोऽभवंस्तदा	027c  
यन्मन्त्रे भवति वृथा प्रयुज्यमाने यत्सोमे भवति वृथाभिषूयमाणे	028a  
यच्चाग्नौ भवति वृथाभिहूयमाने तत्सर्वं भवति वृथाभिधीयमाने	028c  
इत्येतदृषिणा प्रोक्तमुक्तवानस्मि यद्विभो	029a  
शुभाशुभफलप्राप्तौ किमतः श्रोतुमिच्छसि	029c  
