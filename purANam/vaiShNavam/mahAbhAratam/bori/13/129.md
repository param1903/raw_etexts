उमोवाच	001  
उक्तास्त्वया पृथग्धर्माश्चातुर्वर्ण्यहिताः शुभाः	001a  
सर्वव्यापी तु यो धर्मो भगवंस्तं ब्रवीहि मे	001c  
महेश्वर उवाच	002  
ब्राह्मणा लोकसारेण सृष्टा धात्रा गुणार्थिना	002a  
लोकांस्तारयितुं कृत्स्नान्मर्त्येषु क्षितिदेवताः	002c  
तेषामिमं प्रवक्ष्यामि धर्मकर्मफलोदयम्	003a  
ब्राह्मणेषु हि यो धर्मः स धर्मः परमो मतः	003c  
इमे तु लोकधर्मार्थं त्रयः सृष्टाः स्वयम्भुवा	004a  
पृथिव्याः सर्जने नित्यं सृष्टास्तानपि मे शृणु	004c  
वेदोक्तः परमो धर्मः स्मृतिशास्त्रगतोऽपरः	005a  
शिष्टाचीर्णः परः प्रोक्तस्त्रयो धर्माः सनातनाः	005c  
त्रैविद्यो ब्राह्मणो विद्वान्न चाध्ययनजीवनः	006a  
त्रिकर्मा त्रिपरिक्रान्तो मैत्र एष स्मृतो द्विजः	006c  
षडिमानि तु कर्माणि प्रोवाच भुवनेश्वरः	007a  
वृत्त्यर्थं ब्राह्मणानां वै शृणु तानि समाहिता	007c  
यजनं याजनं चैव तथा दानप्रतिग्रहौ	008a  
अध्यापनमधीतं च षट्कर्मा धर्मभाग्द्विजः	008c  
नित्यस्वाध्यायता धर्मो धर्मो यज्ञः सनातनः	009a  
दानं प्रशस्यते चास्य यथाशक्ति यथाविधि	009c  
अयं तु परमो धर्मः प्रवृत्तः सत्सु नित्यशः	010a  
गृहस्थता विशुद्धानां धर्मस्य निचयो महान्	010c  
पञ्चयज्ञविशुद्धात्मा सत्यवागनसूयकः	011a  
दाता ब्राह्मणसत्कर्ता सुसम्मृष्टनिवेशनः	011c  
अमानी च सदाजिह्मः स्निग्धवाणीप्रदस्तथा	012a  
अतिथ्यभ्यागतरतिः शेषान्नकृतभोजनः	012c  
पाद्यमर्घ्यं यथान्यायमासनं शयनं तथा	013a  
दीपं प्रतिश्रयं चापि यो ददाति स धार्मिकः	013c  
प्रातरुत्थाय चाचम्य भोजनेनोपमन्त्र्य च	014a  
सत्कृत्यानुव्रजेद्यश्च तस्य धर्मः सनातनः	014c  
सर्वातिथ्यं त्रिवर्गस्य यथाशक्ति दिवानिशम्	015a  
शूद्रधर्मः समाख्यातस्त्रिवर्णपरिचारणम्	015c  
प्रवृत्तिलक्षणो धर्मो गृहस्थेषु विधीयते	016a  
तमहं कीर्तयिष्यामि सर्वभूतहितं शुभम्	016c  
दातव्यमसकृच्छक्त्या यष्टव्यमसकृत्तथा	017a  
पुष्टिकर्मविधानं च कर्तव्यं भूतिमिच्छता	017c  
धर्मेणार्थः समाहार्यो धर्मलब्धं त्रिधा धनम्	018a  
कर्तव्यं धर्मपरमं मानवेन प्रयत्नतः	018c  
एकेनांशेन धर्मार्थश्चर्तव्यो भूतिमिच्छता	019a  
एकेनांशेन कामार्थ एकमंशं विवर्धयेत्	019c  
निवृत्तिलक्षणस्त्वन्यो धर्मो मोक्ष इति स्मृतः	020a  
तस्य वृत्तिं प्रवक्ष्यामि शृणु मे देवि तत्त्वतः	020c  
सर्वभूतदया धर्मो न चैकग्रामवासिता	021a  
आशापाशविमोक्षश्च शस्यते मोक्षकाङ्क्षिणाम्	021c  
न कुण्ड्यां नोदके सङ्गो न वाससि न चासने	022a  
न त्रिदण्डे न शयने नाग्नौ न शरणालये	022c  
अध्यात्मगतचित्तो यस्तन्मनास्तत्परायणः	023a  
युक्तो योगं प्रति सदा प्रतिसङ्ख्यानमेव च	023c  
वृक्षमूलशयो नित्यं शून्यागारनिवेशनः	024a  
नदीपुलिनशायी च नदीतीररतिश्च यः	024c  
विमुक्तः सर्वसङ्गेषु स्नेहबन्धेषु च द्विजः	025a  
आत्मन्येवात्मनो भावं समासज्याटति द्विजः	025c  
स्थाणुभूतो निराहारो मोक्षदृष्टेन कर्मणा	026a  
परिव्रजति यो युक्तस्तस्य धर्मः सनातनः	026c  
न चैकत्र चिरासक्तो न चैकग्रामगोचरः	027a  
युक्तो ह्यटति निर्मुक्तो न चैकपुलिनेशयः	027c  
एष मोक्षविदां धर्मो वेदोक्तः सत्पथः सताम्	028a  
यो मार्गमनुयातीमं पदं तस्य न विद्यते	028c  
चतुर्विधा भिक्षवस्ते कुटीचरकृतोदकः	029a  
हंसः परमहंसश्च यो यः पश्चात्स उत्तमः	029c  
अतः परतरं नास्ति नाधरं न तिरोऽग्रतः	030a  
अदुःखमसुखं सौम्यमजरामरमव्ययम्	030c  
उमोवाच	031  
गार्हस्थ्यो मोक्षधर्मश्च सज्जनाचरितस्त्वया	031a  
भाषितो मर्त्यलोकस्य मार्गः श्रेयस्करो महान्	031c  
ऋषिधर्मं तु धर्मज्ञ श्रोतुमिच्छाम्यनुत्तमम्	032a  
स्पृहा भवति मे नित्यं तपोवननिवासिषु	032c  
आज्यधूमोद्भवो गन्धो रुणद्धीव तपोवनम्	033a  
तं दृष्ट्वा मे मनः प्रीतं महेश्वर सदा भवेत्	033c  
एतं मे संशयं देव मुनिधर्मकृतं विभो	034a  
सर्वधर्मार्थतत्त्वज्ञ देवदेव वदस्व मे	034c  
निखिलेन मया पृष्टं महादेव यथातथम्	034e  
महेश्वर उवाच	035  
हन्त तेऽहं प्रवक्ष्यामि मुनिधर्ममनुत्तमम्	035a  
यं कृत्वा मुनयो यान्ति सिद्धिं स्वतपसा शुभे	035c  
फेनपानामृषीणां यो धर्मो धर्मविदां सदा	036a  
तं मे शृणु महाभागे धर्मज्ञे धर्ममादितः	036c  
उञ्छन्ति सततं तस्मिन्ब्राह्मं फेनोत्करं शुभम्	037a  
अमृतं ब्रह्मणा पीतं मधुरं प्रसृतं दिवि	037c  
एष तेषां विशुद्धानां फेनपानां तपोधने	038a  
धर्मचर्याकृतो मार्गो वालखिल्यगणे शृणु	038c  
वालखिल्यास्तपःसिद्धा मुनयः सूर्यमण्डले	039a  
उञ्छमुञ्छन्ति धर्मज्ञाः शाकुनीं वृत्तिमास्थिताः	039c  
मृगनिर्मोकवसनाश्चीरवल्कलवाससः	040a  
निर्द्वन्द्वाः सत्पथं प्राप्ता वालखिल्यास्तपोधनाः	040c  
अङ्गुष्ठपर्वमात्रास्ते स्वेष्वङ्गेषु व्यवस्थिताः	041a  
तपश्चरणमीहन्ते तेषां धर्मफलं महत्	041c  
ते सुरैः समतां यान्ति सुरकार्यार्थसिद्धये	042a  
द्योतयन्तो दिशः सर्वास्तपसा दग्धकिल्बिषाः	042c  
ये त्वन्ये शुद्धमनसो दयाधर्मपरायणाः	043a  
सन्तश्चक्रचराः पुण्याः सोमलोकचराश्च ये	043c  
पितृलोकसमीपस्थास्त उञ्छन्ति यथाविधि	044a  
सम्प्रक्षालाश्मकुट्टाश्च दन्तोलूखलिनस्तथा	044c  
सोमपानां च देवानामूष्मपाणां तथैव च	045a  
उञ्छन्ति ये समीपस्थाः स्वभावनियतेन्द्रियाः	045c  
तेषामग्निपरिष्यन्दः पितृदेवार्चनं तथा	046a  
यज्ञानां चापि पञ्चानां यजनं धर्म उच्यते	046c  
एष चक्रचरैर्देवि देवलोकचरैर्द्विजैः	047a  
ऋषिधर्मः सदा चीर्णो योऽन्यस्तमपि मे शृणु	047c  
सर्वेष्वेवर्षिधर्मेषु जेय आत्मा जितेन्द्रियः	048a  
कामक्रोधौ ततः पश्चाज्जेतव्याविति मे मतिः	048c  
अग्निहोत्रपरिस्पन्दो धर्मरात्रिसमासनम्	049a  
सोमयज्ञाभ्यनुज्ञानं पञ्चमी यज्ञदक्षिणा	049c  
नित्यं यज्ञक्रिया धर्मः पितृदेवार्चने रतिः	050a  
सर्वातिथ्यं च कर्तव्यमन्नेनोञ्छार्जितेन वै	050c  
निवृत्तिरुपभोगस्य गोरसानां च वै रतिः	051a  
स्थण्डिले शयनं योगः शाकपर्णनिषेवणम्	051c  
फलमूलाशनं वायुरापः शैवलभक्षणम्	052a  
ऋषीणां नियमा ह्येते यैर्जयन्त्यजितां गतिम्	052c  
विधूमे न्यस्तमुसले व्यङ्गारे भुक्तवज्जने	053a  
अतीतपात्रसञ्चारे काले विगतभैक्षके	053c  
अतिथिं काङ्क्षमाणो वै शेषान्नकृतभोजनः	054a  
सत्यधर्मरतिः क्षान्तो मुनिधर्मेण युज्यते	054c  
न स्तम्भी न च मानी यो न प्रमत्तो न विस्मितः	055a  
मित्रामित्रसमो मैत्रो यः स धर्मविदुत्तमः	055c  
