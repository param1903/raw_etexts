युधिष्ठिर उवाच	001  
स्त्रीणां स्वभावमिच्छामि श्रोतुं भरतसत्तम	001a  
स्त्रियो हि मूलं दोषाणां लघुचित्ताः पितामह	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
नारदस्य च संवादं पुंश्चल्या पञ्चचूडया	002c  
लोकाननुचरन्धीमान्देवर्षिर्नारदः पुरा	003a  
ददर्शाप्सरसं ब्राह्मीं पञ्चचूडामनिन्दिताम्	003c  
तां दृष्ट्वा चारुसर्वाङ्गीं पप्रच्छाप्सरसं मुनिः	004a  
संशयो हृदि मे कश्चित्तन्मे ब्रूहि सुमध्यमे	004c  
एवमुक्ता तु सा विप्रं प्रत्युवाचाथ नारदम्	005a  
विषये सति वक्ष्यामि समर्थां मन्यसे च माम्	005c  
नारद उवाच	006  
न त्वामविषये भद्रे नियोक्ष्यामि कथञ्चन	006a  
स्त्रीणां स्वभावमिच्छामि त्वत्तः श्रोतुं वरानने	006c  
भीष्म उवाच	007  
एतच्छ्रुत्वा वचस्तस्य देवर्षेरप्सरोत्तमा	007a  
प्रत्युवाच न शक्ष्यामि स्त्री सती निन्दितुं स्त्रियः	007c  
विदितास्ते स्त्रियो याश्च यादृशाश्च स्वभावतः	008a  
न मामर्हसि देवर्षे नियोक्तुं प्रश्न ईदृशे	008c  
तामुवाच स देवर्षिः सत्यं वद सुमध्यमे	009a  
मृषावादे भवेद्दोषः सत्ये दोषो न विद्यते	009c  
इत्युक्ता सा कृतमतिरभवच्चारुहासिनी	010a  
स्त्रीदोषाञ्शाश्वतान्सत्यान्भाषितुं सम्प्रचक्रमे	010c  
पञ्चचूडोवाच	011  
कुलीना रूपवत्यश्च नाथवत्यश्च योषितः	011a  
मर्यादासु न तिष्ठन्ति स दोषः स्त्रीषु नारद	011c  
न स्त्रीभ्यः किञ्चिदन्यद्वै पापीयस्तरमस्ति वै	012a  
स्त्रियो हि मूलं दोषाणां तथा त्वमपि वेत्थ ह	012c  
समाज्ञातानृद्धिमतः प्रतिरूपान्वशे स्थितान्	013a  
पतीनन्तरमासाद्य नालं नार्यः प्रतीक्षितुम्	013c  
असद्धर्मस्त्वयं स्त्रीणामस्माकं भवति प्रभो	014a  
पापीयसो नरान्यद्वै लज्जां त्यक्त्वा भजामहे	014c  
स्त्रियं हि यः प्रार्थयते सन्निकर्षं च गच्छति	015a  
ईषच्च कुरुते सेवां तमेवेच्छन्ति योषितः	015c  
अनर्थित्वान्मनुष्याणां भयात्परिजनस्य च	016a  
मर्यादायाममर्यादाः स्त्रियस्तिष्ठन्ति भर्तृषु	016c  
नासां कश्चिदगम्योऽस्ति नासां वयसि संस्थितिः	017a  
विरूपं रूपवन्तं वा पुमानित्येव भुञ्जते	017c  
न भयान्नाप्यनुक्रोशान्नार्थहेतोः कथञ्चन	018a  
न ज्ञातिकुलसम्बन्धात्स्त्रियस्तिष्ठन्ति भर्तृषु	018c  
यौवने वर्तमानानां मृष्टाभरणवाससाम्	019a  
नारीणां स्वैरवृत्तानां स्पृहयन्ति कुलस्त्रियः	019c  
याश्च शश्वद्बहुमता रक्ष्यन्ते दयिताः स्त्रियः	020a  
अपि ताः सम्प्रसज्जन्ते कुब्जान्धजडवामनैः	020c  
पङ्गुष्वपि च देवर्षे ये चान्ये कुत्सिता नराः	021a  
स्त्रीणामगम्यो लोकेऽस्मिन्नास्ति कश्चिन्महामुने	021c  
यदि पुंसां गतिर्ब्रह्म कथञ्चिन्नोपपद्यते	022a  
अप्यन्योन्यं प्रवर्तन्ते न हि तिष्ठन्ति भर्तृषु	022c  
अलाभात्पुरुषाणां हि भयात्परिजनस्य च	023a  
वधबन्धभयाच्चापि स्वयं गुप्ता भवन्ति ताः	023c  
चलस्वभावा दुःसेव्या दुर्ग्राह्या भावतस्तथा	024a  
प्राज्ञस्य पुरुषस्येह यथा वाचस्तथा स्त्रियः	024c  
नाग्निस्तृप्यति काष्ठानां नापगानां महोदधिः	025a  
नान्तकः सर्वभूतानां न पुंसां वामलोचनाः	025c  
इदमन्यच्च देवर्षे रहस्यं सर्वयोषिताम्	026a  
दृष्ट्वैव पुरुषं हृद्यं योनिः प्रक्लिद्यते स्त्रियः	026c  
कामानामपि दातारं कर्तारं मानसान्त्वयोः	027a  
रक्षितारं न मृष्यन्ति भर्तारं परमं स्त्रियः	027c  
न कामभोगान्बहुलान्नालङ्कारार्थसञ्चयान्	028a  
तथैव बहु मन्यन्ते यथा रत्यामनुग्रहम्	028c  
अन्तकः शमनो मृत्युः पातालं वडवामुखम्	029a  
क्षुरधारा विषं सर्पो वह्निरित्येकतः स्त्रियः	029c  
यतश्च भूतानि महान्ति पञ्च यतश्च लोका विहिता विधात्रा	030a  
यतः पुमांसः प्रमदाश्च निर्मितास्तदैव दोषाः प्रमदासु नारद	030c  
