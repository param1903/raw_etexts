वासुदेव उवाच	001  
ततः स प्रयतो भूत्वा मम तात युधिष्ठिर	001a  
प्राञ्जलिः प्राह विप्रर्षिर्नामसंहारमादितः	001c  
उपमन्युरुवाच	002  
ब्रह्मप्रोक्तैरृषिप्रोक्तैर्वेदवेदाङ्गसम्भवैः	002a  
सर्वलोकेषु विख्यातैः स्थाणुं स्तोष्यामि नामभिः	002c  
महद्भिर्विहितैः सत्यैः सिद्धैः सर्वार्थसाधकैः	003a  
ऋषिणा तण्डिना भक्त्या कृतैर्देवकृतात्मना	003c  
यथोक्तैर्लोकविख्यातैर्मुनिभिस्तत्त्वदर्शिभिः	004a  
प्रवरं प्रथमं स्वर्ग्यं सर्वभूतहितं शुभम्	004c  
श्रुतैः सर्वत्र जगति ब्रह्मलोकावतारितैः	004e  
यत्तद्रहस्यं परमं ब्रह्मप्रोक्तं सनातनम्	005a  
वक्ष्ये यदुकुलश्रेष्ठ शृणुष्वावहितो मम	005c  
परत्वेन भवं देवं भक्तस्त्वं परमेश्वरम्	006a  
तेन ते श्रावयिष्यामि यत्तद्ब्रह्म सनातनम्	006c  
न शक्यं विस्तरात्कृत्स्नं वक्तुं शर्वस्य केनचित्	007a  
युक्तेनापि विभूतीनामपि वर्षशतैरपि	007c  
यस्यादिर्मध्यमन्तश्च सुरैरपि न गम्यते	008a  
कस्तस्य शक्नुयाद्वक्तुं गुणान्कार्त्स्न्येन माधव	008c  
किं तु देवस्य महतः सङ्क्षिप्तार्थपदाक्षरम्	009a  
शक्तितश्चरितं वक्ष्ये प्रसादात्तस्य चैव हि	009c  
अप्राप्येह ततोऽनुज्ञां न शक्यः स्तोतुमीश्वरः	010a  
यदा तेनाभ्यनुज्ञातः स्तुवत्येव सदा भवम्	010c  
अनादिनिधनस्याहं सर्वयोनेर्महात्मनः	011a  
नाम्नां कञ्चित्समुद्देशं वक्ष्ये ह्यव्यक्तयोनिनः	011c  
वरदस्य वरेण्यस्य विश्वरूपस्य धीमतः	012a  
शृणु नामसमुद्देशं यदुक्तं पद्मयोनिना	012c  
दश नामसहस्राणि यान्याह प्रपितामहः	013a  
तानि निर्मथ्य मनसा दध्नो घृतमिवोद्धृतम्	013c  
गिरेः सारं यथा हेम पुष्पात्सारं यथा मधु	014a  
घृतात्सारं यथा मण्डस्तथैतत्सारमुद्धृतम्	014c  
सर्वपाप्मापहमिदं चतुर्वेदसमन्वितम्	015a  
प्रयत्नेनाधिगन्तव्यं धार्यं च प्रयतात्मना	015c  
शान्तिकं पौष्टिकं चैव रक्षोघ्नं पावनं महत्	015e  
इदं भक्ताय दातव्यं श्रद्दधानास्तिकाय च	016a  
नाश्रद्दधानरूपाय नास्तिकायाजितात्मने	016c  
यश्चाभ्यसूयते देवं भूतात्मानं पिनाकिनम्	017a  
स कृष्ण नरकं याति सह पूर्वैः सहानुगैः	017c  
इदं ध्यानमिदं योगमिदं ध्येयमनुत्तमम्	018a  
इदं जप्यमिदं ज्ञानं रहस्यमिदमुत्तमम्	018c  
इदं ज्ञात्वान्तकालेऽपि गच्छेद्धि परमां गतिम्	018e  
पवित्रं मङ्गलं पुण्यं कल्याणमिदमुत्तमम्	019a  
निगदिष्ये महाबाहो स्तवानामुत्तमं स्तवम्	019c  
इदं ब्रह्मा पुरा कृत्वा सर्वलोकपितामहः	020a  
सर्वस्तवानां दिव्यानां राजत्वे समकल्पयत्	020c  
तदाप्रभृति चैवायमीश्वरस्य महात्मनः	021a  
स्तवराजेति विख्यातो जगत्यमरपूजितः	021c  
ब्रह्मलोकादयं चैव स्तवराजोऽवतारितः	021e  
यस्मात्तण्डिः पुरा प्राह तेन तण्डिकृतोऽभवत्	022a  
स्वर्गाच्चैवात्र भूलोकं तण्डिना ह्यवतारितः	022c  
सर्वमङ्गलमङ्गल्यं सर्वपापप्रणाशनम्	023a  
निगदिष्ये महाबाहो स्तवानामुत्तमं स्तवम्	023c  
ब्रह्मणामपि यद्ब्रह्म पराणामपि यत्परम्	024a  
तेजसामपि यत्तेजस्तपसामपि यत्तपः	024c  
शान्तीनामपि या शान्तिर्द्युतीनामपि या द्युतिः	025a  
दान्तानामपि यो दान्तो धीमतामपि या च धीः	025c  
देवानामपि यो देवो मुनीनामपि यो मुनिः	026a  
यज्ञानामपि यो यज्ञः शिवानामपि यः शिवः	026c  
रुद्राणामपि यो रुद्रः प्रभुः प्रभवतामपि	027a  
योगिनामपि यो योगी कारणानां च कारणम्	027c  
यतो लोकाः सम्भवन्ति न भवन्ति यतः पुनः	028a  
सर्वभूतात्मभूतस्य हरस्यामिततेजसः	028c  
अष्टोत्तरसहस्रं तु नाम्नां शर्वस्य मे शृणु	029a  
यच्छ्रुत्वा मनुजश्रेष्ठ सर्वान्कामानवाप्स्यसि	029c  
स्थिरः स्थाणुः प्रभुर्भानुः प्रवरो वरदो वरः	030a  
सर्वात्मा सर्वविख्यातः सर्वः सर्वकरो भवः	030c  
जटी चर्मी शिखण्डी च सर्वाङ्गः सर्वभावनः	031a  
हरिश्च हरिणाक्षश्च सर्वभूतहरः प्रभुः	031c  
प्रवृत्तिश्च निवृत्तिश्च नियतः शाश्वतो ध्रुवः	032a  
श्मशानचारी भगवान्खचरो गोचरोऽर्दनः	032c  
अभिवाद्यो महाकर्मा तपस्वी भूतभावनः	033a  
उन्मत्तवेशप्रच्छन्नः सर्वलोकप्रजापतिः	033c  
महारूपो महाकायः सर्वरूपो महायशाः	034a  
महात्मा सर्वभूतश्च विरूपो वामनो मनुः	034c  
लोकपालोऽन्तर्हितात्मा प्रसादो हयगर्दभिः	035a  
पवित्रश्च महांश्चैव नियमो नियमाश्रयः	035c  
सर्वकर्मा स्वयम्भूश्च आदिरादिकरो निधिः	036a  
सहस्राक्षो विरूपाक्षः सोमो नक्षत्रसाधकः	036c  
चन्द्रसूर्यगतिः केतुर्ग्रहो ग्रहपतिर्वरः	037a  
अद्रिरद्र्यालयः कर्ता मृगबाणार्पणोऽनघः	037c  
महातपा घोरतपा अदीनो दीनसाधकः	038a  
संवत्सरकरो मन्त्रः प्रमाणं परमं तपः	038c  
योगी योज्यो महाबीजो महारेता महातपाः	039a  
सुवर्णरेताः सर्वज्ञः सुबीजो वृषवाहनः	039c  
दशबाहुस्त्वनिमिषो नीलकण्ठ उमापतिः	040a  
विश्वरूपः स्वयंश्रेष्ठो बलवीरो बलो गणः	040c  
गणकर्ता गणपतिर्दिग्वासाः काम्य एव च	041a  
पवित्रं परमं मन्त्रः सर्वभावकरो हरः	041c  
कमण्डलुधरो धन्वी बाणहस्तः कपालवान्	042a  
अशनी शतघ्नी खड्गी पट्टिशी चायुधी महान्	042c  
स्रुवहस्तः सुरूपश्च तेजस्तेजस्करो निधिः	043a  
उष्णीषी च सुवक्त्रश्च उदग्रो विनतस्तथा	043c  
दीर्घश्च हरिकेशश्च सुतीर्थः कृष्ण एव च	044a  
सृगालरूपः सर्वार्थो मुण्डः कुण्डी कमण्डलुः	044c  
अजश्च मृगरूपश्च गन्धधारी कपर्द्यपि	045a  
ऊर्ध्वरेता ऊर्ध्वलिङ्ग ऊर्ध्वशायी नभस्तलः	045c  
त्रिजटश्चीरवासाश्च रुद्रः सेनापतिर्विभुः	046a  
अहश्चरोऽथ नक्तं च तिग्ममन्युः सुवर्चसः	046c  
गजहा दैत्यहा लोको लोकधाता गुणाकरः	047a  
सिंहशार्दूलरूपश्च आर्द्रचर्माम्बरावृतः	047c  
कालयोगी महानादः सर्ववासश्चतुष्पथः	048a  
निशाचरः प्रेतचारी भूतचारी महेश्वरः	048c  
बहुभूतो बहुधनः सर्वाधारोऽमितो गतिः	049a  
नृत्यप्रियो नित्यनर्तो नर्तकः सर्वलासकः	049c  
घोरो महातपाः पाशो नित्यो गिरिचरो नभः	050a  
सहस्रहस्तो विजयो व्यवसायो ह्यनिन्दितः	050c  
अमर्षणो मर्षणात्मा यज्ञहा कामनाशनः	051a  
दक्षयज्ञापहारी च सुसहो मध्यमस्तथा	051c  
तेजोपहारी बलहा मुदितोऽर्थो जितो वरः	052a  
गम्भीरघोषो गम्भीरो गम्भीरबलवाहनः	052c  
न्यग्रोधरूपो न्यग्रोधो वृक्षकर्णस्थितिर्विभुः	053a  
तीक्ष्णतापश्च हर्यश्वः सहायः कर्मकालवित्	053c  
विष्णुप्रसादितो यज्ञः समुद्रो वडवामुखः	054a  
हुताशनसहायश्च प्रशान्तात्मा हुताशनः	054c  
उग्रतेजा महातेजा जयो विजयकालवित्	055a  
ज्योतिषामयनं सिद्धिः सन्धिर्विग्रह एव च	055c  
शिखी दण्डी जटी ज्वाली मूर्तिजो मूर्धगो बली	056a  
वैणवी पणवी ताली कालः कालकटङ्कटः	056c  
नक्षत्रविग्रहविधिर्गुणवृद्धिर्लयोऽगमः	057a  
प्रजापतिर्दिशाबाहुर्विभागः सर्वतोमुखः	057c  
विमोचनः सुरगणो हिरण्यकवचोद्भवः	058a  
मेढ्रजो बलचारी च महाचारी स्तुतस्तथा	058c  
सर्वतूर्यनिनादी च सर्ववाद्यपरिग्रहः	059a  
व्यालरूपो बिलावासी हेममाली तरङ्गवित्	059c  
त्रिदशस्त्रिकालधृक्कर्मसर्वबन्धविमोचनः	060a  
बन्धनस्त्वसुरेन्द्राणां युधि शत्रुविनाशनः	060c  
साङ्ख्यप्रसादो दुर्वासाः सर्वसाधुनिषेवितः	061a  
प्रस्कन्दनो विभागश्च अतुल्यो यज्ञभागवित्	061c  
सर्वावासः सर्वचारी दुर्वासा वासवोऽमरः	062a  
हेमो हेमकरो यज्ञः सर्वधारी धरोत्तमः	062c  
लोहिताक्षो महाक्षश्च विजयाक्षो विशारदः	063a  
सङ्ग्रहो निग्रहः कर्ता सर्पचीरनिवासनः	063c  
मुख्योऽमुख्यश्च देहश्च देहर्द्धिः सर्वकामदः	064a  
सर्वकालप्रसादश्च सुबलो बलरूपधृक्	064c  
आकाशनिधिरूपश्च निपाती उरगः खगः	065a  
रौद्ररूपोंऽशुरादित्यो वसुरश्मिः सुवर्चसी	065c  
वसुवेगो महावेगो मनोवेगो निशाचरः	066a  
सर्वावासी श्रियावासी उपदेशकरो हरः	066c  
मुनिरात्मपतिर्लोके सम्भोज्यश्च सहस्रदः	067a  
पक्षी च पक्षिरूपी च अतिदीप्तो विशां पतिः	067c  
उन्मादो मदनाकारो अर्थार्थकररोमशः	068a  
वामदेवश्च वामश्च प्राग्दक्षिण्यश्च वामनः	068c  
सिद्धयोगापहारी च सिद्धः सर्वार्थसाधकः	069a  
भिक्षुश्च भिक्षुरूपश्च विषाणी मृदुरव्ययः	069c  
महासेनो विशाखश्च षष्टिभागो गवां पतिः	070a  
वज्रहस्तश्च विष्कम्भी चमूस्तम्भन एव च	070c  
ऋतुरृतुकरः कालो मधुर्मधुकरोऽचलः	071a  
वानस्पत्यो वाजसेनो नित्यमाश्रमपूजितः	071c  
ब्रह्मचारी लोकचारी सर्वचारी सुचारवित्	072a  
ईशान ईश्वरः कालो निशाचारी पिनाकधृक्	072c  
नन्दीश्वरश्च नन्दी च नन्दनो नन्दिवर्धनः	073a  
भगस्याक्षिनिहन्ता च कालो ब्रह्मविदां वरः	073c  
चतुर्मुखो महालिङ्गश्चारुलिङ्गस्तथैव च	074a  
लिङ्गाध्यक्षः सुराध्यक्षो लोकाध्यक्षो युगावहः	074c  
बीजाध्यक्षो बीजकर्ता अध्यात्मानुगतो बलः	075a  
इतिहासकरः कल्पो गौतमोऽथ जलेश्वरः	075c  
दम्भो ह्यदम्भो वैदम्भो वश्यो वश्यकरः कविः	076a  
लोककर्ता पशुपतिर्महाकर्ता महौषधिः	076c  
अक्षरं परमं ब्रह्म बलवाञ्शक्र एव च	077a  
नीतिर्ह्यनीतिः शुद्धात्मा शुद्धो मान्यो मनोगतिः	077c  
बहुप्रसादः स्वपनो दर्पणोऽथ त्वमित्रजित्	078a  
वेदकारः सूत्रकारो विद्वान्समरमर्दनः	078c  
महामेघनिवासी च महाघोरो वशीकरः	079a  
अग्निज्वालो महाज्वालो अतिधूम्रो हुतो हविः	079c  
वृषणः शङ्करो नित्यो वर्चस्वी धूमकेतनः	080a  
नीलस्तथाङ्गलुब्धश्च शोभनो निरवग्रहः	080c  
स्वस्तिदः स्वस्तिभावश्च भागी भागकरो लघुः	081a  
उत्सङ्गश्च महाङ्गश्च महागर्भः परो युवा	081c  
कृष्णवर्णः सुवर्णश्च इन्द्रियः सर्वदेहिनाम्	082a  
महापादो महाहस्तो महाकायो महायशाः	082c  
महामूर्धा महामात्रो महानेत्रो दिगालयः	083a  
महादन्तो महाकर्णो महामेढ्रो महाहनुः	083c  
महानासो महाकम्बुर्महाग्रीवः श्मशानधृक्	084a  
महावक्षा महोरस्को अन्तरात्मा मृगालयः	084c  
लम्बनो लम्बितोष्ठश्च महामायः पयोनिधिः	085a  
महादन्तो महादंष्ट्रो महाजिह्वो महामुखः	085c  
महानखो महारोमा महाकेशो महाजटः	086a  
असपत्नः प्रसादश्च प्रत्ययो गिरिसाधनः	086c  
स्नेहनोऽस्नेहनश्चैव अजितश्च महामुनिः	087a  
वृक्षाकारो वृक्षकेतुरनलो वायुवाहनः	087c  
मण्डली मेरुधामा च देवदानवदर्पहा	088a  
अथर्वशीर्षः सामास्य ऋक्सहस्रामितेक्षणः	088c  
यजुःपादभुजो गुह्यः प्रकाशो जङ्गमस्तथा	089a  
अमोघार्थः प्रसादश्च अभिगम्यः सुदर्शनः	089c  
उपहारप्रियः शर्वः कनकः काञ्चनः स्थिरः	090a  
नाभिर्नन्दिकरो भाव्यः पुष्करस्थपतिः स्थिरः	090c  
द्वादशस्त्रासनश्चाद्यो यज्ञो यज्ञसमाहितः	091a  
नक्तं कलिश्च कालश्च मकरः कालपूजितः	091c  
सगणो गणकारश्च भूतभावनसारथिः	092a  
भस्मशायी भस्मगोप्ता भस्मभूतस्तरुर्गणः	092c  
अगणश्चैव लोपश्च महात्मा सर्वपूजितः	093a  
शङ्कुस्त्रिशङ्कुः सम्पन्नः शुचिर्भूतनिषेवितः	093c  
आश्रमस्थः कपोतस्थो विश्वकर्मा पतिर्वरः	094a  
शाखो विशाखस्ताम्रोष्ठो ह्यम्बुजालः सुनिश्चयः	094c  
कपिलोऽकपिलः शूर आयुश्चैव परोऽपरः	095a  
गन्धर्वो ह्यदितिस्तार्क्ष्यः सुविज्ञेयः सुसारथिः	095c  
परश्वधायुधो देव अर्थकारी सुबान्धवः	096a  
तुम्बवीणी महाकोप ऊर्ध्वरेता जलेशयः	096c  
उग्रो वंशकरो वंशो वंशनादो ह्यनिन्दितः	097a  
सर्वाङ्गरूपो मायावी सुहृदो ह्यनिलोऽनलः	097c  
बन्धनो बन्धकर्ता च सुबन्धनविमोचनः	098a  
स यज्ञारिः स कामारिर्महादंष्ट्रो महायुधः	098c  
बाहुस्त्वनिन्दितः शर्वः शङ्करः शङ्करोऽधनः	099a  
अमरेशो महादेवो विश्वदेवः सुरारिहा	099c  
अहिर्बुध्नो निरृतिश्च चेकितानो हरिस्तथा	100a  
अजैकपाच्च कापाली त्रिशङ्कुरजितः शिवः	100c  
 धन्वन्तरिर्धूमकेतुः स्कन्दो वैश्रवणस्तथा	101a  
धाता शक्रश्च विष्णुश्च मित्रस्त्वष्टा ध्रुवो धरः	101c  
प्रभावः सर्वगो वायुरर्यमा सविता रविः	102a  
उदग्रश्च विधाता च मान्धाता भूतभावनः	102c  
रतितीर्थश्च वाग्मी च सर्वकामगुणावहः	103a  
पद्मगर्भो महागर्भश्चन्द्रवक्त्रो मनोरमः	103c  
बलवांश्चोपशान्तश्च पुराणः पुण्यचञ्चुरी	104a  
कुरुकर्ता कालरूपी कुरुभूतो महेश्वरः	104c  
सर्वाशयो दर्भशायी सर्वेषां प्राणिनां पतिः	105a  
देवदेवमुखोऽसक्तः सदसत्सर्वरत्नवित्	105c  
कैलासशिखरावासी हिमवद्गिरिसंश्रयः	106a  
कूलहारी कूलकर्ता बहुविद्यो बहुप्रदः	106c  
वणिजो वर्धनो वृक्षो नकुलश्चन्दनश्छदः	107a  
सारग्रीवो महाजत्रुरलोलश्च महौषधः	107c  
सिद्धार्थकारी सिद्धार्थश्छन्दोव्याकरणोत्तरः	108a  
सिंहनादः सिंहदंष्ट्रः सिंहगः सिंहवाहनः	108c  
प्रभावात्मा जगत्कालस्तालो लोकहितस्तरुः	109a  
सारङ्गो नवचक्राङ्गः केतुमाली सभावनः	109c  
भूतालयो भूतपतिरहोरात्रमनिन्दितः	110a  
वाहिता सर्वभूतानां निलयश्च विभुर्भवः	110c  
अमोघः संयतो ह्यश्वो भोजनः प्राणधारणः	111a  
धृतिमान्मतिमान्दक्षः सत्कृतश्च युगाधिपः	111c  
गोपालिर्गोपतिर्ग्रामो गोचर्मवसनो हरः	112a  
हिरण्यबाहुश्च तथा गुहापालः प्रवेशिनाम्	112c  
प्रतिष्ठायी महाहर्षो जितकामो जितेन्द्रियः	113a  
गन्धारश्च सुरालश्च तपःकर्मरतिर्धनुः	113c  
महागीतो महानृत्तो ह्यप्सरोगणसेवितः	114a  
महाकेतुर्धनुर्धातुर्नैकसानुचरश्चलः	114c  
आवेदनीय आवेशः सर्वगन्धसुखावहः	115a  
तोरणस्तारणो वायुः परिधावति चैकतः	115c  
संयोगो वर्धनो वृद्धो महावृद्धो गणाधिपः	116a  
नित्य आत्मसहायश्च देवासुरपतिः पतिः	116c  
युक्तश्च युक्तबाहुश्च द्विविधश्च सुपर्वणः	117a  
आषाढश्च सुषाढश्च ध्रुवो हरिहणो हरः	117c  
वपुरावर्तमानेभ्यो वसुश्रेष्ठो महापथः	118a  
शिरोहारी विमर्षश्च सर्वलक्षणभूषितः	118c  
अक्षश्च रथयोगी च सर्वयोगी महाबलः	119a  
समाम्नायोऽसमाम्नायस्तीर्थदेवो महारथः	119c  
निर्जीवो जीवनो मन्त्रः शुभाक्षो बहुकर्कशः	120a  
रत्नप्रभूतो रक्ताङ्गो महार्णवनिपानवित्	120c  
मूलो विशालो ह्यमृतो व्यक्ताव्यक्तस्तपोनिधिः	121a  
आरोहणो निरोहश्च शैलहारी महातपाः	121c  
सेनाकल्पो महाकल्पो युगायुगकरो हरिः	122a  
युगरूपो महारूपः पवनो गहनो नगः	122c  
न्यायनिर्वापणः पादः पण्डितो ह्यचलोपमः	123a  
बहुमालो महामालः सुमालो बहुलोचनः	123c  
विस्तारो लवणः कूपः कुसुमः सफलोदयः	124a  
वृषभो वृषभाङ्काङ्गो मणिबिल्वो जटाधरः	124c  
इन्दुर्विसर्गः सुमुखः सुरः सर्वायुधः सहः	125a  
निवेदनः सुधाजातः सुगन्धारो महाधनुः	125c  
गन्धमाली च भगवानुत्थानः सर्वकर्मणाम्	126a  
मन्थानो बहुलो बाहुः सकलः सर्वलोचनः	126c  
तरस्ताली करस्ताली ऊर्ध्वसंहननो वहः	127a  
छत्रं सुच्छत्रो विख्यातः सर्वलोकाश्रयो महान्	127c  
मुण्डो विरूपो विकृतो दण्डिमुण्डो विकुर्वणः	128a  
हर्यक्षः ककुभो वज्री दीप्तजिह्वः सहस्रपात्	128c  
सहस्रमूर्धा देवेन्द्रः सर्वदेवमयो गुरुः	129a  
सहस्रबाहुः सर्वाङ्गः शरण्यः सर्वलोककृत्	129c  
पवित्रं त्रिमधुर्मन्त्रः कनिष्ठः कृष्णपिङ्गलः	130a  
ब्रह्मदण्डविनिर्माता शतघ्नी शतपाशधृक्	130c  
पद्मगर्भो महागर्भो ब्रह्मगर्भो जलोद्भवः	131a  
गभस्तिर्ब्रह्मकृद्ब्रह्मा ब्रह्मविद्ब्राह्मणो गतिः	131c  
अनन्तरूपो नैकात्मा तिग्मतेजाः स्वयम्भुवः	132a  
ऊर्ध्वगात्मा पशुपतिर्वातरंहा मनोजवः	132c  
चन्दनी पद्ममालाग्र्यः सुरभ्युत्तरणो नरः	133a  
कर्णिकारमहास्रग्वी नीलमौलिः पिनाकधृक्	133c  
उमापतिरुमाकान्तो जाह्नवीधृगुमाधवः	134a  
वरो वराहो वरदो वरेशः सुमहास्वनः	134c  
महाप्रसादो दमनः शत्रुहा श्वेतपिङ्गलः	135a  
प्रीतात्मा प्रयतात्मा च संयतात्मा प्रधानधृक्	135c  
सर्वपार्श्वसुतस्तार्क्ष्यो धर्मसाधारणो वरः	136a  
चराचरात्मा सूक्ष्मात्मा सुवृषो गोवृषेश्वरः	136c  
साध्यर्षिर्वसुरादित्यो विवस्वान्सविता मृडः	137a  
व्यासः सर्वस्य सङ्क्षेपो विस्तरः पर्ययो नयः	137c  
ऋतुः संवत्सरो मासः पक्षः सङ्ख्यासमापनः	138a  
कला काष्ठा लवो मात्रा मुहूर्तोऽहः क्षपाः क्षणाः	138c  
विश्वक्षेत्रं प्रजाबीजं लिङ्गमाद्यस्त्वनिन्दितः	139a  
सदसद्व्यक्तमव्यक्तं पिता माता पितामहः	139c  
स्वर्गद्वारं प्रजाद्वारं मोक्षद्वारं त्रिविष्टपम्	140a  
निर्वाणं ह्लादनं चैव ब्रह्मलोकः परा गतिः	140c  
देवासुरविनिर्माता देवासुरपरायणः	141a  
देवासुरगुरुर्देवो देवासुरनमस्कृतः	141c  
देवासुरमहामात्रो देवासुरगणाश्रयः	142a  
देवासुरगणाध्यक्षो देवासुरगणाग्रणीः	142c  
देवातिदेवो देवर्षिर्देवासुरवरप्रदः	143a  
देवासुरेश्वरो देवो देवासुरमहेश्वरः	143c  
सर्वदेवमयोऽचिन्त्यो देवतात्मात्मसम्भवः	144a  
उद्भिदस्त्रिक्रमो वैद्यो विरजो विरजोम्बरः	144c  
ईड्यो हस्ती सुरव्याघ्रो देवसिंहो नरर्षभः	145a  
विबुधाग्रवरः श्रेष्ठः सर्वदेवोत्तमोत्तमः	145c  
प्रयुक्तः शोभनो वज्र ईशानः प्रभुरव्ययः	146a  
गुरुः कान्तो निजः सर्गः पवित्रः सर्ववाहनः	146c  
शृङ्गी शृङ्गप्रियो बभ्रू राजराजो निरामयः	147a  
अभिरामः सुरगणो विरामः सर्वसाधनः	147c  
ललाटाक्षो विश्वदेहो हरिणो ब्रह्मवर्चसः	148a  
स्थावराणां पतिश्चैव नियमेन्द्रियवर्धनः	148c  
सिद्धार्थः सर्वभूतार्थोऽचिन्त्यः सत्यव्रतः शुचिः	149a  
व्रताधिपः परं ब्रह्म मुक्तानां परमा गतिः	149c  
विमुक्तो मुक्ततेजाश्च श्रीमाञ्श्रीवर्धनो जगत्	150a  
यथाप्रधानं भगवानिति भक्त्या स्तुतो मया	150c  
यं न ब्रह्मादयो देवा विदुर्यं न महर्षयः	151a  
तं स्तव्यमर्च्यं वन्द्यं च कः स्तोष्यति जगत्पतिम्	151c  
भक्तिमेव पुरस्कृत्य मया यज्ञपतिर्वसुः	152a  
ततोऽभ्यनुज्ञां प्राप्यैव स्तुतो मतिमतां वरः	152c  
शिवमेभिः स्तुवन्देवं नामभिः पुष्टिवर्धनैः	153a  
नित्ययुक्तः शुचिर्भूत्वा प्राप्नोत्यात्मानमात्मना	153c  
एतद्धि परमं ब्रह्म स्वयं गीतं स्वयम्भुवा	154a  
ऋषयश्चैव देवाश्च स्तुवन्त्येतेन तत्परम्	154c  
स्तूयमानो महादेवः प्रीयते चात्मनामभिः	155a  
भक्तानुकम्पी भगवानात्मसंस्थान्करोति तान्	155c  
तथैव च मनुष्येषु ये मनुष्याः प्रधानतः	156a  
आस्तिकाः श्रद्दधानाश्च बहुभिर्जन्मभिः स्तवैः	156c  
जाग्रतश्च स्वपन्तश्च व्रजन्तः पथि संस्थिताः	157a  
स्तुवन्ति स्तूयमानाश्च तुष्यन्ति च रमन्ति च	157c  
जन्मकोटिसहस्रेषु नानासंसारयोनिषु	157e  
जन्तोर्विशुद्धपापस्य भवे भक्तिः प्रजायते	158a  
उत्पन्ना च भवे भक्तिरनन्या सर्वभावतः	158c  
कारणं भावितं तस्य सर्वमुक्तस्य सर्वतः	159a  
एतद्देवेषु दुष्प्रापं मनुष्येषु न लभ्यते	159c  
निर्विघ्ना निश्चला रुद्रे भक्तिरव्यभिचारिणी	160a  
तस्यैव च प्रसादेन भक्तिरुत्पद्यते नृणाम्	160c  
यया यान्ति परां सिद्धिं तद्भावगतचेतसः	160e  
ये सर्वभावोपगताः परत्वेनाभवन्नराः	161a  
प्रपन्नवत्सलो देवः संसारात्तान्समुद्धरेत्	161c  
एवमन्ये न कुर्वन्ति देवाः संसारमोचनम्	162a  
मनुष्याणां महादेवादन्यत्रापि तपोबलात्	162c  
इति तेनेन्द्रकल्पेन भगवान्सदसत्पतिः	163a  
कृत्तिवासाः स्तुतः कृष्ण तण्डिना शुद्धबुद्धिना	163c  
स्तवमेतं भगवतो ब्रह्मा स्वयमधारयत्	164a  
ब्रह्मा प्रोवाच शक्राय शक्रः प्रोवाच मृत्यवे	164c  
मृत्युः प्रोवाच रुद्राणां रुद्रेभ्यस्तण्डिमागमत्	165a  
महता तपसा प्राप्तस्तण्डिना ब्रह्मसद्मनि	165c  
तण्डिः प्रोवाच शुक्राय गौतमायाह भार्गवः	166a  
वैवस्वताय मनवे गौतमः प्राह माधव	166c  
नारायणाय साध्याय मनुरिष्टाय धीमते	167a  
यमाय प्राह भगवान्साध्यो नारायणोऽच्युतः	167c  
नाचिकेताय भगवानाह वैवस्वतो यमः	168a  
मार्कण्डेयाय वार्ष्णेय नाचिकेतोऽभ्यभाषत	168c  
मार्कण्डेयान्मया प्राप्तं नियमेन जनार्दन	169a  
तवाप्यहममित्रघ्न स्तवं दद्म्यद्य विश्रुतम्	169c  
स्वर्ग्यमारोग्यमायुष्यं धन्यं बल्यं तथैव च	169e  
न तस्य विघ्नं कुर्वन्ति दानवा यक्षराक्षसाः	170a  
पिशाचा यातुधानाश्च गुह्यका भुजगा अपि	170c  
यः पठेत शुचिर्भूत्वा ब्रह्मचारी जितेन्द्रियः	171a  
अभग्नयोगो वर्षं तु सोऽश्वमेधफलं लभेत्	171c  
