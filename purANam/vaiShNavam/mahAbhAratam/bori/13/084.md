देवा ऊचुः	001  
असुरस्तारको नाम त्वया दत्तवरः प्रभो	001a  
सुरानृषींश्च क्लिश्नाति वधस्तस्य विधीयताम्	001c  
तस्माद्भयं समुत्पन्नमस्माकं वै पितामह	002a  
परित्रायस्व नो देव न ह्यन्या गतिरस्ति नः	002c  
ब्रह्मोवाच	003  
समोऽहं सर्वभूतानामधर्मं नेह रोचये	003a  
हन्यतां तारकः क्षिप्रं सुरर्षिगणबाधकः	003c  
वेदा धर्माश्च नोत्सादं गच्छेयुः सुरसत्तमाः	004a  
विहितं पूर्वमेवात्र मया वै व्येतु वो ज्वरः	004c  
देवा ऊचुः	005  
वरदानाद्भगवतो दैतेयो बलगर्वितः	005a  
देवैर्न शक्यते हन्तुं स कथं प्रशमं व्रजेत्	005c  
स हि नैव स्म देवानां नासुराणां न रक्षसाम्	006a  
वध्यः स्यामिति जग्राह वरं त्वत्तः पितामह	006c  
देवाश्च शप्ता रुद्राण्या प्रजोच्छेदे पुरा कृते	007a  
न भविष्यति वोऽपत्यमिति सर्वजगत्पते	007c  
ब्रह्मोवाच	008  
हुताशनो न तत्रासीच्छापकाले सुरोत्तमाः	008a  
स उत्पादयितापत्यं वधार्थं त्रिदशद्विषाम्	008c  
तद्वै सर्वानतिक्रम्य देवदानवराक्षसान्	009a  
मानुषानथ गन्धर्वान्नागानथ च पक्षिणः	009c  
अस्त्रेणामोघपातेन शक्त्या तं घातयिष्यति	010a  
यतो वो भयमुत्पन्नं ये चान्ये सुरशत्रवः	010c  
सनातनो हि सङ्कल्पः काम इत्यभिधीयते	011a  
रुद्रस्य तेजः प्रस्कन्नमग्नौ निपतितं च तत्	011c  
तत्तेजोऽग्निर्महद्भूतं द्वितीयमिव पावकम्	012a  
वधार्थं देवशत्रूणां गङ्गायां जनयिष्यति	012c  
स तु नावाप तं शापं नष्टः स हुतभुक्तदा	013a  
तस्माद्वो भयहृद्देवाः समुत्पत्स्यति पावकिः	013c  
अन्विष्यतां वै ज्वलनस्तथा चाद्य नियुज्यताम्	014a  
तारकस्य वधोपायः कथितो वै मयानघाः	014c  
न हि तेजस्विनां शापास्तेजःसु प्रभवन्ति वै	015a  
बलान्यतिबलं प्राप्य नबलानि भवन्ति वै	015c  
हन्यादवध्यान्वरदानपि चैव तपस्विनः	016a  
सङ्कल्पाभिरुचिः कामः सनातनतमोऽनलः	016c  
जगत्पतिरनिर्देश्यः सर्वगः सर्वभावनः	017a  
हृच्छयः सर्वभूतानां ज्येष्ठो रुद्रादपि प्रभुः	017c  
अन्विष्यतां स तु क्षिप्रं तेजोराशिर्हुताशनः	018a  
स वो मनोगतं कामं देवः सम्पादयिष्यति	018c  
एतद्वाक्यमुपश्रुत्य ततो देवा महात्मनः	019a  
जग्मुः संसिद्धसङ्कल्पाः पर्येषन्तो विभावसुम्	019c  
ततस्त्रैलोक्यमृषयो व्यचिन्वन्त सुरैः सह	020a  
काङ्क्षन्तो दर्शनं वह्नेः सर्वे तद्गतमानसाः	020c  
परेण तपसा युक्ताः श्रीमन्तो लोकविश्रुताः	021a  
लोकानन्वचरन्सिद्धाः सर्व एव भृगूद्वह	021c  
नष्टमात्मनि संलीनं नाधिजग्मुर्हुताशनम्	021e  
ततः सञ्जातसन्त्रासानग्नेर्दर्शनलालसान्	022a  
जलेचरः क्लान्तमनास्तेजसाग्नेः प्रदीपितः	022c  
उवाच देवान्मण्डूको रसातलतलोत्थितः	022e  
रसातलतले देवा वसत्यग्निरिति प्रभो	023a  
सन्तापादिह सम्प्राप्तः पावकप्रभवादहम्	023c  
स संसुप्तो जले देवा भगवान्हव्यवाहनः	024a  
अपः संसृज्य तेजोभिस्तेन सन्तापिता वयम्	024c  
तस्य दर्शनमिष्टं वो यदि देवा विभावसोः	025a  
तत्रैनमभिगच्छध्वं कार्यं वो यदि वह्निना	025c  
गम्यतां साधयिष्यामो वयं ह्यग्निभयात्सुराः	026a  
एतावदुक्त्वा मण्डूकस्त्वरितो जलमाविशत्	026c  
हुताशनस्तु बुबुधे मण्डूकस्याथ पैशुनम्	027a  
शशाप स तमासाद्य न रसान्वेत्स्यसीति वै	027c  
तं स संयुज्य शापेन मण्डूकं पावको ययौ	028a  
अन्यत्र वासाय विभुर्न च देवानदर्शयत्	028c  
देवास्त्वनुग्रहं चक्रुर्मण्डूकानां भृगूद्वह	029a  
यत्तच्छृणु महाबाहो गदतो मम सर्वशः	029c  
देवा ऊचुः	030  
अग्निशापादजिह्वापि रसज्ञानबहिष्कृताः	030a  
सरस्वतीं बहुविधां यूयमुच्चारयिष्यथ	030c  
बिलवासगतांश्चैव निरादानानचेतसः	031a  
गतासूनपि वः शुष्कान्भूमिः सन्धारयिष्यति	031c  
तमोगतायामपि च निशायां विचरिष्यथ	031e  
इत्युक्त्वा तांस्ततो देवाः पुनरेव महीमिमाम्	032a  
परीयुर्ज्वलनस्यार्थे न चाविन्दन्हुताशनम्	032c  
अथ तान्द्विरदः कश्चित्सुरेन्द्रद्विरदोपमः	033a  
अश्वत्थस्थोऽग्निरित्येवं प्राह देवान्भृगूद्वह	033c  
शशाप ज्वलनः सर्वान्द्विरदान्क्रोधमूर्छितः	034a  
प्रतीपा भवतां जिह्वा भवित्रीति भृगूद्वह	034c  
इत्युक्त्वा निःसृतोऽश्वत्थादग्निर्वारणसूचितः	035a  
प्रविवेश शमीगर्भमथ वह्निः सुषुप्सया	035c  
अनुग्रहं तु नागानां यं चक्रुः शृणु तं प्रभो	036a  
देवा भृगुकुलश्रेष्ठ प्रीताः सत्यपराक्रमाः	036c  
देवा ऊचुः	037  
प्रतीपया जिह्वयापि सर्वाहारान्करिष्यथ	037a  
वाचं चोच्चारयिष्यध्वमुच्चैरव्यञ्जिताक्षरम्	037c  
इत्युक्त्वा पुनरेवाग्निमनुसस्रुर्दिवौकसः	037e  
अश्वत्थान्निःसृतश्चाग्निः शमीगर्भगतस्तदा	038a  
शुकेन ख्यापितो विप्र तं देवाः समुपाद्रवन्	038c  
शशाप शुकमग्निस्तु वाग्विहीनो भविष्यसि	039a  
जिह्वां चावर्तयामास तस्यापि हुतभुक्तदा	039c  
दृष्ट्वा तु ज्वलनं देवाः शुकमूचुर्दयान्विताः	040a  
भविता न त्वमत्यन्तं शकुने नष्टवागिति	040c  
आवृत्तजिह्वस्य सतो वाक्यं कान्तं भविष्यति	041a  
बालस्येव प्रवृद्धस्य कलमव्यक्तमद्भुतम्	041c  
इत्युक्त्वा तं शमीगर्भे वह्निमालक्ष्य देवताः	042a  
तदेवायतनं चक्रुः पुण्यं सर्वक्रियास्वपि	042c  
ततःप्रभृति चाप्यग्निः शमीगर्भेषु दृश्यते	043a  
उत्पादने तथोपायमनुजग्मुश्च मानवाः	043c  
आपो रसातले यास्तु संसृष्टाश्चित्रभानुना	044a  
ताः पर्वतप्रस्रवणैरूष्मां मुञ्चन्ति भार्गव	044c  
पावकेनाधिशयता सन्तप्तास्तस्य तेजसा	044e  
ततोऽग्निर्देवता दृष्ट्वा बभूव व्यथितस्तदा	045a  
किमागमनमित्येवं तानपृच्छत पावकः	045c  
तमूचुर्विबुधाः सर्वे ते चैव परमर्षयः	046a  
त्वां नियोक्ष्यामहे कार्ये तद्भवान्कर्तुमर्हति	046c  
कृते च तस्मिन्भविता तवापि सुमहान्गुणः	046e  
अग्निरुवाच	047  
ब्रूत यद्भवतां कार्यं सर्वं कर्तास्मि तत्सुराः	047a  
भवतां हि नियोज्योऽहं मा वोऽत्रास्तु विचारणा	047c  
देवा ऊचुः	048  
असुरस्तारको नाम ब्रह्मणो वरदर्पितः	048a  
अस्मान्प्रबाधते वीर्याद्वधस्तस्य विधीयताम्	048c  
इमान्देवगणांस्तात प्रजापतिगणांस्तथा	049a  
ऋषींश्चापि महाभागान्परित्रायस्व पावक	049c  
अपत्यं तेजसा युक्तं प्रवीरं जनय प्रभो	050a  
यद्भयं नोऽसुरात्तस्मान्नाशयेद्धव्यवाहन	050c  
शप्तानां नो महादेव्या नान्यदस्ति परायणम्	051a  
अन्यत्र भवतो वीर्यं तस्मात्त्रायस्व नस्ततः	051c  
इत्युक्तः स तथेत्युक्त्वा भगवान्हव्यकव्यभुक्	052a  
जगामाथ दुराधर्षो गङ्गां भागीरथीं प्रति	052c  
तया चाप्यभवन्मिश्रो गर्भश्चास्याभवत्तदा	053a  
ववृधे स तदा गर्भः कक्षे कृष्णगतिर्यथा	053c  
तेजसा तस्य गर्भस्य गङ्गा विह्वलचेतना	054a  
सन्तापमगमत्तीव्रं सा सोढुं न शशाक ह	054c  
आहिते ज्वलनेनाथ गर्भे तेजःसमन्विते	055a  
गङ्गायामसुरः कश्चिद्भैरवं नादमुत्सृजत्	055c  
अबुद्धापतितेनाथ नादेन विपुलेन सा	056a  
वित्रस्तोद्भ्रान्तनयना गङ्गा विप्लुतलोचना	056c  
विसञ्ज्ञा नाशकद्गर्भं सन्धारयितुमात्मना	056e  
सा तु तेजःपरीताङ्गी कम्पमाना च जाह्नवी	057a  
उवाच वचनं विप्र तदा गर्भबलोद्धता	057c  
न ते शक्तास्मि भगवंस्तेजसोऽस्य विधारणे	057e  
विमूढास्मि कृतानेन तथास्वास्थ्यं कृतं परम्	058a  
विह्वला चास्मि भगवंस्तेजो नष्टं च मेऽनघ	058c  
धारणे नास्य शक्ताहं गर्भस्य तपतां वर	059a  
उत्स्रक्ष्येऽहमिमं दुःखान्न तु कामात्कथञ्चन	059c  
न चेतसोऽस्ति संस्पर्शो मम देव विभावसो	060a  
आपदर्थे हि सम्बन्धः सुसूक्ष्मोऽपि महाद्युते	060c  
यदत्र गुणसम्पन्नमितरं वा हुताशन	061a  
त्वय्येव तदहं मन्ये धर्माधर्मौ च केवलौ	061c  
तामुवाच ततो वह्निर्धार्यतां धार्यतामयम्	062a  
गर्भो मत्तेजसा युक्तो महागुणफलोदयः	062c  
शक्ता ह्यसि महीं कृत्स्नां वोढुं धारयितुं तथा	063a  
न हि ते किञ्चिदप्राप्यं मद्रेतोधारणादृते	063c  
सा वह्निना वार्यमाणा देवैश्चापि सरिद्वरा	064a  
समुत्ससर्ज तं गर्भं मेरौ गिरिवरे तदा	064c  
समर्था धारणे चापि रुद्रतेजःप्रधर्षिता	065a  
नाशकत्तं तदा गर्भं सन्धारयितुमोजसा	065c  
सा समुत्सृज्य तं दुःखाद्दीप्तवैश्वानरप्रभम्	066a  
दर्शयामास चाग्निस्तां तदा गङ्गां भृगूद्वह	066c  
पप्रच्छ सरितां श्रेष्ठां कच्चिद्गर्भः सुखोदयः	066e  
कीदृग्वर्णोऽपि वा देवि कीदृग्रूपश्च दृश्यते	067a  
तेजसा केन वा युक्तः सर्वमेतद्ब्रवीहि मे	067c  
गङ्गोवाच	068  
जातरूपः स गर्भो वै तेजसा त्वमिवानल	068a  
सुवर्णो विमलो दीप्तः पर्वतं चावभासयत्	068c  
पद्मोत्पलविमिश्राणां ह्रदानामिव शीतलः	069a  
गन्धोऽस्य स कदम्बानां तुल्यो वै तपतां वर	069c  
तेजसा तस्य गर्भस्य भास्करस्येव रश्मिभिः	070a  
यद्द्रव्यं परिसंसृष्टं पृथिव्यां पर्वतेषु वा	070c  
तत्सर्वं काञ्चनीभूतं समन्तात्प्रत्यदृश्यत	070e  
पर्यधावत शैलांश्च नदीः प्रस्रवणानि च	071a  
व्यदीपयत्तेजसा च त्रैलोक्यं सचराचरम्	071c  
एवंरूपः स भगवान्पुत्रस्ते हव्यवाहन	072a  
सूर्यवैश्वानरसमः कान्त्या सोम इवापरः	072c  
एवमुक्त्वा तु सा देवी तत्रैवान्तरधीयत	072e  
पावकश्चापि तेजस्वी कृत्वा कार्यं दिवौकसाम्	073a  
जगामेष्टं ततो देशं तदा भार्गवनन्दन	073c  
एतैः कर्मगुणैर्लोके नामाग्नेः परिगीयते	074a  
हिरण्यरेता इति वै ऋषिभिर्विबुधैस्तथा	074c  
पृथिवी च तदा देवी ख्याता वसुमतीति वै	074e  
स तु गर्भो महातेजा गाङ्गेयः पावकोद्भवः	075a  
दिव्यं शरवणं प्राप्य ववृधेऽद्भुतदर्शनः	075c  
ददृशुः कृत्तिकास्तं तु बालार्कसदृशद्युतिम्	076a  
जातस्नेहाश्च तं बालं पुपुषुः स्तन्यविस्रवैः	076c  
ततः स कार्त्तिकेयत्वमवाप परमद्युतिः	077a  
स्कन्नत्वात्स्कन्दतां चापि गुहावासाद्गुहोऽभवत्	077c  
एवं सुवर्णमुत्पन्नमपत्यं जातवेदसः	078a  
तत्र जाम्बूनदं श्रेष्ठं देवानामपि भूषणम्	078c  
ततःप्रभृति चाप्येतज्जातरूपमुदाहृतम्	079a  
यत्सुवर्णं स भगवानग्निरीशः प्रजापतिः	079c  
पवित्राणां पवित्रं हि कनकं द्विजसत्तम	080a  
अग्नीषोमात्मकं चैव जातरूपमुदाहृतम्	080c  
रत्नानामुत्तमं रत्नं भूषणानां तथोत्तमम्	081a  
पवित्रं च पवित्राणां मङ्गलानां च मङ्गलम्	081c  
