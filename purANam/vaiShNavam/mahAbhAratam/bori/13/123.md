भीष्म उवाच	001  
एवमुक्तः स भगवान्मैत्रेयं प्रत्यभाषत	001a  
दिष्ट्यैवं त्वं विजानासि दिष्ट्या ते बुद्धिरीदृशी	001c  
लोको ह्ययं गुणानेव भूयिष्ठं स्म प्रशंसति	001e  
रूपमानवयोमानश्रीमानाश्चाप्यसंशयम्	002a  
दिष्ट्या नाभिभवन्ति त्वां दैवस्तेऽयमनुग्रहः	002c  
यत्ते भृशतरं दानाद्वर्तयिष्यामि तच्छृणु	002e  
यानीहागमशास्त्राणि याश्च काश्चित्प्रवृत्तयः	003a  
तानि वेदं पुरस्कृत्य प्रवृत्तानि यथाक्रमम्	003c  
अहं दानं प्रशंसामि भवानपि तपःश्रुते	004a  
तपः पवित्रं वेदस्य तपः स्वर्गस्य साधनम्	004c  
तपसा महदाप्नोति विद्यया चेति नः श्रुतम्	005a  
तपसैव चापनुदेद्यच्चान्यदपि दुष्कृतम्	005c  
यद्यद्धि किञ्चित्सन्धाय पुरुषस्तप्यते तपः	006a  
सर्वमेतदवाप्नोति ब्राह्मणो वेदपारगः	006c  
दुरन्वयं दुष्प्रधृष्यं दुरापं दुरतिक्रमम्	007a  
सर्वं वै तपसाभ्येति तपो हि बलवत्तरम्	007c  
सुरापोऽसम्मतादायी भ्रूणहा गुरुतल्पगः	008a  
तपसा तरते सर्वमेनसश्च प्रमुच्यते	008c  
सर्वविद्यस्तु चक्षुष्मानपि यादृशतादृशः	009a  
तपस्विनौ च तावाहुस्ताभ्यां कार्यं सदा नमः	009c  
सर्वे पूज्याः श्रुतधनास्तथैव च तपस्विनः	010a  
दानप्रदाः सुखं प्रेत्य प्राप्नुवन्तीह च श्रियम्	010c  
इमं च ब्रह्मलोकं च लोकं च बलवत्तरम्	011a  
अन्नदानैः सुकृतिनः प्रतिपद्यन्ति लौकिकाः	011c  
पूजिताः पूजयन्त्येतान्मानिता मानयन्ति च	012a  
अदाता यत्र यत्रैति सर्वतः सम्प्रणुद्यते	012c  
अकर्ता चैव कर्ता च लभते यस्य यादृशम्	013a  
यद्येवोर्ध्वं यद्यवाक्च त्वं लोकमभियास्यसि	013c  
प्राप्स्यसे त्वन्नपानानि यानि दास्यसि कानिचित्	014a  
मेधाव्यसि कुले जातः श्रुतवाननृशंसवान्	014c  
कौमारदारव्रतवान्मैत्रेय निरतो भव	015a  
एतद्गृहाण प्रथमं प्रशस्तं गृहमेधिनाम्	015c  
यो भर्ता वासितातुष्टो भर्तुस्तुष्टा च वासिता	016a  
यस्मिन्नेवं कुले सर्वं कल्याणं तत्र वर्तते	016c  
अद्भिर्गात्रान्मलमिव तमोऽग्निप्रभया यथा	017a  
दानेन तपसा चैव सर्वपापमपोह्यते	017c  
स्वस्ति प्राप्नुहि मैत्रेय गृहान्साधु व्रजाम्यहम्	018a  
एतन्मनसि कर्तव्यं श्रेय एवं भविष्यति	018c  
तं प्रणम्याथ मैत्रेयः कृत्वा चाभिप्रदक्षिणम्	019a  
स्वस्ति प्राप्नोतु भगवानित्युवाच कृताञ्जलिः	019c  
