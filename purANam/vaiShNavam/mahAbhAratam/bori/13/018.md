वैशम्पायन उवाच	001  
महायोगी ततः प्राह कृष्णद्वैपायनो मुनिः	001a  
पठस्व पुत्र भद्रं ते प्रीयतां ते महेश्वरः	001c  
पुरा पुत्र मया मेरौ तप्यता परमं तपः	002a  
पुत्रहेतोर्महाराज स्तव एषोऽनुकीर्तितः	002c  
लब्धवानस्मि तान्कामानहं वै पाण्डुनन्दन	003a  
तथा त्वमपि शर्वाद्धि सर्वान्कामानवाप्स्यसि	003c  
चतुःशीर्षस्ततः प्राह शक्रस्य दयितः सखा	004a  
आलम्बायन इत्येव विश्रुतः करुणात्मकः	004c  
मया गोकर्णमासाद्य तपस्तप्त्वा शतं समाः	005a  
अयोनिजानां दान्तानां धर्मज्ञानां सुवर्चसाम्	005c  
अजराणामदुःखानां शतवर्षसहस्रिणाम्	006a  
लब्धं पुत्रशतं शर्वात्पुरा पाण्डुनृपात्मज	006c  
वाल्मीकिश्चापि भगवान्युधिष्ठिरमभाषत	007a  
विवादे साम्नि मुनिभिर्ब्रह्मघ्नो वै भवानिति	007c  
उक्तः क्षणेन चाविष्टस्तेनाधर्मेण भारत	007e  
सोऽहमीशानमनघमस्तौषं शरणं गतः	008a  
मुक्तश्चास्म्यवशः पापात्ततो दुःखविनाशनः	008c  
आह मां त्रिपुरघ्नो वै यशस्तेऽग्र्यं भविष्यति	008e  
जामदग्न्यश्च कौन्तेयमाह धर्मभृतां वरः	009a  
ऋषिमध्ये स्थितस्तात तपन्निव विभावसुः	009c  
पितृविप्रवधेनाहमार्तो वै पाण्डवाग्रज	010a  
शुचिर्भूत्वा महादेवं गतवाञ्शरणं नृप	010c  
नामभिश्चास्तुवं देवं ततस्तुष्टोऽभवद्भवः	011a  
परशुं च ददौ देवो दिव्यान्यस्त्राणि चैव मे	011c  
पापं न भविता तेऽद्य अजेयश्च भविष्यसि	012a  
न ते प्रभविता मृत्युर्यशस्वी च भविष्यसि	012c  
आह मां भगवानेवं शिखण्डी शिवविग्रहः	013a  
यदवाप्तं च मे सर्वं प्रसादात्तस्य धीमतः	013c  
असितो देवलश्चैव प्राह पाण्डुसुतं नृपम्	014a  
शापाच्छक्रस्य कौन्तेय चितो धर्मोऽनशन्मम	014c  
तन्मे धर्मं यशश्चाग्र्यमायुश्चैवाददद्भवः	014e  
ऋषिर्गृत्समदो नाम शक्रस्य दयितः सखा	015a  
प्राहाजमीढं भगवान्बृहस्पतिसमद्युतिः	015c  
वसिष्ठो नाम भगवांश्चाक्षुषस्य मनोः सुतः	016a  
शतक्रतोरचिन्त्यस्य सत्रे वर्षसहस्रिके	016c  
वर्तमानेऽब्रवीद्वाक्यं साम्नि ह्युच्चारिते मया	016e  
रथन्तरं द्विजश्रेष्ठ न सम्यगिति वर्तते	017a  
समीक्षस्व पुनर्बुद्ध्या हर्षं त्यक्त्वा द्विजोत्तम	017c  
अयज्ञवाहिनं पापमकार्षीस्त्वं सुदुर्मते	017e  
एवमुक्त्वा महाक्रोधात्प्राह रुष्टः पुनर्वचः	018a  
प्रज्ञया रहितो दुःखी नित्यं भीतो वनेचरः	018c  
दश वर्षसहस्राणि दशाष्टौ च शतानि च	018e  
नष्टपानीययवसे मृगैरन्यैश्च वर्जिते	019a  
अयज्ञीयद्रुमे देशे रुरुसिंहनिषेविते	019c  
भविता त्वं मृगः क्रूरो महादुःखसमन्वितः	019e  
तस्य वाक्यस्य निधने पार्थ जातो ह्यहं मृगः	020a  
ततो मां शरणं प्राप्तं प्राह योगी महेश्वरः	020c  
अजरश्चामरश्चैव भविता दुःखवर्जितः	021a  
साम्यं समस्तु ते सौख्यं युवयोर्वर्धतां क्रतुः	021c  
अनुग्रहानेवमेष करोति भगवान्विभुः	022a  
परं धाता विधाता च सुखदुःखे च सर्वदा	022c  
अचिन्त्य एष भगवान्कर्मणा मनसा गिरा	023a  
न मे तात युधिश्रेष्ठ विद्यया पण्डितः समः	023c  
जैगीषव्य उवाच	024  
ममाष्टगुणमैश्वर्यं दत्तं भगवता पुरा	024a  
यत्नेनाल्पेन बलिना वाराणस्यां युधिष्ठिर	024c  
गार्ग्य उवाच	025  
चतुःषष्ट्यङ्गमददात्कालज्ञानं ममाद्भुतम्	025a  
सरस्वत्यास्तटे तुष्टो मनोयज्ञेन पाण्डव	025c  
तुल्यं मम सहस्रं तु सुतानां ब्रह्मवादिनाम्	026a  
आयुश्चैव सपुत्रस्य संवत्सरशतायुतम्	026c  
पराशर उवाच	027  
प्रसाद्याहं पुरा शर्वं मनसाचिन्तयं नृप	027a  
महातपा महातेजा महायोगी महायशाः	027c  
वेदव्यासः श्रियावासो ब्रह्मण्यः करुणात्मकः	027e  
अपि नामेप्सितः पुत्रो मम स्याद्वै महेश्वरात्	028a  
इति मत्वा हृदि मतं प्राह मां सुरसत्तमः	028c  
मयि सम्भवतस्तस्य फलात्कृष्णो भविष्यति	029a  
सावर्णस्य मनोः सर्गे सप्तर्षिश्च भविष्यति	029c  
वेदानां च स वै व्यस्ता कुरुवंशकरस्तथा	030a  
इतिहासस्य कर्ता च पुत्रस्ते जगतो हितः	030c  
भविष्यति महेन्द्रस्य दयितः स महामुनिः	031a  
अजरश्चामरश्चैव पराशर सुतस्तव	031c  
एवमुक्त्वा स भगवांस्तत्रैवान्तरधीयत	032a  
युधिष्ठिर महायोगी वीर्यवानक्षयोऽव्ययः	032c  
माण्डव्य उवाच	033  
अचौरश्चौरशङ्कायां शूले भिन्नो ह्यहं यदा	033a  
तत्रस्थेन स्तुतो देवः प्राह मां वै महेश्वरः	033c  
मोक्षं प्राप्स्यसि शूलाच्च जीविष्यसि समार्बुदम्	034a  
रुजा शूलकृता चैव न ते विप्र भविष्यति	034c  
आधिभिर्व्याधिभिश्चैव वर्जितस्त्वं भविष्यसि	034e  
पादाच्चतुर्थात्सम्भूत आत्मा यस्मान्मुने तव	035a  
त्वं भविष्यस्यनुपमो जन्म वै सफलं कुरु	035c  
तीर्थाभिषेकं सफलं त्वमविघ्नेन चाप्स्यसि	036a  
स्वर्गं चैवाक्षयं विप्र विदधामि तवोर्जितम्	036c  
एवमुक्त्वा तु भगवान्वरेण्यो वृषवाहनः	037a  
महेश्वरो महाराज कृत्तिवासा महाद्युतिः	037c  
सगणो दैवतश्रेष्ठस्तत्रैवान्तरधीयत	037e  
गालव उवाच	038  
विश्वामित्राभ्यनुज्ञातो ह्यहं पितरमागतः	038a  
अब्रवीन्मां ततो माता दुःखिता रुदती भृशम्	038c  
कौशिकेनाभ्यनुज्ञातं पुत्रं वेदविभूषितम्	039a  
न तात तरुणं दान्तं पिता त्वां पश्यतेऽनघ	039c  
श्रुत्वा जनन्या वचनं निराशो गुरुदर्शने	040a  
नियतात्मा महादेवमपश्यं सोऽब्रवीच्च माम्	040c  
पिता माता च ते त्वं च पुत्र मृत्युविवर्जिताः	041a  
भविष्यथ विश क्षिप्रं द्रष्टासि पितरं क्षये	041c  
अनुज्ञातो भगवता गृहं गत्वा युधिष्ठिर	042a  
अपश्यं पितरं तात इष्टिं कृत्वा विनिःसृतम्	042c  
उपस्पृश्य गृहीत्वेध्मं कुशांश्च शरणाद्गुरून्	043a  
तान्विसृज्य च मां प्राह पिता सास्राविलेक्षणः	043c  
प्रणमन्तं परिष्वज्य मूर्ध्नि चाघ्राय पाण्डव	044a  
दिष्ट्या दृष्टोऽसि मे पुत्र कृतविद्य इहागतः	044c  
वैशम्पायन उवाच	045  
एतान्यत्यद्भुतान्येव कर्माण्यथ महात्मनः	045a  
प्रोक्तानि मुनिभिः श्रुत्वा विस्मयामास पाण्डवः	045c  
ततः कृष्णोऽब्रवीद्वाक्यं पुनर्मतिमतां वरः	046a  
युधिष्ठिरं धर्मनित्यं पुरुहूतमिवेश्वरः	046c  
आदित्यचन्द्रावनिलानलौ च द्यौर्भूमिरापो वसवोऽथ विश्वे	047a  
धातार्यमा शुक्रबृहस्पती च रुद्राः ससाध्या वरुणो वित्तगोपः	047c  
ब्रह्मा शक्रो मारुतो ब्रह्म सत्यं वेदा यज्ञा दक्षिणा वेदवाहाः	048a  
सोमो यष्टा यच्च हव्यं हविश्च रक्षा दीक्षा नियमा ये च केचित्	048c  
स्वाहा वषड्ब्राह्मणाः सौरभेया धर्मं चक्रं कालचक्रं चरं च	049a  
यशो दमो बुद्धिमती स्थितिश्च शुभाशुभं मुनयश्चैव सप्त	049c  
अग्र्या बुद्धिर्मनसा दर्शने च स्पर्शे सिद्धिः कर्मणां या च सिद्धिः	050a  
गणा देवानामूष्मपाः सोमपाश्च लेखाः सुयामास्तुषिता ब्रह्मकायाः	050c  
आभास्वरा गन्धपा दृष्टिपाश्च वाचा विरुद्धाश्च मनोविरुद्धाः	051a  
शुद्धाश्च निर्वाणरताश्च देवाः स्पर्शाशना दर्शपा आज्यपाश्च	051c  
चिन्तागता ये च देवेषु मुख्या ये चाप्यन्ये देवताश्चाजमीढ	052a  
सुपर्णगन्धर्वपिशाचदानवा यक्षास्तथा पन्नगाश्चारणाश्च	052c  
सूक्ष्मं स्थूलं मृदु यच्चाप्यसूक्ष्मं सुखं दुःखं सुखदुःखान्तरं च	053a  
साङ्ख्यं योगं यत्पराणां परं च शर्वाज्जातं विद्धि यत्कीर्तितं मे	053c  
तत्सम्भूता भूतकृतो वरेण्याः सर्वे देवा भुवनस्यास्य गोपाः	054a  
आविश्येमां धरणीं येऽभ्यरक्षन्पुरातनीं तस्य देवस्य सृष्टिम्	054c  
विचिन्वन्तं मनसा तोष्टुवीमि किञ्चित्तत्त्वं प्राणहेतोर्नतोऽस्मि	055a  
ददातु देवः स वरानिहेष्टानभिष्टुतो नः प्रभुरव्ययः सदा	055c  
इमं स्तवं सन्नियम्येन्द्रियाणि शुचिर्भूत्वा यः पुरुषः पठेत	056a  
अभग्नयोगो नियतोऽब्दमेकं स प्राप्नुयादश्वमेधे फलं यत्	056c  
वेदान्कृत्स्नान्ब्राह्मणः प्राप्नुयाच्च जयेद्राजा पृथिवीं चापि कृत्स्नाम्	057a  
वैश्यो लाभं प्राप्नुयान्नैपुणं च शूद्रो गतिं प्रेत्य तथा सुखं च	057c  
स्तवराजमिमं कृत्वा रुद्राय दधिरे मनः	058a  
सर्वदोषापहं पुण्यं पवित्रं च यशस्विनम्	058c  
यावन्त्यस्य शरीरेषु रोमकूपाणि भारत	059a  
तावद्वर्षसहस्राणि स्वर्गे वसति मानवः	059c  
