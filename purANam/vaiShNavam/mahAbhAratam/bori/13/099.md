युधिष्ठिर उवाच	001  
आरामाणां तडागानां यत्फलं कुरुनन्दन	001a  
तदहं श्रोतुमिच्छामि त्वत्तोऽद्य भरतर्षभ	001c  
भीष्म उवाच	002  
सुप्रदर्शा वनवती चित्रधातुविभूषिता	002a  
उपेता सर्वबीजैश्च श्रेष्ठा भूमिरिहोच्यते	002c  
तस्याः क्षेत्रविशेषं च तडागानां निवेशनम्	003a  
औदकानि च सर्वाणि प्रवक्ष्याम्यनुपूर्वशः	003c  
तडागानां च वक्ष्यामि कृतानां चापि ये गुणाः	004a  
त्रिषु लोकेषु सर्वत्र पूजितो यस्तडागवान्	004c  
अथ वा मित्रसदनं मैत्रं मित्रविवर्धनम्	005a  
कीर्तिसञ्जननं श्रेष्ठं तडागानां निवेशनम्	005c  
धर्मस्यार्थस्य कामस्य फलमाहुर्मनीषिणः	006a  
तडागं सुकृतं देशे क्षेत्रमेव महाश्रयम्	006c  
चतुर्विधानां भूतानां तडागमुपलक्षयेत्	007a  
तडागानि च सर्वाणि दिशन्ति श्रियमुत्तमाम्	007c  
देवा मनुष्या गन्धर्वाः पितरोरगराक्षसाः	008a  
स्थावराणि च भूतानि संश्रयन्ति जलाशयम्	008c  
तस्मात्तांस्ते प्रवक्ष्यामि तडागे ये गुणाः स्मृताः	009a  
या च तत्र फलावाप्तिरृषिभिः समुदाहृता	009c  
वर्षमात्रे तडागे तु सलिलं यस्य तिष्ठति	010a  
अग्निहोत्रफलं तस्य फलमाहुर्मनीषिणः	010c  
शरत्काले तु सलिलं तडागे यस्य तिष्ठति	011a  
गोसहस्रस्य स प्रेत्य लभते फलमुत्तमम्	011c  
हेमन्तकाले सलिलं तडागे यस्य तिष्ठति	012a  
स वै बहुसुवर्णस्य यज्ञस्य लभते फलम्	012c  
यस्य वै शैशिरे काले तडागे सलिलं भवेत्	013a  
अग्निष्टोमस्य यज्ञस्य फलमाहुर्मनीषिणः	013c  
तडागं सुकृतं यस्य वसन्ते तु महाश्रयम्	014a  
अतिरात्रस्य यज्ञस्य फलं स समुपाश्नुते	014c  
निदाघकाले पानीयं तडागे यस्य तिष्ठति	015a  
वाजपेयसमं तस्य फलं वै मुनयो विदुः	015c  
स कुलं तारयेत्सर्वं यस्य खाते जलाशये	016a  
गावः पिबन्ति पानीयं साधवश्च नराः सदा	016c  
तडागे यस्य गावस्तु पिबन्ति तृषिता जलम्	017a  
मृगपक्षिमनुष्याश्च सोऽश्वमेधफलं लभेत्	017c  
यत्पिबन्ति जलं तत्र स्नायन्ते विश्रमन्ति च	018a  
तडागदस्य तत्सर्वं प्रेत्यानन्त्याय कल्पते	018c  
दुर्लभं सलिलं तात विशेषेण परत्र वै	019a  
पानीयस्य प्रदानेन प्रीतिर्भवति शाश्वती	019c  
तिलान्ददत पानीयं दीपान्ददत जाग्रत	020a  
ज्ञातिभिः सह मोदध्वमेतत्प्रेतेषु दुर्लभम्	020c  
सर्वदानैर्गुरुतरं सर्वदानैर्विशिष्यते	021a  
पानीयं नरशार्दूल तस्माद्दातव्यमेव हि	021c  
एवमेतत्तडागेषु कीर्तितं फलमुत्तमम्	022a  
अत ऊर्ध्वं प्रवक्ष्यामि वृक्षाणामपि रोपणे	022c  
स्थावराणां च भूतानां जातयः षट्प्रकीर्तिताः	023a  
वृक्षगुल्मलतावल्ल्यस्त्वक्सारास्तृणजातयः	023c  
एता जात्यस्तु वृक्षाणां तेषां रोपे गुणास्त्विमे	024a  
कीर्तिश्च मानुषे लोके प्रेत्य चैव फलं शुभम्	024c  
लभते नाम लोके च पितृभिश्च महीयते	025a  
देवलोकगतस्यापि नाम तस्य न नश्यति	025c  
अतीतानागते चोभे पितृवंशं च भारत	026a  
तारयेद्वृक्षरोपी च तस्माद्वृक्षान्प्ररोपयेत्	026c  
तस्य पुत्रा भवन्त्येते पादपा नात्र संशयः	027a  
परलोकगतः स्वर्गं लोकांश्चाप्नोति सोऽव्ययान्	027c  
पुष्पैः सुरगणान्वृक्षाः फलैश्चापि तथा पितॄन्	028a  
छायया चातिथींस्तात पूजयन्ति महीरुहाः	028c  
किन्नरोरगरक्षांसि देवगन्धर्वमानवाः	029a  
तथा ऋषिगणाश्चैव संश्रयन्ति महीरुहान्	029c  
पुष्पिताः फलवन्तश्च तर्पयन्तीह मानवान्	030a  
वृक्षदं पुत्रवद्वृक्षास्तारयन्ति परत्र च	030c  
तस्मात्तडागे वृक्षा वै रोप्याः श्रेयोर्थिना सदा	031a  
पुत्रवत्परिपाल्याश्च पुत्रास्ते धर्मतः स्मृताः	031c  
तडागकृद्वृक्षरोपी इष्टयज्ञश्च यो द्विजः	032a  
एते स्वर्गे महीयन्ते ये चान्ये सत्यवादिनः	032c  
तस्मात्तडागं कुर्वीत आरामांश्चैव रोपयेत्	033a  
यजेच्च विविधैर्यज्ञैः सत्यं च सततं वदेत्	033c  
