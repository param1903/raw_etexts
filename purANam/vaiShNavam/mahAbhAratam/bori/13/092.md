भीष्म उवाच	001  
तथा विधौ प्रवृत्ते तु सर्व एव महर्षयः	001a  
पितृयज्ञानकुर्वन्त विधिदृष्टेन कर्मणा	001c  
ऋषयो धर्मनित्यास्तु कृत्वा निवपनान्युत	002a  
तर्पणं चाप्यकुर्वन्त तीर्थाम्भोभिर्यतव्रताः	002c  
निवापैर्दीयमानैश्च चातुर्वर्ण्येन भारत	003a  
तर्पिताः पितरो देवास्ते नान्नं जरयन्ति वै	003c  
अजीर्णेनाभिहन्यन्ते ते देवाः पितृभिः सह	004a  
सोममेवाभ्यपद्यन्त निवापान्नाभिपीडिताः	004c  
तेऽब्रुवन्सोममासाद्य पितरोऽजीर्णपीडिताः	005a  
निवापान्नेन पीड्यामः श्रेयो नोऽत्र विधीयताम्	005c  
तान्सोमः प्रत्युवाचाथ श्रेयश्चेदीप्सितं सुराः	006a  
स्वयम्भूसदनं यात स वः श्रेयो विधास्यति	006c  
ते सोमवचनाद्देवाः पितृभिः सह भारत	007a  
मेरुशृङ्गे समासीनं पितामहमुपागमन्	007c  
पितर ऊचुः	008  
निवापान्नेन भगवन्भृशं पीड्यामहे वयम्	008a  
प्रसादं कुरु नो देव श्रेयो नः संविधीयताम्	008c  
इति तेषां वचः श्रुत्वा स्वयम्भूरिदमब्रवीत्	009a  
एष मे पार्श्वतो वह्निर्युष्मच्छ्रेयो विधास्यति	009c  
अग्निरुवाच	010  
सहितास्तात भोक्ष्यामो निवापे समुपस्थिते	010a  
जरयिष्यथ चाप्यन्नं मया सार्धं न संशयः	010c  
एतच्छ्रुत्वा तु पितरस्ततस्ते विज्वराभवन्	011a  
एतस्मात्कारणाच्चाग्नेः प्राक्तनं दीयते नृप	011c  
निवप्ते चाग्निपूर्वे वै निवापे पुरुषर्षभ	012a  
न ब्रह्मराक्षसास्तं वै निवापं धर्षयन्त्युत	012c  
रक्षांसि चापवर्तन्ते स्थिते देवे विभावसौ	012e  
पूर्वं पिण्डं पितुर्दद्यात्ततो दद्यात्पितामहे	013a  
प्रपितामहाय च तत एष श्राद्धविधिः स्मृतः	013c  
ब्रूयाच्छ्राद्धे च सावित्रीं पिण्डे पिण्डे समाहितः	014a  
सोमायेति च वक्तव्यं तथा पितृमतेति च	014c  
रजस्वला च या नारी व्यङ्गिता कर्णयोश्च या	015a  
निवापे नोपतिष्ठेत सङ्ग्राह्या नान्यवंशजाः	015c  
जलं प्रतरमाणश्च कीर्तयेत पितामहान्	016a  
नदीमासाद्य कुर्वीत पितॄणां पिण्डतर्पणम्	016c  
पूर्वं स्ववंशजानां तु कृत्वाद्भिस्तर्पणं पुनः	017a  
सुहृत्सम्बन्धिवर्गाणां ततो दद्याज्जलाञ्जलिम्	017c  
कल्माषगोयुगेनाथ युक्तेन तरतो जलम्	018a  
पितरोऽभिलषन्ते वै नावं चाप्यधिरोहतः	018c  
सदा नावि जलं तज्ज्ञाः प्रयच्छन्ति समाहिताः	018e  
मासार्धे कृष्णपक्षस्य कुर्यान्निवपनानि वै	019a  
पुष्टिरायुस्तथा वीर्यं श्रीश्चैव पितृवर्तिनः	019c  
पितामहः पुलस्त्यश्च वसिष्ठः पुलहस्तथा	020a  
अङ्गिराश्च क्रतुश्चैव कश्यपश्च महानृषिः	020c  
एते कुरुकुलश्रेष्ठ महायोगेश्वराः स्मृताः	020e  
एते च पितरो राजन्नेष श्राद्धविधिः परः	021a  
प्रेतास्तु पिण्डसम्बन्धान्मुच्यन्ते तेन कर्मणा	021c  
इत्येषा पुरुषश्रेष्ठ श्राद्धोत्पत्तिर्यथागमम्	022a  
ख्यापिता पूर्वनिर्दिष्टा दानं वक्ष्याम्यतः परम्	022c  
