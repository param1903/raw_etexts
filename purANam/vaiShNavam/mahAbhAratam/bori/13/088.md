युधिष्ठिर उवाच	001  
किंस्विद्दत्तं पितृभ्यो वै भवत्यक्षयमीश्वर	001a  
किं हविश्चिररात्राय किमानन्त्याय कल्पते	001c  
भीष्म उवाच	002  
हवींषि श्राद्धकल्पे तु यानि श्राद्धविदो विदुः	002a  
तानि मे शृणु काम्यानि फलं चैषां युधिष्ठिर	002c  
तिलैर्व्रीहियवैर्माषैरद्भिर्मूलफलैस्तथा	003a  
दत्तेन मासं प्रीयन्ते श्राद्धेन पितरो नृप	003c  
वर्धमानतिलं श्राद्धमक्षयं मनुरब्रवीत्	004a  
सर्वेष्वेव तु भोज्येषु तिलाः प्राधान्यतः स्मृताः	004c  
द्वौ मासौ तु भवेत्तृप्तिर्मत्स्यैः पितृगणस्य ह	005a  
त्रीन्मासानाविकेनाहुश्चातुर्मास्यं शशेन तु	005c  
आजेन मासान्प्रीयन्ते पञ्चैव पितरो नृप	006a  
वाराहेण तु षण्मासान्सप्त वै शाकुनेन तु	006c  
मासानष्टौ पार्षतेन रौरवेण नवैव तु	007a  
गवयस्य तु मांसेन तृप्तिः स्याद्दशमासिकी	007c  
मासानेकादश प्रीतिः पितॄणां माहिषेण तु	008a  
गव्येन दत्ते श्राद्धे तु संवत्सरमिहोच्यते	008c  
यथा गव्यं तथा युक्तं पायसं सर्पिषा सह	009a  
वाध्रीणसस्य मांसेन तृप्तिर्द्वादशवार्षिकी	009c  
आनन्त्याय भवेद्दत्तं खड्गमांसं पितृक्षये	010a  
कालशाकं च लौहं चाप्यानन्त्यं छाग उच्यते	010c  
गाथाश्चाप्यत्र गायन्ति पितृगीता युधिष्ठिर	011a  
सनत्कुमारो भगवान्पुरा मय्यभ्यभाषत	011c  
अपि नः स कुले जायाद्यो नो दद्यात्त्रयोदशीम्	012a  
मघासु सर्पिषा युक्तं पायसं दक्षिणायने	012c  
आजेन वापि लौहेन मघास्वेव यतव्रतः	013a  
हस्तिच्छायासु विधिवत्कर्णव्यजनवीजितम्	013c  
एष्टव्या बहवः पुत्रा यद्येकोऽपि गयां व्रजेत्	014a  
यत्रासौ प्रथितो लोकेष्वक्षय्यकरणो वटः	014c  
आपो मूलं फलं मांसमन्नं वापि पितृक्षये	015a  
यत्किञ्चिन्मधुसम्मिश्रं तदानन्त्याय कल्पते	015c  
