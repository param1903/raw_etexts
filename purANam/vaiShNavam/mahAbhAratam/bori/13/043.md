भीष्म उवाच	001  
तमागतमभिप्रेक्ष्य शिष्यं वाक्यमथाब्रवीत्	001a  
देवशर्मा महातेजा यत्तच्छृणु नराधिप	001c  
देवशर्मोवाच	002  
किं ते विपुल दृष्टं वै तस्मिन्नद्य महावने	002a  
ते त्वा जानन्ति निपुण आत्मा च रुचिरेव च	002c  
विपुल उवाच	003  
ब्रह्मर्षे मिथुनं किं तत्के च ते पुरुषा विभो	003a  
ये मां जानन्ति तत्त्वेन तांश्च मे वक्तुमर्हसि	003c  
देवशर्मोवाच	004  
यद्वै तन्मिथुनं ब्रह्मन्नहोरात्रं हि विद्धि तत्	004a  
चक्रवत्परिवर्तेत तत्ते जानाति दुष्कृतम्	004c  
ये च ते पुरुषा विप्र अक्षैर्दीव्यन्ति हृष्टवत्	005a  
ऋतूंस्तानभिजानीहि ते ते जानन्ति दुष्कृतम्	005c  
न मां कश्चिद्विजानीत इति कृत्वा न विश्वसेत्	006a  
नरो रहसि पापात्मा पापकं कर्म वै द्विज	006c  
कुर्वाणं हि नरं कर्म पापं रहसि सर्वदा	007a  
पश्यन्ति ऋतवश्चापि तथा दिननिशेऽप्युत	007c  
ते त्वां हर्षस्मितं दृष्ट्वा गुरोः कर्मानिवेदकम्	008a  
स्मारयन्तस्तथा प्राहुस्ते यथा श्रुतवान्भवान्	008c  
अहोरात्रं विजानाति ऋतवश्चापि नित्यशः	009a  
पुरुषे पापकं कर्म शुभं वा शुभकर्मणः	009c  
तत्त्वया मम यत्कर्म व्यभिचाराद्भयात्मकम्	010a  
नाख्यातमिति जानन्तस्ते त्वामाहुस्तथा द्विज	010c  
ते चैव हि भवेयुस्ते लोकाः पापकृतो यथा	011a  
कृत्वा नाचक्षतः कर्म मम यच्च त्वया कृतम्	011c  
तथा शक्या च दुर्वृत्ता रक्षितुं प्रमदा द्विज	012a  
न च त्वं कृतवान्किञ्चिदागः प्रीतोऽस्मि तेन ते	012c  
यदि त्वहं त्वा दुर्वृत्तमद्राक्षं द्विजसत्तम	013a  
शपेयं त्वामहं क्रोधान्न मेऽत्रास्ति विचारणा	013c  
सज्जन्ति पुरुषे नार्यः पुंसां सोऽर्थश्च पुष्कलः	014a  
अन्यथा रक्षतः शापोऽभविष्यत्ते गतिश्च सा	014c  
रक्षिता सा त्वया पुत्र मम चापि निवेदिता	015a  
अहं ते प्रीतिमांस्तात स्वस्ति स्वर्गं गमिष्यसि	015c  
भीष्म उवाच	016  
इत्युक्त्वा विपुलं प्रीतो देवशर्मा महानृषिः	016a  
मुमोद स्वर्गमास्थाय सहभार्यः सशिष्यकः	016c  
इदमाख्यातवांश्चापि ममाख्यानं महामुनिः	017a  
मार्कण्डेयः पुरा राजन्गङ्गाकूले कथान्तरे	017c  
तस्माद्ब्रवीमि पार्थ त्वा स्त्रियः सर्वाः सदैव च	018a  
उभयं दृश्यते तासु सततं साध्वसाधु च	018c  
स्त्रियः साध्व्यो महाभागाः सम्मता लोकमातरः	019a  
धारयन्ति महीं राजन्निमां सवनकाननाम्	019c  
असाध्व्यश्चापि दुर्वृत्ताः कुलघ्न्यः पापनिश्चयाः	020a  
विज्ञेया लक्षणैर्दुष्टैः स्वगात्रसहजैर्नृप	020c  
एवमेतासु रक्षा वै शक्या कर्तुं महात्मभिः	021a  
अन्यथा राजशार्दूल न शक्या रक्षितुं स्त्रियः	021c  
एता हि मनुजव्याघ्र तीक्ष्णास्तीक्ष्णपराक्रमाः	022a  
नासामस्ति प्रियो नाम मैथुने सङ्गमे नृभिः	022c  
एताः कृत्याश्च कार्याश्च कृताश्च भरतर्षभ	023a  
न चैकस्मिन्रमन्त्येताः पुरुषे पाण्डुनन्दन	023c  
नासु स्नेहो नृभिः कार्यस्तथैवेर्ष्या जनेश्वर	024a  
खेदमास्थाय भुञ्जीत धर्ममास्थाय चैव हि	024c  
विहन्येतान्यथा कुर्वन्नरः कौरवनन्दन	025a  
सर्वथा राजशार्दूल युक्तिः सर्वत्र पूज्यते	025c  
तेनैकेन तु रक्षा वै विपुलेन कृता स्त्रियाः	026a  
नान्यः शक्तो नृलोकेऽस्मिन्रक्षितुं नृप योषितः	026c  

