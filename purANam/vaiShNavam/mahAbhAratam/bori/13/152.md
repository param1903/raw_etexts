वैशम्पायन उवाच	001  
तूष्णीम्भूते तदा भीष्मे पटे चित्रमिवार्पितम्	001a  
मुहूर्तमिव च ध्यात्वा व्यासः सत्यवतीसुतः	001c  
नृपं शयानं गाङ्गेयमिदमाह वचस्तदा	001e  
राजन्प्रकृतिमापन्नः कुरुराजो युधिष्ठिरः	002a  
सहितो भ्रातृभिः सर्वैः पार्थिवैश्चानुयायिभिः	002c  
उपास्ते त्वां नरव्याघ्र सह कृष्णेन धीमता	003a  
तमिमं पुरयानाय त्वमनुज्ञातुमर्हसि	003c  
एवमुक्तो भगवता व्यासेन पृथिवीपतिः	004a  
युधिष्ठिरं सहामात्यमनुजज्ञे नदीसुतः	004c  
उवाच चैनं मधुरं ततः शान्तनवो नृपः	005a  
प्रविशस्व पुरं राजन्व्येतु ते मानसो ज्वरः	005c  
यजस्व विविधैर्यज्ञैर्बह्वन्नैः स्वाप्तदक्षिणैः	006a  
ययातिरिव राजेन्द्र श्रद्धादमपुरःसरः	006c  
क्षत्रधर्मरतः पार्थ पितॄन्देवांश्च तर्पय	007a  
श्रेयसा योक्ष्यसे चैव व्येतु ते मानसो ज्वरः	007c  
रञ्जयस्व प्रजाः सर्वाः प्रकृतीः परिसान्त्वय	008a  
सुहृदः फलसत्कारैरभ्यर्चय यथार्हतः	008c  
अनु त्वां तात जीवन्तु मित्राणि सुहृदस्तथा	009a  
चैत्यस्थाने स्थितं वृक्षं फलवन्तमिव द्विजाः	009c  
आगन्तव्यं च भवता समये मम पार्थिव	010a  
विनिवृत्ते दिनकरे प्रवृत्ते चोत्तरायणे	010c  
तथेत्युक्त्वा तु कौन्तेयः सोऽभिवाद्य पितामहम्	011a  
प्रययौ सपरीवारो नगरं नागसाह्वयम्	011c  
धृतराष्ट्रं पुरस्कृत्य गान्धारीं च पतिव्रताम्	012a  
सह तैरृषिभिः सर्वैर्भ्रातृभिः केशवेन च	012c  
पौरजानपदैश्चैव मन्त्रिवृद्धैश्च पार्थिवः	013a  
प्रविवेश कुरुश्रेष्ठ पुरं वारणसाह्वयम्	013c  
