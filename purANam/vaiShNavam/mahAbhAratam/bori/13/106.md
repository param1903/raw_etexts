युधिष्ठिर उवाच	001  
दानं बहुविधाकारं शान्तिः सत्यमहिंसता	001a  
स्वदारतुष्टिश्चोक्ता ते फलं दानस्य चैव यत्	001c  
पितामहस्य विदितं किमन्यत्र तपोबलात्	002a  
तपसो यत्परं तेऽद्य तन्मे व्याख्यातुमर्हसि	002c  
भीष्म उवाच	003  
तपः प्रचक्षते यावत्तावल्लोका युधिष्ठिर	003a  
मतं मम तु कौन्तेय तपो नानशनात्परम्	003c  
अत्राप्युदाहरन्तीममितिहासं पुरातनम्	004a  
भगीरथस्य संवादं ब्रह्मणश्च महात्मनः	004c  
अतीत्य सुरलोकं च गवां लोकं च भारत	005a  
ऋषिलोकं च सोऽगच्छद्भगीरथ इति श्रुतिः	005c  
तं दृष्ट्वा स वचः प्राह ब्रह्मा राजन्भगीरथम्	006a  
कथं भगीरथागास्त्वमिमं देशं दुरासदम्	006c  
न हि देवा न गन्धर्वा न मनुष्या भगीरथ	007a  
आयान्त्यतप्ततपसः कथं वै त्वमिहागतः	007c  
भगीरथ उवाच	008  
निःशङ्कमन्नमददं ब्राह्मणेभ्यः शतं सहस्राणि सदैव दानम्	008a  
ब्राह्मं व्रतं नित्यमास्थाय विद्धि न त्वेवाहं तस्य फलादिहागाम्	008c  
दशैकरात्रान्दश पञ्चरात्रानेकादशैकादशकान्क्रतूंश्च	009a  
ज्योतिष्टोमानां च शतं यदिष्टं फलेन तेनापि च नागतोऽहम्	009c  
यच्चावसं जाह्नवीतीरनित्यः शतं समास्तप्यमानस्तपोऽहम्	010a  
अदां च तत्राश्वतरीसहस्रं नारीपुरं न च तेनाहमागाम्	010c  
दशायुतानि चाश्वानामयुतानि च विंशतिम्	011a  
पुष्करेषु द्विजातिभ्यः प्रादां गाश्च सहस्रशः	011c  
सुवर्णचन्द्रोडुपधारिणीनां कन्योत्तमानामददं स्रग्विणीनाम्	012a  
षष्टिं सहस्राणि विभूषितानां जाम्बूनदैराभरणैर्न तेन	012c  
दशार्बुदान्यददं गोसवेज्यास्वेकैकशो दश गा लोकनाथ	013a  
समानवत्साः पयसा समन्विताः सुवर्णकांस्योपदुहा न तेन	013c  
अप्तोर्यामेषु नियतमेकैकस्मिन्दशाददम्	014a  
गृष्टीनां क्षीरदात्रीणां रोहिणीनां न तेन च	014c  
दोग्ध्रीणां वै गवां चैव प्रयुतानि दशैव ह	015a  
प्रादां दशगुणं ब्रह्मन्न च तेनाहमागतः	015c  
वाजिनां बाह्लिजातानामयुतान्यददं दश	016a  
कर्काणां हेममालानां न च तेनाहमागतः	016c  
कोटीश्च काञ्चनस्याष्टौ प्रादां ब्रह्मन्दश त्वहम्	017a  
एकैकस्मिन्क्रतौ तेन फलेनाहं न चागतः	017c  
वाजिनां श्यामकर्णानां हरितानां पितामह	018a  
प्रादां हेमस्रजां ब्रह्मन्कोटीर्दश च सप्त च	018c  
ईषादन्तान्महाकायान्काञ्चनस्रग्विभूषितान्	019a  
पत्नीमतः सहस्राणि प्रायच्छं दश सप्त च	019c  
अलङ्कृतानां देवेश दिव्यैः कनकभूषणैः	020a  
रथानां काञ्चनाङ्गानां सहस्राण्यददं दश	020c  
सप्त चान्यानि युक्तानि वाजिभिः समलङ्कृतैः	020e  
दक्षिणावयवाः केचिद्वेदैर्ये सम्प्रकीर्तिताः	021a  
वाजपेयेषु दशसु प्रादां तेनापि नाप्यहम्	021c  
शक्रतुल्यप्रभावानामिज्यया विक्रमेण च	022a  
सहस्रं निष्ककण्ठानामददं दक्षिणामहम्	022c  
विजित्य नृपतीन्सर्वान्मखैरिष्ट्वा पितामह	023a  
अष्टभ्यो राजसूयेभ्यो न च तेनाहमागतः	023c  
स्रोतश्च यावद्गङ्गायाश्छन्नमासीज्जगत्पते	024a  
दक्षिणाभिः प्रवृत्ताभिर्मम नागां च तत्कृते	024c  
वाजिनां च सहस्रे द्वे सुवर्णशतभूषिते	025a  
वरं ग्रामशतं चाहमेकैकस्य त्रिधाददम्	025c  
तपस्वी नियताहारः शममास्थाय वाग्यतः	025e  
दीर्घकालं हिमवति गङ्गायाश्च दुरुत्सहाम्	026a  
मूर्ध्ना धारां महादेवः शिरसा यामधारयत्	026c  
न तेनाप्यहमागच्छं फलेनेह पितामह	026e  
शम्याक्षेपैरयजं यच्च देवान्सद्यस्कानामयुतैश्चापि यत्तत्	027a  
त्रयोदशद्वादशाहांश्च देव सपौण्डरीकान्न च तेषां फलेन	027c  
अष्टौ सहस्राणि ककुद्मिनामहं शुक्लर्षभाणामददं ब्राह्मणेभ्यः	028a  
एकैकं वै काञ्चनं शृङ्गमेभ्यः पत्नीश्चैषामददं निष्ककण्ठीः	028c  
हिरण्यरत्ननिचितानददं रत्नपर्वतान्	029a  
धनधान्यसमृद्धांश्च ग्रामाञ्शतसहस्रशः	029c  
शतं शतानां गृष्टीनामददं चाप्यतन्द्रितः	030a  
इष्ट्वानेकैर्महायज्ञैर्ब्राह्मणेभ्यो न तेन च	030c  
एकादशाहैरयजं सदक्षिणैर्द्विर्द्वादशाहैरश्वमेधैश्च देव	031a  
आर्कायणैः षोडशभिश्च ब्रह्मंस्तेषां फलेनेह न चागतोऽस्मि	031c  
निष्कैककण्ठमददं योजनायतं तद्विस्तीर्णं काञ्चनपादपानाम्	032a  
वनं चूतानां रत्नविभूषितानां न चैव तेषामागतोऽहं फलेन	032c  
तुरायणं हि व्रतमप्रधृष्यमक्रोधनोऽकरवं त्रिंशतोऽब्दान्	033a  
शतं गवामष्ट शतानि चैव दिने दिने ह्यददं ब्राह्मणेभ्यः	033c  
पयस्विनीनामथ रोहिणीनां तथैव चाप्यनडुहां लोकनाथ	034a  
प्रादां नित्यं ब्राह्मणेभ्यः सुरेश नेहागतस्तेन फलेन चाहम्	034c  
त्रिंशदग्निमहं ब्रह्मन्नयजं यच्च नित्यदा	035a  
अष्टाभिः सर्वमेधैश्च नरमेधैश्च सप्तभिः	035c  
दशभिर्विश्वजिद्भिश्च शतैरष्टादशोत्तरैः	036a  
न चैव तेषां देवेश फलेनाहमिहागतः	036c  
सरय्वां बाहुदायां च गङ्गायामथ नैमिषे	037a  
गवां शतानामयुतमददं न च तेन वै	037c  
इन्द्रेण गुह्यं निहितं वै गुहायां यद्भार्गवस्तपसेहाभ्यविन्दत्	038a  
जाज्वल्यमानमुशनस्तेजसेह तत्साधयामासमहं वरेण्यम्	038c  
ततो मे ब्राह्मणास्तुष्टास्तस्मिन्कर्मणि साधिते	039a  
सहस्रमृषयश्चासन्ये वै तत्र समागताः	039c  
उक्तस्तैरस्मि गच्छ त्वं ब्रह्मलोकमिति प्रभो	039e  
प्रीतेनोक्तः सहस्रेण ब्राह्मणानामहं प्रभो	040a  
इमं लोकमनुप्राप्तो मा भूत्तेऽत्र विचारणा	040c  
कामं यथावद्विहितं विधात्रा पृष्टेन वाच्यं तु मया यथावत्	041a  
तपो हि नान्यच्चानशनान्मतं मे नमोऽस्तु ते देववर प्रसीद	041c  
भीष्म उवाच	042  
इत्युक्तवन्तं तं ब्रह्मा राजानं स्म भगीरथम्	042a  
पूजयामास पूजार्हं विधिदृष्टेन कर्मणा	042c  
