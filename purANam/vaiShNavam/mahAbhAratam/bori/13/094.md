युधिष्ठिर उवाच	001  
ब्राह्मणेभ्यः प्रयच्छन्ति दानानि विविधानि च	001a  
दातृप्रतिग्रहीत्रोर्वा को विशेषः पितामह	001c  
भीष्म उवाच	002  
साधोर्यः प्रतिगृह्णीयात्तथैवासाधुतो द्विजः	002a  
गुणवत्यल्पदोषः स्यान्निर्गुणे तु निमज्जति	002c  
अत्राप्युदाहरन्तीममितिहासं पुरातनम्	003a  
वृषादर्भेश्च संवादं सप्तर्षीणां च भारत	003c  
कश्यपोऽत्रिर्वसिष्ठश्च भरद्वाजोऽथ गौतमः	004a  
विश्वामित्रो जमदग्निः साध्वी चैवाप्यरुन्धती	004c  
सर्वेषामथ तेषां तु गण्डाभूत्कर्मकारिका	005a  
शूद्रः पशुसखश्चैव भर्ता चास्या बभूव ह	005c  
ते वै सर्वे तपस्यन्तः पुरा चेरुर्महीमिमाम्	006a  
समाधिनोपशिक्षन्तो ब्रह्मलोकं सनातनम्	006c  
अथाभवदनावृष्टिर्महती कुरुनन्दन	007a  
कृच्छ्रप्राणोऽभवद्यत्र लोकोऽयं वै क्षुधान्वितः	007c  
कस्मिंश्चिच्च पुरा यज्ञे याज्येन शिबिसूनुना	008a  
दक्षिणार्थेऽथ ऋत्विग्भ्यो दत्तः पुत्रो निजः किल	008c  
तस्मिन्कालेऽथ सोऽल्पायुर्दिष्टान्तमगमत्प्रभो	009a  
ते तं क्षुधाभिसन्तप्ताः परिवार्योपतस्थिरे	009c  
याज्यात्मजमथो दृष्ट्वा गतासुमृषिसत्तमाः	010a  
अपचन्त तदा स्थाल्यां क्षुधार्ताः किल भारत	010c  
निराद्ये मर्त्यलोकेऽस्मिन्नात्मानं ते परीप्सवः	011a  
कृच्छ्रामापेदिरे वृत्तिमन्नहेतोस्तपस्विनः	011c  
अटमानोऽथ तान्मार्गे पचमानान्महीपतिः	012a  
राजा शैब्यो वृषादर्भिः क्लिश्यमानान्ददर्श ह	012c  
वृषादर्भिरुवाच	013  
प्रतिग्रहस्तारयति पुष्टिर्वै प्रतिगृह्णताम्	013a  
मयि यद्विद्यते वित्तं तच्छृणुध्वं तपोधनाः	013c  
प्रियो हि मे ब्राह्मणो याचमानो दद्यामहं वोऽश्वतरीसहस्रम्	014a  
एकैकशः सवृषाः सम्प्रसूताः सर्वेषां वै शीघ्रगाः श्वेतलोमाः	014c  
कुलम्भराननडुहः शतंशतान्धुर्याञ्शुभान्सर्वशोऽहं ददानि	015a  
पृथ्वीवाहान्पीवरांश्चैव तावदग्र्या गृष्ट्यो धेनवः सुव्रताश्च	015c  
वरान्ग्रामान्व्रीहियवं रसांश्च रत्नं चान्यद्दुर्लभं किं ददानि	016a  
मा स्माभक्ष्ये भावमेवं कुरुध्वं पुष्ट्यर्थं वै किं प्रयच्छाम्यहं वः	016c  
ऋषय ऊचुः	017  
राजन्प्रतिग्रहो राज्ञो मध्वास्वादो विषोपमः	017a  
तज्जानमानः कस्मात्त्वं कुरुषे नः प्रलोभनम्	017c  
क्षत्रं हि दैवतमिव ब्राह्मणं समुपाश्रितम्	018a  
अमलो ह्येष तपसा प्रीतः प्रीणाति देवताः	018c  
अह्नापीह तपो जातु ब्राह्मणस्योपजायते	019a  
तद्दाव इव निर्दह्यात्प्राप्तो राजप्रतिग्रहः	019c  
कुशलं सह दानेन राजन्नस्तु सदा तव	020a  
अर्थिभ्यो दीयतां सर्वमित्युक्त्वा ते ततो ययुः	020c  
अपक्वमेव तन्मांसमभूत्तेषां च धीमताम्	021a  
अथ हित्वा ययुः सर्वे वनमाहारकाङ्क्षिणः	021c  
ततः प्रचोदिता राज्ञा वनं गत्वास्य मन्त्रिणः	022a  
प्रचीयोदुम्बराणि स्म दानं दातुं प्रचक्रमुः	022c  
उदुम्बराण्यथान्यानि हेमगर्भाण्युपाहरन्	023a  
भृत्यास्तेषां ततस्तानि प्रग्राहितुमुपाद्रवन्	023c  
गुरूणीति विदित्वाथ न ग्राह्याण्यत्रिरब्रवीत्	024a  
न स्म हे मूढविज्ञाना न स्म हे मन्दबुद्धयः	024c  
हैमानीमानि जानीमः प्रतिबुद्धाः स्म जागृमः	024e  
इह ह्येतदुपादत्तं प्रेत्य स्यात्कटुकोदयम्	025a  
अप्रतिग्राह्यमेवैतत्प्रेत्य चेह सुखेप्सुना	025c  
वसिष्ठ उवाच	026  
शतेन निष्कं गणितं सहस्रेण च सम्मितम्	026a  
यथा बहु प्रतीच्छन्हि पापिष्ठां लभते गतिम्	026c  
कश्यप उवाच	027  
यत्पृथिव्यां व्रीहियवं हिरण्यं पशवः स्त्रियः	027a  
सर्वं तन्नालमेकस्य तस्माद्विद्वाञ्शमं व्रजेत्	027c  
भरद्वाज उवाच	028  
उत्पन्नस्य रुरोः शृङ्गं वर्धमानस्य वर्धते	028a  
प्रार्थना पुरुषस्येव तस्य मात्रा न विद्यते	028c  
गौतम उवाच	029  
न तल्लोके द्रव्यमस्ति यल्लोकं प्रतिपूरयेत्	029a  
समुद्रकल्पः पुरुषो न कदाचन पूर्यते	029c  
विश्वामित्र उवाच	030  
कामं कामयमानस्य यदा कामः समृध्यते	030a  
अथैनमपरः कामस्तृष्णा विध्यति बाणवत्	030c  
जमदग्निरुवाच	031  
प्रतिग्रहे संयमो वै तपो धारयते ध्रुवम्	031a  
तद्धनं ब्राह्मणस्येह लुभ्यमानस्य विस्रवेत्	031c  
अरुन्धत्युवाच	032  
धर्मार्थं सञ्चयो यो वै द्रव्याणां पक्षसम्मतः	032a  
तपःसञ्चय एवेह विशिष्टो द्रव्यसञ्चयात्	032c  
गण्डोवाच	033  
उग्रादितो भयाद्यस्माद्बिभ्यतीमे ममेश्वराः	033a  
बलीयांसो दुर्बलवद्बिभेम्यहमतः परम्	033c  
पशुसख उवाच	034  
यद्वै धर्मे परं नास्ति ब्राह्मणास्तद्धनं विदुः	034a  
विनयार्थं सुविद्वांसमुपासेयं यथातथम्	034c  
ऋषय ऊचुः	035  
कुशलं सह दानाय तस्मै यस्य प्रजा इमाः	035a  
फलान्युपधियुक्तानि य एवं नः प्रयच्छसि	035c  
भीष्म उवाच	036  
इत्युक्त्वा हेमगर्भाणि हित्वा तानि फलानि ते	036a  
ऋषयो जग्मुरन्यत्र सर्व एव धृतव्रताः	036c  
मन्त्रिणः ऊचुः	037  
उपधिं शङ्कमानास्ते हित्वेमानि फलानि वै	037a  
ततोऽन्येनैव गच्छन्ति विदितं तेऽस्तु पार्थिव	037c  
इत्युक्तः स तु भृत्यैस्तैर्वृषादर्भिश्चुकोप ह	038a  
तेषां सम्प्रतिकर्तुं च सर्वेषामगमद्गृहम्	038c  
स गत्वाहवनीयेऽग्नौ तीव्रं नियममास्थितः	039a  
जुहाव संस्कृतां मन्त्रैरेकैकामाहुतिं नृपः	039c  
तस्मादग्नेः समुत्तस्थौ कृत्या लोकभयङ्करी	040a  
तस्या नाम वृषादर्भिर्यातुधानीत्यथाकरोत्	040c  
सा कृत्या कालरात्रीव कृताञ्जलिरुपस्थिता	041a  
वृषादर्भिं नरपतिं किं करोमीति चाब्रवीत्	041c  
वृषादर्भिरुवाच	042  
ऋषीणां गच्छ सप्तानामरुन्धत्यास्तथैव च	042a  
दासीभर्तुश्च दास्याश्च मनसा नाम धारय	042c  
ज्ञात्वा नामानि चैतेषां सर्वानेतान्विनाशय	043a  
विनष्टेषु यथा स्वैरं गच्छ यत्रेप्सितं तव	043c  
सा तथेति प्रतिश्रुत्य यातुधानी स्वरूपिणी	044a  
जगाम तद्वनं यत्र विचेरुस्ते महर्षयः	044c  
