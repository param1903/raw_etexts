युधिष्ठिर उवाच	001  
कीदृशे पुरुषे तात स्त्रीषु वा भरतर्षभ	001a  
श्रीः पद्मा वसते नित्यं तन्मे ब्रूहि पितामह	001c  
भीष्म उवाच	002  
अत्र ते वर्तयिष्यामि यथादृष्टं यथाश्रुतम्	002a  
रुक्मिणी देवकीपुत्रसन्निधौ पर्यपृच्छत	002c  
नारायणस्याङ्कगतां ज्वलन्तीं दृष्ट्वा श्रियं पद्मसमानवक्त्राम्	003a  
कौतूहलाद्विस्मितचारुनेत्रा पप्रच्छ माता मकरध्वजस्य	003c  
कानीह भूतान्युपसेवसे त्वं सन्तिष्ठती कानि न सेवसे त्वम्	004a  
तानि त्रिलोकेश्वरभूतकान्ते तत्त्वेन मे ब्रूहि महर्षिकन्ये	004c  
एवं तदा श्रीरभिभाष्यमाणा देव्या समक्षं गरुडध्वजस्य	005a  
उवाच वाक्यं मधुराभिधानं मनोहरं चन्द्रमुखी प्रसन्ना	005c  
वसामि सत्ये सुभगे प्रगल्भे दक्षे नरे कर्मणि वर्तमाने	006a  
नाकर्मशीले पुरुषे वसामि न नास्तिके साङ्करिके कृतघ्ने	006c  
न भिन्नवृत्ते न नृशंसवृत्ते न चापि चौरे न गुरुष्वसूये	006e  
ये चाल्पतेजोबलसत्त्वसारा हृष्यन्ति कुप्यन्ति च यत्र तत्र	007a  
न देवि तिष्ठामि तथाविधेषु नरेषु संसुप्तमनोरथेषु	007c  
यश्चात्मनि प्रार्थयते न किञ्चिद्यश्च स्वभावोपहतान्तरात्मा	008a  
तेष्वल्पसन्तोषरतेषु नित्यं नरेषु नाहं निवसामि देवि	008c  
वसामि धर्मशीलेषु धर्मज्ञेषु महात्मसु	009a  
वृद्धसेविषु दान्तेषु सत्त्वज्ञेषु महात्मसु	009c  
स्त्रीषु क्षान्तासु दान्तासु देवद्विजपरासु च	010a  
वसामि सत्यशीलासु स्वभावनिरतासु च	010c  
प्रकीर्णभाण्डामनवेक्ष्यकारिणीं सदा च भर्तुः प्रतिकूलवादिनीम्	011a  
परस्य वेश्माभिरतामलज्जामेवंविधां स्त्रीं परिवर्जयामि	011c  
लोलामचोक्षामवलेहिनीं च व्यपेतधैर्यां कलहप्रियां च	012a  
निद्राभिभूतां सततं शयानामेवंविधां स्त्रीं परिवर्जयामि	012c  
सत्यासु नित्यं प्रियदर्शनासु सौभाग्ययुक्तासु गुणान्वितासु	013a  
वसामि नारीषु पतिव्रतासु कल्याणशीलासु विभूषितासु	013c  
यानेषु कन्यासु विभूषणेषु यज्ञेषु मेघेषु च वृष्टिमत्सु	014a  
वसामि फुल्लासु च पद्मिनीषु नक्षत्रवीथीषु च शारदीषु	014c  
शैलेषु गोष्ठेषु तथा वनेषु सरःसु फुल्लोत्पलपङ्कजेषु	015a  
नदीषु हंसस्वननादितासु क्रौञ्चावघुष्टस्वरशोभितासु	015c  
विस्तीर्णकूलह्रदशोभितासु तपस्विसिद्धद्विजसेवितासु	016a  
वसामि नित्यं सुबहूदकासु सिंहैर्गजैश्चाकुलितोदकासु	016c  
मत्ते गजे गोवृषभे नरेन्द्रे सिंहासने सत्पुरुषे च नित्यम्	016e  
यस्मिन्गृहे हूयते हव्यवाहो गोब्राह्मणश्चार्च्यते देवताश्च	017a  
काले च पुष्पैर्बलयः क्रियन्ते तस्मिन्गृहे नित्यमुपैमि वासम्	017c  
स्वाध्यायनित्येषु द्विजेषु नित्यं क्षत्रे च धर्माभिरते सदैव	018a  
वैश्ये च कृष्याभिरते वसामि शूद्रे च शुश्रूषणनित्ययुक्ते	018c  
नारायणे त्वेकमना वसामि सर्वेण भावेन शरीरभूता	019a  
तस्मिन्हि धर्मः सुमहान्निविष्टो ब्रह्मण्यता चात्र तथा प्रियत्वम्	019c  
नाहं शरीरेण वसामि देवि नैवं मया शक्यमिहाभिधातुम्	020a  
यस्मिंस्तु भावेन वसामि पुंसि स वर्धते धर्मयशोर्थकामैः	020c  
