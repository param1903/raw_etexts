भीष्म उवाच	001  
एवमुक्तो मतङ्गस्तु संशितात्मा यतव्रतः	001a  
अतिष्ठदेकपादेन वर्षाणां शतमच्युत	001c  
तमुवाच ततः शक्रः पुनरेव महायशाः	002a  
मतङ्ग परमं स्थानं प्रार्थयन्नतिदुर्लभम्	002c  
मा कृथाः साहसं पुत्र नैष धर्मपथस्तव	003a  
अप्राप्यं प्रार्थयानो हि नचिराद्विनशिष्यसि	003c  
मतङ्ग परमं स्थानं वार्यमाणो मया सकृत्	004a  
चिकीर्षस्येव तपसा सर्वथा न भविष्यसि	004c  
तिर्यग्योनिगतः सर्वो मानुष्यं यदि गच्छति	005a  
स जायते पुल्कसो वा चण्डालो वा कदाचन	005c  
पुंश्चलः पापयोनिर्वा यः कश्चिदिह लक्ष्यते	006a  
स तस्यामेव सुचिरं मतङ्ग परिवर्तते	006c  
ततो दशगुणे काले लभते शूद्रतामपि	007a  
शूद्रयोनावपि ततो बहुशः परिवर्तते	007c  
ततस्त्रिंशद्गुणे काले लभते वैश्यतामपि	008a  
वैश्यतायां चिरं कालं तत्रैव परिवर्तते	008c  
ततः षष्टिगुणे काले राजन्यो नाम जायते	009a  
राजन्यत्वे चिरं कालं तत्रैव परिवर्तते	009c  
ततः षष्टिगुणे काले लभते ब्रह्मबन्धुताम्	010a  
ब्रह्मबन्धुश्चिरं कालं तत्रैव परिवर्तते	010c  
ततस्तु द्विशते काले लभते काण्डपृष्ठताम्	011a  
काण्डपृष्ठश्चिरं कालं तत्रैव परिवर्तते	011c  
ततस्तु त्रिशते काले लभते द्विजतामपि	012a  
तां च प्राप्य चिरं कालं तत्रैव परिवर्तते	012c  
ततश्चतुःशते काले श्रोत्रियो नाम जायते	013a  
श्रोत्रियत्वे चिरं कालं तत्रैव परिवर्तते	013c  
तदैव क्रोधहर्षौ च कामद्वेषौ च पुत्रक	014a  
अतिमानातिवादौ तमाविशन्ति द्विजाधमम्	014c  
तांश्चेज्जयति शत्रून्स तदा प्राप्नोति सद्गतिम्	015a  
अथ ते वै जयन्त्येनं तालाग्रादिव पात्यते	015c  
मतङ्ग सम्प्रधार्यैतद्यदहं त्वामचूचुदम्	016a  
वृणीष्व काममन्यं त्वं ब्राह्मण्यं हि सुदुर्लभम्	016c  
