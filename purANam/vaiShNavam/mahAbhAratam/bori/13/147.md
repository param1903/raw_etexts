वैशम्पायन उवाच	001  
इत्युक्तवति वाक्यं तु कृष्णे देवकिनन्दने	001a  
भीष्मं शान्तनवं भूयः पर्यपृच्छद्युधिष्ठिरः	001c  
निर्णये वा महाबुद्धे सर्वधर्मभृतां वर	002a  
प्रत्यक्षमागमो वेति किं तयोः कारणं भवेत्	002c  
भीष्म उवाच	003  
नास्त्यत्र संशयः कश्चिदिति मे वर्तते मतिः	003a  
शृणु वक्ष्यामि ते प्राज्ञ सम्यक्त्वमनुपृच्छसि	003c  
संशयः सुगमो राजन्निर्णयस्त्वत्र दुर्गमः	004a  
दृष्टं श्रुतमनन्तं हि यत्र संशयदर्शनम्	004c  
प्रत्यक्षं कारणं दृष्टं हेतुकाः प्राज्ञमानिनः	005a  
नास्तीत्येवं व्यवस्यन्ति सत्यं संशयमेव च	005c  
तदयुक्तं व्यवस्यन्ति बालाः पण्डितमानिनः	005e  
अथ चेन्मन्यसे चैकं कारणं किं भवेदिति	006a  
शक्यं दीर्घेण कालेन युक्तेनातन्द्रितेन च	006c  
प्राणयात्रामनेकां च कल्पयानेन भारत	006e  
तत्परेणैव नान्येन शक्यं ह्येतत्तु कारणम्	007a  
हेतूनामन्तमासाद्य विपुलं ज्ञानमुत्तमम्	007c  
ज्योतिः सर्वस्य लोकस्य विपुलं प्रतिपद्यते	007e  
तत्त्वेनागमनं राजन्हेत्वन्तगमनं तथा	008a  
अग्राह्यमनिबद्धं च वाचः सम्परिवर्जनम्	008c  
युधिष्ठिर उवाच	009  
प्रत्यक्षं लोकतः सिद्धं लोकाश्चागमपूर्वकाः	009a  
शिष्टाचारो बहुविधो ब्रूहि तन्मे पितामह	009c  
भीष्म उवाच	010  
धर्मस्य ह्रियमाणस्य बलवद्भिर्दुरात्मभिः	010a  
संस्था यत्नैरपि कृता कालेन परिभिद्यते	010c  
अधर्मा धर्मरूपेण तृणैः कूपा इवावृताः	011a  
ततस्तैर्भिद्यते वृत्तं शृणु चैव युधिष्ठिर	011c  
अवृत्त्या ये च भिन्दन्ति श्रुतत्यागपरायणाः	012a  
धर्मविद्वेषिणो मन्दा इत्युक्तस्तेषु संशयः	012c  
अतृप्यन्तस्तु साधूनां य एवागमबुद्धयः	013a  
परमित्येव सन्तुष्टास्तानुपास्स्व च पृच्छ च	013c  
कामार्थौ पृष्ठतः कृत्वा लोभमोहानुसारिणौ	014a  
धर्म इत्येव सम्बुद्धास्तानुपास्स्व च पृच्छ च	014c  
न तेषां भिद्यते वृत्तं यज्ञस्वाध्यायकर्मभिः	015a  
आचारः कारणं चैव धर्मश्चैव त्रयं पुनः	015c  
युधिष्ठिर उवाच	016  
पुनरेवेह मे बुद्धिः संशये परिमुह्यते	016a  
अपारे मार्गमाणस्य परं तीरमपश्यतः	016c  
वेदाः प्रत्यक्षमाचारः प्रमाणं तत्त्रयं यदि	017a  
पृथक्त्वं लभ्यते चैषां धर्मश्चैकस्त्रयं कथम्	017c  
भीष्म उवाच	018  
धर्मस्य ह्रियमाणस्य बलवद्भिर्दुरात्मभिः	018a  
यद्येवं मन्यसे राजंस्त्रिधा धर्मविचारणा	018c  
एक एवेति जानीहि त्रिधा तस्य प्रदर्शनम्	019a  
पृथक्त्वे चैव मे बुद्धिस्त्रयाणामपि वै तथा	019c  
उक्तो मार्गस्त्रयाणां च तत्तथैव समाचर	020a  
जिज्ञासा तु न कर्तव्या धर्मस्य परितर्कणात्	020c  
सदैव भरतश्रेष्ठ मा ते भूदत्र संशयः	021a  
अन्धो जड इवाशङ्को यद्ब्रवीमि तदाचर	021c  
अहिंसा सत्यमक्रोधो दानमेतच्चतुष्टयम्	022a  
अजातशत्रो सेवस्व धर्म एष सनातनः	022c  
ब्राह्मणेषु च वृत्तिर्या पितृपैतामहोचिता	023a  
तामन्वेहि महाबाहो स्वर्गस्यैते हि देशिकाः	023c  
प्रमाणमप्रमाणं वै यः कुर्यादबुधो नरः	024a  
न स प्रमाणतामर्हो विवादजननो हि सः	024c  
ब्राह्मणानेव सेवस्व सत्कृत्य बहुमन्य च	025a  
एतेष्वेव त्विमे लोकाः कृत्स्ना इति निबोध तान्	025c  
