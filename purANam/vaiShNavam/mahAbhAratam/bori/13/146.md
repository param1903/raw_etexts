वासुदेव उवाच	001  
युधिष्ठिर महाबाहो महाभाग्यं महात्मनः	001a  
रुद्राय बहुरूपाय बहुनाम्ने निबोध मे	001c  
वदन्त्यग्निं महादेवं तथा स्थाणुं महेश्वरम्	002a  
एकाक्षं त्र्यम्बकं चैव विश्वरूपं शिवं तथा	002c  
द्वे तनू तस्य देवस्य वेदज्ञा ब्राह्मणा विदुः	003a  
घोरामन्यां शिवामन्यां ते तनू बहुधा पुनः	003c  
उग्रा घोरा तनूर्यास्य सोऽग्निर्विद्युत्स भास्करः	004a  
शिवा सौम्या च या तस्य धर्मस्त्वापोऽथ चन्द्रमाः	004c  
आत्मनोऽर्धं तु तस्याग्निरुच्यते भरतर्षभ	005a  
ब्रह्मचर्यं चरत्येष शिवा यास्य तनुस्तथा	005c  
यास्य घोरतमा मूर्तिर्जगत्संहरते तया	006a  
ईश्वरत्वान्महत्त्वाच्च महेश्वर इति स्मृतः	006c  
यन्निर्दहति यत्तीक्ष्णो यदुग्रो यत्प्रतापवान्	007a  
मांसशोणितमज्जादो यत्ततो रुद्र उच्यते	007c  
देवानां सुमहान्यच्च यच्चास्य विषयो महान्	008a  
यच्च विश्वं महत्पाति महादेवस्ततः स्मृतः	008c  
समेधयति यन्नित्यं सर्वार्थान्सर्वकर्मभिः	009a  
शिवमिच्छन्मनुष्याणां तस्मादेष शिवः स्मृतः	009c  
दहत्यूर्ध्वं स्थितो यच्च प्राणोत्पत्तिः स्थितिश्च यत्	010a  
स्थिरलिङ्गश्च यन्नित्यं तस्मात्स्थाणुरिति स्मृतः	010c  
यदस्य बहुधा रूपं भूतं भव्यं भवत्तथा	011a  
स्थावरं जङ्गमं चैव बहुरूपस्ततः स्मृतः	011c  
धूम्रं रूपं च यत्तस्य धूर्जटीत्यत उच्यते	012a  
विश्वे देवाश्च यत्तस्मिन्विश्वरूपस्ततः स्मृतः	012c  
सहस्राक्षोऽयुताक्षो वा सर्वतोक्षिमयोऽपि वा	013a  
चक्षुषः प्रभवस्तेजो नास्त्यन्तोऽथास्य चक्षुषाम्	013c  
सर्वथा यत्पशून्पाति तैश्च यद्रमते पुनः	014a  
तेषामधिपतिर्यच्च तस्मात्पशुपतिः स्मृतः	014c  
नित्येन ब्रह्मचर्येण लिङ्गमस्य यदा स्थितम्	015a  
महयन्त्यस्य लोकाश्च महेश्वर इति स्मृतः	015c  
विग्रहं पूजयेद्यो वै लिङ्गं वापि महात्मनः	016a  
लिङ्गं पूजयिता नित्यं महतीं श्रियमश्नुते	016c  
ऋषयश्चापि देवाश्च गन्धर्वाप्सरसस्तथा	017a  
लिङ्गमेवार्चयन्ति स्म यत्तदूर्ध्वं समास्थितम्	017c  
पूज्यमाने ततस्तस्मिन्मोदते स महेश्वरः	018a  
सुखं ददाति प्रीतात्मा भक्तानां भक्तवत्सलः	018c  
एष एव श्मशानेषु देवो वसति नित्यशः	019a  
यजन्ते तं जनास्तत्र वीरस्थाननिषेविणम्	019c  
विषमस्थः शरीरेषु स मृत्युः प्राणिनामिह	020a  
स च वायुः शरीरेषु प्राणोऽपानः शरीरिणाम्	020c  
तस्य घोराणि रूपाणि दीप्तानि च बहूनि च	021a  
लोके यान्यस्य पूज्यन्ते विप्रास्तानि विदुर्बुधाः	021c  
नामधेयानि वेदेषु बहून्यस्य यथार्थतः	022a  
निरुच्यन्ते महत्त्वाच्च विभुत्वात्कर्मभिस्तथा	022c  
वेदे चास्य विदुर्विप्राः शतरुद्रीयमुत्तमम्	023a  
व्यासादनन्तरं यच्चाप्युपस्थानं महात्मनः	023c  
प्रदाता सर्वलोकानां विश्वं चाप्युच्यते महत्	024a  
ज्येष्ठभूतं वदन्त्येनं ब्राह्मणा ऋषयोऽपरे	024c  
प्रथमो ह्येष देवानां मुखादग्निरजायत	025a  
ग्रहैर्बहुविधैः प्राणान्संरुद्धानुत्सृजत्यपि	025c  
स मोचयति पुण्यात्मा शरण्यः शरणागतान्	026a  
आयुरारोग्यमैश्वर्यं वित्तं कामांश्च पुष्कलान्	026c  
स ददाति मनुष्येभ्यः स एवाक्षिपते पुनः	027a  
शक्रादिषु च देवेषु तस्य चैश्वर्यमुच्यते	027c  
स एवाभ्यधिको नित्यं त्रैलोक्यस्य शुभाशुभे	028a  
ऐश्वर्याच्चैव कामानामीश्वरः पुनरुच्यते	028c  
महेश्वरश्च लोकानां महतामीश्वरश्च सः	029a  
बहुभिर्विविधै रूपैर्विश्वं व्याप्तमिदं जगत्	029c  
तस्य देवस्य यद्वक्त्रं समुद्रे वडवामुखम्	029e  
