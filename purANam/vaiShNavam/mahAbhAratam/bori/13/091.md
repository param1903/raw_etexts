युधिष्ठिर उवाच	001  
केन सङ्कल्पितं श्राद्धं कस्मिन्काले किमात्मकम्	001a  
भृग्वङ्गिरसके काले मुनिना कतरेण वा	001c  
कानि श्राद्धेषु वर्ज्यानि तथा मूलफलानि च	002a  
धान्यजातिश्च का वर्ज्या तन्मे ब्रूहि पितामह	002c  
भीष्म उवाच	003  
यथा श्राद्धं सम्प्रवृत्तं यस्मिन्काले यदात्मकम्	003a  
येन सङ्कल्पितं चैव तन्मे शृणु जनाधिप	003c  
स्वायम्भुवोऽत्रिः कौरव्य परमर्षिः प्रतापवान्	004a  
तस्य वंशे महाराज दत्तात्रेय इति स्मृतः	004c  
दत्तात्रेयस्य पुत्रोऽभून्निमिर्नाम तपोधनः	005a  
निमेश्चाप्यभवत्पुत्रः श्रीमान्नाम श्रिया वृतः	005c  
पूर्णे वर्षसहस्रान्ते स कृत्वा दुष्करं तपः	006a  
कालधर्मपरीतात्मा निधनं समुपागतः	006c  
निमिस्तु कृत्वा शौचानि विधिदृष्टेन कर्मणा	007a  
सन्तापमगमत्तीव्रं पुत्रशोकपरायणः	007c  
अथ कृत्वोपहार्याणि चतुर्दश्यां महामतिः	008a  
तमेव गणयञ्शोकं विरात्रे प्रत्यबुध्यत	008c  
तस्यासीत्प्रतिबुद्धस्य शोकेन पिहितात्मनः	009a  
मनः संहृत्य विषये बुद्धिर्विस्तरगामिनी	009c  
ततः सञ्चिन्तयामास श्राद्धकल्पं समाहितः	010a  
यानि तस्यैव भोज्यानि मूलानि च फलानि च	010c  
उक्तानि यानि चान्यानि यानि चेष्टानि तस्य ह	011a  
तानि सर्वाणि मनसा विनिश्चित्य तपोधनः	011c  
अमावास्यां महाप्राज्ञ विप्रानानाय्य पूजितान्	012a  
दक्षिणावर्तिकाः सर्वा बृसीः स्वयमथाकरोत्	012c  
सप्त विप्रांस्ततो भोज्ये युगपत्समुपानयत्	013a  
ऋते च लवणं भोज्यं श्यामाकान्नं ददौ प्रभुः	013c  
दक्षिणाग्रास्ततो दर्भा विष्टरेषु निवेशिताः	014a  
पादयोश्चैव विप्राणां ये त्वन्नमुपभुञ्जते	014c  
कृत्वा च दक्षिणाग्रान्वै दर्भान्सुप्रयतः शुचिः	015a  
प्रददौ श्रीमते पिण्डं नामगोत्रमुदाहरन्	015c  
तत्कृत्वा स मुनिश्रेष्ठो धर्मसङ्करमात्मनः	016a  
पश्चात्तापेन महता तप्यमानोऽभ्यचिन्तयत्	016c  
अकृतं मुनिभिः पूर्वं किं मयैतदनुष्ठितम्	017a  
कथं नु शापेन न मां दहेयुर्ब्राह्मणा इति	017c  
ततः सञ्चिन्तयामास वंशकर्तारमात्मनः	018a  
ध्यातमात्रस्तथा चात्रिराजगाम तपोधनः	018c  
अथात्रिस्तं तथा दृष्ट्वा पुत्रशोकेन कर्शितम्	019a  
भृशमाश्वासयामास वाग्भिरिष्टाभिरव्ययः	019c  
निमे सङ्कल्पितस्तेऽयं पितृयज्ञस्तपोधनः	020a  
मा ते भूद्भीः पूर्वदृष्टो धर्मोऽयं ब्रह्मणा स्वयम्	020c  
सोऽयं स्वयम्भुविहितो धर्मः सङ्कल्पितस्त्वया	021a  
ऋते स्वयम्भुवः कोऽन्यः श्राद्धेयं विधिमाहरेत्	021c  
आख्यास्यामि च ते भूयः श्राद्धेयं विधिमुत्तमम्	022a  
स्वयम्भुविहितं पुत्र तत्कुरुष्व निबोध मे	022c  
कृत्वाग्निकरणं पूर्वं मन्त्रपूर्वं तपोधन	023a  
ततोऽर्यम्णे च सोमाय वरुणाय च नित्यशः	023c  
विश्वेदेवाश्च ये नित्यं पितृभिः सह गोचराः	024a  
तेभ्यः सङ्कल्पिता भागाः स्वयमेव स्वयम्भुवा	024c  
स्तोतव्या चेह पृथिवी निवापस्येह धारिणी	025a  
वैष्णवी काश्यपी चेति तथैवेहाक्षयेति च	025c  
उदकानयने चैव स्तोतव्यो वरुणो विभुः	026a  
ततोऽग्निश्चैव सोमश्च आप्याय्याविह तेऽनघ	026c  
देवास्तु पितरो नाम निर्मिता वै स्वयम्भुवा	027a  
ऊष्मपाः सुमहाभागास्तेषां भागाः प्रकल्पिताः	027c  
ते श्राद्धेनार्च्यमाना वै विमुच्यन्ते ह किल्बिषात्	028a  
सप्तकः पितृवंशस्तु पूर्वदृष्टः स्वयम्भुवा	028c  
विश्वे चाग्निमुखा देवाः सङ्ख्याताः पूर्वमेव ते	029a  
तेषां नामानि वक्ष्यामि भागार्हाणां महात्मनाम्	029c  
सहः कृतिर्विपाप्मा च पुण्यकृत्पावनस्तथा	030a  
ग्राम्निः क्षेमः समूहश्च दिव्यसानुस्तथैव च	030c  
विवस्वान्वीर्यवान्ह्रीमान्कीर्तिमान्कृत एव च	031a  
विपूर्वः सोमपूर्वश्च सूर्यश्रीश्चेति नामतः	031c  
सोमपः सूर्यसावित्रो दत्तात्मा पुष्करीयकः	032a  
उष्णीनाभो नभोदश्च विश्वायुर्दीप्तिरेव च	032c  
चमूहरः सुवेषश्च व्योमारिः शङ्करो भवः	033a  
ईशः कर्ता कृतिर्दक्षो भुवनो दिव्यकर्मकृत्	033c  
गणितः पञ्चवीर्यश्च आदित्यो रश्मिमांस्तथा	034a  
सप्तकृत्सोमवर्चाश्च विश्वकृत्कविरेव च	034c  
अनुगोप्ता सुगोप्ता च नप्ता चेश्वर एव च	035a  
जितात्मा मुनिवीर्यश्च दीप्तलोमा भयङ्करः	035c  
अतिकर्मा प्रतीतश्च प्रदाता चांशुमांस्तथा	036a  
शैलाभः परमक्रोधी धीरोष्णी भूपतिस्तथा	036c  
स्रजी वज्री वरी चैव विश्वेदेवाः सनातनाः	037a  
कीर्तितास्ते महाभागाः कालस्य गतिगोचराः	037c  
अश्राद्धेयानि धान्यानि कोद्रवाः पुलकास्तथा	038a  
हिङ्गु द्रव्येषु शाकेषु पलाण्डुं लशुनं तथा	038c  
पलाण्डुः सौभञ्जनकस्तथा गृञ्जनकादयः	039a  
कूष्माण्डजात्यलाबुं च कृष्णं लवणमेव च	039c  
ग्राम्यं वाराहमांसं च यच्चैवाप्रोक्षितं भवेत्	040a  
कृष्णाजाजी विडश्चैव शीतपाकी तथैव च	040c  
अङ्कुराद्यास्तथा वर्ज्या इह शृङ्गाटकानि च	040e  
वर्जयेल्लवणं सर्वं तथा जम्बूफलानि च	041a  
अवक्षुतावरुदितं तथा श्राद्धेषु वर्जयेत्	041c  
निवापे हव्यकव्ये वा गर्हितं च श्वदर्शनम्	042a  
पितरश्चैव देवाश्च नाभिनन्दन्ति तद्धविः	042c  
चण्डालश्वपचौ वर्ज्यौ निवापे समुपस्थिते	043a  
काषायवासी कुष्ठी वा पतितो ब्रह्महापि वा	043c  
सङ्कीर्णयोनिर्विप्रश्च सम्बन्धी पतितश्च यः	044a  
वर्जनीया बुधैरेते निवापे समुपस्थिते	044c  
इत्येवमुक्त्वा भगवान्स्ववंशजमृषिं पुरा	045a  
पितामहसभां दिव्यां जगामात्रिस्तपोधनः	045c  
