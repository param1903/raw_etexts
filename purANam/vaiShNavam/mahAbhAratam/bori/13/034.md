भीष्म उवाच	001  
ब्राह्मणानेव सततं भृशं सम्प्रतिपूजयेत्	001a  
एते हि सोमराजान ईश्वराः सुखदुःखयोः	001c  
एते भोगैरलङ्कारैरन्यैश्चैव किमिच्छकैः	002a  
सदा पूज्या नमस्कार्या रक्ष्याश्च पितृवन्नृपैः	002c  
अतो राष्ट्रस्य शान्तिर्हि भूतानामिव वासवात्	002e  
जायतां ब्रह्मवर्चस्वी राष्ट्रे वै ब्राह्मणः शुचिः	003a  
महारथश्च राजन्य एष्टव्यः शत्रुतापनः	003c  
ब्राह्मणं जातिसम्पन्नं धर्मज्ञं संशितव्रतम्	004a  
वासयेत गृहे राजन्न तस्मात्परमस्ति वै	004c  
ब्राह्मणेभ्यो हविर्दत्तं प्रतिगृह्णन्ति देवताः	005a  
पितरः सर्वभूतानां नैतेभ्यो विद्यते परम्	005c  
आदित्यश्चन्द्रमा वायुर्भूमिरापोऽम्बरं दिशः	006a  
सर्वे ब्राह्मणमाविश्य सदान्नमुपभुञ्जते	006c  
न तस्याश्नन्ति पितरो यस्य विप्रा न भुञ्जते	007a  
देवाश्चाप्यस्य नाश्नन्ति पापस्य ब्राह्मणद्विषः	007c  
ब्राह्मणेषु तु तुष्टेषु प्रीयन्ते पितरः सदा	008a  
तथैव देवता राजन्नात्र कार्या विचारणा	008c  
तथैव तेऽपि प्रीयन्ते येषां भवति तद्धविः	009a  
न च प्रेत्य विनश्यन्ति गच्छन्ति परमां गतिम्	009c  
येन येनैव हविषा ब्राह्मणांस्तर्पयेन्नरः	010a  
तेन तेनैव प्रीयन्ते पितरो देवतास्तथा	010c  
ब्राह्मणादेव तद्भूतं प्रभवन्ति यतः प्रजाः	011a  
यतश्चायं प्रभवति प्रेत्य यत्र च गच्छति	011c  
वेदैष मार्गं स्वर्गस्य तथैव नरकस्य च	012a  
आगतानागते चोभे ब्राह्मणो द्विपदां वरः	012c  
ब्राह्मणो भरतश्रेष्ठ स्वधर्मं वेद मेधया	012e  
ये चैनमनुवर्तन्ते ते न यान्ति पराभवम्	013a  
न ते प्रेत्य विनश्यन्ति गच्छन्ति न पराभवम्	013c  
ये ब्राह्मणमुखात्प्राप्तं प्रतिगृह्णन्ति वै वचः	014a  
कृतात्मानो महात्मानस्ते न यान्ति पराभवम्	014c  
क्षत्रियाणां प्रतपतां तेजसा च बलेन च	015a  
ब्राह्मणेष्वेव शाम्यन्ति तेजांसि च बलानि च	015c  
भृगवोऽजयंस्तालजङ्घान्नीपानङ्गिरसोऽजयन्	016a  
भरद्वाजो वैतहव्यानैलांश्च भरतर्षभ	016c  
चित्रायुधांश्चाप्यजयन्नेते कृष्णाजिनध्वजाः	017a  
प्रक्षिप्याथ च कुम्भान्वै पारगामिनमारभेत्	017c  
यत्किञ्चित्कथ्यते लोके श्रूयते पश्यतेऽपि वा	018a  
सर्वं तद्ब्राह्मणेष्वेव गूढोऽग्निरिव दारुषु	018c  
अत्राप्युदाहरन्तीममितिहासं पुरातनम्	019a  
संवादं वासुदेवस्य पृथ्व्याश्च भरतर्षभ	019c  
वासुदेव उवाच	020  
मातरं सर्वभूतानां पृच्छे त्वा संशयं शुभे	020a  
केन स्वित्कर्मणा पापं व्यपोहति नरो गृही	020c  
पृथिव्युवाच	021  
ब्राह्मणानेव सेवेत पवित्रं ह्येतदुत्तमम्	021a  
ब्राह्मणान्सेवमानस्य रजः सर्वं प्रणश्यति	021c  
अतो भूतिरतः कीर्तिरतो बुद्धिः प्रजायते	022a  
अपरेषां परेषां च परेभ्यश्चैव ये परे	022c  
ब्राह्मणा यं प्रशंसन्ति पुरुषः स प्रवर्धते	023a  
अथ यो ब्राह्मणाक्रुष्टः पराभवति सोऽचिरात्	023c  
यथा महार्णवे क्षिप्त आमलोष्टो विनश्यति	024a  
तथा दुश्चरितं कर्म पराभावाय कल्पते	024c  
पश्य चन्द्रे कृतं लक्ष्म समुद्रे लवणोदकम्	025a  
तथा भगसहस्रेण महेन्द्रं परिचिह्नितम्	025c  
तेषामेव प्रभावेन सहस्रनयनो ह्यसौ	026a  
शतक्रतुः समभवत्पश्य माधव यादृशम्	026c  
इच्छन्भूतिं च कीर्तिं च लोकांश्च मधुसूदन	027a  
ब्राह्मणानुमते तिष्ठेत्पुरुषः शुचिरात्मवान्	027c  
इत्येतद्वचनं श्रुत्वा मेदिन्या मधुसूदनः	028a  
साधु साध्वित्यथेत्युक्त्वा मेदिनीं प्रत्यपूजयत्	028c  
एतां श्रुत्वोपमां पार्थ प्रयतो ब्राह्मणर्षभान्	029a  
सततं पूजयेथास्त्वं ततः श्रेयोऽभिपत्स्यसे	029c  
