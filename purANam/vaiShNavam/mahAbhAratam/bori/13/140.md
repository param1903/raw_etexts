भीष्म उवाच	001  
इत्युक्तः स तदा तूष्णीमभूद्वायुस्ततोऽब्रवीत्	001a  
शृणु राजन्नगस्त्यस्य माहात्म्यं ब्राह्मणस्य ह	001c  
असुरैर्निर्जिता देवा निरुत्साहाश्च ते कृताः	002a  
यज्ञाश्चैषां हृताः सर्वे पितृभ्यश्च स्वधा तथा	002c  
कर्मेज्या मानवानां च दानवैर्हैहयर्षभ	003a  
भ्रष्टैश्वर्यास्ततो देवाश्चेरुः पृथ्वीमिति श्रुतिः	003c  
ततः कदाचित्ते राजन्दीप्तमादित्यवर्चसम्	004a  
ददृशुस्तेजसा युक्तमगस्त्यं विपुलव्रतम्	004c  
अभिवाद्य च तं देवा दृष्ट्वा च यशसा वृतम्	005a  
इदमूचुर्महात्मानं वाक्यं काले जनाधिप	005c  
दानवैर्युधि भग्नाः स्म तथैश्वर्याच्च भ्रंशिताः	006a  
तदस्मान्नो भयात्तीव्रात्त्राहि त्वं मुनिपुङ्गव	006c  
इत्युक्तः स तदा देवैरगस्त्यः कुपितोऽभवत्	007a  
प्रजज्वाल च तेजस्वी कालाग्निरिव सङ्क्षये	007c  
तेन दीप्तांशुजालेन निर्दग्धा दानवास्तदा	008a  
अन्तरिक्षान्महाराज न्यपतन्त सहस्रशः	008c  
दह्यमानास्तु ते दैत्यास्तस्यागस्त्यस्य तेजसा	009a  
उभौ लोकौ परित्यज्य ययुः काष्ठां स्म दक्षिणाम्	009c  
बलिस्तु यजते यज्ञमश्वमेधं महीं गतः	010a  
येऽन्ये स्वस्था महीस्थाश्च ते न दग्धा महासुराः	010c  
ततो लोकाः पुनः प्राप्ताः सुरैः शान्तं च तद्रजः	011a  
अथैनमब्रुवन्देवा भूमिष्ठानसुराञ्जहि	011c  
इत्युक्त आह देवान्स न शक्नोमि महीगतान्	012a  
दग्धुं तपो हि क्षीयेन्मे धक्ष्यामीति च पार्थिव	012c  
एवं दग्धा भगवता दानवाः स्वेन तेजसा	013a  
अगस्त्येन तदा राजंस्तपसा भावितात्मना	013c  
ईदृशश्चाप्यगस्त्यो हि कथितस्ते मयानघ	014a  
ब्रवीम्यहं ब्रूहि वा त्वमगस्त्यात्क्षत्रियं वरम्	014c  
इत्युक्तः स तदा तूष्णीमभूद्वायुस्ततोऽब्रवीत्	015a  
शृणु राजन्वसिष्ठस्य मुख्यं कर्म यशस्विनः	015c  
आदित्याः सत्रमासन्त सरो वै मानसं प्रति	016a  
वसिष्ठं मनसा गत्वा श्रुत्वा तत्रास्य गोचरम्	016c  
यजमानांस्तु तान्दृष्ट्वा व्यग्रान्दीक्षानुकर्शितान्	017a  
हन्तुमिच्छन्ति शैलाभाः खलिनो नाम दानवाः	017c  
अदूरात्तु ततस्तेषां ब्रह्मदत्तवरं सरः	018a  
हता हता वै ते तत्र जीवन्त्याप्लुत्य दानवाः	018c  
ते प्रगृह्य महाघोरान्पर्वतान्परिघान्द्रुमान्	019a  
विक्षोभयन्तः सलिलमुत्थिताः शतयोजनम्	019c  
अभ्यद्रवन्त देवांस्ते सहस्राणि दशैव ह	020a  
ततस्तैरर्दिता देवाः शरणं वासवं ययुः	020c  
स च तैर्व्यथितः शक्रो वसिष्ठं शरणं ययौ	021a  
ततोऽभयं ददौ तेभ्यो वसिष्ठो भगवानृषिः	021c  
तथा तान्दुःखिताञ्जानन्नानृशंस्यपरो मुनिः	022a  
अयत्नेनादहत्सर्वान्खलिनः स्वेन तेजसा	022c  
कैलासं प्रस्थितां चापि नदीं गङ्गां महातपाः	023a  
आनयत्तत्सरो दिव्यं तया भिन्नं च तत्सरः	023c  
सरो भिन्नं तया नद्या सरयूः सा ततोऽभवत्	024a  
हताश्च खलिनो यत्र स देशः खलिनोऽभवत्	024c  
एवं सेन्द्रा वसिष्ठेन रक्षितास्त्रिदिवौकसः	025a  
ब्रह्मदत्तवराश्चैव हता दैत्या महात्मना	025c  
एतत्कर्म वसिष्ठस्य कथितं ते मयानघ	026a  
ब्रवीम्यहं ब्रूहि वा त्वं वसिष्ठात्क्षत्रियं वरम्	026c  
