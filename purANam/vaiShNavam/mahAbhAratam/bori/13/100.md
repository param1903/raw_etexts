युधिष्ठिर उवाच	001  
गार्हस्थ्यं धर्ममखिलं प्रब्रूहि भरतर्षभ	001a  
ऋद्धिमाप्नोति किं कृत्वा मनुष्य इह पार्थिव	001c  
भीष्म उवाच	002  
अत्र ते वर्तयिष्यामि पुरावृत्तं जनाधिप	002a  
वासुदेवस्य संवादं पृथिव्याश्चैव भारत	002c  
संस्तूय पृथिवीं देवीं वासुदेवः प्रतापवान्	003a  
पप्रच्छ भरतश्रेष्ठ यदेतत्पृच्छसेऽद्य माम्	003c  
वासुदेव उवाच	004  
गार्हस्थ्यं धर्ममाश्रित्य मया वा मद्विधेन वा	004a  
किमवश्यं धरे कार्यं किं वा कृत्वा सुखी भवेत्	004c  
पृथिव्युवाच	005  
ऋषयः पितरो देवा मनुष्याश्चैव माधव	005a  
इज्याश्चैवार्चनीयाश्च यथा चैवं निबोध मे	005c  
सदा यज्ञेन देवांश्च आतिथ्येन च मानवान्	006a  
छन्दतश्च यथानित्यमर्हान्युञ्जीत नित्यशः	006c  
तेन ह्यृषिगणाः प्रीता भवन्ति मधुसूदन	006e  
नित्यमग्निं परिचरेदभुक्त्वा बलिकर्म च	007a  
कुर्यात्तथैव देवा वै प्रीयन्ते मधुसूदन	007c  
कुर्यादहरहः श्राद्धमन्नाद्येनोदकेन वा	008a  
पयोमूलफलैर्वापि पितॄणां प्रीतिमाहरन्	008c  
सिद्धान्नाद्वैश्वदेवं वै कुर्यादग्नौ यथाविधि	009a  
अग्नीषोमं वैश्वदेवं धान्वन्तर्यमनन्तरम्	009c  
प्रजानां पतये चैव पृथग्घोमो विधीयते	010a  
तथैव चानुपूर्व्येण बलिकर्म प्रयोजयेत्	010c  
दक्षिणायां यमायेह प्रतीच्यां वरुणाय च	011a  
सोमाय चाप्युदीच्यां वै वास्तुमध्ये द्विजातये	011c  
धन्वन्तरेः प्रागुदीच्यां प्राच्यां शक्राय माधव	012a  
मनोर्वै इति च प्राहुर्बलिं द्वारे गृहस्य वै	012c  
मरुद्भ्यो देवताभ्यश्च बलिमन्तर्गृहे हरेत्	012e  
तथैव विश्वेदेवेभ्यो बलिमाकाशतो हरेत्	013a  
निशाचरेभ्यो भूतेभ्यो बलिं नक्तं तथा हरेत्	013c  
एवं कृत्वा बलिं सम्यग्दद्याद्भिक्षां द्विजातये	014a  
अलाभे ब्राह्मणस्याग्नावग्रमुत्क्षिप्य निक्षिपेत्	014c  
यदा श्राद्धं पितृभ्यश्च दातुमिच्छेत मानवः	015a  
तदा पश्चात्प्रकुर्वीत निवृत्ते श्राद्धकर्मणि	015c  
पितॄन्सन्तर्पयित्वा तु बलिं कुर्याद्विधानतः	016a  
वैश्वदेवं ततः कुर्यात्पश्चाद्ब्राह्मणवाचनम्	016c  
ततोऽन्नेनावशेषेण भोजयेदतिथीनपि	017a  
अर्चापूर्वं महाराज ततः प्रीणाति मानुषान्	017c  
अनित्यं हि स्थितो यस्मात्तस्मादतिथिरुच्यते	018a  
आचार्यस्य पितुश्चैव सख्युराप्तस्य चातिथेः	019a  
इदमस्ति गृहे मह्यमिति नित्यं निवेदयेत्	019c  
ते यद्वदेयुस्तत्कुर्यादिति धर्मो विधीयते	020a  
गृहस्थः पुरुषः कृष्ण शिष्टाशी च सदा भवेत्	020c  
राजर्त्विजं स्नातकं च गुरुं श्वशुरमेव च	021a  
अर्चयेन्मधुपर्केण परिसंवत्सरोषितान्	021c  
श्वभ्यश्च श्वपचेभ्यश्च वयोभ्यश्चावपेद्भुवि	022a  
वैश्वदेवं हि नामैतत्सायम्प्रातर्विधीयते	022c  
एतांस्तु धर्मान्गार्हस्थान्यः कुर्यादनसूयकः	023a  
स इहर्द्धिं परां प्राप्य प्रेत्य नाके महीयते	023c  
भीष्म उवाच	024  
इति भूमेर्वचः श्रुत्वा वासुदेवः प्रतापवान्	024a  
तथा चकार सततं त्वमप्येवं समाचर	024c  
एवं गृहस्थधर्मं त्वं चेतयानो नराधिप	025a  
इहलोके यशः प्राप्य प्रेत्य स्वर्गमवाप्स्यसि	025c  
