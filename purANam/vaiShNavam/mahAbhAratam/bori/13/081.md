युधिष्ठिर उवाच	001  
मया गवां पुरीषं वै श्रिया जुष्टमिति श्रुतम्	001a  
एतदिच्छाम्यहं श्रोतुं संशयोऽत्र हि मे महान्	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
गोभिर्नृपेह संवादं श्रिया भरतसत्तम	002c  
श्रीः कृत्वेह वपुः कान्तं गोमध्यं प्रविवेश ह	003a  
गावोऽथ विस्मितास्तस्या दृष्ट्वा रूपस्य सम्पदम्	003c  
गाव ऊचुः	004  
कासि देवि कुतो वा त्वं रूपेणाप्रतिमा भुवि	004a  
विस्मिताः स्म महाभागे तव रूपस्य सम्पदा	004c  
इच्छामस्त्वां वयं ज्ञातुं का त्वं क्व च गमिष्यसि	005a  
तत्त्वेन च सुवर्णाभे सर्वमेतद्ब्रवीहि नः	005c  
श्रीरुवाच	006  
लोककान्तास्मि भद्रं वः श्रीर्नाम्नेह परिश्रुता	006a  
मया दैत्याः परित्यक्ता विनष्टाः शाश्वतीः समाः	006c  
इन्द्रो विवस्वान्सोमश्च विष्णुरापोऽग्निरेव च	007a  
मयाभिपन्ना ऋध्यन्ते ऋषयो देवतास्तथा	007c  
यांश्च द्विषाम्यहं गावस्ते विनश्यन्ति सर्वशः	008a  
धर्मार्थकामहीनाश्च ते भवन्त्यसुखान्विताः	008c  
एवम्प्रभावां मां गावो विजानीत सुखप्रदाम्	009a  
इच्छामि चापि युष्मासु वस्तुं सर्वासु नित्यदा	009c  
आगता प्रार्थयानाहं श्रीजुष्टा भवतानघाः	009e  
गाव ऊचुः	010  
अध्रुवां चञ्चलां च त्वां सामान्यां बहुभिः सह	010a  
न त्वामिच्छामि भद्रं ते गम्यतां यत्र रोचते	010c  
वपुष्मन्त्यो वयं सर्वाः किमस्माकं त्वयाद्य वै	011a  
यत्रेष्टं गम्यतां तत्र कृतकार्या वयं त्वया	011c  
श्रीरुवाच	012  
किमेतद्वः क्षमं गावो यन्मां नेहाभ्यनन्दथ	012a  
न मां सम्प्रति गृह्णीथ कस्माद्वै दुर्लभां सतीम्	012c  
सत्यश्च लोकवादोऽयं लोके चरति सुव्रताः	013a  
स्वयं प्राप्ते परिभवो भवतीति विनिश्चयः	013c  
महदुग्रं तपः कृत्वा मां निषेवन्ति मानवाः	014a  
देवदानवगन्धर्वाः पिशाचोरगराक्षसाः	014c  
क्षममेतद्धि वो गावः प्रतिगृह्णीत मामिह	015a  
नावमन्या ह्यहं सौम्यास्त्रैलोक्ये सचराचरे	015c  
गाव ऊचुः	016  
नावमन्यामहे देवि न त्वां परिभवामहे	016a  
अध्रुवा चलचित्तासि ततस्त्वां वर्जयामहे	016c  
बहुनात्र किमुक्तेन गम्यतां यत्र वाञ्छसि	017a  
वपुष्मत्यो वयं सर्वाः किमस्माकं त्वयानघे	017c  
श्रीरुवाच	018  
अवज्ञाता भविष्यामि सर्वलोकेषु मानदाः	018a  
प्रत्याख्यानेन युष्माभिः प्रसादः क्रियतामिति	018c  
महाभागा भवत्यो वै शरण्याः शरणागताम्	019a  
परित्रायन्तु मां नित्यं भजमानामनिन्दिताम्	019c  
माननां त्वहमिच्छामि भवत्यः सततं शुभाः	019e  
अप्येकाङ्गे तु वो वस्तुमिच्छामि च सुकुत्सिते	020a  
न वोऽस्ति कुत्सितं किञ्चिदङ्गेष्वालक्ष्यतेऽनघाः	020c  
पुण्याः पवित्राः सुभगा ममादेशं प्रयच्छत	021a  
वसेयं यत्र चाङ्गेऽहं तन्मे व्याख्यातुमर्हथ	021c  
भीष्म उवाच	022  
एवमुक्तास्तु ता गावः शुभाः करुणवत्सलाः	022a  
सम्मन्त्र्य सहिताः सर्वाः श्रियमूचुर्नराधिप	022c  
अवश्यं मानना कार्या तवास्माभिर्यशस्विनि	023a  
शकृन्मूत्रे निवस नः पुण्यमेतद्धि नः शुभे	023c  
श्रीरुवाच	024  
दिष्ट्या प्रसादो युष्माभिः कृतो मेऽनुग्रहात्मकः	024a  
एवं भवतु भद्रं वः पूजितास्मि सुखप्रदाः	024c  
भीष्म उवाच	025  
एवं कृत्वा तु समयं श्रीर्गोभिः सह भारत	025a  
पश्यन्तीनां ततस्तासां तत्रैवान्तरधीयत	025c  
एतद्गोशकृतः पुत्र माहात्म्यं तेऽनुवर्णितम्	026a  
माहात्म्यं च गवां भूयः श्रूयतां गदतो मम	026c  
