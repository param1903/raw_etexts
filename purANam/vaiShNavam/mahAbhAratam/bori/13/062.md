युधिष्ठिर उवाच	001  
कानि दानानि लोकेऽस्मिन्दातुकामो महीपतिः	001a  
गुणाधिकेभ्यो विप्रेभ्यो दद्याद्भरतसत्तम	001c  
केन तुष्यन्ति ते सद्यस्तुष्टाः किं प्रदिशन्त्युत	002a  
शंस मे तन्महाबाहो फलं पुण्यकृतं महत्	002c  
दत्तं किं फलवद्राजन्निह लोके परत्र च	003a  
भवतः श्रोतुमिच्छामि तन्मे विस्तरतो वद	003c  
भीष्म उवाच	004  
इममर्थं पुरा पृष्टो नारदो देवदर्शनः	004a  
यदुक्तवानसौ तन्मे गदतः शृणु भारत	004c  
नारद उवाच	005  
अन्नमेव प्रशंसन्ति देवाः सर्षिगणाः पुरा	005a  
लोकतन्त्रं हि यज्ञाश्च सर्वमन्ने प्रतिष्ठितम्	005c  
अन्नेन सदृशं दानं न भूतं न भविष्यति	006a  
तस्मादन्नं विशेषेण दातुमिच्छन्ति मानवाः	006c  
अन्नमूर्जस्करं लोके प्राणाश्चान्ने प्रतिष्ठिताः	007a  
अन्नेन धार्यते सर्वं विश्वं जगदिदं प्रभो	007c  
अन्नाद्गृहस्था लोकेऽस्मिन्भिक्षवस्तत एव च	008a  
अन्नात्प्रभवति प्राणः प्रत्यक्षं नात्र संशयः	008c  
कुटुम्बं पीडयित्वापि ब्राह्मणाय महात्मने	009a  
दातव्यं भिक्षवे चान्नमात्मनो भूतिमिच्छता	009c  
ब्राह्मणायाभिरूपाय यो दद्यादन्नमर्थिने	010a  
निदधाति निधिं श्रेष्ठं पारलौकिकमात्मनः	010c  
श्रान्तमध्वनि वर्तन्तं वृद्धमर्हमुपस्थितम्	011a  
अर्चयेद्भूतिमन्विच्छन्गृहस्थो गृहमागतम्	011c  
क्रोधमुत्पतितं हित्वा सुशीलो वीतमत्सरः	012a  
अन्नदः प्राप्नुते राजन्दिवि चेह च यत्सुखम्	012c  
नावमन्येदभिगतं न प्रणुद्यात्कथञ्चन	013a  
अपि श्वपाके शुनि वा न दानं विप्रणश्यति	013c  
यो दद्यादपरिक्लिष्टमन्नमध्वनि वर्तते	014a  
श्रान्तायादृष्टपूर्वाय स महद्धर्ममाप्नुयात्	014c  
पितॄन्देवानृषीन्विप्रानतिथींश्च जनाधिप	015a  
यो नरः प्रीणयत्यन्नैस्तस्य पुण्यफलं महत्	015c  
कृत्वापि पापकं कर्म यो दद्यादन्नमर्थिने	016a  
ब्राह्मणाय विशेषेण न स पापेन युज्यते	016c  
ब्राह्मणेष्वक्षयं दानमन्नं शूद्रे महाफलम्	017a  
अन्नदानं च शूद्रे च ब्राह्मणे च विशिष्यते	017c  
न पृच्छेद्गोत्रचरणं स्वाध्यायं देशमेव वा	018a  
भिक्षितो ब्राह्मणेनेह जन्म वान्नं प्रयाचितः	018c  
अन्नदस्यान्नवृक्षाश्च सर्वकामफलान्विताः	019a  
भवन्तीहाथ वामुत्र नृपते नात्र संशयः	019c  
आशंसन्ते हि पितरः सुवृष्टिमिव कर्षकाः	020a  
अस्माकमपि पुत्रो वा पौत्रो वान्नं प्रदास्यति	020c  
ब्राह्मणो हि महद्भूतं स्वयं देहीति याचते	021a  
अकामो वा सकामो वा दत्त्वा पुण्यमवाप्नुयात्	021c  
ब्राह्मणः सर्वभूतानामतिथिः प्रसृताग्रभुक्	022a  
विप्रा यमभिगच्छन्ति भिक्षमाणा गृहं सदा	022c  
सत्कृताश्च निवर्तन्ते तदतीव प्रवर्धते	023a  
महाभोगे कुले जन्म प्रेत्य प्राप्नोति भारत	023c  
दत्त्वा त्वन्नं नरो लोके तथा स्थानमनुत्तमम्	024a  
मृष्टमृष्टान्नदायी तु स्वर्गे वसति सत्कृतः	024c  
अन्नं प्राणा नराणां हि सर्वमन्ने प्रतिष्ठितम्	025a  
अन्नदः पशुमान्पुत्री धनवान्भोगवानपि	025c  
प्राणवांश्चापि भवति रूपवांश्च तथा नृप	026a  
अन्नदः प्राणदो लोके सर्वदः प्रोच्यते तु सः	026c  
अन्नं हि दत्त्वातिथये ब्राह्मणाय यथाविधि	027a  
प्रदाता सुखमाप्नोति देवैश्चाप्यभिपूज्यते	027c  
ब्राह्मणो हि महद्भूतं क्षेत्रं चरति पादवत्	028a  
उप्यते तत्र यद्बीजं तद्धि पुण्यफलं महत्	028c  
प्रत्यक्षं प्रीतिजननं भोक्तृदात्रोर्भवत्युत	029a  
सर्वाण्यन्यानि दानानि परोक्षफलवन्त्युत	029c  
अन्नाद्धि प्रसवं विद्धि रतिमन्नाद्धि भारत	030a  
धर्मार्थावन्नतो विद्धि रोगनाशं तथान्नतः	030c  
अन्नं ह्यमृतमित्याह पुराकल्पे प्रजापतिः	031a  
अन्नं भुवं दिवं खं च सर्वमन्ने प्रतिष्ठितम्	031c  
अन्नप्रणाशे भिद्यन्ते शरीरे पञ्च धातवः	032a  
बलं बलवतोऽपीह प्रणश्यत्यन्नहानितः	032c  
आवाहाश्च विवाहाश्च यज्ञाश्चान्नमृते तथा	033a  
न वर्तन्ते नरश्रेष्ठ ब्रह्म चात्र प्रलीयते	033c  
अन्नतः सर्वमेतद्धि यत्किञ्चित्स्थाणु जङ्गमम्	034a  
त्रिषु लोकेषु धर्मार्थमन्नं देयमतो बुधैः	034c  
अन्नदस्य मनुष्यस्य बलमोजो यशः सुखम्	035a  
कीर्तिश्च वर्धते शश्वत्त्रिषु लोकेषु पार्थिव	035c  
मेघेष्वम्भः सन्निधत्ते प्राणानां पवनः शिवः	036a  
तच्च मेघगतं वारि शक्रो वर्षति भारत	036c  
आदत्ते च रसं भौममादित्यः स्वगभस्तिभिः	037a  
वायुरादित्यतस्तांश्च रसान्देवः प्रजापतिः	037c  
तद्यदा मेघतो वारि पतितं भवति क्षितौ	038a  
तदा वसुमती देवी स्निग्धा भवति भारत	038c  
ततः सस्यानि रोहन्ति येन वर्तयते जगत्	039a  
मांसमेदोस्थिशुक्राणां प्रादुर्भावस्ततः पुनः	039c  
सम्भवन्ति ततः शुक्रात्प्राणिनः पृथिवीपते	040a  
अग्नीषोमौ हि तच्छुक्रं प्रजनः पुष्यतश्च ह	040c  
एवमन्नं च सूर्यश्च पवनः शुक्रमेव च	041a  
एक एव स्मृतो राशिर्यतो भूतानि जज्ञिरे	041c  
प्राणान्ददाति भूतानां तेजश्च भरतर्षभ	042a  
गृहमभ्यागतायाशु यो दद्यादन्नमर्थिने	042c  
भीष्म उवाच	043  
नारदेनैवमुक्तोऽहमदामन्नं सदा नृप	043a  
अनसूयुस्त्वमप्यन्नं तस्माद्देहि गतज्वरः	043c  
दत्त्वान्नं विधिवद्राजन्विप्रेभ्यस्त्वमपि प्रभो	044a  
यथावदनुरूपेभ्यस्ततः स्वर्गमवाप्स्यसि	044c  
अन्नदानां हि ये लोकास्तांस्त्वं शृणु नराधिप	045a  
भवनानि प्रकाशन्ते दिवि तेषां महात्मनाम्	045c  
नानासंस्थानरूपाणि नानास्तम्भान्वितानि च	045e  
चन्द्रमण्डलशुभ्राणि किङ्किणीजालवन्ति च	046a  
तरुणादित्यवर्णानि स्थावराणि चराणि च	046c  
अनेकशतभौमानि सान्तर्जलवनानि च	047a  
वैडूर्यार्कप्रकाशानि रौप्यरुक्ममयानि च	047c  
सर्वकामफलाश्चापि वृक्षा भवनसंस्थिताः	048a  
वाप्यो वीथ्यः सभाः कूपा दीर्घिकाश्चैव सर्वशः	048c  
घोषवन्ति च यानानि युक्तान्यथ सहस्रशः	049a  
भक्ष्यभोज्यमयाः शैला वासांस्याभरणानि च	049c  
क्षीरं स्रवन्त्यः सरितस्तथा चैवान्नपर्वताः	050a  
प्रासादाः पाण्डुराभ्राभाः शय्याश्च कनकोज्ज्वलाः	050c  
तानन्नदाः प्रपद्यन्ते तस्मादन्नप्रदो भव	050e  
एते लोकाः पुण्यकृतामन्नदानां महात्मनाम्	051a  
तस्मादन्नं विशेषेण दातव्यं मानवैर्भुवि	051c  
