कृष्ण उवाच	001  
मूर्ध्ना निपत्य नियतस्तेजःसन्निचये ततः	001a  
परमं हर्षमागम्य भगवन्तमथाब्रुवम्	001c  
धर्मे दृढत्वं युधि शत्रुघातं यशस्तथाग्र्यं परमं बलं च	002a  
योगप्रियत्वं तव सन्निकर्षं वृणे सुतानां च शतं शतानि	002c  
एवमस्त्विति तद्वाक्यं मयोक्तः प्राह शङ्करः	003a  
ततो मां जगतो माता धरणी सर्वपावनी	004a  
उवाचोमा प्रणिहिता शर्वाणी तपसां निधिः	004c  
दत्तो भगवता पुत्रः साम्बो नाम तवानघ	005a  
मत्तोऽप्यष्टौ वरानिष्टान्गृहाण त्वं ददामि ते	005c  
प्रणम्य शिरसा सा च मयोक्ता पाण्डुनन्दन	005e  
द्विजेष्वकोपं पितृतः प्रसादं शतं सुतानामुपभोगं परं च	006a  
कुले प्रीतिं मातृतश्च प्रसादं शमप्राप्तिं प्रवृणे चापि दाक्ष्यम्	006c  
देव्युवाच	007  
एवं भविष्यत्यमरप्रभाव नाहं मृषा जातु वदे कदाचित्	007a  
भार्यासहस्राणि च षोडशैव तासु प्रियत्वं च तथाक्षयत्वम्	007c  
प्रीतिं चाग्र्यां बान्धवानां सकाशाद्ददामि ते वपुषः काम्यतां च	008a  
भोक्ष्यन्ते वै सप्ततिर्वै शतानि गृहे तुभ्यमतिथीनां च नित्यम्	008c  
वासुदेव उवाच	009  
एवं दत्त्वा वरान्देवो मम देवी च भारत	009a  
अन्तर्हितः क्षणे तस्मिन्सगणो भीमपूर्वज	009c  
एतदत्यद्भुतं सर्वं ब्राह्मणायातितेजसे	010a  
उपमन्यवे मया कृत्स्नमाख्यातं कौरवोत्तम	010c  
नमस्कृत्वा तु स प्राह देवदेवाय सुव्रत	011a  
नास्ति शर्वसमो दाने नास्ति शर्वसमो रणे	011c  
नास्ति शर्वसमो देवो नास्ति शर्वसमा गतिः	011e  
ऋषिरासीत्कृते तात तण्डिरित्येव विश्रुतः	012a  
दश वर्षसहस्राणि तेन देवः समाधिना	012c  
आराधितोऽभूद्भक्तेन तस्योदर्कं निशामय	012e  
स दृष्टवान्महादेवमस्तौषीच्च स्तवैर्विभुम्	013a  
पवित्राणां पवित्रस्त्वं गतिर्गतिमतां वर	013c  
अत्युग्रं तेजसां तेजस्तपसां परमं तपः	013e  
विश्वावसुहिरण्याक्षपुरुहूतनमस्कृत	014a  
भूरिकल्याणद विभो पुरुसत्य नमोऽस्तु ते	014c  
जातीमरणभीरूणां यतीनां यततां विभो	015a  
निर्वाणद सहस्रांशो नमस्तेऽस्तु सुखाश्रय	015c  
ब्रह्मा शतक्रतुर्विष्णुर्विश्वेदेवा महर्षयः	016a  
न विदुस्त्वां तु तत्त्वेन कुतो वेत्स्यामहे वयम्	016c  
त्वत्तः प्रवर्तते कालस्त्वयि कालश्च लीयते	017a  
कालाख्यः पुरुषाख्यश्च ब्रह्माख्यश्च त्वमेव हि	017c  
तनवस्ते स्मृतास्तिस्रः पुराणज्ञैः सुरर्षिभिः	018a  
अधिपौरुषमध्यात्ममधिभूताधिदैवतम्	018c  
अधिलोक्याधिविज्ञानमधियज्ञस्त्वमेव हि	018e  
त्वां विदित्वात्मदेहस्थं दुर्विदं दैवतैरपि	019a  
विद्वांसो यान्ति निर्मुक्ताः परं भावमनामयम्	019c  
अनिच्छतस्तव विभो जन्ममृत्युरनेकतः	020a  
द्वारं त्वं स्वर्गमोक्षाणामाक्षेप्ता त्वं ददासि च	020c  
त्वमेव मोक्षः स्वर्गश्च कामः क्रोधस्त्वमेव हि	021a  
सत्त्वं रजस्तमश्चैव अधश्चोर्ध्वं त्वमेव हि	021c  
ब्रह्मा विष्णुश्च रुद्रश्च स्कन्देन्द्रौ सविता यमः	022a  
वरुणेन्दू मनुर्धाता विधाता त्वं धनेश्वरः	022c  
भूर्वायुर्ज्योतिरापश्च वाग्बुद्धिस्त्वं मतिर्मनः	023a  
कर्म सत्यानृते चोभे त्वमेवास्ति च नास्ति च	023c  
इन्द्रियाणीन्द्रियार्थाश्च तत्परं प्रकृतेर्ध्रुवम्	024a  
विश्वाविश्वपरो भावश्चिन्त्याचिन्त्यस्त्वमेव हि	024c  
यच्चैतत्परमं ब्रह्म यच्च तत्परमं पदम्	025a  
या गतिः साङ्ख्ययोगानां स भवान्नात्र संशयः	025c  
नूनमद्य कृतार्थाः स्म नूनं प्राप्ताः सतां गतिम्	026a  
यां गतिं प्राप्नुवन्तीह ज्ञाननिर्मलबुद्धयः	026c  
अहो मूढाः स्म सुचिरमिमं कालमचेतसः	027a  
यन्न विद्मः परं देवं शाश्वतं यं विदुर्बुधाः	027c  
सोऽयमासादितः साक्षाद्बहुभिर्जन्मभिर्मया	028a  
भक्तानुग्रहकृद्देवो यं ज्ञात्वामृतमश्नुते	028c  
देवासुरमनुष्याणां यच्च गुह्यं सनातनम्	029a  
गुहायां निहितं ब्रह्म दुर्विज्ञेयं सुरैरपि	029c  
स एष भगवान्देवः सर्वकृत्सर्वतोमुखः	030a  
सर्वात्मा सर्वदर्शी च सर्वगः सर्ववेदिता	030c  
प्राणकृत्प्राणभृत्प्राणी प्राणदः प्राणिनां गतिः	031a  
देहकृद्देहभृद्देही देहभुग्देहिनां गतिः	031c  
अध्यात्मगतिनिष्ठानां ध्यानिनामात्मवेदिनाम्	032a  
अपुनर्मारकामानां या गतिः सोऽयमीश्वरः	032c  
अयं च सर्वभूतानां शुभाशुभगतिप्रदः	033a  
अयं च जन्ममरणे विदध्यात्सर्वजन्तुषु	033c  
अयं च सिद्धिकामानामृषीणां सिद्धिदः प्रभुः	034a  
अयं च मोक्षकामानां द्विजानां मोक्षदः प्रभुः	034c  
भूराद्यान्सर्वभुवनानुत्पाद्य सदिवौकसः	035a  
विभर्ति देवस्तनुभिरष्टाभिश्च ददाति च	035c  
अतः प्रवर्तते सर्वमस्मिन्सर्वं प्रतिष्ठितम्	036a  
अस्मिंश्च प्रलयं याति अयमेकः सनातनः	036c  
अयं स सत्यकामानां सत्यलोकः परः सताम्	037a  
अपवर्गश्च मुक्तानां कैवल्यं चात्मवादिनाम्	037c  
अयं ब्रह्मादिभिः सिद्धैर्गुहायां गोपितः प्रभुः	038a  
देवासुरमनुष्याणां न प्रकाशो भवेदिति	038c  
तं त्वां देवासुरनरास्तत्त्वेन न विदुर्भवम्	039a  
मोहिताः खल्वनेनैव हृच्छयेन प्रवेशिताः	039c  
ये चैनं सम्प्रपद्यन्ते भक्तियोगेन भारत	040a  
तेषामेवात्मनात्मानं दर्शयत्येष हृच्छयः	040c  
यं ज्ञात्वा न पुनर्जन्म मरणं चापि विद्यते	041a  
यं विदित्वा परं वेद्यं वेदितव्यं न विद्यते	041c  
यं लब्ध्वा परमं लाभं मन्यते नाधिकं पुनः	042a  
प्राणसूक्ष्मां परां प्राप्तिमागच्छत्यक्षयावहाम्	042c  
यं साङ्ख्या गुणतत्त्वज्ञाः साङ्ख्यशास्त्रविशारदाः	043a  
सूक्ष्मज्ञानरताः पूर्वं ज्ञात्वा मुच्यन्ति बन्धनैः	043c  
यं च वेदविदो वेद्यं वेदान्तेषु प्रतिष्ठितम्	044a  
प्राणायामपरा नित्यं यं विशन्ति जपन्ति च	044c  
अयं स देवयानानामादित्यो द्वारमुच्यते	045a  
अयं च पितृयानानां चन्द्रमा द्वारमुच्यते	045c  
एष कालगतिश्चित्रा संवत्सरयुगादिषु	046a  
भावाभावौ तदात्वे च अयने दक्षिणोत्तरे	046c  
एवं प्रजापतिः पूर्वमाराध्य बहुभिः स्तवैः	047a  
वरयामास पुत्रत्वे नीललोहितसञ्ज्ञितम्	047c  
ऋग्भिर्यमनुशंसन्ति तन्त्रे कर्मणि बह्वृचः	048a  
यजुर्भिर्यं त्रिधा वेद्यं जुह्वत्यध्वर्यवोऽध्वरे	048c  
सामभिर्यं च गायन्ति सामगाः शुद्धबुद्धयः	049a  
यज्ञस्य परमा योनिः पतिश्चायं परः स्मृतः	049c  
रात्र्यहःश्रोत्रनयनः पक्षमासशिरोभुजः	050a  
ऋतुवीर्यस्तपोधैर्यो ह्यब्दगुह्योरुपादवान्	050c  
मृत्युर्यमो हुताशश्च कालः संहारवेगवान्	051a  
कालस्य परमा योनिः कालश्चायं सनातनः	051c  
चन्द्रादित्यौ सनक्षत्रौ सग्रहौ सह वायुना	052a  
ध्रुवः सप्तर्षयश्चैव भुवनाः सप्त एव च	052c  
प्रधानं महदव्यक्तं विशेषान्तं सवैकृतम्	053a  
ब्रह्मादि स्तम्बपर्यन्तं भूतादि सदसच्च यत्	053c  
अष्टौ प्रकृतयश्चैव प्रकृतिभ्यश्च यत्परम्	054a  
अस्य देवस्य यद्भागं कृत्स्नं सम्परिवर्तते	054c  
एतत्परममानन्दं यत्तच्छाश्वतमेव च	055a  
एषा गतिर्विरक्तानामेष भावः परः सताम्	055c  
एतत्पदमनुद्विग्नमेतद्ब्रह्म सनातनम्	056a  
शास्त्रवेदाङ्गविदुषामेतद्ध्यानं परं पदम्	056c  
इयं सा परमा काष्ठा इयं सा परमा कला	057a  
इयं सा परमा सिद्धिरियं सा परमा गतिः	057c  
इयं सा परमा शान्तिरियं सा निर्वृतिः परा	058a  
यं प्राप्य कृतकृत्याः स्म इत्यमन्यन्त वेधसः	058c  
इयं तुष्टिरियं सिद्धिरियं श्रुतिरियं स्मृतिः	059a  
अध्यात्मगतिनिष्ठानां विदुषां प्राप्तिरव्यया	059c  
यजतां यज्ञकामानां यज्ञैर्विपुलदक्षिणैः	060a  
या गतिर्दैवतैर्दिव्या सा गतिस्त्वं सनातन	060c  
जप्यहोमव्रतैः कृच्छ्रैर्नियमैर्देहपातनैः	061a  
तप्यतां या गतिर्देव वैराजे सा गतिर्भवान्	061c  
कर्मन्यासकृतानां च विरक्तानां ततस्ततः	062a  
या गतिर्ब्रह्मभवने सा गतिस्त्वं सनातन	062c  
अपुनर्मारकामानां वैराग्ये वर्ततां परे	063a  
विकृतीनां लयानां च सा गतिस्त्वं सनातन	063c  
ज्ञानविज्ञाननिष्ठानां निरुपाख्या निरञ्जना	064a  
कैवल्या या गतिर्देव परमा सा गतिर्भवान्	064c  
वेदशास्त्रपुराणोक्ताः पञ्चैता गतयः स्मृताः	065a  
त्वत्प्रसादाद्धि लभ्यन्ते न लभ्यन्तेऽन्यथा विभो	065c  
इति तण्डिस्तपोयोगात्तुष्टावेशानमव्ययम्	066a  
जगौ च परमं ब्रह्म यत्पुरा लोककृज्जगौ	066c  
ब्रह्मा शतक्रतुर्विष्णुर्विश्वेदेवा महर्षयः	067a  
न विदुस्त्वामिति ततस्तुष्टः प्रोवाच तं शिवः	067c  
अक्षयश्चाव्ययश्चैव भविता दुःखवर्जितः	068a  
यशस्वी तेजसा युक्तो दिव्यज्ञानसमन्वितः	068c  
ऋषीणामभिगम्यश्च सूत्रकर्ता सुतस्तव	069a  
मत्प्रसादाद्द्विजश्रेष्ठ भविष्यति न संशयः	069c  
कं वा कामं ददाम्यद्य ब्रूहि यद्वत्स काङ्क्षसे	070a  
प्राञ्जलिः स उवाचेदं त्वयि भक्तिर्दृढास्तु मे	070c  
एवं दत्त्वा वरं देवो वन्द्यमानः सुरर्षिभिः	071a  
स्तूयमानश्च विबुधैस्तत्रैवान्तरधीयत	071c  
अन्तर्हिते भगवति सानुगे यादवेश्वर	072a  
ऋषिराश्रममागम्य ममैतत्प्रोक्तवानिह	072c  
यानि च प्रथितान्यादौ तण्डिराख्यातवान्मम	073a  
नामानि मानवश्रेष्ठ तानि त्वं शृणु सिद्धये	073c  
दश नामसहस्राणि वेदेष्वाह पितामहः	074a  
शर्वस्य शास्त्रेषु तथा दश नामशतानि वै	074c  
गुह्यानीमानि नामानि तण्डिर्भगवतोऽच्युत	075a  
देवप्रसादाद्देवेश पुरा प्राह महात्मने	075c  
