युधिष्ठिर उवाच	001  
अहिंसा परमो धर्म इत्युक्तं बहुशस्त्वया	001a  
श्राद्धेषु च भवानाह पितॄनामिषकाङ्क्षिणः	001c  
मांसैर्बहुविधैः प्रोक्तस्त्वया श्राद्धविधिः पुरा	002a  
अहत्वा च कुतो मांसमेवमेतद्विरुध्यते	002c  
जातो नः संशयो धर्मे मांसस्य परिवर्जने	003a  
दोषो भक्षयतः कः स्यात्कश्चाभक्षयतो गुणः	003c  
हत्वा भक्षयतो वापि परेणोपहृतस्य वा	004a  
हन्याद्वा यः परस्यार्थे क्रीत्वा वा भक्षयेन्नरः	004c  
एतदिच्छामि तत्त्वेन कथ्यमानं त्वयानघ	005a  
निश्चयेन चिकीर्षामि धर्ममेतं सनातनम्	005c  
कथमायुरवाप्नोति कथं भवति सत्त्ववान्	006a  
कथमव्यङ्गतामेति लक्षण्यो जायते कथम्	006c  
भीष्म उवाच	007  
मांसस्य भक्षणे राजन्योऽधर्मः कुरुपुङ्गव	007a  
तं मे शृणु यथातत्त्वं यश्चास्य विधिरुत्तमः	007c  
रूपमव्यङ्गतामायुर्बुद्धिं सत्त्वं बलं स्मृतिम्	008a  
प्राप्तुकामैर्नरैर्हिंसा वर्जिता वै कृतात्मभिः	008c  
ऋषीणामत्र संवादो बहुशः कुरुपुङ्गव	009a  
बभूव तेषां तु मतं यत्तच्छृणु युधिष्ठिर	009c  
यो यजेताश्वमेधेन मासि मासि यतव्रतः	010a  
वर्जयेन्मधु मांसं च सममेतद्युधिष्ठिर	010c  
सप्तर्षयो वालखिल्यास्तथैव च मरीचिपाः	011a  
अमांसभक्षणं राजन्प्रशंसन्ति मनीषिणः	011c  
न भक्षयति यो मांसं न हन्यान्न च घातयेत्	012a  
तं मित्रं सर्वभूतानां मनुः स्वायम्भुवोऽब्रवीत्	012c  
अधृष्यः सर्वभूतानां विश्वास्यः सर्वजन्तुषु	013a  
साधूनां सम्मतो नित्यं भवेन्मांसस्य वर्जनात्	013c  
स्वमांसं परमांसेन यो वर्धयितुमिच्छति	014a  
नारदः प्राह धर्मात्मा नियतं सोऽवसीदति	014c  
ददाति यजते चापि तपस्वी च भवत्यपि	015a  
मधुमांसनिवृत्त्येति प्राहैवं स बृहस्पतिः	015c  
मासि मास्यश्वमेधेन यो यजेत शतं समाः	016a  
न खादति च यो मांसं सममेतन्मतं मम	016c  
सदा यजति सत्रेण सदा दानं प्रयच्छति	017a  
सदा तपस्वी भवति मधुमांसस्य वर्जनात्	017c  
सर्वे वेदा न तत्कुर्युः सर्वयज्ञाश्च भारत	018a  
यो भक्षयित्वा मांसानि पश्चादपि निवर्तते	018c  
दुष्करं हि रसज्ञेन मांसस्य परिवर्जनम्	019a  
चर्तुं व्रतमिदं श्रेष्ठं सर्वप्राण्यभयप्रदम्	019c  
सर्वभूतेषु यो विद्वान्ददात्यभयदक्षिणाम्	020a  
दाता भवति लोके स प्राणानां नात्र संशयः	020c  
एवं वै परमं धर्मं प्रशंसन्ति मनीषिणः	021a  
प्राणा यथात्मनोऽभीष्टा भूतानामपि ते तथा	021c  
आत्मौपम्येन गन्तव्यं बुद्धिमद्भिर्महात्मभिः	022a  
मृत्युतो भयमस्तीति विदुषां भूतिमिच्छताम्	022c  
किं पुनर्हन्यमानानां तरसा जीवितार्थिनाम्	023a  
अरोगाणामपापानां पापैर्मांसोपजीविभिः	023c  
तस्माद्विद्धि महाराज मांसस्य परिवर्जनम्	024a  
धर्मस्यायतनं श्रेष्ठं स्वर्गस्य च सुखस्य च	024c  
अहिंसा परमो धर्मस्तथाहिंसा परं तपः	025a  
अहिंसा परमं सत्यं ततो धर्मः प्रवर्तते	025c  
न हि मांसं तृणात्काष्ठादुपलाद्वापि जायते	026a  
हत्वा जन्तुं ततो मांसं तस्माद्दोषोऽस्य भक्षणे	026c  
स्वाहास्वधामृतभुजो देवाः सत्यार्जवप्रियाः	027a  
क्रव्यादान्राक्षसान्विद्धि जिह्मानृतपरायणान्	027c  
कान्तारेष्वथ घोरेषु दुर्गेषु गहनेषु च	028a  
रात्रावहनि सन्ध्यासु चत्वरेषु सभासु च	028c  
अमांसभक्षणे राजन्भयमन्ते न गच्छति	028e  
यदि चेत्खादको न स्यान्न तदा घातको भवेत्	029a  
घातकः खादकार्थाय तं घातयति वै नरः	029c  
अभक्ष्यमेतदिति वा इति हिंसा निवर्तते	030a  
खादकार्थमतो हिंसा मृगादीनां प्रवर्तते	030c  
यस्माद्ग्रसति चैवायुर्हिंसकानां महाद्युते	031a  
तस्माद्विवर्जयेन्मांसं य इच्छेद्भूतिमात्मनः	031c  
त्रातारं नाधिगच्छन्ति रौद्राः प्राणिविहिंसकाः	032a  
उद्वेजनीया भूतानां यथा व्यालमृगास्तथा	032c  
लोभाद्वा बुद्धिमोहाद्वा बलवीर्यार्थमेव च	033a  
संसर्गाद्वाथ पापानामधर्मरुचिता नृणाम्	033c  
स्वमांसं परमांसेन यो वर्धयितुमिच्छति	034a  
उद्विग्नवासे वसति यत्रतत्राभिजायते	034c  
धन्यं यशस्यमायुष्यं स्वर्ग्यं स्वस्त्ययनं महत्	035a  
मांसस्याभक्षणं प्राहुर्नियताः परमर्षयः	035c  
इदं तु खलु कौन्तेय श्रुतमासीत्पुरा मया	036a  
मार्कण्डेयस्य वदतो ये दोषा मांसभक्षणे	036c  
यो हि खादति मांसानि प्राणिनां जीवितार्थिनाम्	037a  
हतानां वा मृतानां वा यथा हन्ता तथैव सः	037c  
धनेन क्रायको हन्ति खादकश्चोपभोगतः	038a  
घातको वधबन्धाभ्यामित्येष त्रिविधो वधः	038c  
अखादन्ननुमोदंश्च भावदोषेण मानवः	039a  
योऽनुमन्येत हन्तव्यं सोऽपि दोषेण लिप्यते	039c  
अधृष्यः सर्वभूतानामायुष्मान्नीरुजः सुखी	040a  
भवत्यभक्षयन्मांसं दयावान्प्राणिनामिह	040c  
हिरण्यदानैर्गोदानैर्भूमिदानैश्च सर्वशः	041a  
मांसस्याभक्षणे धर्मो विशिष्टः स्यादिति श्रुतिः	041c  
अप्रोक्षितं वृथामांसं विधिहीनं न भक्षयेत्	042a  
भक्षयन्निरयं याति नरो नास्त्यत्र संशयः	042c  
प्रोक्षिताभ्युक्षितं मांसं तथा ब्राह्मणकाम्यया	043a  
अल्पदोषमिह ज्ञेयं विपरीते तु लिप्यते	043c  
खादकस्य कृते जन्तुं यो हन्यात्पुरुषाधमः	044a  
महादोषकरस्तत्र खादको न तु घातकः	044c  
इज्यायज्ञश्रुतिकृतैर्यो मार्गैरबुधो जनः	045a  
हन्याज्जन्तुं मांसगृद्ध्री स वै नरकभाङ्नरः	045c  
भक्षयित्वा तु यो मांसं पश्चादपि निवर्तते	046a  
तस्यापि सुमहान्धर्मो यः पापाद्विनिवर्तते	046c  
आहर्ता चानुमन्ता च विशस्ता क्रयविक्रयी	047a  
संस्कर्ता चोपभोक्ता च घातकाः सर्व एव ते	047c  
इदमन्यत्तु वक्ष्यामि प्रमाणं विधिनिर्मितम्	048a  
पुराणमृषिभिर्जुष्टं वेदेषु परिनिश्चितम्	048c  
प्रवृत्तिलक्षणे धर्मे फलार्थिभिरभिद्रुते	049a  
यथोक्तं राजशार्दूल न तु तन्मोक्षकाङ्क्षिणाम्	049c  
हविर्यत्संस्कृतं मन्त्रैः प्रोक्षिताभ्युक्षितं शुचि	050a  
वेदोक्तेन प्रमाणेन पितॄणां प्रक्रियासु च	050c  
अतोऽन्यथा वृथामांसमभक्ष्यं मनुरब्रवीत्	050e  
अस्वर्ग्यमयशस्यं च रक्षोवद्भरतर्षभ	051a  
विधिना हि नराः पूर्वं मांसं राजन्नभक्षयन्	051c  
य इच्छेत्पुरुषोऽत्यन्तमात्मानं निरुपद्रवम्	052a  
स वर्जयेत मांसानि प्राणिनामिह सर्वशः	052c  
श्रूयते हि पुराकल्पे नृणां व्रीहिमयः पशुः	053a  
येनायजन्त यज्वानः पुण्यलोकपरायणाः	053c  
ऋषिभिः संशयं पृष्टो वसुश्चेदिपतिः पुरा	054a  
अभक्ष्यमिति मांसं स प्राह भक्ष्यमिति प्रभो	054c  
आकाशान्मेदिनीं प्राप्तस्ततः स पृथिवीपतिः	055a  
एतदेव पुनश्चोक्त्वा विवेश धरणीतलम्	055c  
प्रजानां हितकामेन त्वगस्त्येन महात्मना	056a  
आरण्याः सर्वदैवत्याः प्रोक्षितास्तपसा मृगाः	056c  
क्रिया ह्येवं न हीयन्ते पितृदैवतसंश्रिताः	057a  
प्रीयन्ते पितरश्चैव न्यायतो मांसतर्पिताः	057c  
इदं तु शृणु राजेन्द्र कीर्त्यमानं मयानघ	058a  
अभक्षणे सर्वसुखं मांसस्य मनुजाधिप	058c  
यस्तु वर्षशतं पूर्णं तपस्तप्येत्सुदारुणम्	059a  
यश्चैकं वर्जयेन्मांसं सममेतन्मतं मम	059c  
कौमुदे तु विशेषेण शुक्लपक्षे नराधिप	060a  
वर्जयेत्सर्वमांसानि धर्मो ह्यत्र विधीयते	060c  
चतुरो वार्षिकान्मासान्यो मांसं परिवर्जयेत्	061a  
चत्वारि भद्राण्याप्नोति कीर्तिमायुर्यशो बलम्	061c  
अथ वा मासमप्येकं सर्वमांसान्यभक्षयन्	062a  
अतीत्य सर्वदुःखानि सुखी जीवेन्निरामयः	062c  
ये वर्जयन्ति मांसानि मासशः पक्षशोऽपि वा	063a  
तेषां हिंसानिवृत्तानां ब्रह्मलोको विधीयते	063c  
मांसं तु कौमुदं पक्षं वर्जितं पार्थ राजभिः	064a  
सर्वभूतात्मभूतैस्तैर्विज्ञातार्थपरावरैः	064c  
नाभागेनाम्बरीषेण गयेन च महात्मना	065a  
आयुषा चानरण्येन दिलीपरघुपूरुभिः	065c  
कार्तवीर्यानिरुद्धाभ्यां नहुषेण ययातिना	066a  
नृगेण विष्वगश्वेन तथैव शशबिन्दुना	066c  
युवनाश्वेन च तथा शिबिनौशीनरेण च	066e  
श्येनचित्रेण राजेन्द्र सोमकेन वृकेण च	067a  
रैवतेन रन्तिदेवेन वसुना सृञ्जयेन च	067c  
दुःषन्तेन करूषेण रामालर्कनलैस्तथा	068a  
विरूपाश्वेन निमिना जनकेन च धीमता	068c  
सिलेन पृथुना चैव वीरसेनेन चैव ह	069a  
इक्ष्वाकुणा शम्भुना च श्वेतेन सगरेण च	069c  
एतैश्चान्यैश्च राजेन्द्र पुरा मांसं न भक्षितम्	070a  
शारदं कौमुदं मासं ततस्ते स्वर्गमाप्नुवन्	070c  
ब्रह्मलोके च तिष्ठन्ति ज्वलमानाः श्रियान्विताः	071a  
उपास्यमाना गन्धर्वैः स्त्रीसहस्रसमन्विताः	071c  
तदेतदुत्तमं धर्ममहिंसालक्षणं शुभम्	072a  
ये चरन्ति महात्मानो नाकपृष्ठे वसन्ति ते	072c  
मधु मांसं च ये नित्यं वर्जयन्तीह धार्मिकाः	073a  
जन्मप्रभृति मद्यं च सर्वे ते मुनयः स्मृताः	073c  
विशिष्टतां ज्ञातिषु च लभन्ते नात्र संशयः	073e  
आपन्नश्चापदो मुच्येद्बद्धो मुच्येत बन्धनात्	074a  
मुच्येत्तथातुरो रोगाद्दुःखान्मुच्येत दुःखितः	074c  
तिर्यग्योनिं न गच्छेत रूपवांश्च भवेन्नरः	075a  
बुद्धिमान्वै कुरुश्रेष्ठ प्राप्नुयाच्च महद्यशः	075c  
एतत्ते कथितं राजन्मांसस्य परिवर्जने	076a  
प्रवृत्तौ च निवृत्तौ च विधानमृषिनिर्मितम्	076c  
