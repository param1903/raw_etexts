युधिष्ठिर उवाच	001  
किमाहुर्भरतश्रेष्ठ पात्रं विप्राः सनातनम्	001a  
ब्राह्मणं लिङ्गिनं चैव ब्राह्मणं वाप्यलिङ्गिनम्	001c  
भीष्म उवाच	002  
स्ववृत्तिमभिपन्नाय लिङ्गिने वेतराय वा	002a  
देयमाहुर्महाराज उभावेतौ तपस्विनौ	002c  
युधिष्ठिर उवाच	003  
श्रद्धया परया पूतो यः प्रयच्छेद्द्विजातये	003a  
हव्यं कव्यं तथा दानं को दोषः स्यात्पितामह	003c  
भीष्म उवाच	004  
श्रद्धापूतो नरस्तात दुर्दान्तोऽपि न संशयः	004a  
पूतो भवति सर्वत्र किं पुनस्त्वं महीपते	004c  
युधिष्ठिर उवाच	005  
न ब्राह्मणं परीक्षेत दैवेषु सततं नरः	005a  
कव्यप्रदाने तु बुधाः परीक्ष्यं ब्राह्मणं विदुः	005c  
भीष्म उवाच	006  
न ब्राह्मणः साधयते हव्यं दैवात्प्रसिध्यति	006a  
देवप्रसादादिज्यन्ते यजमाना न संशयः	006c  
ब्राह्मणा भरतश्रेष्ठ सततं ब्रह्मवादिनः	007a  
मार्कण्डेयः पुरा प्राह इह लोकेषु बुद्धिमान्	007c  
युधिष्ठिर उवाच	008  
अपूर्वोऽप्यथ वा विद्वान्सम्बन्धी वाथ यो भवेत्	008a  
तपस्वी यज्ञशीलो वा कथं पात्रं भवेत्तु सः	008c  
भीष्म उवाच	009  
कुलीनः कर्मकृद्वैद्यस्तथा चाप्यानृशंस्यवान्	009a  
ह्रीमानृजुः सत्यवादी पात्रं पूर्वे च ते त्रयः	009c  
तत्रेदं शृणु मे पार्थ चतुर्णां तेजसां मतम्	010a  
पृथिव्याः काश्यपस्याग्नेर्मार्कण्डेयस्य चैव हि	010c  
पृथिव्युवाच	011  
यथा महार्णवे क्षिप्तः क्षिप्रं लोष्टो विनश्यति	011a  
तथा दुश्चरितं सर्वं त्रय्यावृत्त्या विनश्यति	011c  
काश्यप उवाच	012  
सर्वे च वेदाः सह षड्भिरङ्गैः साङ्ख्यं पुराणं च कुले च जन्म	012a  
नैतानि सर्वाणि गतिर्भवन्ति शीलव्यपेतस्य नरस्य राजन्	012c  
अग्निरुवाच	013  
अधीयानः पण्डितं मन्यमानो यो विद्यया हन्ति यशः परेषाम्	013a  
ब्रह्मन्स तेनाचरते ब्रह्महत्यां लोकास्तस्य ह्यन्तवन्तो भवन्ति	013c  
मार्कण्डेय उवाच	014  
अश्वमेधसहस्रं च सत्यं च तुलया धृतम्	014a  
नाभिजानामि यद्यस्य सत्यस्यार्धमवाप्नुयात्	014c  
भीष्म उवाच	015  
इत्युक्त्वा ते जग्मुराशु चत्वारोऽमिततेजसः	015a  
पृथिवी काश्यपोऽग्निश्च प्रकृष्टायुश्च भार्गवः	015c  
युधिष्ठिर उवाच	016  
यदिदं ब्राह्मणा लोके व्रतिनो भुञ्जते हविः	016a  
भुक्तं ब्राह्मणकामाय कथं तत्सुकृतं भवेत्	016c  
भीष्म उवाच	017  
आदिष्टिनो ये राजेन्द्र ब्राह्मणा वेदपारगाः	017a  
भुञ्जते ब्रह्मकामाय व्रतलुप्ता भवन्ति ते	017c  
युधिष्ठिर उवाच	018  
अनेकान्तं बहुद्वारं धर्ममाहुर्मनीषिणः	018a  
किं निश्चितं भवेत्तत्र तन्मे ब्रूहि पितामह	018c  
भीष्म उवाच	019  
अहिंसा सत्यमक्रोध आनृशंस्यं दमस्तथा	019a  
आर्जवं चैव राजेन्द्र निश्चितं धर्मलक्षणम्	019c  
ये तु धर्मं प्रशंसन्तश्चरन्ति पृथिवीमिमाम्	020a  
अनाचरन्तस्तद्धर्मं सङ्करे निरताः प्रभो	020c  
तेभ्यो रत्नं हिरण्यं वा गामश्वान्वा ददाति यः	021a  
दश वर्षाणि विष्ठां स भुङ्क्ते निरयमाश्रितः	021c  
मेदानां पुल्कसानां च तथैवान्तावसायिनाम्	022a  
कृतं कर्माकृतं चापि रागमोहेन जल्पताम्	022c  
वैश्वदेवं च ये मूढा विप्राय ब्रह्मचारिणे	023a  
ददतीह न राजेन्द्र ते लोकान्भुञ्जतेऽशुभान्	023c  
युधिष्ठिर उवाच	024  
किं परं ब्रह्मचर्यस्य किं परं धर्मलक्षणम्	024a  
किं च श्रेष्ठतमं शौचं तन्मे ब्रूहि पितामह	024c  
भीष्म उवाच	025  
ब्रह्मचर्यं परं तात मधुमांसस्य वर्जनम्	025a  
मर्यादायां स्थितो धर्मः शमः शौचस्य लक्षणम्	025c  
युधिष्ठिर उवाच	026  
कस्मिन्काले चरेद्धर्मं कस्मिन्कालेऽर्थमाचरेत्	026a  
कस्मिन्काले सुखी च स्यात्तन्मे ब्रूहि पितामह	026c  
भीष्म उवाच	027  
काल्यमर्थं निषेवेत ततो धर्ममनन्तरम्	027a  
पश्चात्कामं निषेवेत न च गच्छेत्प्रसङ्गिताम्	027c  
ब्राह्मणांश्चाभिमन्येत गुरूंश्चाप्यभिपूजयेत्	028a  
सर्वभूतानुलोमश्च मृदुशीलः प्रियंवदः	028c  
अधिकारे यदनृतं राजगामि च पैशुनम्	029a  
गुरोश्चालीककरणं समं तद्ब्रह्महत्यया	029c  
प्रहरेन्न नरेन्द्रेषु न गां हन्यात्तथैव च	030a  
भ्रूणहत्यासमं चैतदुभयं यो निषेवते	030c  
नाग्निं परित्यजेज्जातु न च वेदान्परित्यजेत्	031a  
न च ब्राह्मणमाक्रोशेत्समं तद्ब्रह्महत्यया	031c  
युधिष्ठिर उवाच	032  
कीदृशाः साधवो विप्राः केभ्यो दत्तं महाफलम्	032a  
कीदृशानां च भोक्तव्यं तन्मे ब्रूहि पितामह	032c  
भीष्म उवाच	033  
अक्रोधना धर्मपराः सत्यनित्या दमे रताः	033a  
तादृशाः साधवो विप्रास्तेभ्यो दत्तं महाफलम्	033c  
अमानिनः सर्वसहा दृष्टार्था विजितेन्द्रियाः	034a  
सर्वभूतहिता मैत्रास्तेभ्यो दत्तं महाफलम्	034c  
अलुब्धाः शुचयो वैद्या ह्रीमन्तः सत्यवादिनः	035a  
स्वकर्मनिरता ये च तेभ्यो दत्तं महाफलम्	035c  
साङ्गांश्च चतुरो वेदान्योऽधीयीत द्विजर्षभः	036a  
षड्भ्यो निवृत्तः कर्मभ्यस्तं पात्रमृषयो विदुः	036c  
ये त्वेवङ्गुणजातीयास्तेभ्यो दत्तं महाफलम्	037a  
सहस्रगुणमाप्नोति गुणार्हाय प्रदायकः	037c  
प्रज्ञाश्रुताभ्यां वृत्तेन शीलेन च समन्वितः	038a  
तारयेत कुलं कृत्स्नमेकोऽपीह द्विजर्षभः	038c  
गामश्वं वित्तमन्नं वा तद्विधे प्रतिपादयेत्	039a  
द्रव्याणि चान्यानि तथा प्रेत्यभावे न शोचति	039c  
तारयेत कुलं कृत्स्नमेकोऽपीह द्विजोत्तमः	040a  
किमङ्ग पुनरेकं वै तस्मात्पात्रं समाचरेत्	040c  
निशम्य च गुणोपेतं ब्राह्मणं साधुसम्मतम्	041a  
दूरादानाययेत्कृत्ये सर्वतश्चाभिपूजयेत्	041c  
