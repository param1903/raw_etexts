च्यवन उवाच	001  
अवश्यं कथनीयं मे तवैतन्नरपुङ्गव	001a  
यदर्थं त्वाहमुच्छेत्तुं सम्प्राप्तो मनुजाधिप	001c  
भृगूणां क्षत्रिया याज्या नित्यमेव जनाधिप	002a  
ते च भेदं गमिष्यन्ति दैवयुक्तेन हेतुना	002c  
क्षत्रियाश्च भृगून्सर्वान्वधिष्यन्ति नराधिप	003a  
आ गर्भादनुकृन्तन्तो दैवदण्डनिपीडिताः	003c  
तत उत्पत्स्यतेऽस्माकं कुले गोत्रविवर्धनः	004a  
और्वो नाम महातेजा ज्वलनार्कसमद्युतिः	004c  
स त्रैलोक्यविनाशाय कोपाग्निं जनयिष्यति	005a  
महीं सपर्वतवनां यः करिष्यति भस्मसात्	005c  
कञ्चित्कालं तु तं वह्निं स एव शमयिष्यति	006a  
समुद्रे वडवावक्त्रे प्रक्षिप्य मुनिसत्तमः	006c  
पुत्रं तस्य महाभागमृचीकं भृगुनन्दनम्	007a  
साक्षात्कृत्स्नो धनुर्वेदः समुपस्थास्यतेऽनघ	007c  
क्षत्रियाणामभावाय दैवयुक्तेन हेतुना	008a  
स तु तं प्रतिगृह्यैव पुत्रे सङ्क्रामयिष्यति	008c  
जमदग्नौ महाभागे तपसा भावितात्मनि	009a  
स चापि भृगुशार्दूलस्तं वेदं धारयिष्यति	009c  
कुलात्तु तव धर्मात्मन्कन्यां सोऽधिगमिष्यति	010a  
उद्भावनार्थं भवतो वंशस्य नृपसत्तम	010c  
गाधेर्दुहितरं प्राप्य पौत्रीं तव महातपाः	011a  
ब्राह्मणं क्षत्रधर्माणं राममुत्पादयिष्यति	011c  
क्षत्रियं विप्रकर्माणं बृहस्पतिमिवौजसा	012a  
विश्वामित्रं तव कुले गाधेः पुत्रं सुधार्मिकम्	012c  
तपसा महता युक्तं प्रदास्यति महाद्युते	012e  
स्त्रियौ तु कारणं तत्र परिवर्ते भविष्यतः	013a  
पितामहनियोगाद्वै नान्यथैतद्भविष्यति	013c  
तृतीये पुरुषे तुभ्यं ब्राह्मणत्वमुपैष्यति	014a  
भविता त्वं च सम्बन्धी भृगूणां भावितात्मनाम्	014c  
भीष्म उवाच	015  
कुशिकस्तु मुनेर्वाक्यं च्यवनस्य महात्मनः	015a  
श्रुत्वा हृष्टोऽभवद्राजा वाक्यं चेदमुवाच ह	015c  
एवमस्त्विति धर्मात्मा तदा भरतसत्तम	015e  
च्यवनस्तु महातेजाः पुनरेव नराधिपम्	016a  
वरार्थं चोदयामास तमुवाच स पार्थिवः	016c  
बाढमेवं ग्रहीष्यामि कामं त्वत्तो महामुने	017a  
ब्रह्मभूतं कुलं मेऽस्तु धर्मे चास्य मनो भवेत्	017c  
एवमुक्तस्तथेत्येवं प्रत्युक्त्वा च्यवनो मुनिः	018a  
अभ्यनुज्ञाय नृपतिं तीर्थयात्रां ययौ तदा	018c  
एतत्ते कथितं सर्वमशेषेण मया नृप	019a  
भृगूणां कुशिकानां च प्रति सम्बन्धकारणम्	019c  
यथोक्तं मुनिना चापि तथा तदभवन्नृप	020a  
जन्म रामस्य च मुनेर्विश्वामित्रस्य चैव ह	020c  
