भीष्म उवाच	001  
विपुलस्त्वकरोत्तीव्रं तपः कृत्वा गुरोर्वचः	001a  
तपोयुक्तमथात्मानममन्यत च वीर्यवान्	001c  
स तेन कर्मणा स्पर्धन्पृथिवीं पृथिवीपते	002a  
चचार गतभीः प्रीतो लब्धकीर्तिर्वरो नृषु	002c  
उभौ लोकौ जितौ चापि तथैवामन्यत प्रभुः	003a  
कर्मणा तेन कौरव्य तपसा विपुलेन च	003c  
अथ काले व्यतिक्रान्ते कस्मिंश्चित्कुरुनन्दन	004a  
रुच्या भगिन्या दानं वै बभूव धनधान्यवत्	004c  
एतस्मिन्नेव काले तु दिव्या काचिद्वराङ्गना	005a  
बिभ्रती परमं रूपं जगामाथ विहायसा	005c  
तस्याः शरीरात्पुष्पाणि पतितानि महीतले	006a  
तस्याश्रमस्याविदूरे दिव्यगन्धानि भारत	006c  
तान्यगृह्णात्ततो राजन्रुचिर्नलिनलोचना	007a  
तदा निमन्त्रकस्तस्या अङ्गेभ्यः क्षिप्रमागमत्	007c  
तस्या हि भगिनी तात ज्येष्ठा नाम्ना प्रभावती	008a  
भार्या चित्ररथस्याथ बभूवाङ्गेश्वरस्य वै	008c  
पिनह्य तानि पुष्पाणि केशेषु वरवर्णिनी	009a  
आमन्त्रिता ततोऽगच्छद्रुचिरङ्गपतेर्गृहान्	009c  
पुष्पाणि तानि दृष्ट्वाथ तदाङ्गेन्द्रवराङ्गना	010a  
भगिनीं चोदयामास पुष्पार्थे चारुलोचना	010c  
सा भर्त्रे सर्वमाचष्ट रुचिः सुरुचिरानना	011a  
भगिन्या भाषितं सर्वमृषिस्तच्चाभ्यनन्दत	011c  
ततो विपुलमानाय्य देवशर्मा महातपाः	012a  
पुष्पार्थे चोदयामास गच्छ गच्छेति भारत	012c  
विपुलस्तु गुरोर्वाक्यमविचार्य महातपाः	013a  
स तथेत्यब्रवीद्राजंस्तं च देशं जगाम ह	013c  
यस्मिन्देशे तु तान्यासन्पतितानि नभस्तलात्	014a  
अम्लानान्यपि तत्रासन्कुसुमान्यपराण्यपि	014c  
ततः स तानि जग्राह दिव्यानि रुचिराणि च	015a  
प्राप्तानि स्वेन तपसा दिव्यगन्धानि भारत	015c  
सम्प्राप्य तानि प्रीतात्मा गुरोर्वचनकारकः	016a  
ततो जगाम तूर्णं च चम्पां चम्पकमालिनीम्	016c  
स वने विजने तात ददर्श मिथुनं नृणाम्	017a  
चक्रवत्परिवर्तन्तं गृहीत्वा पाणिना करम्	017c  
तत्रैकस्तूर्णमगमत्तत्पदे परिवर्तयन्	018a  
एकस्तु न तथा राजंश्चक्रतुः कलहं ततः	018c  
त्वं शीघ्रं गच्छसीत्येकोऽब्रवीन्नेति तथापरः	019a  
नेति नेति च तौ तात परस्परमथोचतुः	019c  
तयोर्विस्पर्धतोरेवं शपथोऽयमभूत्तदा	020a  
मनसोद्दिश्य विपुलं ततो वाक्यमथोचतुः	020c  
आवयोरनृतं प्राह यस्तस्याथ द्विजस्य वै	021a  
विपुलस्य परे लोके या गतिः सा भवेदिति	021c  
एतच्छ्रुत्वा तु विपुलो विषण्णवदनोऽभवत्	022a  
एवं तीव्रतपाश्चाहं कष्टश्चायं परिग्रहः	022c  
मिथुनस्यास्य किं मे स्यात्कृतं पापं यतो गतिः	023a  
अनिष्टा सर्वभूतानां कीर्तितानेन मेऽद्य वै	023c  
एवं सञ्चिन्तयन्नेव विपुलो राजसत्तम	024a  
अवाङ्मुखो न्यस्तशिरा दध्यौ दुष्कृतमात्मनः	024c  
ततः षडन्यान्पुरुषानक्षैः काञ्चनराजतैः	025a  
अपश्यद्दीव्यमानान्वै लोभहर्षान्वितांस्तथा	025c  
कुर्वतः शपथं तं वै यः कृतो मिथुनेन वै	026a  
विपुलं वै समुद्दिश्य तेऽपि वाक्यमथाब्रुवन्	026c  
यो लोभमास्थायास्माकं विषमं कर्तुमुत्सहेत्	027a  
विपुलस्य परे लोके या गतिस्तामवाप्नुयात्	027c  
एतच्छ्रुत्वा तु विपुलो नापश्यद्धर्मसङ्करम्	028a  
जन्मप्रभृति कौरव्य कृतपूर्वमथात्मनः	028c  
स प्रदध्यौ तदा राजन्नग्नावग्निरिवाहितः	029a  
दह्यमानेन मनसा शापं श्रुत्वा तथाविधम्	029c  
तस्य चिन्तयतस्तात बह्व्यो दिननिशा ययुः	030a  
इदमासीन्मनसि च रुच्या रक्षणकारितम्	030c  
लक्षणं लक्षणेनैव वदनं वदनेन च	031a  
विधाय न मया चोक्तं सत्यमेतद्गुरोस्तदा	031c  
एतदात्मनि कौरव्य दुष्कृतं विपुलस्तदा	032a  
अमन्यत महाभाग तथा तच्च न संशयः	032c  
स चम्पां नगरीमेत्य पुष्पाणि गुरवे ददौ	033a  
पूजयामास च गुरुं विधिवत्स गुरुप्रियः	033c  
