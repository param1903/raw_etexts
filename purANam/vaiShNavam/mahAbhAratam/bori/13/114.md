युधिष्ठिर उवाच	001  
अहिंसा वैदिकं कर्म ध्यानमिन्द्रियसंयमः	001a  
तपोऽथ गुरुशुश्रूषा किं श्रेयः पुरुषं प्रति	001c  
बृहस्पतिरुवाच	002  
सर्वाण्येतानि धर्मस्य पृथग्द्वाराणि सर्वशः	002a  
शृणु सङ्कीर्त्यमानानि षडेव भरतर्षभ	002c  
हन्त निःश्रेयसं जन्तोरहं वक्ष्याम्यनुत्तमम्	003a  
अहिंसापाश्रयं धर्मं यः साधयति वै नरः	003c  
त्रीन्दोषान्सर्वभूतेषु निधाय पुरुषः सदा	004a  
कामक्रोधौ च संयम्य ततः सिद्धिमवाप्नुते	004c  
अहिंसकानि भूतानि दण्डेन विनिहन्ति यः	005a  
आत्मनः सुखमन्विच्छन्न स प्रेत्य सुखी भवेत्	005c  
आत्मोपमश्च भूतेषु यो वै भवति पूरुषः	006a  
न्यस्तदण्डो जितक्रोधः स प्रेत्य सुखमेधते	006c  
सर्वभूतात्मभूतस्य सर्वभूतानि पश्यतः	007a  
देवापि मार्गे मुह्यन्ति अपदस्य पदैषिणः	007c  
न तत्परस्य सन्दद्यात्प्रतिकूलं यदात्मनः	008a  
एष सङ्क्षेपतो धर्मः कामादन्यः प्रवर्तते	008c  
प्रत्याख्याने च दाने च सुखदुःखे प्रियाप्रिये	009a  
आत्मौपम्येन पुरुषः समाधिमधिगच्छति	009c  
यथा परः प्रक्रमतेऽपरेषु तथापरः प्रक्रमते परस्मिन्	010a  
एषैव तेऽस्तूपमा जीवलोके यथा धर्मो नैपुणेनोपदिष्टः	010c  
वैशम्पायन उवाच	011  
इत्युक्त्वा तं सुरगुरुर्धर्मराजं युधिष्ठिरम्	011a  
दिवमाचक्रमे धीमान्पश्यतामेव नस्तदा	011c  
