महेश्वर उवाच	001  
परावरज्ञे धर्मज्ञे तपोवननिवासिनि	001a  
साध्वि सुभ्रु सुकेशान्ते हिमवत्पर्वतात्मजे	001c  
दक्षे शमदमोपेते निर्ममे धर्मचारिणि	002a  
पृच्छामि त्वां वरारोहे पृष्टा वद ममेप्सितम्	002c  
सावित्री ब्रह्मणः साध्वी कौशिकस्य शची सती	003a  
मार्तण्डजस्य धूमोर्णा ऋद्धिर्वैश्रवणस्य च	003c  
वरुणस्य ततो गौरी सूर्यस्य च सुवर्चला	004a  
रोहिणी शशिनः साध्वी स्वाहा चैव विभावसोः	004c  
अदितिः कश्यपस्याथ सर्वास्ताः पतिदेवताः	005a  
पृष्टाश्चोपासिताश्चैव तास्त्वया देवि नित्यशः	005c  
तेन त्वां परिपृच्छामि धर्मज्ञे धर्मवादिनि	006a  
स्त्रीधर्मं श्रोतुमिच्छामि त्वयोदाहृतमादितः	006c  
सहधर्मचरी मे त्वं समशीला समव्रता	007a  
समानसारवीर्या च तपस्तीव्रं कृतं च ते	007c  
त्वया ह्युक्तो विशेषेण प्रमाणत्वमुपैष्यति	007e  
स्त्रियश्चैव विशेषेण स्त्रीजनस्य गतिः सदा	008a  
गौर्गां गच्छति सुश्रोणि लोकेष्वेषा स्थितिः सदा	008c  
मम चार्धं शरीरस्य मम चार्धाद्विनिःसृता	009a  
सुरकार्यकरी च त्वं लोकसन्तानकारिणी	009c  
तव सर्वः सुविदितः स्त्रीधर्मः शाश्वतः शुभे	010a  
तस्मादशेषतो ब्रूहि स्त्रीधर्मं विस्तरेण मे	010c  
उमोवाच	011  
भगवन्सर्वभूतेश भूतभव्यभवोद्भव	011a  
त्वत्प्रभावादियं देव वाक्चैव प्रतिभाति मे	011c  
इमास्तु नद्यो देवेश सर्वतीर्थोदकैर्युताः	012a  
उपस्पर्शनहेतोस्त्वा समीपस्था उपासते	012c  
एताभिः सह सम्मन्त्र्य प्रवक्ष्याम्यनुपूर्वशः	013a  
प्रभवन्योऽनहंवादी स वै पुरुष उच्यते	013c  
स्त्री च भूतेश सततं स्त्रियमेवानुधावति	014a  
मया सम्मानिताश्चैव भविष्यन्ति सरिद्वराः	014c  
एषा सरस्वती पुण्या नदीनामुत्तमा नदी	015a  
प्रथमा सर्वसरितां नदी सागरगामिनी	015c  
विपाशा च वितस्ता च चन्द्रभागा इरावती	016a  
शतद्रुर्देविका सिन्धुः कौशिकी गोमती तथा	016c  
तथा देवनदी चेयं सर्वतीर्थाभिसंवृता	017a  
गगनाद्गां गता देवी गङ्गा सर्वसरिद्वरा	017c  
इत्युक्त्वा देवदेवस्य पत्नी धर्मभृतां वरा	018a  
स्मितपूर्वमिवाभाष्य सर्वास्ताः सरितस्तदा	018c  
अपृच्छद्देवमहिषी स्त्रीधर्मं धर्मवत्सला	019a  
स्त्रीधर्मकुशलास्ता वै गङ्गाद्याः सरितां वराः	019c  
अयं भगवता दत्तः प्रश्नः स्त्रीधर्मसंश्रितः	020a  
तं तु सम्मन्त्र्य युष्माभिर्वक्तुमिच्छामि शङ्करे	020c  
न चैकसाध्यं पश्यामि विज्ञानं भुवि कस्यचित्	021a  
दिवि वा सागरगमास्तेन वो मानयाम्यहम्	021c  
भीष्म उवाच	022  
एवं सर्वाः सरिच्छ्रेष्ठाः पृष्टाः पुण्यतमाः शिवाः	022a  
ततो देवनदी गङ्गा नियुक्ता प्रतिपूज्य ताम्	022c  
बह्वीभिर्बुद्धिभिः स्फीता स्त्रीधर्मज्ञा शुचिस्मिता	023a  
शैलराजसुतां देवीं पुण्या पापापहां शिवाम्	023c  
बुद्ध्या विनयसम्पन्ना सर्वज्ञानविशारदा	024a  
सस्मितं बहुबुद्ध्याढ्या गङ्गा वचनमब्रवीत्	024c  
धन्याः स्मोऽनुगृहीताः स्मो देवि धर्मपरायणा	025a  
या त्वं सर्वजगन्मान्या नदीर्मानयसेऽनघे	025c  
प्रभवन्पृच्छते यो हि सम्मानयति वा पुनः	026a  
नूनं जनमदुष्टात्मा पण्डिताख्यां स गच्छति	026c  
ज्ञानविज्ञानसम्पन्नानूहापोहविशारदान्	027a  
प्रवक्तॄन्पृच्छते योऽन्यान्स वै ना पदमर्च्छति	027c  
अन्यथा बहुबुद्ध्याढ्यो वाक्यं वदति संसदि	028a  
अन्यथैव ह्यहम्मानी दुर्बलं वदते वचः	028c  
दिव्यज्ञाने दिवि श्रेष्ठे दिव्यपुण्ये सदोत्थिते	029a  
त्वमेवार्हसि नो देवि स्त्रीधर्ममनुशासितुम्	029c  
भीष्म उवाच	030  
ततः साराधिता देवी गङ्गया बहुभिर्गुणैः	030a  
प्राह सर्वमशेषेण स्त्रीधर्मं सुरसुन्दरी	030c  
स्त्रीधर्मो मां प्रति यथा प्रतिभाति यथाविधि	031a  
तमहं कीर्तयिष्यामि तथैव प्रथितो भवेत्	031c  
स्त्रीधर्मः पूर्व एवायं विवाहे बन्धुभिः कृतः	032a  
सहधर्मचरी भर्तुर्भवत्यग्निसमीपतः	032c  
सुस्वभावा सुवचना सुवृत्ता सुखदर्शना	033a  
अनन्यचित्ता सुमुखी भर्तुः सा धर्मचारिणी	033c  
सा भवेद्धर्मपरमा सा भवेद्धर्मभागिनी	034a  
देववत्सततं साध्वी या भर्तारं प्रपश्यति	034c  
शुश्रूषां परिचारं च देववद्या करोति च	035a  
नान्यभावा ह्यविमनाः सुव्रता सुखदर्शना	035c  
पुत्रवक्त्रमिवाभीक्ष्णं भर्तुर्वदनमीक्षते	036a  
या साध्वी नियताचारा सा भवेद्धर्मचारिणी	036c  
श्रुत्वा दम्पतिधर्मं वै सहधर्मकृतं शुभम्	037a  
अनन्यचित्ता सुमुखी भर्तुः सा धर्मचारिणी	037c  
परुषाण्यपि चोक्ता या दृष्टा वा क्रूरचक्षुषा	038a  
सुप्रसन्नमुखी भर्तुर्या नारी सा पतिव्रता	038c  
न चन्द्रसूर्यौ न तरुं पुन्नाम्नो या निरीक्षते	039a  
भर्तृवर्जं वरारोहा सा भवेद्धर्मचारिणी	039c  
दरिद्रं व्याधितं दीनमध्वना परिकर्शितम्	040a  
पतिं पुत्रमिवोपास्ते सा नारी धर्मभागिनी	040c  
या नारी प्रयता दक्षा या नारी पुत्रिणी भवेत्	041a  
पतिप्रिया पतिप्राणा सा नारी धर्मभागिनी	041c  
शुश्रूषां परिचर्यां च करोत्यविमनाः सदा	042a  
सुप्रतीता विनीता च सा नारी धर्मभागिनी	042c  
कल्योत्थानरता नित्यं गुरुशुश्रूषणे रता	044a  
सुसम्मृष्टक्षया चैव गोशकृत्कृतलेपना	044c  
अग्निकार्यपरा नित्यं सदा पुष्पबलिप्रदा	045a  
देवतातिथिभृत्यानां निरुप्य पतिना सह	045c  
शेषान्नमुपभुञ्जाना यथान्यायं यथाविधि	046a  
तुष्टपुष्टजना नित्यं नारी धर्मेण युज्यते	046c  
श्वश्रूश्वशुरयोः पादौ तोषयन्ती गुणान्विता	047a  
मातापितृपरा नित्यं या नारी सा तपोधना	047c  
ब्राह्मणान्दुर्बलानाथान्दीनान्धकृपणांस्तथा	048a  
बिभर्त्यन्नेन या नारी सा पतिव्रतभागिनी	048c  
व्रतं चरति या नित्यं दुश्चरं लघुसत्त्वया	049a  
पतिचित्ता पतिहिता सा पतिव्रतभागिनी	049c  
पुण्यमेतत्तपश्चैव स्वर्गश्चैष सनातनः	050a  
या नारी भर्तृपरमा भवेद्भर्तृव्रता शिवा	050c  
पतिर्हि देवो नारीणां पतिर्बन्धुः पतिर्गतिः	051a  
पत्या समा गतिर्नास्ति दैवतं वा यथा पतिः	051c  
पतिप्रसादः स्वर्गो वा तुल्यो नार्या न वा भवेत्	052a  
अहं स्वर्गं न हीच्छेयं त्वय्यप्रीते महेश्वर	052c  
यद्यकार्यमधर्मं वा यदि वा प्राणनाशनम्	053a  
पतिर्ब्रूयाद्दरिद्रो वा व्याधितो वा कथञ्चन	053c  
आपन्नो रिपुसंस्थो वा ब्रह्मशापार्दितोऽपि वा	054a  
आपद्धर्माननुप्रेक्ष्य तत्कार्यमविशङ्कया	054c  
एष देव मया प्रोक्तः स्त्रीधर्मो वचनात्तव	055a  
या त्वेवम्भाविनी नारी सा भवेद्धर्मभागिनी	055c  
भीष्म उवाच	056  
इत्युक्तः स तु देवेशः प्रतिपूज्य गिरेः सुताम्	056a  
लोकान्विसर्जयामास सर्वैरनुचरैः सह	056c  
ततो ययुर्भूतगणाः सरितश्च यथागतम्	057a  
गन्धर्वाप्सरसश्चैव प्रणम्य शिरसा भवम्	057c  
