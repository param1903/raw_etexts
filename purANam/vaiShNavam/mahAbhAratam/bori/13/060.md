युधिष्ठिर उवाच	001  
दानं यज्ञक्रिया चेह किं स्वित्प्रेत्य महाफलम्	001a  
कस्य ज्यायः फलं प्रोक्तं कीदृशेभ्यः कथं कदा	001c  
एतदिच्छामि विज्ञातुं याथातथ्येन भारत	002a  
विद्वञ्जिज्ञासमानाय दानधर्मान्प्रचक्ष्व मे	002c  
अन्तर्वेद्यां च यद्दत्तं श्रद्धया चानृशंस्यतः	003a  
किं स्विन्निःश्रेयसं तात तन्मे ब्रूहि पितामह	003c  
भीष्म उवाच	004  
रौद्रं कर्म क्षत्रियस्य सततं तात वर्तते	004a  
तस्य वैतानिकं कर्म दानं चैवेह पावनम्	004c  
न तु पापकृतां राज्ञां प्रतिगृह्णन्ति साधवः	005a  
एतस्मात्कारणाद्यज्ञैर्यजेद्राजाप्तदक्षिणैः	005c  
अथ चेत्प्रतिगृह्णीयुर्दद्यादहरहर्नृपः	006a  
श्रद्धामास्थाय परमां पावनं ह्येतदुत्तमम्	006c  
ब्राह्मणांस्तर्पयेद्द्रव्यैस्ततो यज्ञे यतव्रतः	007a  
मैत्रान्साधून्वेदविदः शीलवृत्ततपोन्वितान्	007c  
यत्ते तेन करिष्यन्ति कृतं तेन भविष्यति	008a  
यज्ञान्साधय साधुभ्यः स्वाद्वन्नान्दक्षिणावतः	008c  
इष्टं दत्तं च मन्येथा आत्मानं दानकर्मणा	009a  
पूजयेथा यायजूकांस्तवाप्यंशो भवेद्यथा	009c  
प्रजावतो भरेथाश्च ब्राह्मणान्बहुभारिणः	010a  
प्रजावांस्तेन भवति यथा जनयिता तथा	010c  
यावतो वै साधुधर्मान्सन्तः संवर्तयन्त्युत	011a  
सर्वे ते चापि भर्तव्या नरा ये बहुभारिणः	011c  
समृद्धः सम्प्रयच्छस्व ब्राह्मणेभ्यो युधिष्ठिर	012a  
धेनूरनडुहोऽन्नानि च्छत्रं वासांस्युपानहौ	012c  
आज्यानि यजमानेभ्यस्तथान्नाद्यानि भारत	013a  
अश्ववन्ति च यानानि वेश्मानि शयनानि च	013c  
एते देया व्युष्टिमन्तो लघूपायाश्च भारत	014a  
अजुगुप्सांश्च विज्ञाय ब्राह्मणान्वृत्तिकर्शितान्	014c  
उपच्छन्नं प्रकाशं वा वृत्त्या तान्प्रतिपादय	015a  
राजसूयाश्वमेधाभ्यां श्रेयस्तत्क्षत्रियान्प्रति	015c  
एवं पापैर्विमुक्तस्त्वं पूतः स्वर्गमवाप्स्यसि	016a  
स्रंसयित्वा पुनः कोशं यद्राष्ट्रं पालयिष्यसि	016c  
ततश्च ब्रह्मभूयस्त्वमवाप्स्यसि धनानि च	017a  
आत्मनश्च परेषां च वृत्तिं संरक्ष भारत	017c  
पुत्रवच्चापि भृत्यान्स्वान्प्रजाश्च परिपालय	018a  
योगक्षेमश्च ते नित्यं ब्राह्मणेष्वस्तु भारत	018c  
अरक्षितारं हर्तारं विलोप्तारमदायकम्	019a  
तं स्म राजकलिं हन्युः प्रजाः सम्भूय निर्घृणम्	019c  
अहं वो रक्षितेत्युक्त्वा यो न रक्षति भूमिपः	020a  
स संहत्य निहन्तव्यः श्वेव सोन्माद आतुरः	020c  
पापं कुर्वन्ति यत्किञ्चित्प्रजा राज्ञा ह्यरक्षिताः	021a  
चतुर्थं तस्य पापस्य राजा भारत विन्दति	021c  
अप्याहुः सर्वमेवेति भूयोऽर्धमिति निश्चयः	022a  
चतुर्थं मतमस्माकं मनोः श्रुत्वानुशासनम्	022c  
शुभं वा यत्प्रकुर्वन्ति प्रजा राज्ञा सुरक्षिताः	023a  
चतुर्थं तस्य पुण्यस्य राजा चाप्नोति भारत	023c  
जीवन्तं त्वानुजीवन्तु प्रजाः सर्वा युधिष्ठिर	024a  
पर्जन्यमिव भूतानि महाद्रुममिव द्विजाः	024c  
कुबेरमिव रक्षांसि शतक्रतुमिवामराः	025a  
ज्ञातयस्त्वानुजीवन्तु सुहृदश्च परन्तप	025c  
