युधिष्ठिर उवाच	001  
तिलानां कीदृशं दानमथ दीपस्य चैव ह	001a  
अन्नानां वाससां चैव भूय एव ब्रवीहि मे	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
ब्राह्मणस्य च संवादं यमस्य च युधिष्ठिर	002c  
मध्यदेशे महान्ग्रामो ब्राह्मणानां बभूव ह	003a  
गङ्गायमुनयोर्मध्ये यामुनस्य गिरेरधः	003c  
पर्णशालेति विख्यातो रमणीयो नराधिप	004a  
विद्वांसस्तत्र भूयिष्ठा ब्राह्मणाश्चावसंस्तदा	004c  
अथ प्राह यमः कञ्चित्पुरुषं कृष्णवाससम्	005a  
रक्ताक्षमूर्ध्वरोमाणं काकजङ्घाक्षिनासिकम्	005c  
गच्छ त्वं ब्राह्मणग्रामं ततो गत्वा तमानय	006a  
अगस्त्यं गोत्रतश्चापि नामतश्चापि शर्मिणम्	006c  
शमे निविष्टं विद्वांसमध्यापकमनादृतम्	007a  
मा चान्यमानयेथास्त्वं सगोत्रं तस्य पार्श्वतः	007c  
स हि तादृग्गुणस्तेन तुल्योऽध्ययनजन्मना	008a  
अपत्येषु तथा वृत्ते समस्तेनैव धीमता	008c  
तमानय यथोद्दिष्टं पूजा कार्या हि तस्य मे	008e  
स गत्वा प्रतिकूलं तच्चकार यमशासनम्	009a  
तमाक्रम्यानयामास प्रतिषिद्धो यमेन यः	009c  
तस्मै यमः समुत्थाय पूजां कृत्वा च वीर्यवान्	010a  
प्रोवाच नीयतामेष सोऽन्य आनीयतामिति	010c  
एवमुक्ते तु वचने धर्मराजेन स द्विजः	011a  
उवाच धर्मराजानं निर्विण्णोऽध्ययनेन वै	011c  
यो मे कालो भवेच्छेषस्तं वसेयमिहाच्युत	011e  
यम उवाच	012  
नाहं कालस्य विहितं प्राप्नोमीह कथञ्चन	012a  
यो हि धर्मं चरति वै तं तु जानामि केवलम्	012c  
गच्छ विप्र त्वमद्यैव आलयं स्वं महाद्युते	013a  
ब्रूहि वा त्वं यथा स्वैरं करवाणि किमित्युत	013c  
ब्राह्मण उवाच	014  
यत्तत्र कृत्वा सुमहत्पुण्यं स्यात्तद्ब्रवीहि मे	014a  
सर्वस्य हि प्रमाणं त्वं त्रैलोक्यस्यापि सत्तम	014c  
यम उवाच	015  
शृणु तत्त्वेन विप्रर्षे प्रदानविधिमुत्तमम्	015a  
तिलाः परमकं दानं पुण्यं चैवेह शाश्वतम्	015c  
तिलाश्च सम्प्रदातव्या यथाशक्ति द्विजर्षभ	016a  
नित्यदानात्सर्वकामांस्तिला निर्वर्तयन्त्युत	016c  
तिलाञ्श्राद्धे प्रशंसन्ति दानमेतद्ध्यनुत्तमम्	017a  
तान्प्रयच्छस्व विप्रेभ्यो विधिदृष्टेन कर्मणा	017c  
तिला भक्षयितव्याश्च सदा त्वालभनं च तैः	018a  
कार्यं सततमिच्छद्भिः श्रेयः सर्वात्मना गृहे	018c  
तथापः सर्वदा देयाः पेयाश्चैव न संशयः	019a  
पुष्करिण्यस्तडागानि कूपांश्चैवात्र खानयेत्	019c  
एतत्सुदुर्लभतरमिह लोके द्विजोत्तम	020a  
आपो नित्यं प्रदेयास्ते पुण्यं ह्येतदनुत्तमम्	020c  
प्रपाश्च कार्याः पानार्थं नित्यं ते द्विजसत्तम	021a  
भुक्तेऽप्यथ प्रदेयं ते पानीयं वै विशेषतः	021c  
इत्युक्ते स तदा तेन यमदूतेन वै गृहान्	022a  
नीतश्चकार च तथा सर्वं तद्यमशासनम्	022c  
नीत्वा तं यमदूतोऽपि गृहीत्वा शर्मिणं तदा	023a  
ययौ स धर्मराजाय न्यवेदयत चापि तम्	023c  
तं धर्मराजो धर्मज्ञं पूजयित्वा प्रतापवान्	024a  
कृत्वा च संविदं तेन विससर्ज यथागतम्	024c  
तस्यापि च यमः सर्वमुपदेशं चकार ह	025a  
प्रत्येत्य च स तत्सर्वं चकारोक्तं यमेन तत्	025c  
तथा प्रशंसते दीपान्यमः पितृहितेप्सया	026a  
तस्माद्दीपप्रदो नित्यं सन्तारयति वै पितॄन्	026c  
दातव्याः सततं दीपास्तस्माद्भरतसत्तम	027a  
देवानां च पितॄणां च चक्षुष्यास्ते मताः प्रभो	027c  
रत्नदानं च सुमहत्पुण्यमुक्तं जनाधिप	028a  
तानि विक्रीय यजते ब्राह्मणो ह्यभयङ्करः	028c  
यद्वै ददाति विप्रेभ्यो ब्राह्मणः प्रतिगृह्य वै	029a  
उभयोः स्यात्तदक्षय्यं दातुरादातुरेव च	029c  
यो ददाति स्थितः स्थित्यां तादृशाय प्रतिग्रहम्	030a  
उभयोरक्षयं धर्मं तं मनुः प्राह धर्मवित्	030c  
वाससां तु प्रदानेन स्वदारनिरतो नरः	031a  
सुवस्त्रश्च सुवेषश्च भवतीत्यनुशुश्रुम	031c  
गावः सुवर्णं च तथा तिलाश्चैवानुवर्णिताः	032a  
बहुशः पुरुषव्याघ्र वेदप्रामाण्यदर्शनात्	032c  
विवाहांश्चैव कुर्वीत पुत्रानुत्पादयेत च	033a  
पुत्रलाभो हि कौरव्य सर्वलाभाद्विशिष्यते	033c  
