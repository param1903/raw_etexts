भीष्म उवाच	001  
इत्युक्तस्त्वर्जुनस्तूष्णीमभूद्वायुस्तमब्रवीत्	001a  
शृणु मे हैहयश्रेष्ठ कर्मात्रेः सुमहात्मनः	001c  
घोरे तमस्ययुध्यन्त सहिता देवदानवाः	002a  
अविध्यत शरैस्तत्र स्वर्भानुः सोमभास्करौ	002c  
अथ ते तमसा ग्रस्ता निहन्यन्ते स्म दानवैः	003a  
देवा नृपतिशार्दूल सहैव बलिभिस्तदा	003c  
असुरैर्वध्यमानास्ते क्षीणप्राणा दिवौकसः	004a  
अपश्यन्त तपस्यन्तमत्रिं विप्रं महावने	004c  
अथैनमब्रुवन्देवाः शान्तक्रोधं जितेन्द्रियम्	005a  
असुरैरिषुभिर्विद्धौ चन्द्रादित्याविमावुभौ	005c  
वयं वध्यामहे चापि शत्रुभिस्तमसावृते	006a  
नाधिगच्छाम शान्तिं च भयात्त्रायस्व नः प्रभो	006c  
कथं रक्षामि भवतस्तेऽब्रुवंश्चन्द्रमा भव	007a  
तिमिरघ्नश्च सविता दस्युहा चैव नो भव	007c  
एवमुक्तस्तदात्रिस्तु तमोनुदभवच्छशी	008a  
अपश्यत्सौम्यभावं च सूर्यस्य प्रतिदर्शनम्	008c  
दृष्ट्वा नातिप्रभं सोमं तथा सूर्यं च पार्थिव	009a  
प्रकाशमकरोदत्रिस्तपसा स्वेन संयुगे	009c  
जगद्वितिमिरं चापि प्रदीप्तमकरोत्तदा	010a  
व्यजयच्छत्रुसङ्घांश्च देवानां स्वेन तेजसा	010c  
अत्रिणा दह्यमानांस्तान्दृष्ट्वा देवा महासुरान्	011a  
पराक्रमैस्तेऽपि तदा व्यत्यघ्नन्नत्रिरक्षिताः	011c  
उद्भासितश्च सविता देवास्त्राता हतासुराः	012a  
अत्रिणा त्वथ सोमत्वं कृतमुत्तमतेजसा	012c  
अद्वितीयेन मुनिना जपता चर्मवाससा	013a  
फलभक्षेण राजर्षे पश्य कर्मात्रिणा कृतम्	013c  
तस्यापि विस्तरेणोक्तं कर्मात्रेः सुमहात्मनः	014a  
ब्रवीम्यहं ब्रूहि वा त्वमत्रितः क्षत्रियं वरम्	014c  
इत्युक्तस्त्वर्जुनस्तूष्णीमभूद्वायुस्तमब्रवीत्	015a  
शृणु राजन्महत्कर्म च्यवनस्य महात्मनः	015c  
अश्विनोः प्रतिसंश्रुत्य च्यवनः पाकशासनम्	016a  
प्रोवाच सहितं देवैः सोमपावश्विनौ कुरु	016c  
इन्द्र उवाच	017  
अस्माभिर्वर्जितावेतौ भवेतां सोमपौ कथम्	017a  
देवैर्न सम्मितावेतौ तस्मान्मैवं वदस्व नः	017c  
अश्विभ्यां सह नेच्छामः पातुं सोमं महाव्रत	018a  
पिबन्त्वन्ये यथाकामं नाहं पातुमिहोत्सहे	018c  
च्यवन उवाच	019  
न चेत्करिष्यसि वचो मयोक्तं बलसूदन	019a  
मया प्रमथितः सद्यः सोमं पास्यसि वै मखे	019c  
ततः कर्म समारब्धं हिताय सहसाश्विनोः	020a  
च्यवनेन ततो मन्त्रैरभिभूताः सुराभवन्	020c  
तत्तु कर्म समारब्धं दृष्ट्वेन्द्रः क्रोधमूर्छितः	021a  
उद्यम्य विपुलं शैलं च्यवनं समुपाद्रवत्	021c  
तथा वज्रेण भगवानमर्षाकुललोचनः	021e  
तमापतन्तं दृष्ट्वैव च्यवनस्तपसान्वितः	022a  
अद्भिः सिक्त्वास्तम्भयत्तं सवज्रं सहपर्वतम्	022c  
अथेन्द्रस्य महाघोरं सोऽसृजच्छत्रुमेव ह	023a  
मदं मन्त्राहुतिमयं व्यादितास्यं महामुनिः	023c  
तस्य दन्तसहस्रं तु बभूव शतयोजनम्	024a  
द्वियोजनशतास्तस्य दंष्ट्राः परमदारुणाः	024c  
हनुस्तस्याभवद्भूमावेकश्चास्यास्पृशद्दिवम्	024e  
जिह्वामूले स्थितास्तस्य सर्वे देवाः सवासवाः	025a  
तिमेरास्यमनुप्राप्ता यथा मत्स्या महार्णवे	025c  
ते सम्मन्त्र्य ततो देवा मदस्यास्यगतास्तदा	026a  
अब्रुवन्सहिताः शक्रं प्रणमास्मै द्विजातये	026c  
अश्विभ्यां सह सोमं च पिबामो विगतज्वराः	026e  
ततः स प्रणतः शक्रश्चकार च्यवनस्य तत्	027a  
च्यवनः कृतवांस्तौ चाप्यश्विनौ सोमपीथिनौ	027c  
ततः प्रत्याहरत्कर्म मदं च व्यभजन्मुनिः	028a  
अक्षेषु मृगयायां च पाने स्त्रीषु च वीर्यवान्	028c  
एतैर्दोषैर्नरो राजन्क्षयं याति न संशयः	029a  
तस्मादेतान्नरो नित्यं दूरतः परिवर्जयेत्	029c  
एतत्ते च्यवनस्यापि कर्म राजन्प्रकीर्तितम्	030a  
ब्रवीम्यहं ब्रूहि वा त्वं च्यवनात्क्षत्रियं वरम्	030c  
