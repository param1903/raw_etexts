युधिष्ठिर उवाच	001  
अकामाश्च सकामाश्च हता येऽस्मिन्महाहवे	001a  
कां योनिं प्रतिपन्नास्ते तन्मे ब्रूहि पितामह	001c  
दुःखं प्राणपरित्यागः पुरुषाणां महामृधे	002a  
जानामि तत्त्वं धर्मज्ञ प्राणत्यागं सुदुष्करम्	002c  
समृद्धे वासमृद्धे वा शुभे वा यदि वाशुभे	003a  
कारणं तत्र मे ब्रूहि सर्वज्ञो ह्यसि मे मतः	003c  
भीष्म उवाच	004  
समृद्धे वासमृद्धे वा शुभे वा यदि वाशुभे	004a  
संसारेऽस्मिन्समाजाताः प्राणिनः पृथिवीपते	004c  
निरता येन भावेन तत्र मे शृणु कारणम्	005a  
सम्यक्चायमनुप्रश्नस्त्वयोक्तश्च युधिष्ठिर	005c  
अत्र ते वर्तयिष्यामि पुरावृत्तमिदं नृप	006a  
द्वैपायनस्य संवादं कीटस्य च युधिष्ठिर	006c  
ब्रह्मभूतश्चरन्विप्रः कृष्णद्वैपायनः पुरा	007a  
ददर्श कीटं धावन्तं शीघ्रं शकटवर्त्मनि	007c  
गतिज्ञः सर्वभूतानां रुतज्ञश्च शरीरिणाम्	008a  
सर्वज्ञः सर्वतो दृष्ट्वा कीटं वचनमब्रवीत्	008c  
कीट सन्त्रस्तरूपोऽसि त्वरितश्चैव लक्ष्यसे	009a  
क्व धावसि तदाचक्ष्व कुतस्ते भयमागतम्	009c  
कीट उवाच	010  
शकटस्यास्य महतो घोषं श्रुत्वा भयं मम	010a  
आगतं वै महाबुद्धे स्वन एष हि दारुणः	010c  
श्रूयते न स मां हन्यादिति तस्मादपाक्रमे	010e  
श्वसतां च शृणोम्येवं गोपुत्राणां प्रचोद्यताम्	011a  
वहतां सुमहाभारं सन्निकर्षे स्वनं प्रभो	011c  
नृणां च संवाहयतां श्रूयते विविधः स्वनः	011e  
सोढुमस्मद्विधेनैष न शक्यः कीटयोनिना	012a  
तस्मादपक्रमाम्येष भयादस्मात्सुदारुणात्	012c  
दुःखं हि मृत्युर्भूतानां जीवितं च सुदुर्लभम्	013a  
अतो भीतः पलायामि गच्छेयं नासुखं सुखात्	013c  
भीष्म उवाच	014  
इत्युक्तः स तु तं प्राह कुतः कीट सुखं तव	014a  
मरणं ते सुखं मन्ये तिर्यग्योनौ हि वर्तसे	014c  
शब्दं स्पर्शं रसं गन्धं भोगांश्चोच्चावचान्बहून्	015a  
नाभिजानासि कीट त्वं श्रेयो मरणमेव ते	015c  
कीट उवाच	016  
सर्वत्र निरतो जीव इतीहापि सुखं मम	016a  
चेतयामि महाप्राज्ञ तस्मादिच्छामि जीवितुम्	016c  
इहापि विषयः सर्वो यथादेहं प्रवर्तितः	017a  
मानुषास्तिर्यगाश्चैव पृथग्भोगा विशेषतः	017c  
अहमासं मनुष्यो वै शूद्रो बहुधनः पुरा	018a  
अब्रह्मण्यो नृशंसश्च कदर्यो वृद्धिजीवनः	018c  
वाक्तीक्ष्णो निकृतिप्रज्ञो मोष्टा विश्वस्य सर्वशः	019a  
मिथःकृतोऽपनिधनः परस्वहरणे रतः	019c  
भृत्यातिथिजनश्चापि गृहे पर्युषितो मया	020a  
मात्सर्यात्स्वादुकामेन नृशंसेन बुभूषता	020c  
देवार्थं पितृयज्ञार्थमन्नं श्रद्धाकृतं मया	021a  
न दत्तमर्थकामेन देयमन्नं पुनाति ह	021c  
गुप्तं शरणमाश्रित्य भयेषु शरणागताः	022a  
अकस्मान्नो भयात्त्यक्ता न च त्राताभयैषिणः	022c  
धनं धान्यं प्रियान्दारान्यानं वासस्तथाद्भुतम्	023a  
श्रियं दृष्ट्वा मनुष्याणामसूयामि निरर्थकम्	023c  
ईर्ष्युः परसुखं दृष्ट्वा आतताय्यबुभूषकः	024a  
त्रिवर्गहन्ता चान्येषामात्मकामानुवर्तकः	024c  
नृशंसगुणभूयिष्ठं पुरा कर्म कृतं मया	025a  
स्मृत्वा तदनुतप्येऽहं त्यक्त्वा प्रियमिवात्मजम्	025c  
शुभानामपि जानामि कृतानां कर्मणां फलम्	026a  
माता च पूजिता वृद्धा ब्राह्मणश्चार्चितो मया	026c  
सकृज्जातिगुणोपेतः सङ्गत्या गृहमागतः	027a  
अतिथिः पूजितो ब्रह्मंस्तेन मां नाजहात्स्मृतिः	027c  
कर्मणा तेन चैवाहं सुखाशामिह लक्षये	028a  
तच्छ्रोतुमहमिच्छामि त्वत्तः श्रेयस्तपोधन	028c  
