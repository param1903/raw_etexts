युधिष्ठिर उवाच	001  
भूय एव कुरुश्रेष्ठ दानानां विधिमुत्तमम्	001a  
कथयस्व महाप्राज्ञ भूमिदानं विशेषतः	001c  
पृथिवीं क्षत्रियो दद्याद्ब्राह्मणस्तां स्वकर्मणा	002a  
विधिवत्प्रतिगृह्णीयान्न त्वन्यो दातुमर्हति	002c  
सर्ववर्णैस्तु यच्छक्यं प्रदातुं फलकाङ्क्षिभिः	003a  
वेदे वा यत्समाम्नातं तन्मे व्याख्यातुमर्हसि	003c  
भीष्म उवाच	004  
तुल्यनामानि देयानि त्रीणि तुल्यफलानि च	004a  
सर्वकामफलानीह गावः पृथ्वी सरस्वती	004c  
यो ब्रूयाच्चापि शिष्याय धर्म्यां ब्राह्मीं सरस्वतीम्	005a  
पृथिवीगोप्रदानाभ्यां स तुल्यं फलमश्नुते	005c  
तथैव गाः प्रशंसन्ति न च देयं ततः परम्	006a  
सन्निकृष्टफलास्ता हि लघ्वर्थाश्च युधिष्ठिर	006c  
मातरः सर्वभूतानां गावः सर्वसुखप्रदाः	006e  
वृद्धिमाकाङ्क्षता नित्यं गावः कार्याः प्रदक्षिणाः	007a  
मङ्गलायतनं देव्यस्तस्मात्पूज्याः सदैव हि	007c  
प्रचोदनं देवकृतं गवां कर्मसु वर्तताम्	008a  
पूर्वमेवाक्षरं नान्यदभिधेयं कथञ्चन	008c  
प्रचारे वा निपाने वा बुधो नोद्वेजयेत गाः	009a  
तृषिता ह्यभिवीक्षन्त्यो नरं हन्युः सबान्धवम्	009c  
पितृसद्मानि सततं देवतायतनानि च	010a  
पूयन्ते शकृता यासां पूतं किमधिकं ततः	010c  
ग्रासमुष्टिं परगवे दद्यात्संवत्सरं तु यः	011a  
अकृत्वा स्वयमाहारं व्रतं तत्सार्वकामिकम्	011c  
स हि पुत्रान्यशोर्थं च श्रियं चाप्यधिगच्छति	012a  
नाशयत्यशुभं चैव दुःस्वप्नं च व्यपोहति	012c  
युधिष्ठिर उवाच	013  
देयाः किंलक्षणा गावः काश्चापि परिवर्जयेत्	013a  
कीदृशाय प्रदातव्या न देयाः कीदृशाय च	013c  
भीष्म उवाच	014  
असद्वृत्ताय पापाय लुब्धायानृतवादिने	014a  
हव्यकव्यव्यपेताय न देया गौः कथञ्चन	014c  
भिक्षवे बहुपुत्राय श्रोत्रियायाहिताग्नये	015a  
दत्त्वा दशगवां दाता लोकानाप्नोत्यनुत्तमान्	015c  
यं चैव धर्मं कुरुते तस्य पुण्यफलं च यत्	016a  
सर्वस्यैवांशभाग्दाता तन्निमित्तं प्रवृत्तयः	016c  
यश्चैनमुत्पादयति यश्चैनं त्रायते भयात्	017a  
यश्चास्य कुरुते वृत्तिं सर्वे ते पितरस्त्रयः	017c  
कल्मषं गुरुशुश्रूषा हन्ति मानो महद्यशः	018a  
अपुत्रतां त्रयः पुत्रा अवृत्तिं दश धेनवः	018c  
वेदान्तनिष्ठस्य बहुश्रुतस्य प्रज्ञानतृप्तस्य जितेन्द्रियस्य	019a  
शिष्टस्य दान्तस्य यतस्य चैव भूतेषु नित्यं प्रियवादिनश्च	019c  
यः क्षुद्भयाद्वै न विकर्म कुर्यान्मृदुर्दान्तश्चातिथेयश्च नित्यम्	020a  
वृत्तिं विप्रायातिसृजेत तस्मै यस्तुल्यशीलश्च सपुत्रदारः	020c  
शुभे पात्रे ये गुणा गोप्रदाने तावान्दोषो ब्राह्मणस्वापहारे	021a  
सर्वावस्थं ब्राह्मणस्वापहारो दाराश्चैषां दूरतो वर्जनीयाः	021c  
