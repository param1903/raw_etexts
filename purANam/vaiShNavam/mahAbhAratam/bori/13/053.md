युधिष्ठिर उवाच	001  
तस्मिन्नन्तर्हिते विप्रे राजा किमकरोत्तदा	001a  
भार्या चास्य महाभागा तन्मे ब्रूहि पितामह	001c  
भीष्म उवाच	002  
अदृष्ट्वा स महीपालस्तमृषिं सह भार्यया	002a  
परिश्रान्तो निववृते व्रीडितो नष्टचेतनः	002c  
स प्रविश्य पुरीं दीनो नाभ्यभाषत किञ्चन	003a  
तदेव चिन्तयामास च्यवनस्य विचेष्टितम्	003c  
अथ शून्येन मनसा प्रविवेश गृहं नृपः	004a  
ददर्श शयने तस्मिञ्शयानं भृगुनन्दनम्	004c  
विस्मितौ तौ तु दृष्ट्वा तं तदाश्चर्यं विचिन्त्य च	005a  
दर्शनात्तस्य च मुनेर्विश्रान्तौ सम्बभूवतुः	005c  
यथास्थानं तु तौ स्थित्वा भूयस्तं संववाहतुः	006a  
अथापरेण पार्श्वेन सुष्वाप स महामुनिः	006c  
तेनैव च स कालेन प्रत्यबुध्यत वीर्यवान्	007a  
न च तौ चक्रतुः किञ्चिद्विकारं भयशङ्कितौ	007c  
प्रतिबुद्धस्तु स मुनिस्तौ प्रोवाच विशां पते	008a  
तैलाभ्यङ्गो दीयतां मे स्नास्येऽहमिति भारत	008c  
तथेति तौ प्रतिश्रुत्य क्षुधितौ श्रमकर्शितौ	009a  
शतपाकेन तैलेन महार्हेणोपतस्थतुः	009c  
ततः सुखासीनमृषिं वाग्यतौ संववाहतुः	010a  
न च पर्याप्तमित्याह भार्गवः सुमहातपाः	010c  
यदा तौ निर्विकारौ तु लक्षयामास भार्गवः	011a  
तत उत्थाय सहसा स्नानशालां विवेश ह	011c  
कॢप्तमेव तु तत्रासीत्स्नानीयं पार्थिवोचितम्	011e  
असत्कृत्य तु तत्सर्वं तत्रैवान्तरधीयत	012a  
स मुनिः पुनरेवाथ नृपतेः पश्यतस्तदा	012c  
नासूयां चक्रतुस्तौ च दम्पती भरतर्षभ	012e  
अथ स्नातः स भगवान्सिंहासनगतः प्रभुः	013a  
दर्शयामास कुशिकं सभार्यं भृगुनन्दनः	013c  
संहृष्टवदनो राजा सभार्यः कुशिको मुनिम्	014a  
सिद्धमन्नमिति प्रह्वो निर्विकारो न्यवेदयत्	014c  
आनीयतामिति मुनिस्तं चोवाच नराधिपम्	015a  
राजा च समुपाजह्रे तदन्नं सह भार्यया	015c  
मांसप्रकारान्विविधाञ्शाकानि विविधानि च	016a  
वेसवारविकारांश्च पानकानि लघूनि च	016c  
रसालापूपकांश्चित्रान्मोदकानथ षाडवान्	017a  
रसान्नानाप्रकारांश्च वन्यं च मुनिभोजनम्	017c  
फलानि च विचित्राणि तथा भोज्यानि भूरिशः	018a  
बदरेङ्गुदकाश्मर्यभल्लातकवटानि च	018c  
गृहस्थानां च यद्भोज्यं यच्चापि वनवासिनाम्	019a  
सर्वमाहारयामास राजा शापभयान्मुनेः	019c  
अथ सर्वमुपन्यस्तमग्रतश्च्यवनस्य तत्	020a  
ततः सर्वं समानीय तच्च शय्यासनं मुनिः	020c  
वस्त्रैः शुभैरवच्छाद्य भोजनोपस्करैः सह	021a  
सर्वमादीपयामास च्यवनो भृगुनन्दनः	021c  
न च तौ चक्रतुः कोपं दम्पती सुमहाव्रतौ	022a  
तयोः सम्प्रेक्षतोरेव पुनरन्तर्हितोऽभवत्	022c  
तत्रैव च स राजर्षिस्तस्थौ तां रजनीं तदा	023a  
सभार्यो वाग्यतः श्रीमान्न च तं कोप आविशत्	023c  
नित्यं संस्कृतमन्नं तु विविधं राजवेश्मनि	024a  
शयनानि च मुख्यानि परिषेकाश्च पुष्कलाः	024c  
वस्त्रं च विविधाकारमभवत्समुपार्जितम्	025a  
न शशाक ततो द्रष्टुमन्तरं च्यवनस्तदा	025c  
पुनरेव च विप्रर्षिः प्रोवाच कुशिकं नृपम्	026a  
सभार्यो मां रथेनाशु वह यत्र ब्रवीम्यहम्	026c  
तथेति च प्राह नृपो निर्विशङ्कस्तपोधनम्	027a  
क्रीडारथोऽस्तु भगवन्नुत साङ्ग्रामिको रथः	027c  
इत्युक्तः स मुनिस्तेन राज्ञा हृष्टेन तद्वचः	028a  
च्यवनः प्रत्युवाचेदं हृष्टः परपुरञ्जयम्	028c  
सज्जीकुरु रथं क्षिप्रं यस्ते साङ्ग्रामिको मतः	029a  
सायुधः सपताकश्च सशक्तिः कणयष्टिमान्	029c  
किङ्किणीशतनिर्घोषो युक्तस्तोमरकल्पनैः	030a  
गदाखड्गनिबद्धश्च परमेषुशतान्वितः	030c  
ततः स तं तथेत्युक्त्वा कल्पयित्वा महारथम्	031a  
भार्यां वामे धुरि तदा चात्मानं दक्षिणे तथा	031c  
त्रिदंष्ट्रं वज्रसूच्यग्रं प्रतोदं तत्र चादधत्	032a  
सर्वमेतत्ततो दत्त्वा नृपो वाक्यमथाब्रवीत्	032c  
भगवन्क्व रथो यातु ब्रवीतु भृगुनन्दनः	033a  
यत्र वक्ष्यसि विप्रर्षे तत्र यास्यति ते रथः	033c  
एवमुक्तस्तु भगवान्प्रत्युवाचाथ तं नृपम्	034a  
इतःप्रभृति यातव्यं पदकं पदकं शनैः	034c  
श्रमो मम यथा न स्यात्तथा मे छन्दचारिणौ	035a  
सुखं चैवास्मि वोढव्यो जनः सर्वश्च पश्यतु	035c  
नोत्सार्यः पथिकः कश्चित्तेभ्यो दास्याम्यहं वसु	036a  
ब्राह्मणेभ्यश्च ये कामानर्थयिष्यन्ति मां पथि	036c  
सर्वं दास्याम्यशेषेण धनं रत्नानि चैव हि	037a  
क्रियतां निखिलेनैतन्मा विचारय पार्थिव	037c  
तस्य तद्वचनं श्रुत्वा राजा भृत्यानथाब्रवीत्	038a  
यद्यद्ब्रूयान्मुनिस्तत्तत्सर्वं देयमशङ्कितैः	038c  
ततो रत्नान्यनेकानि स्त्रियो युग्यमजाविकम्	039a  
कृताकृतं च कनकं गजेन्द्राश्चाचलोपमाः	039c  
अन्वगच्छन्त तमृषिं राजामात्याश्च सर्वशः	040a  
हाहाभूतं च तत्सर्वमासीन्नगरमार्तिमत्	040c  
तौ तीक्ष्णाग्रेण सहसा प्रतोदेन प्रचोदितौ	041a  
पृष्ठे विद्धौ कटे चैव निर्विकारौ तमूहतुः	041c  
वेपमानौ विराहारौ पञ्चाशद्रात्रकर्शितौ	042a  
कथञ्चिदूहतुर्वीरौ दम्पती तं रथोत्तमम्	042c  
बहुशो भृशविद्धौ तौ क्षरमाणौ क्षतोद्भवम्	043a  
ददृशाते महाराज पुष्पिताविव किंशुकौ	043c  
तौ दृष्ट्वा पौरवर्गस्तु भृशं शोकपरायणः	044a  
अभिशापभयात्त्रस्तो न च किञ्चिदुवाच ह	044c  
द्वन्द्वशश्चाब्रुवन्सर्वे पश्यध्वं तपसो बलम्	045a  
क्रुद्धा अपि मुनिश्रेष्ठं वीक्षितुं नैव शक्नुमः	045c  
अहो भगवतो वीर्यं महर्षेर्भावितात्मनः	046a  
राज्ञश्चापि सभार्यस्य धैर्यं पश्यत यादृशम्	046c  
श्रान्तावपि हि कृच्छ्रेण रथमेतं समूहतुः	047a  
न चैतयोर्विकारं वै ददर्श भृगुनन्दनः	047c  
भीष्म उवाच	048  
ततः स निर्विकारौ तौ दृष्ट्वा भृगुकुलोद्वहः	048a  
वसु विश्राणयामास यथा वैश्रवणस्तथा	048c  
तत्रापि राजा प्रीतात्मा यथाज्ञप्तमथाकरोत्	049a  
ततोऽस्य भगवान्प्रीतो बभूव मुनिसत्तमः	049c  
अवतीर्य रथश्रेष्ठाद्दम्पती तौ मुमोच ह	050a  
विमोच्य चैतौ विधिवत्ततो वाक्यमुवाच ह	050c  
स्निग्धगम्भीरया वाचा भार्गवः सुप्रसन्नया	051a  
ददानि वां वरं श्रेष्ठं तद्ब्रूतामिति भारत	051c  
सुकुमारौ च तौ विद्वान्कराभ्यां मुनिसत्तमः	052a  
पस्पर्शामृतकल्पाभ्यां स्नेहाद्भरतसत्तम	052c  
अथाब्रवीन्नृपो वाक्यं श्रमो नास्त्यावयोरिह	053a  
विश्रान्तौ स्वः प्रभावात्ते ध्यानेनैवेति भार्गव	053c  
अथ तौ भगवान्प्राह प्रहृष्टश्च्यवनस्तदा	054a  
न वृथा व्याहृतं पूर्वं यन्मया तद्भविष्यति	054c  
रमणीयः समुद्देशो गङ्गातीरमिदं शुभम्	055a  
कञ्चित्कालं व्रतपरो निवत्स्यामीह पार्थिव	055c  
गम्यतां स्वपुरं पुत्र विश्रान्तः पुनरेष्यसि	056a  
इहस्थं मां सभार्यस्त्वं द्रष्टासि श्वो नराधिप	056c  
न च मन्युस्त्वया कार्यः श्रेयस्ते समुपस्थितम्	057a  
यत्काङ्क्षितं हृदिस्थं ते तत्सर्वं सम्भविष्यति	057c  
इत्येवमुक्तः कुशिकः प्रहृष्टेनान्तरात्मना	058a  
प्रोवाच मुनिशार्दूलमिदं वचनमर्थवत्	058c  
न मे मन्युर्महाभाग पूतोऽस्मि भगवंस्त्वया	059a  
संवृत्तौ यौवनस्थौ स्वो वपुष्मन्तौ बलान्वितौ	059c  
प्रतोदेन व्रणा ये मे सभार्यस्य कृतास्त्वया	060a  
तान्न पश्यामि गात्रेषु स्वस्थोऽस्मि सह भार्यया	060c  
इमां च देवीं पश्यामि मुने दिव्याप्सरोपमाम्	061a  
श्रिया परमया युक्तां यथादृष्टां मया पुरा	061c  
तव प्रसादात्संवृत्तमिदं सर्वं महामुने	062a  
नैतच्चित्रं तु भगवंस्त्वयि सत्यपराक्रम	062c  
इत्युक्तः प्रत्युवाचेदं च्यवनः कुशिकं तदा	063a  
आगच्छेथाः सभार्यश्च त्वमिहेति नराधिप	063c  
इत्युक्तः समनुज्ञातो राजर्षिरभिवाद्य तम्	064a  
प्रययौ वपुषा युक्तो नगरं देवराजवत्	064c  
तत एनमुपाजग्मुरमात्याः सपुरोहिताः	065a  
बलस्था गणिकायुक्ताः सर्वाः प्रकृतयस्तथा	065c  
तैर्वृतः कुशिको राजा श्रिया परमया ज्वलन्	066a  
प्रविवेश पुरं हृष्टः पूज्यमानोऽथ बन्दिभिः	066c  
ततः प्रविश्य नगरं कृत्वा सर्वाह्णिकक्रियाः	067a  
भुक्त्वा सभार्यो रजनीमुवास स महीपतिः	067c  
ततस्तु तौ नवमभिवीक्ष्य यौवनं परस्परं विगतजराविवामरौ	068a  
ननन्दतुः शयनगतौ वपुर्धरौ श्रिया युतौ द्विजवरदत्तया तया	068c  
स चाप्यृषिर्भृगुकुलकीर्तिवर्धनस्तपोधनो वनमभिराममृद्धिमत्	069a  
मनीषया बहुविधरत्नभूषितं ससर्ज यन्नास्ति शतक्रतोरपि	069c  
