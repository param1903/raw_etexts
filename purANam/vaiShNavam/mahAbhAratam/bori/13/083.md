युधिष्ठिर उवाच	001  
उक्तं पितामहेनेदं गवां दानमनुत्तमम्	001a  
विशेषेण नरेन्द्राणामिति धर्ममवेक्षताम्	001c  
राज्यं हि सततं दुःखमाश्रमाश्च सुदुर्विदाः	002a  
परिवारेण वै दुःखं दुर्धरं चाकृतात्मभिः	002c  
भूयिष्ठं च नरेन्द्राणां विद्यते न शुभा गतिः	002e  
पूयन्ते तेऽत्र नियतं प्रयच्छन्तो वसुन्धराम्	003a  
पूर्वं च कथिता धर्मास्त्वया मे कुरुनन्दन	003c  
एवमेव गवामुक्तं प्रदानं ते नृगेण ह	004a  
ऋषिणा नाचिकेतेन पूर्वमेव निदर्शितम्	004c  
वेदोपनिषदे चैव सर्वकर्मसु दक्षिणा	005a  
सर्वक्रतुषु चोद्दिष्टं भूमिर्गावोऽथ काञ्चनम्	005c  
तत्र श्रुतिस्तु परमा सुवर्णं दक्षिणेति वै	006a  
एतदिच्छाम्यहं श्रोतुं पितामह यथातथम्	006c  
किं सुवर्णं कथं जातं कस्मिन्काले किमात्मकम्	007a  
किं दानं किं फलं चैव कस्माच्च परमुच्यते	007c  
कस्माद्दानं सुवर्णस्य पूजयन्ति मनीषिणः	008a  
कस्माच्च दक्षिणार्थं तद्यज्ञकर्मसु शस्यते	008c  
कस्माच्च पावनं श्रेष्ठं भूमेर्गोभ्यश्च काञ्चनम्	009a  
परमं दक्षिणार्थे च तद्ब्रवीहि पितामह	009c  
भीष्म उवाच	010  
शृणु राजन्नवहितो बहुकारणविस्तरम्	010a  
जातरूपसमुत्पत्तिमनुभूतं च यन्मया	010c  
पिता मम महातेजाः शन्तनुर्निधनं गतः	011a  
तस्य दित्सुरहं श्राद्धं गङ्गाद्वारमुपागमम्	011c  
तत्रागम्य पितुः पुत्र श्राद्धकर्म समारभम्	012a  
माता मे जाह्नवी चैव साहाय्यमकरोत्तदा	012c  
ततोऽग्रतस्तपःसिद्धानुपवेश्य बहूनृषीन्	013a  
तोयप्रदानात्प्रभृति कार्याण्यहमथारभम्	013c  
तत्समाप्य यथोद्दिष्टं पूर्वकर्म समाहितः	014a  
दातुं निर्वपणं सम्यग्यथावदहमारभम्	014c  
ततस्तं दर्भविन्यासं भित्त्वा सुरुचिराङ्गदः	015a  
प्रलम्बाभरणो बाहुरुदतिष्ठद्विशां पते	015c  
तमुत्थितमहं दृष्ट्वा परं विस्मयमागमम्	016a  
प्रतिग्रहीता साक्षान्मे पितेति भरतर्षभ	016c  
ततो मे पुनरेवासीत्सञ्ज्ञा सञ्चिन्त्य शास्त्रतः	017a  
नायं वेदेषु विहितो विधिर्हस्त इति प्रभो	017c  
पिण्डो देयो नरेणेह ततो मतिरभून्मम	017e  
साक्षान्नेह मनुष्यस्य पितरोऽन्तर्हिताः क्वचित्	018a  
गृह्णन्ति विहितं त्वेवं पिण्डो देयः कुशेष्विति	018c  
ततोऽहं तदनादृत्य पितुर्हस्तनिदर्शनम्	019a  
शास्त्रप्रमाणात्सूक्ष्मं तु विधिं पार्थिव संस्मरन्	019c  
ततो दर्भेषु तत्सर्वमददं भरतर्षभ	020a  
शास्त्रमार्गानुसारेण तद्विद्धि मनुजर्षभ	020c  
ततः सोऽन्तर्हितो बाहुः पितुर्मम नराधिप	021a  
ततो मां दर्शयामासुः स्वप्नान्ते पितरस्तदा	021c  
प्रीयमाणास्तु मामूचुः प्रीताः स्म भरतर्षभ	022a  
विज्ञानेन तवानेन यन्न मुह्यसि धर्मतः	022c  
त्वया हि कुर्वता शास्त्रं प्रमाणमिह पार्थिव	023a  
आत्मा धर्मः श्रुतं वेदाः पितरश्च महर्षिभिः	023c  
साक्षात्पितामहो ब्रह्मा गुरवोऽथ प्रजापतिः	024a  
प्रमाणमुपनीता वै स्थितिश्च न विचालिता	024c  
तदिदं सम्यगारब्धं त्वयाद्य भरतर्षभ	025a  
किं तु भूमेर्गवां चार्थे सुवर्णं दीयतामिति	025c  
एवं वयं च धर्मश्च सर्वे चास्मत्पितामहाः	026a  
पाविता वै भविष्यन्ति पावनं परमं हि तत्	026c  
दश पूर्वान्दश परांस्तथा सन्तारयन्ति ते	027a  
सुवर्णं ये प्रयच्छन्ति एवं मे पितरोऽब्रुवन्	027c  
ततोऽहं विस्मितो राजन्प्रतिबुद्धो विशां पते	028a  
सुवर्णदानेऽकरवं मतिं भरतसत्तम	028c  
इतिहासमिमं चापि शृणु राजन्पुरातनम्	029a  
जामदग्न्यं प्रति विभो धन्यमायुष्यमेव च	029c  
जामदग्न्येन रामेण तीव्ररोषान्वितेन वै	030a  
त्रिःसप्तकृत्वः पृथिवी कृता निःक्षत्रिया पुरा	030c  
ततो जित्वा महीं कृत्स्नां रामो राजीवलोचनः	031a  
आजहार क्रतुं वीरो ब्रह्मक्षत्रेण पूजितम्	031c  
वाजिमेधं महाराज सर्वकामसमन्वितम्	032a  
पावनं सर्वभूतानां तेजोद्युतिविवर्धनम्	032c  
विपाप्मापि स तेजस्वी तेन क्रतुफलेन वै	033a  
नैवात्मनोऽथ लघुतां जामदग्न्योऽभ्यगच्छत	033c  
स तु क्रतुवरेणेष्ट्वा महात्मा दक्षिणावता	034a  
पप्रच्छागमसम्पन्नानृषीन्देवांश्च भार्गवः	034c  
पावनं यत्परं नॄणामुग्रे कर्मणि वर्तताम्	035a  
तदुच्यतां महाभागा इति जातघृणोऽब्रवीत्	035c  
वसिष्ठ उवाच	036  
देवतास्ते प्रयच्छन्ति सुवर्णं ये ददत्युत	036a  
अग्निर्हि देवताः सर्वाः सुवर्णं च तदात्मकम्	036c  
तस्मात्सुवर्णं ददता दत्ताः सर्वाश्च देवताः	037a  
भवन्ति पुरुषव्याघ्र न ह्यतः परमं विदुः	037c  
भूय एव च माहात्म्यं सुवर्णस्य निबोध मे	038a  
गदतो मम विप्रर्षे सर्वशस्त्रभृतां वर	038c  
मया श्रुतमिदं पूर्वं पुराणे भृगुनन्दन	039a  
प्रजापतेः कथयतो मनोः स्वायम्भुवस्य वै	039c  
शूलपाणेर्भगवतो रुद्रस्य च महात्मनः	040a  
गिरौ हिमवति श्रेष्ठे तदा भृगुकुलोद्वह	040c  
देव्या विवाहे निर्वृत्ते रुद्राण्या भृगुनन्दन	041a  
समागमे भगवतो देव्या सह महात्मनः	041c  
ततः सर्वे समुद्विग्ना भगवन्तमुपागमन्	041e  
ते महादेवमासीनं देवीं च वरदामुमाम्	042a  
प्रसाद्य शिरसा सर्वे रुद्रमूचुर्भृगूद्वह	042c  
अयं समागमो देव देव्या सह तवानघ	043a  
तपस्विनस्तपस्विन्या तेजस्विन्यातितेजसः	043c  
अमोघतेजास्त्वं देव देवी चेयमुमा तथा	043e  
अपत्यं युवयोर्देव बलवद्भविता प्रभो	044a  
तन्नूनं त्रिषु लोकेषु न किञ्चिच्छेषयिष्यति	044c  
तदेभ्यः प्रणतेभ्यस्त्वं देवेभ्यः पृथुलोचन	045a  
वरं प्रयच्छ लोकेश त्रैलोक्यहितकाम्यया	045c  
अपत्यार्थं निगृह्णीष्व तेजो ज्वलितमुत्तमम्	045e  
इति तेषां कथयतां भगवान्गोवृषध्वजः	046a  
एवमस्त्विति देवांस्तान्विप्रर्षे प्रत्यभाषत	046c  
इत्युक्त्वा चोर्ध्वमनयत्तद्रेतो वृषवाहनः	047a  
ऊर्ध्वरेताः समभवत्ततःप्रभृति चापि सः	047c  
रुद्राणी तु ततः क्रुद्धा प्रजोच्छेदे तथा कृते	048a  
देवानथाब्रवीत्तत्र स्त्रीभावात्परुषं वचः	048c  
यस्मादपत्यकामो वै भर्ता मे विनिवर्तितः	049a  
तस्मात्सर्वे सुरा यूयमनपत्या भविष्यथ	049c  
प्रजोच्छेदो मम कृतो यस्माद्युष्माभिरद्य वै	050a  
तस्मात्प्रजा वः खगमाः सर्वेषां न भविष्यति	050c  
पावकस्तु न तत्रासीच्छापकाले भृगूद्वह	051a  
देवा देव्यास्तथा शापादनपत्यास्तदाभवन्	051c  
रुद्रस्तु तेजोऽप्रतिमं धारयामास तत्तदा	052a  
प्रस्कन्नं तु ततस्तस्मात्किञ्चित्तत्रापतद्भुवि	052c  
तत्पपात तदा चाग्नौ ववृधे चाद्भुतोपमम्	053a  
तेजस्तेजसि सम्पृक्तमेकयोनित्वमागतम्	053c  
एतस्मिन्नेव काले तु देवाः शक्रपुरोगमाः	054a  
असुरस्तारको नाम तेन सन्तापिता भृशम्	054c  
आदित्या वसवो रुद्रा मरुतोऽथाश्विनावपि	055a  
साध्याश्च सर्वे सन्त्रस्ता दैतेयस्य पराक्रमात्	055c  
स्थानानि देवतानां हि विमानानि पुराणि च	056a  
ऋषीणामाश्रमाश्चैव बभूवुरसुरैर्हृताः	056c  
ते दीनमनसः सर्वे देवाश्च ऋषयश्च ह	057a  
प्रजग्मुः शरणं देवं ब्रह्माणमजरं प्रभुम्	057c  
