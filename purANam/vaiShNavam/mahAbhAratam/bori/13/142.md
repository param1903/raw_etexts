भीष्म उवाच	001  
तूष्णीमासीदर्जुनस्तु पवनस्त्वब्रवीत्पुनः	001a  
शृणु मे ब्राह्मणेष्वेव मुख्यं कर्म जनाधिप	001c  
मदस्यास्यमनुप्राप्ता यदा सेन्द्रा दिवौकसः	002a  
तदेयं च्यवनेनेह हृता तेषां वसुन्धरा	002c  
उभौ लोकौ हृतौ मत्वा ते देवा दुःखिताभवन्	003a  
शोकार्ताश्च महात्मानं ब्रह्माणं शरणं ययुः	003c  
देवा ऊचुः	004  
मदास्यव्यतिषिक्तानामस्माकं लोकपूजित	004a  
च्यवनेन हृता भूमिः कपैश्चापि दिवं प्रभो	004c  
ब्रह्मोवाच	005  
गच्छध्वं शरणं विप्रानाशु सेन्द्रा दिवौकसः	005a  
प्रसाद्य तानुभौ लोकाववाप्स्यथ यथा पुरा	005c  
ते ययुः शरणं विप्रांस्त ऊचुः काञ्जयामहे	006a  
इत्युक्तास्ते द्विजान्प्राहुर्जयतेह कपानिति	006c  
भूगतान्हि विजेतारो वयमित्येव पार्थिव	006e  
ततः कर्म समारब्धं ब्राह्मणैः कपनाशनम्	007a  
तच्छ्रुत्वा प्रेषितो दूतो ब्राह्मणेभ्यो धनी कपैः	007c  
स च तान्ब्राह्मणानाह धनी कपवचो यथा	008a  
भवद्भिः सदृशाः सर्वे कपाः किमिह वर्तते	008c  
सर्वे वेदविदः प्राज्ञाः सर्वे च क्रतुयाजिनः	009a  
सर्वे सत्यव्रताश्चैव सर्वे तुल्या महर्षिभिः	009c  
श्रीश्चैव रमते तेषु धारयन्ति श्रियं च ते	010a  
वृथा दारान्न गच्छन्ति वृथामांसं न भुञ्जते	010c  
दीप्तमग्निं जुह्वति च गुरूणां वचने स्थिताः	011a  
सर्वे च नियतात्मानो बालानां संविभागिनः	011c  
उपेत्य शकटैर्यान्ति न सेवन्ति रजस्वलाम्	012a  
अभुक्तवत्सु नाश्नन्ति दिवा चैव न शेरते	012c  
एतैश्चान्यैश्च बहुभिर्गुणैर्युक्तान्कथं कपान्	013a  
विजेष्यथ निवर्तध्वं निवृत्तानां शुभं हि वः	013c  
ब्राह्मणा ऊचुः	014  
कपान्वयं विजेष्यामो ये देवास्ते वयं स्मृताः	014a  
तस्माद्वध्याः कपास्माकं धनिन्याहि यथागतम्	014c  
धनी गत्वा कपानाह न वो विप्राः प्रियङ्कराः	015a  
गृहीत्वास्त्राण्यथो विप्रान्कपाः सर्वे समाद्रवन्	015c  
समुदग्रध्वजान्दृष्ट्वा कपान्सर्वे द्विजातयः	016a  
व्यसृजञ्ज्वलितानग्नीन्कपानां प्राणनाशनान्	016c  
ब्रह्मसृष्टा हव्यभुजः कपान्भुक्त्वा सनातनाः	017a  
नभसीव यथाभ्राणि व्यराजन्त नराधिप	017c  
प्रशशंसुर्द्विजांश्चैव ब्रह्माणं च यशस्विनम्	017e  
तेषां तेजस्तथा वीर्यं देवानां ववृधे ततः	018a  
अवाप्नुवंश्चामरत्वं त्रिषु लोकेषु पूजितम्	018c  
इत्युक्तवचनं वायुमर्जुनः प्रत्यभाषत	019a  
प्रतिपूज्य महाबाहो यत्तच्छृणु नराधिप	019c  
जीवाम्यहं ब्राह्मणार्थे सर्वथा सततं प्रभो	020a  
ब्रह्मणे ब्राह्मणेभ्यश्च प्रणमामि च नित्यशः	020c  
दत्तात्रेयप्रसादाच्च मया प्राप्तमिदं यशः	021a  
लोके च परमा कीर्तिर्धर्मश्च चरितो महान्	021c  
अहो ब्राह्मणकर्माणि यथा मारुत तत्त्वतः	022a  
त्वया प्रोक्तानि कार्त्स्न्येन श्रुतानि प्रयतेन ह	022c  
वायुरुवाच	023  
ब्राह्मणान्क्षत्रधर्मेण पालयस्वेन्द्रियाणि च	023a  
भृगुभ्यस्ते भयं घोरं तत्तु कालाद्भविष्यति	023c  
