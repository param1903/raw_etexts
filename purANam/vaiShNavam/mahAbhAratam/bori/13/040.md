भीष्म उवाच	001  
एवमेतन्महाबाहो नात्र मिथ्यास्ति किञ्चन	001a  
यथा ब्रवीषि कौरव्य नारीं प्रति जनाधिप	001c  
अत्र ते वर्तयिष्यामि इतिहासं पुरातनम्	002a  
यथा रक्षा कृता पूर्वं विपुलेन महात्मना	002c  
प्रमदाश्च यथा सृष्टा ब्रह्मणा भरतर्षभ	003a  
यदर्थं तच्च ते तात प्रवक्ष्ये वसुधाधिप	003c  
न हि स्त्रीभ्य परं पुत्र पापीयः किञ्चिदस्ति वै	004a  
अग्निर्हि प्रमदा दीप्तो मायाश्च मयजा विभो	004c  
क्षुरधारा विषं सर्पो मृत्युरित्येकतः स्त्रियः	004e  
इमाः प्रजा महाबाहो धार्मिका इति नः श्रुतम्	005a  
स्वयं गच्छन्ति देवत्वं ततो देवानियाद्भयम्	005c  
अथाभ्यगच्छन्देवास्ते पितामहमरिन्दम	006a  
निवेद्य मानसं चापि तूष्णीमासन्नवाङ्मुखाः	006c  
तेषामन्तर्गतं ज्ञात्वा देवानां स पितामहः	007a  
मानवानां प्रमोहार्थं कृत्या नार्योऽसृजत्प्रभुः	007c  
पूर्वसर्गे तु कौन्तेय साध्व्यो नार्य इहाभवन्	008a  
असाध्व्यस्तु समुत्पन्ना कृत्या सर्गात्प्रजापतेः	008c  
ताभ्यः कामान्यथाकामं प्रादाद्धि स पितामहः	009a  
ताः कामलुब्धाः प्रमदाः प्रामथ्नन्त नरांस्तदा	009c  
क्रोधं कामस्य देवेशः सहायं चासृजत्प्रभुः	010a  
असज्जन्त प्रजाः सर्वाः कामक्रोधवशं गताः	010c  
न च स्त्रीणां क्रिया काचिदिति धर्मो व्यवस्थितः	011a  
निरिन्द्रिया अमन्त्राश्च स्त्रियोऽनृतमिति श्रुतिः	011c  
शय्यासनमलङ्कारमन्नपानमनार्यताम्	012a  
दुर्वाग्भावं रतिं चैव ददौ स्त्रीभ्यः प्रजापतिः	012c  
न तासां रक्षणं कर्तुं शक्यं पुंसा कथञ्चन	013a  
अपि विश्वकृता तात कुतस्तु पुरुषैरिह	013c  
वाचा वा वधबन्धैर्वा क्लेशैर्वा विविधैस्तथा	014a  
न शक्या रक्षितुं नार्यस्ता हि नित्यमसंयताः	014c  
इदं तु पुरुषव्याघ्र पुरस्ताच्छ्रुतवानहम्	015a  
यथा रक्षा कृता पूर्वं विपुलेन गुरुस्त्रियः	015c  
ऋषिरासीन्महाभागो देवशर्मेति विश्रुतः	016a  
तस्य भार्या रुचिर्नाम रूपेणासदृशी भुवि	016c  
तस्य रूपेण सम्मत्ता देवगन्धर्वदानवाः	017a  
विशेषतस्तु राजेन्द्र वृत्रहा पाकशासनः	017c  
नारीणां चरितज्ञश्च देवशर्मा महामुनिः	018a  
यथाशक्ति यथोत्साहं भार्यां तामभ्यरक्षत	018c  
पुरन्दरं च जानीते परस्त्रीकामचारिणम्	019a  
तस्माद्यत्नेन भार्याया रक्षणं स चकार ह	019c  
स कदाचिदृषिस्तात यज्ञं कर्तुमनास्तदा	020a  
भार्यासंरक्षणं कार्यं कथं स्यादित्यचिन्तयत्	020c  
रक्षाविधानं मनसा स विचिन्त्य महातपाः	021a  
आहूय दयितं शिष्यं विपुलं प्राह भार्गवम्	021c  
यज्ञकारो गमिष्यामि रुचिं चेमां सुरेश्वरः	022a  
पुत्र प्रार्थयते नित्यं तां रक्षस्व यथाबलम्	022c  
अप्रमत्तेन ते भाव्यं सदा प्रति पुरन्दरम्	023a  
स हि रूपाणि कुरुते विविधानि भृगूद्वह	023c  
इत्युक्तो विपुलस्तेन तपस्वी नियतेन्द्रियः	024a  
सदैवोग्रतपा राजन्नग्न्यर्कसदृशद्युतिः	024c  
धर्मज्ञः सत्यवादी च तथेति प्रत्यभाषत	025a  
पुनश्चेदं महाराज पप्रच्छ प्रस्थितं गुरुम्	025c  
कानि रूपाणि शक्रस्य भवन्त्यागच्छतो मुने	026a  
वपुस्तेजश्च कीदृग्वै तन्मे व्याख्यातुमर्हसि	026c  
ततः स भगवांस्तस्मै विपुलाय महात्मने	027a  
आचचक्षे यथातत्त्वं मायां शक्रस्य भारत	027c  
बहुमायः स विप्रर्षे बलहा पाकशासनः	028a  
तांस्तान्विकुरुते भावान्बहूनथ मुहुर्मुहुः	028c  
किरीटी वज्रभृद्धन्वी मुकुटी बद्धकुण्डलः	029a  
भवत्यथ मुहूर्तेन चण्डालसमदर्शनः	029c  
शिखी जटी चीरवासाः पुनर्भवति पुत्रक	030a  
बृहच्छरीरश्च पुनः पीवरोऽथ पुनः कृशः	030c  
गौरं श्यामं च कृष्णं च वर्णं विकुरुते पुनः	031a  
विरूपो रूपवांश्चैव युवा वृद्धस्तथैव च	031c  
प्राज्ञो जडश्च मूकश्च ह्रस्वो दीर्घस्तथैव च	032a  
ब्राह्मणः क्षत्रियश्चैव वैश्यः शूद्रस्तथैव च	032c  
प्रतिलोमानुलोमश्च भवत्यथ शतक्रतुः	032e  
शुकवायसरूपी च हंसकोकिलरूपवान्	033a  
सिंहव्याघ्रगजानां च रूपं धारयते पुनः	033c  
दैवं दैत्यमथो राज्ञां वपुर्धारयतेऽपि च	034a  
सुकृशो वायुभग्नाङ्गः शकुनिर्विकृतस्तथा	034c  
चतुष्पाद्बहुरूपश्च पुनर्भवति बालिशः	035a  
मक्षिकामशकादीनां वपुर्धारयतेऽपि च	035c  
न शक्यमस्य ग्रहणं कर्तुं विपुल केनचित्	036a  
अपि विश्वकृता तात येन सृष्टमिदं जगत्	036c  
पुनरन्तर्हितः शक्रो दृश्यते ज्ञानचक्षुषा	037a  
वायुभूतश्च स पुनर्देवराजो भवत्युत	037c  
एवं रूपाणि सततं कुरुते पाकशासनः	038a  
तस्माद्विपुल यत्नेन रक्षेमां तनुमध्यमाम्	038c  
यथा रुचिं नावलिहेद्देवेन्द्रो भृगुसत्तम	039a  
क्रतावुपहितं न्यस्तं हविः श्वेव दुरात्मवान्	039c  
एवमाख्याय स मुनिर्यज्ञकारोऽगमत्तदा	040a  
देवशर्मा महाभागस्ततो भरतसत्तम	040c  
विपुलस्तु वचः श्रुत्वा गुरोश्चिन्तापरोऽभवत्	041a  
रक्षां च परमां चक्रे देवराजान्महाबलात्	041c  
किं नु शक्यं मया कर्तुं गुरुदाराभिरक्षणे	042a  
मायावी हि सुरेन्द्रोऽसौ दुर्धर्षश्चापि वीर्यवान्	042c  
नापिधायाश्रमं शक्यो रक्षितुं पाकशासनः	043a  
उटजं वा तथा ह्यस्य नानाविधसरूपता	043c  
वायुरूपेण वा शक्रो गुरुपत्नीं प्रधर्षयेत्	044a  
तस्मादिमां सम्प्रविश्य रुचिं स्थास्येऽहमद्य वै	044c  
अथ वा पौरुषेणेयमशक्या रक्षितुं मया	045a  
बहुरूपो हि भगवाञ्छ्रूयते हरिवाहनः	045c  
सोऽहं योगबलादेनां रक्षिष्ये पाकशासनात्	046a  
गात्राणि गात्रैरस्याहं सम्प्रवेक्ष्येऽभिरक्षितुम्	046c  
यद्युच्छिष्टामिमां पत्नीं रुचिं पश्येत मे गुरुः	047a  
शप्स्यत्यसंशयं कोपाद्दिव्यज्ञानो महातपाः	047c  
न चेयं रक्षितुं शक्या यथान्या प्रमदा नृभिः	048a  
मायावी हि सुरेन्द्रोऽसावहो प्राप्तोऽस्मि संशयम्	048c  
अवश्यकरणीयं हि गुरोरिह हि शासनम्	049a  
यदि त्वेतदहं कुर्यामाश्चर्यं स्यात्कृतं मया	049c  
योगेनानुप्रविश्येह गुरुपत्न्याः कलेवरम्	050a  
निर्मुक्तस्य रजोरूपान्नापराधो भवेन्मम	050c  
यथा हि शून्यां पथिकः सभामध्यावसेत्पथि	051a  
तथाद्यावासयिष्यामि गुरुपत्न्याः कलेवरम्	051c  
असक्तः पद्मपत्रस्थो जलबिन्दुर्यथा चलः	052a  
एवमेव शरीरेऽस्या निवत्स्यामि समाहितः	052c  
इत्येवं धर्ममालोक्य वेदवेदांश्च सर्वशः	053a  
तपश्च विपुलं दृष्ट्वा गुरोरात्मन एव च	053c  
इति निश्चित्य मनसा रक्षां प्रति स भार्गवः	054a  
आतिष्ठत्परमं यत्नं यथा तच्छृणु पार्थिव	054c  
गुरुपत्नीमुपासीनो विपुलः स महातपाः	055a  
उपासीनामनिन्द्याङ्गीं कथाभिः समलोभयत्	055c  
नेत्राभ्यां नेत्रयोरस्या रश्मीन्संयोज्य रश्मिभिः	056a  
विवेश विपुलः कायमाकाशं पवनो यथा	056c  
लक्षणं लक्षणेनैव वदनं वदनेन च	057a  
अविचेष्टन्नतिष्ठद्वै छायेवान्तर्गतो मुनिः	057c  
ततो विष्टभ्य विपुलो गुरुपत्न्याः कलेवरम्	058a  
उवास रक्षणे युक्तो न च सा तमबुध्यत	058c  
यं कालं नागतो राजन्गुरुस्तस्य महात्मनः	059a  
क्रतुं समाप्य स्वगृहं तं कालं सोऽभ्यरक्षत	059c  
