भीष्म उवाच	001  
श्रूयतां पार्थ तत्त्वेन विश्वामित्रो यथा पुरा	001a  
ब्राह्मणत्वं गतस्तात ब्रह्मर्षित्वं तथैव च	001c  
भरतस्यान्वये चैवाजमीढो नाम पार्थिवः	002a  
बभूव भरतश्रेष्ठ यज्वा धर्मभृतां वरः	002c  
तस्य पुत्रो महानासीज्जह्नुर्नाम नरेश्वरः	003a  
दुहितृत्वमनुप्राप्ता गङ्गा यस्य महात्मनः	003c  
तस्यात्मजस्तुल्यगुणः सिन्धुद्वीपो महायशाः	004a  
सिन्धुद्वीपाच्च राजर्षिर्बलाकाश्वो महाबलः	004c  
वल्लभस्तस्य तनयः साक्षाद्धर्म इवापरः	005a  
कुशिकस्तस्य तनयः सहस्राक्षसमद्युतिः	005c  
कुशिकस्यात्मजः श्रीमान्गाधिर्नाम जनेश्वरः	006a  
अपुत्रः स महाबाहुर्वनवासमुदावसत्	006c  
कन्या जज्ञे सुता तस्य वने निवसतः सतः	007a  
नाम्ना सत्यवती नाम रूपेणाप्रतिमा भुवि	007c  
तां वव्रे भार्गवः श्रीमांश्च्यवनस्यात्मजः प्रभुः	008a  
ऋचीक इति विख्यातो विपुले तपसि स्थितः	008c  
स तां न प्रददौ तस्मै ऋचीकाय महात्मने	009a  
दरिद्र इति मत्वा वै गाधिः शत्रुनिबर्हणः	009c  
प्रत्याख्याय पुनर्यान्तमब्रवीद्राजसत्तमः	010a  
शुल्कं प्रदीयतां मह्यं ततो वेत्स्यसि मे सुताम्	010c  
ऋचीक उवाच	011  
किं प्रयच्छामि राजेन्द्र तुभ्यं शुल्कमहं नृप	011a  
दुहितुर्ब्रूह्यसंसक्तो मात्राभूत्ते विचारणा	011c  
गाधिरुवाच	012  
चन्द्ररश्मिप्रकाशानां हयानां वातरंहसाम्	012a  
एकतः श्यामकर्णानां सहस्रं देहि भार्गव	012c  
भीष्म उवाच	013  
ततः स भृगुशार्दूलश्च्यवनस्यात्मजः प्रभुः	013a  
अब्रवीद्वरुणं देवमादित्यं पतिमम्भसाम्	013c  
एकतः श्यामकर्णानां हयानां चन्द्रवर्चसाम्	014a  
सहस्रं वातवेगानां भिक्षे त्वां देवसत्तम	014c  
तथेति वरुणो देव आदित्यो भृगुसत्तमम्	015a  
उवाच यत्र ते छन्दस्तत्रोत्थास्यन्ति वाजिनः	015c  
ध्यातमात्रे ऋचीकेन हयानां चन्द्रवर्चसाम्	016a  
गङ्गाजलात्समुत्तस्थौ सहस्रं विपुलौजसाम्	016c  
अदूरे कन्यकुब्जस्य गङ्गायास्तीरमुत्तमम्	017a  
अश्वतीर्थं तदद्यापि मानवाः परिचक्षते	017c  
तत्तदा गाधये तात सहस्रं वाजिनां शुभम्	018a  
ऋचीकः प्रददौ प्रीतः शुल्कार्थं जपतां वरः	018c  
ततः स विस्मितो राजा गाधिः शापभयेन च	019a  
ददौ तां समलङ्कृत्य कन्यां भृगुसुताय वै	019c  
जग्राह पाणिं विधिना तस्य ब्रह्मर्षिसत्तमः	020a  
सा च तं पतिमासाद्य परं हर्षमवाप ह	020c  
स तुतोष च विप्रर्षिस्तस्या वृत्तेन भारत	021a  
छन्दयामास चैवैनां वरेण वरवर्णिनीम्	021c  
मात्रे तत्सर्वमाचख्यौ सा कन्या राजसत्तमम्	022a  
अथ तामब्रवीन्माता सुतां किञ्चिदवाङ्मुखीम्	022c  
ममापि पुत्रि भर्ता ते प्रसादं कर्तुमर्हति	023a  
अपत्यस्य प्रदानेन समर्थः स महातपाः	023c  
ततः सा त्वरितं गत्वा तत्सर्वं प्रत्यवेदयत्	024a  
मातुश्चिकीर्षितं राजन्नृचीकस्तामथाब्रवीत्	024c  
गुणवन्तमपत्यं वै त्वं च सा जनयिष्यथः	025a  
जनन्यास्तव कल्याणि मा भूद्वै प्रणयोऽन्यथा	025c  
तव चैव गुणश्लाघी पुत्र उत्पत्स्यते शुभे	026a  
अस्मद्वंशकरः श्रीमांस्तव भ्राता च वंशकृत्	026c  
ऋतुस्नाता च साश्वत्थं त्वं च वृक्षमुदुम्बरम्	027a  
परिष्वजेथाः कल्याणि तत इष्टमवाप्स्यथः	027c  
चरुद्वयमिदं चैव मन्त्रपूतं शुचिस्मिते	028a  
त्वं च सा चोपयुञ्जीथां ततः पुत्राववाप्स्यथः	028c  
ततः सत्यवती हृष्टा मातरं प्रत्यभाषत	029a  
यदृचीकेन कथितं तच्चाचख्यौ चरुद्वयम्	029c  
तामुवाच ततो माता सुतां सत्यवतीं तदा	030a  
पुत्रि मूर्ध्ना प्रपन्नायाः कुरुष्व वचनं मम	030c  
भर्त्रा य एष दत्तस्ते चरुर्मन्त्रपुरस्कृतः	031a  
एतं प्रयच्छ मह्यं त्वं मदीयं त्वं गृहाण च	031c  
व्यत्यासं वृक्षयोश्चापि करवाव शुचिस्मिते	032a  
यदि प्रमाणं वचनं मम मातुरनिन्दिते	032c  
व्यक्तं भगवता चात्र कृतमेवं भविष्यति	033a  
ततो मे त्वच्चरौ भावः पादपे च सुमध्यमे	033c  
कथं विशिष्टो भ्राता ते भवेदित्येव चिन्तय	033e  
तथा च कृतवत्यौ ते माता सत्यवती च सा	034a  
अथ गर्भावनुप्राप्ते उभे ते वै युधिष्ठिर	034c  
दृष्ट्वा गर्भमनुप्राप्तां भार्यां स च महानृषिः	035a  
उवाच तां सत्यवतीं दुर्मना भृगुसत्तमः	035c  
व्यत्यासेनोपयुक्तस्ते चरुर्व्यक्तं भविष्यति	036a  
व्यत्यासः पादपे चापि सुव्यक्तं ते कृतः शुभे	036c  
मया हि विश्वं यद्ब्रह्म त्वच्चरौ सन्निवेशितम्	037a  
क्षत्रवीर्यं च सकलं चरौ तस्या निवेशितम्	037c  
त्रिलोकविख्यातगुणं त्वं विप्रं जनयिष्यसि	038a  
सा च क्षत्रं विशिष्टं वै तत एतत्कृतं मया	038c  
व्यत्यासस्तु कृतो यस्मात्त्वया मात्रा तथैव च	039a  
तस्मात्सा ब्राह्मणश्रेष्ठं माता ते जनयिष्यति	039c  
क्षत्रियं तूग्रकर्माणं त्वं भद्रे जनयिष्यसि	040a  
न हि ते तत्कृतं साधु मातृस्नेहेन भामिनि	040c  
सा श्रुत्वा शोकसन्तप्ता पपात वरवर्णिनी	041a  
भूमौ सत्यवती राजंश्छिन्नेव रुचिरा लता	041c  
प्रतिलभ्य च सा सञ्ज्ञां शिरसा प्रणिपत्य च	042a  
उवाच भार्या भर्तारं गाधेयी ब्राह्मणर्षभम्	042c  
प्रसादयन्त्यां भार्यायां मयि ब्रह्मविदां वर	043a  
प्रसादं कुरु विप्रर्षे न मे स्यात्क्षत्रियः सुतः	043c  
कामं ममोग्रकर्मा वै पौत्रो भवितुमर्हति	044a  
न तु मे स्यात्सुतो ब्रह्मन्नेष मे दीयतां वरः	044c  
एवमस्त्विति होवाच स्वां भार्यां सुमहातपाः	045a  
ततः सा जनयामास जमदग्निं सुतं शुभम्	045c  
विश्वामित्रं चाजनयद्गाधेर्भार्या यशस्विनी	046a  
ऋषेः प्रभावाद्राजेन्द्र ब्रह्मर्षिं ब्रह्मवादिनम्	046c  
ततो ब्राह्मणतां यातो विश्वामित्रो महातपाः	047a  
क्षत्रियः सोऽप्यथ तथा ब्रह्मवंशस्य कारकः	047c  
तस्य पुत्रा महात्मानो ब्रह्मवंशविवर्धनाः	048a  
तपस्विनो ब्रह्मविदो गोत्रकर्तार एव च	048c  
मधुच्छन्दश्च भगवान्देवरातश्च वीर्यवान्	049a  
अक्षीणश्च शकुन्तश्च बभ्रुः कालपथस्तथा	049c  
याज्ञवल्क्यश्च विख्यातस्तथा स्थूणो महाव्रतः	050a  
उलूको यमदूतश्च तथर्षिः सैन्धवायनः	050c  
कर्णजङ्घश्च भगवान्गालवश्च महानृषिः	051a  
ऋषिर्वज्रस्तथाख्यातः शालङ्कायन एव च	051c  
लालाट्यो नारदश्चैव तथा कूर्चमुखः स्मृतः	052a  
वादुलिर्मुसलश्चैव रक्षोग्रीवस्तथैव च	052c  
अङ्घ्रिको नैकभृच्चैव शिलायूपः सितः शुचिः	053a  
चक्रको मारुतन्तव्यो वातघ्नोऽथाश्वलायनः	053c  
श्यामायनोऽथ गार्ग्यश्च जाबालिः सुश्रुतस्तथा	054a  
कारीषिरथ संश्रुत्यः परपौरवतन्तवः	054c  
महानृषिश्च कपिलस्तथर्षिस्तारकायनः	055a  
तथैव चोपगहनस्तथर्षिश्चार्जुनायनः	055c  
मार्गमित्रिर्हिरण्याक्षो जङ्घारिर्बभ्रुवाहनः	056a  
सूतिर्विभूतिः सूतश्च सुरङ्गश्च तथैव हि	056c  
आराद्धिर्नामयश्चैव चाम्पेयोज्जयनौ तथा	057a  
नवतन्तुर्बकनखः शयोनरतिरेव च	057c  
शयोरुहश्चारुमत्स्यः शिरीषी चाथ गार्दभिः	058a  
उज्जयोनिरदापेक्षी नारदी च महानृषिः	058c  
विश्वामित्रात्मजाः सर्वे मुनयो ब्रह्मवादिनः	058e  
तन्नैष क्षत्रियो राजन्विश्वामित्रो महातपाः	059a  
ऋचीकेनाहितं ब्रह्म परमेतद्युधिष्ठिर	059c  
एतत्ते सर्वमाख्यातं तत्त्वेन भरतर्षभ	060a  
विश्वामित्रस्य वै जन्म सोमसूर्याग्नितेजसः	060c  
यत्र यत्र च सन्देहो भूयस्ते राजसत्तम	061a  
तत्र तत्र च मां ब्रूहि च्छेत्तास्मि तव संशयान्	061c  
