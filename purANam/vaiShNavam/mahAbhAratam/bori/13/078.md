वसिष्ठ उवाच	001  
शतं वर्षसहस्राणां तपस्तप्तं सुदुश्चरम्	001a  
गोभिः पूर्वविसृष्टाभिर्गच्छेम श्रेष्ठतामिति	001c  
लोकेऽस्मिन्दक्षिणानां च सर्वासां वयमुत्तमाः	002a  
भवेम न च लिप्येम दोषेणेति परन्तप	002c  
स एव चेतसा तेन हतो लिप्येत सर्वदा	003a  
शकृता च पवित्रार्थं कुर्वीरन्देवमानुषाः	003c  
तथा सर्वाणि भूतानि स्थावराणि चराणि च	004a  
प्रदातारश्च गोलोकान्गच्छेयुरिति मानद	004c  
ताभ्यो वरं ददौ ब्रह्मा तपसोऽन्ते स्वयं प्रभुः	005a  
एवं भवत्विति विभुर्लोकांस्तारयतेति च	005c  
उत्तस्थुः सिद्धिकामास्ता भूतभव्यस्य मातरः	006a  
तपसोऽन्ते महाराज गावो लोकपरायणाः	006c  
तस्माद्गावो महाभागाः पवित्रं परमुच्यते	007a  
तथैव सर्वभूतानां गावस्तिष्ठन्ति मूर्धनि	007c  
समानवत्सां कपिलां धेनुं दत्त्वा पयस्विनीम्	008a  
सुव्रतां वस्त्रसंवीतां ब्रह्मलोके महीयते	008c  
रोहिणीं तुल्यवत्सां तु धेनुं दत्त्वा पयस्विनीम्	009a  
सुव्रतां वस्त्रसंवीतां सूर्यलोके महीयते	009c  
समानवत्सां शबलां धेनुं दत्त्वा पयस्विनीम्	010a  
सुव्रतां वस्त्रसंवीतां सोमलोके महीयते	010c  
समानवत्सां श्वेतां तु धेनुं दत्त्वा पयस्विनीम्	011a  
सुव्रतां वस्त्रसंवीतामिन्द्रलोके महीयते	011c  
समानवत्सां कृष्णां तु धेनुं दत्त्वा पयस्विनीम्	012a  
सुव्रतां वस्त्रसंवीतामग्निलोके महीयते	012c  
समानवत्सां धूम्रां तु धेनुं दत्त्वा पयस्विनीम्	013a  
सुव्रतां वस्त्रसंवीतां याम्यलोके महीयते	013c  
अपां फेनसवर्णां तु सवत्सां कांस्यदोहनाम्	014a  
प्रदाय वस्त्रसंवीतां वारुणं लोकमश्नुते	014c  
वातरेणुसवर्णां तु सवत्सां कांस्यदोहनाम्	015a  
प्रदाय वस्त्रसंवीतां वायुलोके महीयते	015c  
हिरण्यवर्णां पिङ्गाक्षीं सवत्सां कांस्यदोहनाम्	016a  
प्रदाय वस्त्रसंवीतां कौबेरं लोकमश्नुते	016c  
पलालधूम्रवर्णां तु सवत्सां कांस्यदोहनाम्	017a  
प्रदाय वस्त्रसंवीतां पितृलोके महीयते	017c  
सवत्सां पीवरीं दत्त्वा शितिकण्ठामलङ्कृताम्	018a  
वैश्वदेवमसम्बाधं स्थानं श्रेष्ठं प्रपद्यते	018c  
समानवत्सां गौरीं तु धेनुं दत्त्वा पयस्विनीम्	019a  
सुव्रतां वस्त्रसंवीतां वसूनां लोकमश्नुते	019c  
पाण्डुकम्बलवर्णां तु सवत्सां कांस्यदोहनाम्	020a  
प्रदाय वस्त्रसंवीतां साध्यानां लोकमश्नुते	020c  
वैराटपृष्ठमुक्षाणं सर्वरत्नैरलङ्कृतम्	021a  
प्रदाय मरुतां लोकानजरान्प्रतिपद्यते	021c  
वत्सोपपन्नां नीलाङ्गां सर्वरत्नसमन्विताम्	022a  
गन्धर्वाप्सरसां लोकान्दत्त्वा प्राप्नोति मानवः	022c  
शितिकण्ठमनड्वाहं सर्वरत्नैरलङ्कृतम्	023a  
दत्त्वा प्रजापतेर्लोकान्विशोकः प्रतिपद्यते	023c  
गोप्रदानरतो याति भित्त्वा जलदसञ्चयान्	024a  
विमानेनार्कवर्णेन दिवि राजन्विराजता	024c  
तं चारुवेषाः सुश्रोण्यः सहस्रं वरयोषितः	025a  
रमयन्ति नरश्रेष्ठ गोप्रदानरतं नरम्	025c  
वीणानां वल्लकीनां च नूपुराणां च शिञ्जितैः	026a  
हासैश्च हरिणाक्षीणां प्रसुप्तः प्रतिबोध्यते	026c  
यावन्ति लोमानि भवन्ति धेन्वास्तावन्ति वर्षाणि महीयते सः	027a  
स्वर्गाच्च्युतश्चापि ततो नृलोके कुले समुत्पत्स्यति गोमिनां सः	027c  
