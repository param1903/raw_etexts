युधिष्ठिर उवाच	001  
ब्राह्मणानां तु ये लोके प्रतिश्रुत्य पितामह	001a  
न प्रयच्छन्ति मोहात्ते के भवन्ति महामते	001c  
एतन्मे तत्त्वतो ब्रूहि धर्मं धर्मभृतां वर	002a  
प्रतिश्रुत्य दुरात्मानो न प्रयच्छन्ति ये नराः	002c  
भीष्म उवाच	003  
यो न दद्यात्प्रतिश्रुत्य स्वल्पं वा यदि वा बहु	003a  
आशास्तस्य हताः सर्वाः क्लीबस्येव प्रजाफलम्	003c  
यां रात्रिं जायते पापो यां च रात्रिं विनश्यति	004a  
एतस्मिन्नन्तरे यद्यत्सुकृतं तस्य भारत	004c  
यच्च तस्य हुतं किञ्चित्सर्वं तस्योपहन्यते	004e  
अत्रैतद्वचनं प्राहुर्धर्मशास्त्रविदो जनाः	005a  
निशम्य भरतश्रेष्ठ बुद्ध्या परमयुक्तया	005c  
अपि चोदाहरन्तीमं धर्मशास्त्रविदो जनाः	006a  
अश्वानां श्यामकर्णानां सहस्रेण स मुच्यते	006c  
अत्रैवोदाहरन्तीममितिहासं पुरातनम्	007a  
सृगालस्य च संवादं वानरस्य च भारत	007c  
तौ सखायौ पुरा ह्यास्तां मानुषत्वे परन्तप	008a  
अन्यां योनिं समापन्नौ सार्गालीं वानरीं तथा	008c  
ततः परासून्खादन्तं सृगालं वानरोऽब्रवीत्	009a  
श्मशानमध्ये सम्प्रेक्ष्य पूर्वजातिमनुस्मरन्	009c  
किं त्वया पापकं कर्म कृतं पूर्वं सुदारुणम्	010a  
यस्त्वं श्मशाने मृतकान्पूतिकानत्सि कुत्सितान्	010c  
एवमुक्तः प्रत्युवाच सृगालो वानरं तदा	011a  
ब्राह्मणस्य प्रतिश्रुत्य न मया तदुपाकृतम्	011c  
तत्कृते पापिकां योनिमापन्नोऽस्मि प्लवङ्गम	012a  
तस्मादेवंविधं भक्ष्यं भक्षयामि बुभुक्षितः	012c  
इत्येतद्ब्रुवतो राजन्ब्राह्मणस्य मया श्रुतम्	013a  
कथां कथयतः पुण्यां धर्मज्ञस्य पुरातनीम्	013c  
श्रुतं चापि मया भूयः कृष्णस्यापि विशां पते	014a  
कथां कथयतः पूर्वं ब्राह्मणं प्रति पाण्डव	014c  
एवमेव च मां नित्यं ब्राह्मणाः सन्दिशन्ति वै	015a  
प्रतिश्रुत्य भवेद्देयं नाशा कार्या हि ब्राह्मणैः	015c  
ब्राह्मणो ह्याशया पूर्वं कृतया पृथिवीपते	016a  
सुसमिद्धो यथा दीप्तः पावकस्तद्विधः स्मृतः	016c  
यं निरीक्षेत सङ्क्रुद्ध आशया पूर्वजातया	017a  
प्रदहेत हि तं राजन्कक्षमक्षय्यभुग्यथा	017c  
स एव हि यदा तुष्टो वचसा प्रतिनन्दति	018a  
भवत्यगदसङ्काशो विषये तस्य भारत	018c  
पुत्रान्पौत्रान्पशूंश्चैव बान्धवान्सचिवांस्तथा	019a  
पुरं जनपदं चैव शान्तिरिष्टेव पुष्यति	019c  
एतद्धि परमं तेजो ब्राह्मणस्येह दृश्यते	020a  
सहस्रकिरणस्येव सवितुर्धरणीतले	020c  
तस्माद्दातव्यमेवेह प्रतिश्रुत्य युधिष्ठिर	021a  
यदीच्छेच्छोभनां जातिं प्राप्तुं भरतसत्तम	021c  
ब्राह्मणस्य हि दत्तेन ध्रुवं स्वर्गो ह्यनुत्तमः	022a  
शक्यं प्राप्तुं विशेषेण दानं हि महती क्रिया	022c  
इतो दत्तेन जीवन्ति देवताः पितरस्तथा	023a  
तस्माद्दानानि देयानि ब्राह्मणेभ्यो विजानता	023c  
महद्धि भरतश्रेष्ठ ब्राह्मणस्तीर्थमुच्यते	024a  
वेलायां न तु कस्याञ्चिद्गच्छेद्विप्रो ह्यपूजितः	024c  
