वैशम्पायन उवाच	001  
ततो युधिष्ठिरो राजा शरतल्पे पितामहम्	001a  
पुनरेव महातेजाः पप्रच्छ वदतां वरम्	001c  
ऋषयो ब्राह्मणा देवाः प्रशंसन्ति महामते	002a  
अहिंसालक्षणं धर्मं वेदप्रामाण्यदर्शनात्	002c  
कर्मणा मनुजः कुर्वन्हिंसां पार्थिवसत्तम	003a  
वाचा च मनसा चैव कथं दुःखात्प्रमुच्यते	003c  
भीष्म उवाच	004  
चतुर्विधेयं निर्दिष्टा अहिंसा ब्रह्मवादिभिः	004a  
एषैकतोऽपि विभ्रष्टा न भवत्यरिसूदन	004c  
यथा सर्वश्चतुष्पादस्त्रिभिः पादैर्न तिष्ठति	005a  
तथैवेयं महीपाल प्रोच्यते कारणैस्त्रिभिः	005c  
यथा नागपदेऽन्यानि पदानि पदगामिनाम्	006a  
सर्वाण्येवापिधीयन्ते पदजातानि कौञ्जरे	006c  
एवं लोकेष्वहिंसा तु निर्दिष्टा धर्मतः परा	006e  
कर्मणा लिप्यते जन्तुर्वाचा च मनसैव च	007a  
पूर्वं तु मनसा त्यक्त्वा तथा वाचाथ कर्मणा	008a  
त्रिकारणं तु निर्दिष्टं श्रूयते ब्रह्मवादिभिः	008c  
मनोवाचि तथास्वादे दोषा ह्येषु प्रतिष्ठिताः	009a  
न भक्षयन्त्यतो मांसं तपोयुक्ता मनीषिणः	009c  
दोषांस्तु भक्षणे राजन्मांसस्येह निबोध मे	010a  
पुत्रमांसोपमं जानन्खादते यो विचेतनः	010c  
मातापितृसमायोगे पुत्रत्वं जायते यथा	011a  
रसं च प्रति जिह्वायाः प्रज्ञानं जायते तथा	011c  
तथा शास्त्रेषु नियतं रागो ह्यास्वादिताद्भवेत्	011e  
असंस्कृताः संस्कृताश्च लवणालवणास्तथा	012a  
प्रज्ञायन्ते यथा भावास्तथा चित्तं निरुध्यते	012c  
भेरीशङ्खमृदङ्गाद्यांस्तन्त्रीशब्दांश्च पुष्कलान्	013a  
निषेविष्यन्ति वै मन्दा मांसभक्षाः कथं नराः	013c  
अचिन्तितमनुद्दिष्टमसङ्कल्पितमेव च	014a  
रसं गृद्ध्याभिभूता वै प्रशंसन्ति फलार्थिनः	014c  
प्रशंसा ह्येव मांसस्य दोषकर्मफलान्विता	014e  
जीवितं हि परित्यज्य बहवः साधवो जनाः	015a  
स्वमांसैः परमांसानि परिपाल्य दिवं गताः	015c  
एवमेषा महाराज चतुर्भिः कारणैर्वृता	016a  
अहिंसा तव निर्दिष्टा सर्वधर्मार्थसंहिता	016c  
