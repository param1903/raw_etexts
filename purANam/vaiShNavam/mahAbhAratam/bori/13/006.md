युधिष्ठिर उवाच	001  
पितामह महाप्राज्ञ सर्वशास्त्रविशारद	001a  
दैवे पुरुषकारे च किं स्विच्छ्रेष्ठतरं भवेत्	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
वसिष्ठस्य च संवादं ब्रह्मणश्च युधिष्ठिर	002c  
दैवमानुषयोः किं स्वित्कर्मणोः श्रेष्ठमित्युत	003a  
पुरा वसिष्ठो भगवान्पितामहमपृच्छत	003c  
ततः पद्मोद्भवो राजन्देवदेवः पितामहः	004a  
उवाच मधुरं वाक्यमर्थवद्धेतुभूषितम्	004c  
नाबीजं जायते किञ्चिन्न बीजेन विना फलम्	005a  
बीजाद्बीजं प्रभवति बीजादेव फलं स्मृतम्	005c  
यादृशं वपते बीजं क्षेत्रमासाद्य कर्षकः	006a  
सुकृते दुष्कृते वापि तादृशं लभते फलम्	006c  
यथा बीजं विना क्षेत्रमुप्तं भवति निष्फलम्	007a  
तथा पुरुषकारेण विना दैवं न सिध्यति	007c  
क्षेत्रं पुरुषकारस्तु दैवं बीजमुदाहृतम्	008a  
क्षेत्रबीजसमायोगात्ततः सस्यं समृध्यते	008c  
कर्मणः फलनिर्वृत्तिं स्वयमश्नाति कारकः	009a  
प्रत्यक्षं दृश्यते लोके कृतस्याप्यकृतस्य च	009c  
शुभेन कर्मणा सौख्यं दुःखं पापेन कर्मणा	010a  
कृतं सर्वत्र लभते नाकृतं भुज्यते क्वचित्	010c  
कृती सर्वत्र लभते प्रतिष्ठां भाग्यविक्षतः	011a  
अकृती लभते भ्रष्टः क्षते क्षारावसेचनम्	011c  
तपसा रूपसौभाग्यं रत्नानि विविधानि च	012a  
प्राप्यते कर्मणा सर्वं न दैवादकृतात्मना	012c  
तथा स्वर्गश्च भोगश्च निष्ठा या च मनीषिता	013a  
सर्वं पुरुषकारेण कृतेनेहोपपद्यते	013c  
ज्योतींषि त्रिदशा नागा यक्षाश्चन्द्रार्कमारुताः	014a  
सर्वे पुरुषकारेण मानुष्याद्देवतां गताः	014c  
अर्थो वा मित्रवर्गो वा ऐश्वर्यं वा कुलान्वितम्	015a  
श्रीश्चापि दुर्लभा भोक्तुं तथैवाकृतकर्मभिः	015c  
शौचेन लभते विप्रः क्षत्रियो विक्रमेण च	016a  
वैश्यः पुरुषकारेण शूद्रः शुश्रूषया श्रियम्	016c  
नादातारं भजन्त्यर्था न क्लीबं नापि निष्क्रियम्	017a  
नाकर्मशीलं नाशूरं तथा नैवातपस्विनम्	017c  
येन लोकास्त्रयः सृष्टा दैत्याः सर्वाश्च देवताः	018a  
स एष भगवान्विष्णुः समुद्रे तप्यते तपः	018c  
स्वं चेत्कर्मफलं न स्यात्सर्वमेवाफलं भवेत्	019a  
लोको दैवं समालम्ब्य उदासीनो भवेन्न तु	019c  
अकृत्वा मानुषं कर्म यो दैवमनुवर्तते	020a  
वृथा श्राम्यति सम्प्राप्य पतिं क्लीबमिवाङ्गना	020c  
न तथा मानुषे लोके भयमस्ति शुभाशुभे	021a  
यथा त्रिदशलोके हि भयमल्पेन जायते	021c  
कृतः पुरुषकारस्तु दैवमेवानुवर्तते	022a  
न दैवमकृते किञ्चित्कस्यचिद्दातुमर्हति	022c  
यदा स्थानान्यनित्यानि दृश्यन्ते दैवतेष्वपि	023a  
कथं कर्म विना दैवं स्थास्यते स्थापयिष्यति	023c  
न दैवतानि लोकेऽस्मिन्व्यापारं यान्ति कस्यचित्	024a  
व्यासङ्गं जनयन्त्युग्रमात्माभिभवशङ्कया	024c  
ऋषीणां देवतानां च सदा भवति विग्रहः	025a  
कस्य वाचा ह्यदैवं स्याद्यतो दैवं प्रवर्तते	025c  
कथं चास्य समुत्पत्तिर्यथा दैवं प्रवर्तते	026a  
एवं त्रिदशलोकेऽपि प्राप्यन्ते बहवश्छलाः	026c  
आत्मैव ह्यात्मनो बन्धुरात्मैव रिपुरात्मनः	027a  
आत्मैव चात्मनः साक्षी कृतस्याप्यकृतस्य च	027c  
कृतं च विकृतं किञ्चित्कृते कर्मणि सिध्यति	028a  
सुकृते दुष्कृतं कर्म न यथार्थं प्रपद्यते	028c  
देवानां शरणं पुण्यं सर्वं पुण्यैरवाप्यते	029a  
पुण्यशीलं नरं प्राप्य किं दैवं प्रकरिष्यति	029c  
पुरा ययातिर्विभ्रष्टश्च्यावितः पतितः क्षितौ	030a  
पुनरारोपितः स्वर्गं दौहित्रैः पुण्यकर्मभिः	030c  
पुरूरवाश्च राजर्षिर्द्विजैरभिहितः पुरा	031a  
ऐल इत्यभिविख्यातः स्वर्गं प्राप्तो महीपतिः	031c  
अश्वमेधादिभिर्यज्ञैः सत्कृतः कोसलाधिपः	032a  
महर्षिशापात्सौदासः पुरुषादत्वमागतः	032c  
अश्वत्थामा च रामश्च मुनिपुत्रौ धनुर्धरौ	033a  
न गच्छतः स्वर्गलोकं सुकृतेनेह कर्मणा	033c  
वसुर्यज्ञशतैरिष्ट्वा द्वितीय इव वासवः	034a  
मिथ्याभिधानेनैकेन रसातलतलं गतः	034c  
बलिर्वैरोचनिर्बद्धो धर्मपाशेन दैवतैः	035a  
विष्णोः पुरुषकारेण पातालशयनः कृतः	035c  
शक्रस्योदस्य चरणं प्रस्थितो जनमेजयः	036a  
द्विजस्त्रीणां वधं कृत्वा किं दैवेन न वारितः	036c  
अज्ञानाद्ब्राह्मणं हत्वा स्पृष्टो बालवधेन च	037a  
वैशम्पायनविप्रर्षिः किं दैवेन निवारितः	037c  
गोप्रदानेन मिथ्या च ब्राह्मणेभ्यो महामखे	038a  
पुरा नृगश्च राजर्षिः कृकलासत्वमागतः	038c  
धुन्धुमारश्च राजर्षिः सत्रेष्वेव जरां गतः	039a  
प्रीतिदायं परित्यज्य सुष्वाप स गिरिव्रजे	039c  
पाण्डवानां हृतं राज्यं धार्तराष्ट्रैर्महाबलैः	040a  
पुनः प्रत्याहृतं चैव न दैवाद्भुजसंश्रयात्	040c  
तपोनियमसंयुक्ता मुनयः संशितव्रताः	041a  
किं ते दैवबलाच्छापमुत्सृजन्ते न कर्मणा	041c  
पापमुत्सृजते लोके सर्वं प्राप्य सुदुर्लभम्	042a  
लोभमोहसमापन्नं न दैवं त्रायते नरम्	042c  
यथाग्निः पवनोद्धूतः सूक्ष्मोऽपि भवते महान्	043a  
तथा कर्मसमायुक्तं दैवं साधु विवर्धते	043c  
यथा तैलक्षयाद्दीपः प्रम्लानिमुपगच्छति	044a  
तथा कर्मक्षयाद्दैवं प्रम्लानिमुपगच्छति	044c  
विपुलमपि धनौघं प्राप्य भोगान्स्त्रियो वा पुरुष इह न शक्तः कर्महीनोऽपि भोक्तुम्	045a  
सुनिहितमपि चार्थं दैवतै रक्ष्यमाणं व्ययगुणमपि साधुं कर्मणा संश्रयन्ते	045c  
भवति मनुजलोकाद्देवलोको विशिष्टो बहुतरसुसमृद्ध्या मानुषाणां गृहाणि	046a  
पितृवनभवनाभं दृश्यते चामराणां न च फलति विकर्मा जीवलोकेन दैवम्	046c  
व्यपनयति विमार्गं नास्ति दैवे प्रभुत्वं गुरुमिव कृतमग्र्यं कर्म संयाति दैवम्	047a  
अनुपहतमदीनं कामकारेण दैवं नयति पुरुषकारः सञ्चितस्तत्र तत्र	047c  
एतत्ते सर्वमाख्यातं मया वै मुनिसत्तम	048a  
फलं पुरुषकारस्य सदा सन्दृश्य तत्त्वतः	048c  
अभ्युत्थानेन दैवस्य समारब्धेन कर्मणा	049a  
विधिना कर्मणा चैव स्वर्गमार्गमवाप्नुयात्	049c  
