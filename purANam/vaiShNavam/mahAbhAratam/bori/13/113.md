युधिष्ठिर उवाच	001  
अधर्मस्य गतिर्ब्रह्मन्कथिता मे त्वयानघ	001a  
धर्मस्य तु गतिं श्रोतुमिच्छामि वदतां वर	001c  
कृत्वा कर्माणि पापानि कथं यान्ति शुभां गतिम्	001e  
बृहस्पतिरुवाच	002  
कृत्वा पापानि कर्माणि अधर्मवशमागतः	002a  
मनसा विपरीतेन निरयं प्रतिपद्यते	002c  
मोहादधर्मं यः कृत्वा पुनः समनुतप्यते	003a  
मनःसमाधिसंयुक्तो न स सेवेत दुष्कृतम्	003c  
यथा यथा नरः सम्यगधर्ममनुभाषते	004a  
समाहितेन मनसा विमुच्यति तथा तथा	004c  
भुजङ्ग इव निर्मोकात्पूर्वभुक्ताज्जरान्वितात्	004e  
अदत्त्वापि प्रदानानि विविधानि समाहितः	005a  
मनःसमाधिसंयुक्तः सुगतिं प्रतिपद्यते	005c  
प्रदानानि तु वक्ष्यामि यानि दत्त्वा युधिष्ठिर	006a  
नरः कृत्वाप्यकार्याणि तदा धर्मेण युज्यते	006c  
सर्वेषामेव दानानामन्नं श्रेष्ठमुदाहृतम्	007a  
पूर्वमन्नं प्रदातव्यमृजुना धर्ममिच्छता	007c  
प्राणा ह्यन्नं मनुष्याणां तस्माज्जन्तुश्च जायते	008a  
अन्ने प्रतिष्ठिता लोकास्तस्मादन्नं प्रकाशते	008c  
अन्नमेव प्रशंसन्ति देवर्षिपितृमानवाः	009a  
अन्नस्य हि प्रदानेन स्वर्गमाप्नोति कौशिकः	009c  
न्यायलब्धं प्रदातव्यं द्विजेभ्यो ह्यन्नमुत्तमम्	010a  
स्वाध्यायसमुपेतेभ्यः प्रहृष्टेनान्तरात्मना	010c  
यस्य ह्यन्नमुपाश्नन्ति ब्राह्मणानां शता दश	011a  
हृष्टेन मनसा दत्तं न स तिर्यग्गतिर्भवेत्	011c  
ब्राह्मणानां सहस्राणि दश भोज्य नरर्षभ	012a  
नरोऽधर्मात्प्रमुच्येत पापेष्वभिरतः सदा	012c  
भैक्षेणान्नं समाहृत्य विप्रो वेदपुरस्कृतः	013a  
स्वाध्यायनिरते विप्रे दत्त्वेह सुखमेधते	013c  
अहिंसन्ब्राह्मणं नित्यं न्यायेन परिपाल्य च	014a  
क्षत्रियस्तरसा प्राप्तमन्नं यो वै प्रयच्छति	014c  
द्विजेभ्यो वेदवृद्धेभ्यः प्रयतः सुसमाहितः	015a  
तेनापोहति धर्मात्मा दुष्कृतं कर्म पाण्डव	015c  
षड्भागपरिशुद्धं च कृषेर्भागमुपार्जितम्	016a  
वैश्यो ददद्द्विजातिभ्यः पापेभ्यः परिमुच्यते	016c  
अवाप्य प्राणसन्देहं कार्कश्येन समार्जितम्	017a  
अन्नं दत्त्वा द्विजातिभ्यः शूद्रः पापात्प्रमुच्यते	017c  
औरसेन बलेनान्नमर्जयित्वाविहिंसकः	018a  
यः प्रयच्छति विप्रेभ्यो न स दुर्गाणि सेवते	018c  
न्यायेनावाप्तमन्नं तु नरो लोभविवर्जितः	019a  
द्विजेभ्यो वेदवृद्धेभ्यो दत्त्वा पापात्प्रमुच्यते	019c  
अन्नमूर्जस्करं लोके दत्त्वोर्जस्वी भवेन्नरः	020a  
सतां पन्थानमाश्रित्य सर्वपापात्प्रमुच्यते	020c  
दानकृद्भिः कृतः पन्था येन यान्ति मनीषिणः	021a  
ते स्म प्राणस्य दातारस्तेभ्यो धर्मः सनातनः	021c  
सर्वावस्थं मनुष्येण न्यायेनान्नमुपार्जितम्	022a  
कार्यं पात्रगतं नित्यमन्नं हि परमा गतिः	022c  
अन्नस्य हि प्रदानेन नरो दुर्गं न सेवते	023a  
तस्मादन्नं प्रदातव्यमन्यायपरिवर्जितम्	023c  
यतेद्ब्राह्मणपूर्वं हि भोक्तुमन्नं गृही सदा	024a  
अवन्ध्यं दिवसं कुर्यादन्नदानेन मानवः	024c  
भोजयित्वा दशशतं नरो वेदविदां नृप	025a  
न्यायविद्धर्मविदुषामितिहासविदां तथा	025c  
न याति नरकं घोरं संसारांश्च न सेवते	026a  
सर्वकामसमायुक्तः प्रेत्य चाप्यश्नुते फलम्	026c  
एवं सुखसमायुक्तो रमते विगतज्वरः	027a  
रूपवान्कीर्तिमांश्चैव धनवांश्चोपपद्यते	027c  
एतत्ते सर्वमाख्यातमन्नदानफलं महत्	028a  
मूलमेतद्धि धर्माणां प्रदानस्य च भारत	028c  
