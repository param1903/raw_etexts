युधिष्ठिर उवाच	001  
ये च धर्ममसूयन्ति ये चैनं पर्युपासते	001a  
ब्रवीतु भगवानेतत्क्व ते गच्छन्ति तादृशाः	001c  
भीष्म उवाच	002  
रजसा तमसा चैव समवस्तीर्णचेतसः	002a  
नरकं प्रतिपद्यन्ते धर्मविद्वेषिणो नराः	002c  
ये तु धर्मं महाराज सततं पर्युपासते	003a  
सत्यार्जवपराः सन्तस्ते वै स्वर्गभुजो नराः	003c  
धर्म एव रतिस्तेषामाचार्योपासनाद्भवेत्	004a  
देवलोकं प्रपद्यन्ते ये धर्मं पर्युपासते	004c  
मनुष्या यदि वा देवाः शरीरमुपताप्य वै	005a  
धर्मिणः सुखमेधन्ते लोभद्वेषविवर्जिताः	005c  
प्रथमं ब्रह्मणः पुत्रं धर्ममाहुर्मनीषिणः	006a  
धर्मिणः पर्युपासन्ते फलं पक्वमिवाशयः	006c  
युधिष्ठिर उवाच	007  
असतां कीदृशं रूपं साधवः किं च कुर्वते	007a  
ब्रवीतु मे भवानेतत्सन्तोऽसन्तश्च कीदृशाः	007c  
भीष्म उवाच	008  
दुराचाराश्च दुर्धर्षा दुर्मुखाश्चाप्यसाधवः	008a  
साधवः शीलसम्पन्नाः शिष्टाचारस्य लक्षणम्	008c  
राजमार्गे गवां मध्ये गोष्ठमध्ये च धर्मिणः	009a  
नोपसेवन्ति राजेन्द्र सर्गं मूत्रपुरीषयोः	009c  
पञ्चानामशनं दत्त्वा शेषमश्नन्ति साधवः	010a  
न जल्पन्ति च भुञ्जाना न निद्रान्त्यार्द्रपाणयः	010c  
चित्रभानुमनड्वाहं देवं गोष्ठं चतुष्पथम्	011a  
ब्राह्मणं धार्मिकं चैत्यं ते कुर्वन्ति प्रदक्षिणम्	011c  
वृद्धानां भारतप्तानां स्त्रीणां बालातुरस्य च	012a  
ब्राह्मणानां गवां राज्ञां पन्थानं ददते च ते	012c  
अतिथीनां च सर्वेषां प्रेष्याणां स्वजनस्य च	013a  
तथा शरणकामानां गोप्ता स्यात्स्वागतप्रदः	013c  
सायं प्रातर्मनुष्याणामशनं देवनिर्मितम्	014a  
नान्तरा भोजनं दृष्टमुपवासविधिर्हि सः	014c  
होमकाले यथा वह्निः कालमेव प्रतीक्षते	015a  
ऋतुकाले तथा नारी ऋतुमेव प्रतीक्षते	015c  
न चान्यां गच्छते यस्तु ब्रह्मचर्यं हि तत्स्मृतम्	015e  
अमृतं ब्राह्मणा गाव इत्येतत्त्रयमेकतः	016a  
तस्माद्गोब्राह्मणं नित्यमर्चयेत यथाविधि	016c  
यजुषा संस्कृतं मांसमुपभुञ्जन्न दुष्यति	017a  
पृष्ठमांसं वृथामांसं पुत्रमांसं च तत्समम्	017c  
स्वदेशे परदेशे वाप्यतिथिं नोपवासयेत्	018a  
कर्म वै सफलं कृत्वा गुरूणां प्रतिपादयेत्	018c  
गुरुभ्य आसनं देयमभिवाद्याभिपूज्य च	019a  
गुरूनभ्यर्च्य वर्धन्ते आयुषा यशसा श्रिया	019c  
वृद्धान्नातिवदेज्जातु न च सम्प्रेषयेदपि	020a  
नासीनः स्यात्स्थितेष्वेवमायुरस्य न रिष्यते	020c  
न नग्नामीक्षते नारीं न विद्वान्पुरुषानपि	021a  
मैथुनं सततं गुप्तमाहारं च समाचरेत्	021c  
तीर्थानां गुरवस्तीर्थं शुचीनां हृदयं शुचि	022a  
दर्शनानां परं ज्ञानं सन्तोषः परमं सुखम्	022c  
सायं प्रातश्च वृद्धानां शृणुयात्पुष्कला गिरः	023a  
श्रुतमाप्नोति हि नरः सततं वृद्धसेवया	023c  
स्वाध्याये भोजने चैव दक्षिणं पाणिमुद्धरेत्	024a  
यच्छेद्वाङ्मनसी नित्यमिन्द्रियाणां च विभ्रमम्	024c  
संस्कृतं पायसं नित्यं यवागूं कृसरं हविः	025a  
अष्टकाः पितृदैवत्या वृद्धानामभिपूजनम्	025c  
श्मश्रुकर्मणि मङ्गल्यं क्षुतानामभिनन्दनम्	026a  
व्याधितानां च सर्वेषामायुषः प्रतिनन्दनम्	026c  
न जातु त्वमिति ब्रूयादापन्नोऽपि महत्तरम्	027a  
त्वङ्कारो वा वधो वेति विद्वत्सु न विशिष्यते	027c  
अवराणां समानानां शिष्याणां च समाचरेत्	027e  
पापमाचक्षते नित्यं हृदयं पापकर्मिणाम्	028a  
ज्ञानपूर्वं विनश्यन्ति गूहमाना महाजने	028c  
ज्ञानपूर्वं कृतं कर्म च्छादयन्ते ह्यसाधवः	029a  
न मां मनुष्याः पश्यन्ति न मां पश्यन्ति देवताः	029c  
पापेनाभिहतः पापः पापमेवाभिजायते	029e  
यथा वार्धुषिको वृद्धिं देहभेदे प्रतीक्षते	030a  
धर्मेणापिहितं पापं धर्ममेवाभिवर्धयेत्	030c  
यथा लवणमम्भोभिराप्लुतं प्रविलीयते	031a  
प्रायश्चित्तहतं पापं तथा सद्यः प्रणश्यति	031c  
तस्मात्पापं न गूहेत गूहमानं विवर्धते	032a  
कृत्वा तु साधुष्वाख्येयं ते तत्प्रशमयन्त्युत	032c  
आशया सञ्चितं द्रव्यं यत्काले नोपभुज्यते	033a  
अन्ये चैतत्प्रपद्यन्ते वियोगे तस्य देहिनः	033c  
मानसं सर्वभूतानां धर्ममाहुर्मनीषिणः	034a  
तस्मात्सर्वाणि भूतानि धर्ममेव समासते	034c  
एक एव चरेद्धर्मं न धर्मध्वजिको भवेत्	035a  
धर्मवाणिजका ह्येते ये धर्ममुपभुञ्जते	035c  
अर्चेद्देवानदम्भेन सेवेतामायया गुरून्	036a  
निधिं निदध्यात्पारत्र्यं यात्रार्थं दानशब्दितम्	036c  
