युधिष्ठिर उवाच	001  
स्त्रीपुंसयोः सम्प्रयोगे स्पर्शः कस्याधिको भवेत्	001a  
एतन्मे संशयं राजन्यथावद्वक्तुमर्हसि	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
भङ्गाश्वनेन शक्रस्य यथा वैरमभूत्पुरा	002c  
पुरा भङ्गाश्वनो नाम राजर्षिरतिधार्मिकः	003a  
अपुत्रः स नरव्याघ्र पुत्रार्थं यज्ञमाहरत्	003c  
अग्निष्टुं नाम राजर्षिरिन्द्रद्विष्टं महाबलः	004a  
प्रायश्चित्तेषु मर्त्यानां पुत्रकामस्य चेष्यते	004c  
इन्द्रो ज्ञात्वा तु तं यज्ञं महाभागः सुरेश्वरः	005a  
अन्तरं तस्य राजर्षेरन्विच्छन्नियतात्मनः	005c  
कस्यचित्त्वथ कालस्य मृगयामटतो नृप	006a  
इदमन्तरमित्येव शक्रो नृपममोहयत्	006c  
एकाश्वेन च राजर्षिर्भ्रान्त इन्द्रेण मोहितः	007a  
न दिशोऽविन्दत नृपः क्षुत्पिपासार्दितस्तदा	007c  
इतश्चेतश्च वै धावञ्श्रमतृष्णार्दितो नृपः	008a  
सरोऽपश्यत्सुरुचिरं पूर्णं परमवारिणा	008c  
सोऽवगाह्य सरस्तात पाययामास वाजिनम्	008e  
अथ पीतोदकं सोऽश्वं वृक्षे बद्ध्वा नृपोत्तमः	009a  
अवगाह्य ततः स्नातो राजा स्त्रीत्वमवाप ह	009c  
आत्मानं स्त्रीकृतं दृष्ट्वा व्रीडितो नृपसत्तमः	010a  
चिन्तानुगतसर्वात्मा व्याकुलेन्द्रियचेतनः	010c  
आरोहिष्ये कथं त्वश्वं कथं यास्यामि वै पुरम्	011a  
अग्निष्टुं नाम इष्टं मे पुत्राणां शतमौरसम्	011c  
जातं महाबलानां वै तान्प्रवक्ष्यामि किं त्वहम्	012a  
दारेषु चास्मदीयेषु पौरजानपदेषु च	012c  
मृदुत्वं च तनुत्वं च विक्लवत्वं तथैव च	013a  
स्त्रीगुणा ऋषिभिः प्रोक्ता धर्मतत्त्वार्थदर्शिभिः	013c  
व्यायामः कर्कशत्वं च वीर्यं च पुरुषे गुणाः	013e  
पौरुषं विप्रनष्टं मे स्त्रीत्वं केनापि मेऽभवत्	014a  
स्त्रीभावात्कथमश्वं तु पुनरारोढुमुत्सहे	014c  
महता त्वथ खेदेन आरुह्याश्वं नराधिपः	015a  
पुनरायात्पुरं तात स्त्रीभूतो नृपसत्तम	015c  
पुत्रा दाराश्च भृत्याश्च पौरजानपदाश्च ते	016a  
किं न्विदं त्विति विज्ञाय विस्मयं परमं गताः	016c  
अथोवाच स राजर्षिः स्त्रीभूतो वदतां वरः	017a  
मृगयामस्मि निर्यातो बलैः परिवृतो दृढम्	017c  
उद्भ्रान्तः प्राविशं घोरामटवीं दैवमोहितः	017e  
अटव्यां च सुघोरायां तृष्णार्तो नष्टचेतनः	018a  
सरः सुरुचिरप्रख्यमपश्यं पक्षिभिर्वृतम्	018c  
तत्रावगाढः स्त्रीभूतो व्यक्तं दैवान्न संशयः	019a  
अतृप्त इव पुत्राणां दाराणां च धनस्य च	019c  
उवाच पुत्रांश्च ततः स्त्रीभूतः पार्थिवोत्तमः	020a  
सम्प्रीत्या भुज्यतां राज्यं वनं यास्यामि पुत्रकाः	020c  
अभिषिच्य स पुत्राणां शतं राजा वनं गतः	020e  
तामाश्रमे स्त्रियं तात तापसोऽभ्यवपद्यत	021a  
तापसेनास्य पुत्राणामाश्रमेऽप्यभवच्छतम्	021c  
अथ सा तान्सुतान्गृह्य पूर्वपुत्रानभाषत	022a  
पुरुषत्वे सुता यूयं स्त्रीत्वे चेमे शतं सुताः	022c  
एकत्र भुज्यतां राज्यं भ्रातृभावेन पुत्रकाः	023a  
सहिता भ्रातरस्तेऽथ राज्यं बुभुजिरे तदा	023c  
तान्दृष्ट्वा भ्रातृभावेन भुञ्जानान्राज्यमुत्तमम्	024a  
चिन्तयामास देवेन्द्रो मन्युनाभिपरिप्लुतः	024c  
उपकारोऽस्य राजर्षेः कृतो नापकृतं मया	024e  
ततो ब्राह्मणरूपेण देवराजः शतक्रतुः	025a  
भेदयामास तान्गत्वा नगरं वै नृपात्मजान्	025c  
भ्रातॄणां नास्ति सौभ्रात्रं येऽप्येकस्य पितुः सुताः	026a  
राज्यहेतोर्विवदिताः कश्यपस्य सुरासुराः	026c  
यूयं भङ्गाश्वनापत्यास्तापसस्येतरे सुताः	027a  
कश्यपस्य सुराश्चैव असुराश्च सुतास्तथा	027c  
युष्माकं पैतृकं राज्यं भुज्यते तापसात्मजैः	027e  
इन्द्रेण भेदितास्ते तु युद्धेऽन्योन्यमपातयन्	028a  
तच्छ्रुत्वा तापसी चापि सन्तप्ता प्ररुरोद ह	028c  
ब्राह्मणच्छद्मनाभ्येत्य तामिन्द्रोऽथान्वपृच्छत	029a  
केन दुःखेन सन्तप्ता रोदिषि त्वं वरानने	029c  
ब्राह्मणं तु ततो दृष्ट्वा सा स्त्री करुणमब्रवीत्	030a  
पुत्राणां द्वे शते ब्रह्मन्कालेन विनिपातिते	030c  
अहं राजाभवं विप्र तत्र पुत्रशतं मया	031a  
समुत्पन्नं सुरूपाणां विक्रान्तानां द्विजोत्तम	031c  
कदाचिन्मृगयां यात उद्भ्रान्तो गहने वने	032a  
अवगाढश्च सरसि स्त्रीभूतो ब्राह्मणोत्तम	032c  
पुत्रान्राज्ये प्रतिष्ठाप्य वनमस्मि ततो गतः	032e  
स्त्रियाश्च मे पुत्रशतं तापसेन महात्मना	033a  
आश्रमे जनितं ब्रह्मन्नीतास्ते नगरं मया	033c  
तेषां च वैरमुत्पन्नं कालयोगेन वै द्विज	034a  
एतच्छोचामि विप्रेन्द्र दैवेनाभिपरिप्लुता	034c  
इन्द्रस्तां दुःखितां दृष्ट्वा अब्रवीत्परुषं वचः	035a  
पुरा सुदुःसहं भद्रे मम दुःखं त्वया कृतम्	035c  
इन्द्रद्विष्टेन यजता मामनादृत्य दुर्मते	036a  
इन्द्रोऽहमस्मि दुर्बुद्धे वैरं ते यातितं मया	036c  
इन्द्रं तु दृष्ट्वा राजर्षिः पादयोः शिरसा गतः	037a  
प्रसीद त्रिदशश्रेष्ठ पुत्रकामेन स क्रतुः	037c  
इष्टस्त्रिदशशार्दूल तत्र मे क्षन्तुमर्हसि	037e  
प्रणिपातेन तस्येन्द्रः परितुष्टो वरं ददौ	038a  
पुत्रा वै कतमे राजञ्जीवन्तु तव शंस मे	038c  
स्त्रीभूतस्य हि ये जाताः पुरुषस्याथ येऽभवन्	038e  
तापसी तु ततः शक्रमुवाच प्रयताञ्जलिः	039a  
स्त्रीभूतस्य हि ये जातास्ते मे जीवन्तु वासव	039c  
इन्द्रस्तु विस्मितो हृष्टः स्त्रियं पप्रच्छ तां पुनः	040a  
पुरुषोत्पादिता ये ते कथं द्वेष्याः सुतास्तव	040c  
स्त्रीभूतस्य हि ये जाताः स्नेहस्तेभ्योऽधिकः कथम्	041a  
कारणं श्रोतुमिच्छामि तन्मे वक्तुमिहार्हसि	041c  
स्त्र्युवाच	042  
स्त्रियास्त्वभ्यधिकः स्नेहो न तथा पुरुषस्य वै	042a  
तस्मात्ते शक्र जीवन्तु ये जाताः स्त्रीकृतस्य वै	042c  
भीष्म उवाच	043  
एवमुक्ते ततस्त्विन्द्रः प्रीतो वाक्यमुवाच ह	043a  
सर्व एवेह जीवन्तु पुत्रास्ते सत्यवादिनि	043c  
वरं च वृणु राजेन्द्र यं त्वमिच्छसि सुव्रत	044a  
पुरुषत्वमथ स्त्रीत्वं मत्तो यदभिकाङ्क्षसि	044c  
स्त्र्युवाच	045  
स्त्रीत्वमेव वृणे शक्र प्रसन्ने त्वयि वासव	045a  
एवमुक्तस्तु देवेन्द्रस्तां स्त्रियं प्रत्युवाच ह	046a  
पुरुषत्वं कथं त्यक्त्वा स्त्रीत्वं रोचयसे विभो	046c  
एवमुक्तः प्रत्युवाच स्त्रीभूतो राजसत्तमः	047a  
स्त्रियाः पुरुषसंयोगे प्रीतिरभ्यधिका सदा	047c  
एतस्मात्कारणाच्छक्र स्त्रीत्वमेव वृणोम्यहम्	047e  
रमे चैवाधिकं स्त्रीत्वे सत्यं वै देवसत्तम	048a  
स्त्रीभावेन हि तुष्टोऽस्मि गम्यतां त्रिदशाधिप	048c  
एवमस्त्विति चोक्त्वा तामापृच्छ्य त्रिदिवं गतः	049a  
एवं स्त्रिया महाराज अधिका प्रीतिरुच्यते	049c  
