युधिष्ठिर उवाच	001  
ब्राह्मणस्वानि ये मन्दा हरन्ति भरतर्षभ	001a  
नृशंसकारिणो मूढाः क्व ते गच्छन्ति मानवाः	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
चण्डालस्य च संवादं क्षत्रबन्धोश्च भारत	002c  
राजन्य उवाच	003  
वृद्धरूपोऽसि चण्डाल बालवच्च विचेष्टसे	003a  
श्वखराणां रजःसेवी कस्मादुद्विजसे गवाम्	003c  
साधुभिर्गर्हितं कर्म चण्डालस्य विधीयते	004a  
कस्माद्गोरजसा ध्वस्तमपां कुण्डे निषिञ्चसि	004c  
चण्डाल उवाच	005  
ब्राह्मणस्य गवां राजन्ह्रियतीनां रजः पुरा	005a  
सोममुद्ध्वंसयामास तं सोमं येऽपिबन्द्विजाः	005c  
दीक्षितश्च स राजापि क्षिप्रं नरकमाविशत्	006a  
सह तैर्याजकैः सर्वैर्ब्रह्मस्वमुपजीव्य तत्	006c  
येऽपि तत्रापिबन्क्षीरं घृतं दधि च मानवाः	007a  
ब्राह्मणाः सहराजन्याः सर्वे नरकमाविशन्	007c  
जघ्नुस्ताः पयसा पुत्रांस्तथा पौत्रान्विधुन्वतीः	008a  
पशूनवेक्षमाणाश्च साधुवृत्तेन दम्पती	008c  
अहं तत्रावसं राजन्ब्रह्मचारी जितेन्द्रियः	009a  
तासां मे रजसा ध्वस्तं भैक्षमासीन्नराधिप	009c  
चण्डालोऽहं ततो राजन्भुक्त्वा तदभवं मृतः	010a  
ब्रह्मस्वहारी च नृपः सोऽप्रतिष्ठां गतिं ययौ	010c  
तस्माद्धरेन्न विप्रस्वं कदाचिदपि किञ्चन	011a  
ब्रह्मस्वरजसा ध्वस्तं भुक्त्वा मां पश्य यादृशम्	011c  
तस्मात्सोमोऽप्यविक्रेयः पुरुषेण विपश्चिता	012a  
विक्रयं हीह सोमस्य गर्हयन्ति मनीषिणः	012c  
ये चैनं क्रीणते राजन्ये च विक्रीणते जनाः	013a  
ते तु वैवस्वतं प्राप्य रौरवं यान्ति सर्वशः	013c  
सोमं तु रजसा ध्वस्तं विक्रीयाद्बुद्धिपूर्वकम्	014a  
श्रोत्रियो वार्धुषी भूत्वा चिररात्राय नश्यति	014c  
नरकं त्रिंशतं प्राप्य श्वविष्ठामुपजीवति	014e  
श्वचर्यामतिमानं च सखिदारेषु विप्लवम्	015a  
तुलयाधारयद्धर्मो ह्यतिमानोऽतिरिच्यते	015c  
श्वानं वै पापिनं पश्य विवर्णं हरिणं कृशम्	016a  
अतिमानेन भूतानामिमां गतिमुपागतम्	016c  
अहं वै विपुले जातः कुले धनसमन्विते	017a  
अन्यस्मिञ्जन्मनि विभो ज्ञानविज्ञानपारगः	017c  
अभवं तत्र जानानो ह्येतान्दोषान्मदात्तदा	018a  
संरब्ध एव भूतानां पृष्ठमांसान्यभक्षयम्	018c  
सोऽहं तेन च वृत्तेन भोजनेन च तेन वै	019a  
इमामवस्थां सम्प्राप्तः पश्य कालस्य पर्ययम्	019c  
आदीप्तमिव चैलान्तं भ्रमरैरिव चार्दितम्	020a  
धावमानं सुसंरब्धं पश्य मां रजसान्वितम्	020c  
स्वाध्यायैस्तु महत्पापं तरन्ति गृहमेधिनः	021a  
दानैः पृथग्विधैश्चापि यथा प्राहुर्मनीषिणः	021c  
तथा पापकृतं विप्रमाश्रमस्थं महीपते	022a  
सर्वसङ्गविनिर्मुक्तं छन्दांस्युत्तारयन्त्युत	022c  
अहं तु पापयोन्यां वै प्रसूतः क्षत्रियर्षभ	023a  
निश्चयं नाधिगच्छामि कथं मुच्येयमित्युत	023c  
जातिस्मरत्वं तु मम केनचित्पूर्वकर्मणा	024a  
शुभेन येन मोक्षं वै प्राप्तुमिच्छाम्यहं नृप	024c  
त्वमिमं मे प्रपन्नाय संशयं ब्रूहि पृच्छते	025a  
चण्डालत्वात्कथमहं मुच्येयमिति सत्तम	025c  
राजन्य उवाच	026  
चण्डाल प्रतिजानीहि येन मोक्षमवाप्स्यसि	026a  
ब्राह्मणार्थे त्यजन्प्राणान्गतिमिष्टामवाप्स्यसि	026c  
दत्त्वा शरीरं क्रव्याद्भ्यो रणाग्नौ द्विजहेतुकम्	027a  
हुत्वा प्राणान्प्रमोक्षस्ते नान्यथा मोक्षमर्हसि	027c  
भीष्म उवाच	028  
इत्युक्तः स तदा राजन्ब्रह्मस्वार्थे परन्तप	028a  
हुत्वा रणमुखे प्राणान्गतिमिष्टामवाप ह	028c  
तस्माद्रक्ष्यं त्वया पुत्र ब्रह्मस्वं भरतर्षभ	029a  
यदीच्छसि महाबाहो शाश्वतीं गतिमुत्तमाम्	029c  
