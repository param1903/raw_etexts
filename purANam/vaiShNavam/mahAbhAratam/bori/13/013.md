युधिष्ठिर उवाच	001  
किं कर्तव्यं मनुष्येण लोकयात्राहितार्थिना	001a  
कथं वै लोकयात्रां तु किंशीलश्च समाचरेत्	001c  
भीष्म उवाच	002  
कायेन त्रिविधं कर्म वाचा चापि चतुर्विधम्	002a  
मनसा त्रिविधं चैव दश कर्मपथांस्त्यजेत्	002c  
प्राणातिपातं स्तैन्यं च परदारमथापि च	003a  
त्रीणि पापानि कायेन सर्वतः परिवर्जयेत्	003c  
असत्प्रलापं पारुष्यं पैशुन्यमनृतं तथा	004a  
चत्वारि वाचा राजेन्द्र न जल्पेन्नानुचिन्तयेत्	004c  
अनभिध्या परस्वेषु सर्वसत्त्वेषु सौहृदम्	005a  
कर्मणां फलमस्तीति त्रिविधं मनसा चरेत्	005c  
तस्माद्वाक्कायमनसा नाचरेदशुभं नरः	006a  
शुभाशुभान्याचरन्हि तस्य तस्याश्नुते फलम्	006c  
