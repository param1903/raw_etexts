युधिष्ठिर उवाच	001  
प्रज्ञाश्रुताभ्यां वृत्तेन शीलेन च यथा भवान्	001a  
गुणैः समुदितः सर्वैर्वयसा च समन्वितः	001c  
तस्माद्भवन्तं पृच्छामि धर्मं धर्मभृतां वर	001e  
क्षत्रियो यदि वा वैश्यः शूद्रो वा राजसत्तम	002a  
ब्राह्मण्यं प्राप्नुयात्केन तन्मे व्याख्यातुमर्हसि	002c  
तपसा वा सुमहता कर्मणा वा श्रुतेन वा	003a  
ब्राह्मण्यमथ चेदिच्छेत्तन्मे ब्रूहि पितामह	003c  
भीष्म उवाच	004  
ब्राह्मण्यं तात दुष्प्रापं वर्णैः क्षत्रादिभिस्त्रिभिः	004a  
परं हि सर्वभूतानां स्थानमेतद्युधिष्ठिर	004c  
बह्वीस्तु संसरन्योनीर्जायमानः पुनः पुनः	005a  
पर्याये तात कस्मिंश्चिद्ब्राह्मणो नाम जायते	005c  
अत्राप्युदाहरन्तीममितिहासं पुरातनम्	006a  
मतङ्गस्य च संवादं गर्दभ्याश्च युधिष्ठिर	006c  
द्विजातेः कस्यचित्तात तुल्यवर्णः सुतः प्रभुः	007a  
मतङ्गो नाम नाम्नाभूत्सर्वैः समुदितो गुणैः	007c  
स यज्ञकारः कौन्तेय पित्रा सृष्टः परन्तप	008a  
प्रायाद्गर्दभयुक्तेन रथेनेहाशुगामिना	008c  
स बालं गर्दभं राजन्वहन्तं मातुरन्तिके	009a  
निरविध्यत्प्रतोदेन नासिकायां पुनः पुनः	009c  
तं तु तीव्रव्रणं दृष्ट्वा गर्दभी पुत्रगृद्धिनी	010a  
उवाच मा शुचः पुत्र चण्डालस्त्वाधितिष्ठति	010c  
ब्राह्मणे दारुणं नास्ति मैत्रो ब्राह्मण उच्यते	011a  
आचार्यः सर्वभूतानां शास्ता किं प्रहरिष्यति	011c  
अयं तु पापप्रकृतिर्बाले न कुरुते दयाम्	012a  
स्वयोनिं मानयत्येष भावो भावं निगच्छति	012c  
एतच्छ्रुत्वा मतङ्गस्तु दारुणं रासभीवचः	013a  
अवतीर्य रथात्तूर्णं रासभीं प्रत्यभाषत	013c  
ब्रूहि रासभि कल्याणि माता मे येन दूषिता	014a  
कथं मां वेत्सि चण्डालं क्षिप्रं रासभि शंस मे	014c  
केन जातोऽस्मि चण्डालो ब्राह्मण्यं येन मेऽनशत्	015a  
तत्त्वेनैतन्महाप्राज्ञे ब्रूहि सर्वमशेषतः	015c  
गर्दभ्युवाच	016  
ब्राह्मण्यां वृषलेन त्वं मत्तायां नापितेन ह	016a  
जातस्त्वमसि चण्डालो ब्राह्मण्यं तेन तेऽनशत्	016c  
एवमुक्तो मतङ्गस्तु प्रत्युपायाद्गृहं प्रति	017a  
तमागतमभिप्रेक्ष्य पिता वाक्यमथाब्रवीत्	017c  
मया त्वं यज्ञसंसिद्धौ नियुक्तो गुरुकर्मणि	018a  
कस्मात्प्रतिनिवृत्तोऽसि कच्चिन्न कुशलं तव	018c  
मतङ्ग उवाच	019  
अयोनिरग्र्ययोनिर्वा यः स्यात्स कुशली भवेत्	019a  
कुशलं तु कुतस्तस्य यस्येयं जननी पितः	019c  
ब्राह्मण्यां वृषलाज्जातं पितर्वेदयतीह माम्	020a  
अमानुषी गर्दभीयं तस्मात्तप्स्ये तपो महत्	020c  
एवमुक्त्वा स पितरं प्रतस्थे कृतनिश्चयः	021a  
ततो गत्वा महारण्यमतप्यत महत्तपः	021c  
ततः सन्तापयामास विबुधांस्तपसान्वितः	022a  
मतङ्गः सुसुखं प्रेप्सुः स्थानं सुचरितादपि	022c  
तं तथा तपसा युक्तमुवाच हरिवाहनः	023a  
मतङ्ग तप्यसे किं त्वं भोगानुत्सृज्य मानुषान्	023c  
वरं ददानि ते हन्त वृणीष्व त्वं यदिच्छसि	024a  
यच्चाप्यवाप्यमन्यत्ते सर्वं प्रब्रूहि माचिरम्	024c  
मतङ्ग उवाच	025  
ब्राह्मण्यं कामयानोऽहमिदमारब्धवांस्तपः	025a  
गच्छेयं तदवाप्येह वर एष वृतो मया	025c  
एतच्छ्रुत्वा तु वचनं तमुवाच पुरन्दरः	026a  
ब्राह्मण्यं प्रार्थयानस्त्वमप्राप्यमकृतात्मभिः	026c  
श्रेष्ठं यत्सर्वभूतेषु तपो यन्नातिवर्तते	027a  
तदग्र्यं प्रार्थयानस्त्वमचिराद्विनशिष्यसि	027c  
देवतासुरमर्त्येषु यत्पवित्रं परं स्मृतम्	028a  
चण्डालयोनौ जातेन न तत्प्राप्यं कथञ्चन	028c  
