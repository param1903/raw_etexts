युधिष्ठिर उवाच	001  
अर्थाश्रयाद्वा कामाद्वा वर्णानां वाप्यनिश्चयात्	001a  
अज्ञानाद्वापि वर्णानां जायते वर्णसङ्करः	001c  
तेषामेतेन विधिना जातानां वर्णसङ्करे	002a  
को धर्मः कानि कर्माणि तन्मे ब्रूहि पितामह	002c  
भीष्म उवाच	003  
चातुर्वर्ण्यस्य कर्माणि चातुर्वर्ण्यं च केवलम्	003a  
असृजत्स ह यज्ञार्थे पूर्वमेव प्रजापतिः	003c  
भार्याश्चतस्रो विप्रस्य द्वयोरात्मास्य जायते	004a  
आनुपूर्व्याद्द्वयोर्हीनौ मातृजात्यौ प्रसूयतः	004c  
परं शवाद्ब्राह्मणस्यैष पुत्रः शूद्रापुत्रं पारशवं तमाहुः	005a  
शुश्रूषकः स्वस्य कुलस्य स स्यात्स्वं चारित्रं नित्यमथो न जह्यात्	005c  
सर्वानुपायानपि सम्प्रधार्य समुद्धरेत्स्वस्य कुलस्य तन्तुम्	006a  
ज्येष्ठो यवीयानपि यो द्विजस्य शुश्रूषवान्दानपरायणः स्यात्	006c  
तिस्रः क्षत्रियसम्बन्धाद्द्वयोरात्मास्य जायते	007a  
हीनवर्णस्तृतीयायां शूद्र उग्र इति स्मृतः	007c  
द्वे चापि भार्ये वैश्यस्य द्वयोरात्मास्य जायते	008a  
शूद्रा शूद्रस्य चाप्येका शूद्रमेव प्रजायते	008c  
अतो विशिष्टस्त्वधमो गुरुदारप्रधर्षकः	009a  
बाह्यं वर्णं जनयति चातुर्वर्ण्यविगर्हितम्	009c  
अयाज्यं क्षत्रियो व्रात्यं सूतं स्तोमक्रियापरम्	010a  
वैश्यो वैदेहकं चापि मौद्गल्यमपवर्जितम्	010c  
शूद्रश्चण्डालमत्युग्रं वध्यघ्नं बाह्यवासिनम्	011a  
ब्राह्मण्यां सम्प्रजायन्त इत्येते कुलपांसनाः	011c  
एते मतिमतां श्रेष्ठ वर्णसङ्करजाः प्रभो	011e  
बन्दी तु जायते वैश्यान्मागधो वाक्यजीवनः	012a  
शूद्रान्निषादो मत्स्यघ्नः क्षत्रियायां व्यतिक्रमात्	012c  
शूद्रादायोगवश्चापि वैश्यायां ग्रामधर्मिणः	013a  
ब्राह्मणैरप्रतिग्राह्यस्तक्षा स वनजीवनः	013c  
एतेऽपि सदृशं वर्णं जनयन्ति स्वयोनिषु	014a  
मातृजात्यां प्रसूयन्ते प्रवरा हीनयोनिषु	014c  
यथा चतुर्षु वर्णेषु द्वयोरात्मास्य जायते	015a  
आनन्तर्यात्तु जायन्ते तथा बाह्याः प्रधानतः	015c  
ते चापि सदृशं वर्णं जनयन्ति स्वयोनिषु	016a  
परस्परस्य वर्तन्तो जनयन्ति विगर्हितान्	016c  
यथा च शूद्रो ब्राह्मण्यां जन्तुं बाह्यं प्रसूयते	017a  
एवं बाह्यतराद्बाह्यश्चातुर्वर्ण्यात्प्रसूयते	017c  
प्रतिलोमं तु वर्तन्तो बाह्याद्बाह्यतरं पुनः	018a  
हीना हीनात्प्रसूयन्ते वर्णाः पञ्चदशैव ते	018c  
अगम्यागमनाच्चैव वर्तते वर्णसङ्करः	019a  
व्रात्यानामत्र जायन्ते सैरन्ध्रा मागधेषु च	019c  
प्रसाधनोपचारज्ञमदासं दासजीवनम्	019e  
अतश्चायोगवं सूते वागुरावनजीवनम्	020a  
मैरेयकं च वैदेहः सम्प्रसूतेऽथ माधुकम्	020c  
निषादो मुद्गरं सूते दाशं नावोपजीविनम्	021a  
मृतपं चापि चण्डालः श्वपाकमतिकुत्सितम्	021c  
चतुरो मागधी सूते क्रूरान्मायोपजीविनः	022a  
मांसस्वादुकरं सूदं सौगन्धमिति सञ्ज्ञितम्	022c  
वैदेहकाच्च पापिष्ठं क्रूरं भार्योपजीविनम्	023a  
निषादान्मद्रनाभं च खरयानप्रयायिनम्	023c  
चण्डालात्पुल्कसं चापि खराश्वगजभोजिनम्	024a  
मृतचेलप्रतिच्छन्नं भिन्नभाजनभोजिनम्	024c  
आयोगवीषु जायन्ते हीनवर्णासु ते त्रयः	025a  
क्षुद्रो वैदेहकादन्ध्रो बहिर्ग्रामप्रतिश्रयः	025c  
कारावरो निषाद्यां तु चर्मकारात्प्रजायते	026a  
चण्डालात्पाण्डुसौपाकस्त्वक्सारव्यवहारवान्	026c  
आहिण्डिको निषादेन वैदेह्यां सम्प्रजायते	027a  
चण्डालेन तु सौपाको मौद्गल्यसमवृत्तिमान्	027c  
निषादी चापि चण्डालात्पुत्रमन्तावसायिनम्	028a  
श्मशानगोचरं सूते बाह्यैरपि बहिष्कृतम्	028c  
इत्येताः सङ्करे जात्यः पितृमातृव्यतिक्रमात्	029a  
प्रच्छन्ना वा प्रकाशा वा वेदितव्याः स्वकर्मभिः	029c  
चतुर्णामेव वर्णानां धर्मो नान्यस्य विद्यते	030a  
वर्णानां धर्महीनेषु सञ्ज्ञा नास्तीह कस्यचित्	030c  
यदृच्छयोपसम्पन्नैर्यज्ञसाधुबहिष्कृतैः	031a  
बाह्या बाह्यैस्तु जायन्ते यथावृत्ति यथाश्रयम्	031c  
चतुष्पथश्मशानानि शैलांश्चान्यान्वनस्पतीन्	032a  
युञ्जन्ते चाप्यलङ्कारांस्तथोपकरणानि च	032c  
गोब्राह्मणार्थे साहाय्यं कुर्वाणा वै न संशयः	033a  
आनृशंस्यमनुक्रोशः सत्यवाक्यमथ क्षमा	033c  
स्वशरीरैः परित्राणं बाह्यानां सिद्धिकारकम्	034a  
मनुजव्याघ्र भवति तत्र मे नास्ति संशयः	034c  
यथोपदेशं परिकीर्तितासु नरः प्रजायेत विचार्य बुद्धिमान्	035a  
विहीनयोनिर्हि सुतोऽवसादयेत्तितीर्षमाणं सलिले यथोपलम्	035c  
अविद्वांसमलं लोके विद्वांसमपि वा पुनः	036a  
नयन्ते ह्युत्पथं नार्यः कामक्रोधवशानुगम्	036c  
स्वभावश्चैव नारीणां नराणामिह दूषणम्	037a  
इत्यर्थं न प्रसज्जन्ते प्रमदासु विपश्चितः	037c  
युधिष्ठिर उवाच	038  
वर्णापेतमविज्ञातं नरं कलुषयोनिजम्	038a  
आर्यरूपमिवानार्यं कथं विद्यामहे नृप	038c  
भीष्म उवाच	039  
योनिसङ्कलुषे जातं नानाचारसमाहितम्	039a  
कर्मभिः सज्जनाचीर्णैर्विज्ञेया योनिशुद्धता	039c  
अनार्यत्वमनाचारः क्रूरत्वं निष्क्रियात्मता	040a  
पुरुषं व्यञ्जयन्तीह लोके कलुषयोनिजम्	040c  
पित्र्यं वा भजते शीलं मातृजं वा तथोभयम्	041a  
न कथञ्चन सङ्कीर्णः प्रकृतिं स्वां नियच्छति	041c  
यथैव सदृशो रूपे मातापित्रोर्हि जायते	042a  
व्याघ्रश्चित्रैस्तथा योनिं पुरुषः स्वां नियच्छति	042c  
कुलस्रोतसि सञ्छन्ने यस्य स्याद्योनिसङ्करः	043a  
संश्रयत्येव तच्छीलं नरोऽल्पमपि वा बहु	043c  
आर्यरूपसमाचारं चरन्तं कृतके पथि	044a  
स्ववर्णमन्यवर्णं वा स्वशीलं शास्ति निश्चये	044c  
नानावृत्तेषु भूतेषु नानाकर्मरतेषु च	045a  
जन्मवृत्तसमं लोके सुश्लिष्टं न विरज्यते	045c  
शरीरमिह सत्त्वेन नरस्य परिकृष्यते	046a  
ज्येष्ठमध्यावरं सत्त्वं तुल्यसत्त्वं प्रमोदते	046c  
ज्यायांसमपि शीलेन विहीनं नैव पूजयेत्	047a  
अपि शूद्रं तु सद्वृत्तं धर्मज्ञमभिपूजयेत्	047c  
आत्मानमाख्याति हि कर्मभिर्नरः स्वशीलचारित्रकृतैः शुभाशुभैः	048a  
प्रनष्टमप्यात्मकुलं तथा नरः पुनः प्रकाशं कुरुते स्वकर्मभिः	048c  
योनिष्वेतासु सर्वासु सङ्कीर्णास्वितरासु च	049a  
यत्रात्मानं न जनयेद्बुधस्ताः परिवर्जयेत्	049c  
