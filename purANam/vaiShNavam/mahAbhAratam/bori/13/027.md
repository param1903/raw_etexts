वैशम्पायन उवाच	001  
बृहस्पतिसमं बुद्ध्या क्षमया ब्रह्मणः समम्	001a  
पराक्रमे शक्रसममादित्यसमतेजसम्	001c  
गाङ्गेयमर्जुनेनाजौ निहतं भूरिवर्चसम्	002a  
भ्रातृभिः सहितोऽन्यैश्च पर्युपास्ते युधिष्ठिरः	002c  
शयानं वीरशयने कालाकाङ्क्षिणमच्युतम्	003a  
आजग्मुर्भरतश्रेष्ठं द्रष्टुकामा महर्षयः	003c  
अत्रिर्वसिष्ठोऽथ भृगुः पुलस्त्यः पुलहः क्रतुः	004a  
अङ्गिरा गौतमोऽगस्त्यः सुमतिः स्वायुरात्मवान्	004c  
विश्वामित्रः स्थूलशिराः संवर्तः प्रमतिर्दमः	005a  
उशना बृहस्पतिर्व्यासश्च्यवनः काश्यपो ध्रुवः	005c  
दुर्वासा जमदग्निश्च मार्कण्डेयोऽथ गालवः	006a  
भरद्वाजश्च रैभ्यश्च यवक्रीतस्त्रितस्तथा	006c  
स्थूलाक्षः शकलाक्षश्च कण्वो मेधातिथिः कृशः	007a  
नारदः पर्वतश्चैव सुधन्वाथैकतो द्वितः	007c  
नितम्भूर्भुवनो धौम्यः शतानन्दोऽकृतव्रणः	008a  
जामदग्न्यस्तथा रामः काम्यश्चेत्येवमादयः	008c  
समागता महात्मानो भीष्मं द्रष्टुं महर्षयः	008e  
तेषां महात्मनां पूजामागतानां युधिष्ठिरः	009a  
भ्रातृभिः सहितश्चक्रे यथावदनुपूर्वशः	009c  
ते पूजिताः सुखासीनाः कथाश्चक्रुर्महर्षयः	010a  
भीष्माश्रिताः सुमधुराः सर्वेन्द्रियमनोहराः	010c  
भीष्मस्तेषां कथाः श्रुत्वा ऋषीणां भावितात्मनाम्	011a  
मेने दिविस्थमात्मानं तुष्ट्या परमया युतः	011c  
ततस्ते भीष्ममामन्त्र्य पाण्डवांश्च महर्षयः	012a  
अन्तर्धानं गताः सर्वे सर्वेषामेव पश्यताम्	012c  
तानृषीन्सुमहाभागानन्तर्धानगतानपि	013a  
पाण्डवास्तुष्टुवुः सर्वे प्रणेमुश्च मुहुर्मुहुः	013c  
प्रसन्नमनसः सर्वे गाङ्गेयं कुरुसत्तमाः	014a  
उपतस्थुर्यथोद्यन्तमादित्यं मन्त्रकोविदाः	014c  
प्रभावात्तपसस्तेषामृषीणां वीक्ष्य पाण्डवाः	015a  
प्रकाशन्तो दिशः सर्वा विस्मयं परमं ययुः	015c  
महाभाग्यं परं तेषामृषीणामनुचिन्त्य ते	016a  
पाण्डवाः सह भीष्मेण कथाश्चक्रुस्तदाश्रयाः	016c  
कथान्ते शिरसा पादौ स्पृष्ट्वा भीष्मस्य पाण्डवः	017a  
धर्म्यं धर्मसुतः प्रश्नं पर्यपृच्छद्युधिष्ठिरः	017c  
के देशाः के जनपदा आश्रमाः के च पर्वताः	018a  
प्रकृष्टाः पुण्यतः काश्च ज्ञेया नद्यः पितामह	018c  
भीष्म उवाच	019  
अत्राप्युदाहरन्तीममितिहासं पुरातनम्	019a  
शिलोञ्छवृत्तेः संवादं सिद्धस्य च युधिष्ठिर	019c  
इमां कश्चित्परिक्रम्य पृथिवीं शैलभूषिताम्	020a  
असकृद्द्विपदां श्रेष्ठः श्रेष्ठस्य गृहमेधिनः	020c  
शिलवृत्तेर्गृहं प्राप्तः स तेन विधिनार्चितः	021a  
कृतकृत्य उपातिष्ठत्सिद्धं तमतिथिं तदा	021c  
तौ समेत्य महात्मानौ सुखासीनौ कथाः शुभाः	022a  
चक्रतुर्वेदसम्बद्धास्तच्छेषकृतलक्षणाः	022c  
शिलवृत्तिः कथान्ते तु सिद्धमामन्त्र्य यत्नतः	023a  
प्रश्नं पप्रच्छ मेधावी यन्मां त्वं परिपृच्छसि	023c  
शिलवृत्तिरुवाच	024  
के देशाः के जनपदाः केऽऽश्रमाः के च पर्वताः	024a  
प्रकृष्टाः पुण्यतः काश्च ज्ञेया नद्यस्तदुच्यताम्	024c  
सिद्ध उवाच	025  
ते देशास्ते जनपदास्तेऽऽश्रमास्ते च पर्वताः	025a  
येषां भागीरथी गङ्गा मध्येनैति सरिद्वरा	025c  
तपसा ब्रह्मचर्येण यज्ञैस्त्यागेन वा पुनः	026a  
गतिं तां न लभेज्जन्तुर्गङ्गां संसेव्य यां लभेत्	026c  
स्पृष्टानि येषां गाङ्गेयैस्तोयैर्गात्राणि देहिनाम्	027a  
न्यस्तानि न पुनस्तेषां त्यागः स्वर्गाद्विधीयते	027c  
सर्वाणि येषां गाङ्गेयैस्तोयैः कृत्यानि देहिनाम्	028a  
गां त्यक्त्वा मानवा विप्र दिवि तिष्ठन्ति तेऽचलाः	028c  
पूर्वे वयसि कर्माणि कृत्वा पापानि ये नराः	029a  
पश्चाद्गङ्गां निषेवन्ते तेऽपि यान्त्युत्तमां गतिम्	029c  
स्नातानां शुचिभिस्तोयैर्गाङ्गेयैः प्रयतात्मनाम्	030a  
व्युष्टिर्भवति या पुंसां न सा क्रतुशतैरपि	030c  
यावदस्थि मनुष्यस्य गङ्गातोयेषु तिष्ठति	031a  
तावद्वर्षसहस्राणि स्वर्गं प्राप्य महीयते	031c  
अपहत्य तमस्तीव्रं यथा भात्युदये रविः	032a  
तथापहत्य पाप्मानं भाति गङ्गाजलोक्षितः	032c  
विसोमा इव शर्वर्यो विपुष्पास्तरवो यथा	033a  
तद्वद्देशा दिशश्चैव हीना गङ्गाजलैः शुभैः	033c  
वर्णाश्रमा यथा सर्वे स्वधर्मज्ञानवर्जिताः	034a  
क्रतवश्च यथासोमास्तथा गङ्गां विना जगत्	034c  
यथा हीनं नभोऽर्केण भूः शैलैः खं च वायुना	035a  
तथा देशा दिशश्चैव गङ्गाहीना न संशयः	035c  
त्रिषु लोकेषु ये केचित्प्राणिनः सर्व एव ते	036a  
तर्प्यमाणाः परां तृप्तिं यान्ति गङ्गाजलैः शुभैः	036c  
यस्तु सूर्येण निष्टप्तं गाङ्गेयं पिबते जलम्	037a  
गवां निर्हारनिर्मुक्ताद्यावकात्तद्विशिष्यते	037c  
इन्दुव्रतसहस्रं तु चरेद्यः कायशोधनम्	038a  
पिबेद्यश्चापि गङ्गाम्भः समौ स्यातां न वा समौ	038c  
तिष्ठेद्युगसहस्रं तु पादेनैकेन यः पुमान्	039a  
मासमेकं तु गङ्गायां समौ स्यातां न वा समौ	039c  
लम्बेतावाक्शिरा यस्तु युगानामयुतं पुमान्	040a  
तिष्ठेद्यथेष्टं यश्चापि गङ्गायां स विशिष्यते	040c  
अग्नौ प्राप्तं प्रधूयेत यथा तूलं द्विजोत्तम	041a  
तथा गङ्गावगाढस्य सर्वं पापं प्रधूयते	041c  
भूतानामिह सर्वेषां दुःखोपहतचेतसाम्	042a  
गतिमन्वेषमाणानां न गङ्गासदृशी गतिः	042c  
भवन्ति निर्विषाः सर्पा यथा तार्क्ष्यस्य दर्शनात्	043a  
गङ्गाया दर्शनात्तद्वत्सर्वपापैः प्रमुच्यते	043c  
अप्रतिष्ठाश्च ये केचिदधर्मशरणाश्च ये	044a  
तेषां प्रतिष्ठा गङ्गेह शरणं शर्म वर्म च	044c  
प्रकृष्टैरशुभैर्ग्रस्ताननेकैः पुरुषाधमान्	045a  
पततो नरके गङ्गा संश्रितान्प्रेत्य तारयेत्	045c  
ते संविभक्ता मुनिभिर्नूनं देवैः सवासवैः	046a  
येऽभिगच्छन्ति सततं गङ्गामभिगतां सुरैः	046c  
विनयाचारहीनाश्च अशिवाश्च नराधमाः	047a  
ते भवन्ति शिवा विप्र ये वै गङ्गां समाश्रिताः	047c  
यथा सुराणाममृतं पितॄणां च यथा स्वधा	048a  
सुधा यथा च नागानां तथा गङ्गाजलं नृणाम्	048c  
उपासते यथा बाला मातरं क्षुधयार्दिताः	049a  
श्रेयस्कामास्तथा गङ्गामुपासन्तीह देहिनः	049c  
स्वायम्भुवं यथा स्थानं सर्वेषां श्रेष्ठमुच्यते	050a  
स्नातानां सरितां श्रेष्ठा गङ्गा तद्वदिहोच्यते	050c  
यथोपजीविनां धेनुर्देवादीनां धरा स्मृता	051a  
तथोपजीविनां गङ्गा सर्वप्राणभृतामिह	051c  
देवाः सोमार्कसंस्थानि यथा सत्रादिभिर्मखैः	052a  
अमृतान्युपजीवन्ति तथा गङ्गाजलं नराः	052c  
जाह्नवीपुलिनोत्थाभिः सिकताभिः समुक्षितः	053a  
मन्यते पुरुषोऽऽत्मानं दिविष्ठमिव शोभितम्	053c  
जाह्नवीतीरसम्भूतां मृदं मूर्ध्ना बिभर्ति यः	054a  
बिभर्ति रूपं सोऽर्कस्य तमोनाशात्सुनिर्मलम्	054c  
गङ्गोर्मिभिरथो दिग्धः पुरुषं पवनो यदा	055a  
स्पृशते सोऽपि पाप्मानं सद्य एवापमार्जति	055c  
व्यसनैरभितप्तस्य नरस्य विनशिष्यतः	056a  
गङ्गादर्शनजा प्रीतिर्व्यसनान्यपकर्षति	056c  
हंसारावैः कोकरवै रवैरन्यैश्च पक्षिणाम्	057a  
पस्पर्ध गङ्गा गन्धर्वान्पुलिनैश्च शिलोच्चयान्	057c  
हंसादिभिः सुबहुभिर्विविधैः पक्षिभिर्वृताम्	058a  
गङ्गां गोकुलसम्बाधां दृष्ट्वा स्वर्गोऽपि विस्मृतः	058c  
न सा प्रीतिर्दिविष्ठस्य सर्वकामानुपाश्नतः	059a  
अभवद्या परा प्रीतिर्गङ्गायाः पुलिने नृणाम्	059c  
वाङ्मनःकर्मजैर्ग्रस्तः पापैरपि पुमानिह	060a  
वीक्ष्य गङ्गां भवेत्पूतस्तत्र मे नास्ति संशयः	060c  
सप्तावरान्सप्त परान्पितॄंस्तेभ्यश्च ये परे	061a  
पुमांस्तारयते गङ्गां वीक्ष्य स्पृष्ट्वावगाह्य च	061c  
श्रुताभिलषिता दृष्टा स्पृष्टा पीतावगाहिता	062a  
गङ्गा तारयते नॄणामुभौ वंशौ विशेषतः	062c  
दर्शनात्स्पर्शनात्पानात्तथा गङ्गेति कीर्तनात्	063a  
पुनात्यपुण्यान्पुरुषाञ्शतशोऽथ सहस्रशः	063c  
य इच्छेत्सफलं जन्म जीवितं श्रुतमेव च	064a  
स पितॄंस्तर्पयेद्गङ्गामभिगम्य सुरांस्तथा	064c  
न सुतैर्न च वित्तेन कर्मणा न च तत्फलम्	065a  
प्राप्नुयात्पुरुषोऽत्यन्तं गङ्गां प्राप्य यदाप्नुयात्	065c  
जात्यन्धैरिह तुल्यास्ते मृतैः पङ्गुभिरेव च	066a  
समर्था ये न पश्यन्ति गङ्गां पुण्यजलां शिवाम्	066c  
भूतभव्यभविष्यज्ञैर्महर्षिभिरुपस्थिताम्	067a  
देवैः सेन्द्रैश्च को गङ्गां नोपसेवेत मानवः	067c  
वानप्रस्थैर्गृहस्थैश्च यतिभिर्ब्रह्मचारिभिः	068a  
विद्यावद्भिः श्रितां गङ्गां पुमान्को नाम नाश्रयेत्	068c  
उत्क्रामद्भिश्च यः प्राणैः प्रयतः शिष्टसम्मतः	069a  
चिन्तयेन्मनसा गङ्गां स गतिं परमां लभेत्	069c  
न भयेभ्यो भयं तस्य न पापेभ्यो न राजतः	070a  
आ देहपतनाद्गङ्गामुपास्ते यः पुमानिह	070c  
गगनाद्यां महापुण्यां पतन्तीं वै महेश्वरः	071a  
दधार शिरसा देवीं तामेव दिवि सेवते	071c  
अलङ्कृतास्त्रयो लोकाः पथिभिर्विमलैस्त्रिभिः	072a  
यस्तु तस्या जलं सेवेत्कृतकृत्यः पुमान्भवेत्	072c  
दिवि ज्योतिर्यथादित्यः पितॄणां चैव चन्द्रमाः	073a  
देवेशश्च यथा नॄणां गङ्गेह सरितां तथा	073c  
मात्रा पित्रा सुतैर्दारैर्वियुक्तस्य धनेन वा	074a  
न भवेद्धि तथा दुःखं यथा गङ्गावियोगजम्	074c  
नारण्यैर्नेष्टविषयैर्न सुतैर्न धनागमैः	075a  
तथा प्रसादो भवति गङ्गां वीक्ष्य यथा नृणाम्	075c  
पूर्णमिन्दुं यथा दृष्ट्वा नृणां दृष्टिः प्रसीदति	076a  
गङ्गां त्रिपथगां दृष्ट्वा तथा दृष्टिः प्रसीदति	076c  
तद्भावस्तद्गतमनास्तन्निष्ठस्तत्परायणः	077a  
गङ्गां योऽनुगतो भक्त्या स तस्याः प्रियतां व्रजेत्	077c  
भूःस्थैः खस्थैर्दिविष्ठैश्च भूतैरुच्चावचैरपि	078a  
गङ्गा विगाह्या सततमेतत्कार्यतमं सताम्	078c  
त्रिषु लोकेषु पुण्यत्वाद्गङ्गायाः प्रथितं यशः	079a  
यत्पुत्रान्सगरस्यैषा भस्माख्याननयद्दिवम्	079c  
वाय्वीरिताभिः सुमहास्वनाभिर्द्रुताभिरत्यर्थसमुच्छ्रिताभिः	080a  
गङ्गोर्मिभिर्भानुमतीभिरिद्धः सहस्ररश्मिप्रतिमो विभाति	080c  
पयस्विनीं घृतिनीमत्युदारां समृद्धिनीं वेगिनीं दुर्विगाह्याम्	081a  
गङ्गां गत्वा यैः शरीरं विसृष्टं गता धीरास्ते विबुधैः समत्वम्	081c  
अन्धाञ्जडान्द्रव्यहीनांश्च गङ्गा यशस्विनी बृहती विश्वरूपा	082a  
देवैः सेन्द्रैर्मुनिभिर्मानवैश्च निषेविता सर्वकामैर्युनक्ति	082c  
ऊर्जावतीं मधुमतीं महापुण्यां त्रिवर्त्मगाम्	083a  
त्रिलोकगोप्त्रीं ये गङ्गां संश्रितास्ते दिवं गताः	083c  
यो वत्स्यति द्रक्ष्यति वापि मर्त्यस्तस्मै प्रयच्छन्ति सुखानि देवाः	084a  
तद्भाविताः स्पर्शने दर्शने यस्तस्मै देवा गतिमिष्टां दिशन्ति	084c  
दक्षां पृथ्वीं बृहतीं विप्रकृष्टां शिवामृतां सुरसां सुप्रसन्नाम्	085a  
विभावरीं सर्वभूतप्रतिष्ठां गङ्गां गता ये त्रिदिवं गतास्ते	085c  
ख्यातिर्यस्याः खं दिवं गां च नित्यं पुरा दिशो विदिशश्चावतस्थे	086a  
तस्या जलं सेव्य सरिद्वराया मर्त्याः सर्वे कृतकृत्या भवन्ति	086c  
इयं गङ्गेति नियतं प्रतिष्ठा गुहस्य रुक्मस्य च गर्भयोषा	087a  
प्रातस्त्रिमार्गा घृतवहा विपाप्मा गङ्गावतीर्णा वियतो विश्वतोया	087c  
सुतावनीध्रस्य हरस्य भार्या दिवो भुवश्चापि कक्ष्यानुरूपा	088a  
भव्या पृथिव्या भाविनी भाति राजन्गङ्गा लोकानां पुण्यदा वै त्रयाणाम्	088c  
मधुप्रवाहा घृतरागोद्धृताभिर्महोर्मिभिः शोभिता ब्राह्मणैश्च	089a  
दिवश्च्युता शिरसात्ता भवेन गङ्गावनीध्रास्त्रिदिवस्य माला	089c  
योनिर्वरिष्ठा विरजा वितन्वी शुष्मा इरा वारिवहा यशोदा	090a  
विश्वावती चाकृतिरिष्टिरिद्धा गङ्गोक्षितानां भुवनस्य पन्थाः	090c  
क्षान्त्या मह्या गोपने धारणे च दीप्त्या कृशानोस्तपनस्य चैव	091a  
तुल्या गङ्गा सम्मता ब्राह्मणानां गुहस्य ब्रह्मण्यतया च नित्यम्	091c  
ऋषिष्टुतां विष्णुपदीं पुराणीं सुपुण्यतोयां मनसापि लोके	092a  
सर्वात्मना जाह्नवीं ये प्रपन्नास्ते ब्रह्मणः सदनं सम्प्रयाताः	092c  
लोकानिमान्नयति या जननीव पुत्रान्सर्वात्मना सर्वगुणोपपन्ना	093a  
स्वस्थानमिष्टमिह ब्राह्ममभीप्समानैर्गङ्गा सदैवात्मवशैरुपास्या	093c  
उस्रां जुष्टां मिषतीं विश्वतोयामिरां वज्रीं रेवतीं भूधराणाम्	094a  
शिष्टाश्रयाममृतां ब्रह्मकान्तां गङ्गां श्रयेदात्मवान्सिद्धिकामः	094c  
प्रसाद्य देवान्सविभून्समस्तान्भगीरथस्तपसोग्रेण गङ्गाम्	095a  
गामानयत्तामभिगम्य शश्वन्पुमान्भयं नेह नामुत्र विद्यात्	095c  
उदाहृतः सर्वथा ते गुणानां मयैकदेशः प्रसमीक्ष्य बुद्ध्या	096a  
शक्तिर्न मे काचिदिहास्ति वक्तुं गुणान्सर्वान्परिमातुं तथैव	096c  
मेरोः समुद्रस्य च सर्वरत्नैः सङ्ख्योपलानामुदकस्य वापि	097a  
वक्तुं शक्यं नेह गङ्गाजलानां गुणाख्यानं परिमातुं तथैव	097c  
तस्मादिमान्परया श्रद्धयोक्तान्गुणान्सर्वाञ्जाह्नवीजांस्तथैव	098a  
भजेद्वाचा मनसा कर्मणा च भक्त्या युक्तः परया श्रद्दधानः	098c  
लोकानिमांस्त्रीन्यशसा वितत्य सिद्धिं प्राप्य महतीं तां दुरापाम्	099a  
गङ्गाकृतानचिरेणैव लोकान्यथेष्टमिष्टान्विचरिष्यसि त्वम्	099c  
तव मम च गुणैर्महानुभावा जुषतु मतिं सततं स्वधर्मयुक्तैः	100a  
अभिगतजनवत्सला हि गङ्गा भजति युनक्ति सुखैश्च भक्तिमन्तम्	100c  
भीष्म उवाच	101  
इति परममतिर्गुणाननेकाञ्शिलरतये त्रिपथानुयोगरूपान्	101a  
बहुविधमनुशास्य तथ्यरूपान्गगनतलं द्युतिमान्विवेश सिद्धः	101c  
शिलवृत्तिस्तु सिद्धस्य वाक्यैः सम्बोधितस्तदा	102a  
गङ्गामुपास्य विधिवत्सिद्धिं प्राप्तः सुदुर्लभाम्	102c  
तस्मात्त्वमपि कौन्तेय भक्त्या परमया युतः	103a  
गङ्गामभ्येहि सततं प्राप्स्यसे सिद्धिमुत्तमाम्	103c  
वैशम्पायन उवाच	104  
श्रुत्वेतिहासं भीष्मोक्तं गङ्गायाः स्तवसंयुतम्	104a  
युधिष्ठिरः परां प्रीतिमगच्छद्भ्रातृभिः सह	104c  
इतिहासमिमं पुण्यं शृणुयाद्यः पठेत वा	105a  
गङ्गायाः स्तवसंयुक्तं स मुच्येत्सर्वकिल्बिषैः	105c  
