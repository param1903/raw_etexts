युधिष्ठिर उवाच	001  
यदिदं सहधर्मेति प्रोच्यते भरतर्षभ	001a  
पाणिग्रहणकाले तु स्त्रीणामेतत्कथं स्मृतम्	001c  
आर्ष एष भवेद्धर्मः प्राजापत्योऽथ वासुरः	002a  
यदेतत्सहधर्मेति पूर्वमुक्तं महर्षिभिः	002c  
सन्देहः सुमहानेष विरुद्ध इति मे मतिः	003a  
इह यः सहधर्मो वै प्रेत्यायं विहितः क्व नु	003c  
स्वर्गे मृतानां भवति सहधर्मः पितामह	004a  
पूर्वमेकस्तु म्रियते क्व चैकस्तिष्ठते वद	004c  
नानाकर्मफलोपेता नानाकर्मनिवासिनः	005a  
नानानिरयनिष्ठान्ता मानुषा बहवो यदा	005c  
अनृताः स्त्रिय इत्येवं सूत्रकारो व्यवस्यति	006a  
यदानृताः स्त्रियस्तात सहधर्मः कुतः स्मृतः	006c  
अनृताः स्त्रिय इत्येवं वेदेष्वपि हि पठ्यते	007a  
धर्मोऽयं पौर्विकी सञ्ज्ञा उपचारः क्रियाविधिः	007c  
गह्वरं प्रतिभात्येतन्मम चिन्तयतोऽनिशम्	008a  
निःसन्देहमिदं सर्वं पितामह यथा श्रुतिः	008c  
यदेतद्यादृशं चैतद्यथा चैतत्प्रवर्तितम्	009a  
निखिलेन महाप्राज्ञ भवानेतद्ब्रवीतु मे	009c  
भीष्म उवाच	010  
अत्राप्युदाहरन्तीममितिहासं पुरातनम्	010a  
अष्टावक्रस्य संवादं दिशया सह भारत	010c  
निवेष्टुकामस्तु पुरा अष्टावक्रो महातपाः	011a  
ऋषेरथ वदान्यस्य कन्यां वव्रे महात्मनः	011c  
सुप्रभां नाम वै नाम्ना रूपेणाप्रतिमां भुवि	012a  
गुणप्रबर्हां शीलेन साध्वीं चारित्रशोभनाम्	012c  
सा तस्य दृष्ट्वैव मनो जहार शुभलोचना	013a  
वनराजी यथा चित्रा वसन्ते कुसुमाचिता	013c  
ऋषिस्तमाह देया मे सुता तुभ्यं शृणुष्व मे	014a  
गच्छ तावद्दिशं पुण्यामुत्तरां द्रक्ष्यसे ततः	014c  
अष्टावक्र उवाच	015  
किं द्रष्टव्यं मया तत्र वक्तुमर्हति मे भवान्	015a  
तथेदानीं मया कार्यं यथा वक्ष्यति मां भवान्	015c  
वदान्य उवाच	016  
धनदं समतिक्रम्य हिमवन्तं तथैव च	016a  
रुद्रस्यायतनं दृष्ट्वा सिद्धचारणसेवितम्	016c  
प्रहृष्टैः पार्षदैर्जुष्टं नृत्यद्भिर्विविधाननैः	017a  
दिव्याङ्गरागैः पैशाचैर्वन्यैर्नानाविधैस्तथा	017c  
पाणितालसतालैश्च शम्यातालैः समैस्तथा	018a  
सम्प्रहृष्टैः प्रनृत्यद्भिः शर्वस्तत्र निषेव्यते	018c  
इष्टं किल गिरौ स्थानं तद्दिव्यमनुशुश्रुम	019a  
नित्यं सन्निहितो देवस्तथा पारिषदाः शुभाः	019c  
तत्र देव्या तपस्तप्तं शङ्करार्थं सुदुश्चरम्	020a  
अतस्तदिष्टं देवस्य तथोमाया इति श्रुतिः	020c  
तत्र कूपो महान्पार्श्वे देवस्योत्तरतस्तथा	021a  
ऋतवः कालरात्रिश्च ये दिव्या ये च मानुषाः	021c  
सर्वे देवमुपासन्ते रूपिणः किल तत्र ह	022a  
तदतिक्रम्य भवनं त्वया यातव्यमेव हि	022c  
ततो नीलं वनोद्देशं द्रक्ष्यसे मेघसन्निभम्	023a  
रमणीयं मनोग्राहि तत्र द्रक्ष्यसि वै स्त्रियम्	023c  
तपस्विनीं महाभागां वृद्धां दीक्षामनुष्ठिताम्	024a  
द्रष्टव्या सा त्वया तत्र सम्पूज्या चैव यत्नतः	024c  
तां दृष्ट्वा विनिवृत्तस्त्वं ततः पाणिं ग्रहीष्यसि	025a  
यद्येष समयः सत्यः साध्यतां तत्र गम्यताम्	025c  
