इन्द्र उवाच	001  
जानन्यो गामपहरेद्विक्रीयाद्वार्थकारणात्	001a  
एतद्विज्ञातुमिच्छामि का नु तस्य गतिर्भवेत्	001c  
ब्रह्मोवाच	002  
भक्षार्थं विक्रयार्थं वा येऽपहारं हि कुर्वते	002a  
दानार्थं वा ब्राह्मणाय तत्रेदं श्रूयतां फलम्	002c  
विक्रयार्थं हि यो हिंस्याद्भक्षयेद्वा निरङ्कुशः	003a  
घातयानं हि पुरुषं येऽनुमन्येयुरर्थिनः	003c  
घातकः खादको वापि तथा यश्चानुमन्यते	004a  
यावन्ति तस्या लोमानि तावद्वर्षाणि मज्जति	004c  
ये दोषा यादृशाश्चैव द्विजयज्ञोपघातके	005a  
विक्रये चापहारे च ते दोषा वै स्मृताः प्रभो	005c  
अपहृत्य तु यो गां वै ब्राह्मणाय प्रयच्छति	006a  
यावद्दाने फलं तस्यास्तावन्निरयमृच्छति	006c  
सुवर्णं दक्षिणामाहुर्गोप्रदाने महाद्युते	007a  
सुवर्णं परमं ह्युक्तं दक्षिणार्थमसंशयम्	007c  
गोप्रदानं तारयते सप्त पूर्वांस्तथा परान्	008a  
सुवर्णं दक्षिणां दत्त्वा तावद्द्विगुणमुच्यते	008c  
सुवर्णं परमं दानं सुवर्णं दक्षिणा परा	009a  
सुवर्णं पावनं शक्र पावनानां परं स्मृतम्	009c  
कुलानां पावनं प्राहुर्जातरूपं शतक्रतो	010a  
एषा मे दक्षिणा प्रोक्ता समासेन महाद्युते	010c  
भीष्म उवाच	011  
एतत्पितामहेनोक्तमिन्द्राय भरतर्षभ	011a  
इन्द्रो दशरथायाह रामायाह पिता तथा	011c  
राघवोऽपि प्रियभ्रात्रे लक्ष्मणाय यशस्विने	012a  
ऋषिभ्यो लक्ष्मणेनोक्तमरण्ये वसता विभो	012c  
पारम्पर्यागतं चेदमृषयः संशितव्रताः	013a  
दुर्धरं धारयामासू राजानश्चैव धार्मिकाः	013c  
उपाध्यायेन गदितं मम चेदं युधिष्ठिर	013e  
य इदं ब्राह्मणो नित्यं वदेद्ब्राह्मणसंसदि	014a  
यज्ञेषु गोप्रदानेषु द्वयोरपि समागमे	014c  
तस्य लोकाः किलाक्षय्या दैवतैः सह नित्यदा	015a  
इति ब्रह्मा स भगवानुवाच परमेश्वरः	015c  
