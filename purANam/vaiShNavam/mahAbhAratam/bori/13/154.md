वैशम्पायन उवाच	001  
एवमुक्त्वा कुरून्सर्वान्भीष्मः शान्तनवस्तदा	001a  
तूष्णीं बभूव कौरव्यः स मुहूर्तमरिन्दम	001c  
धारयामास चात्मानं धारणासु यथाक्रमम्	002a  
तस्योर्ध्वमगमन्प्राणाः सन्निरुद्धा महात्मनः	002c  
इदमाश्चर्यमासीच्च मध्ये तेषां महात्मनाम्	003a  
यद्यन्मुञ्चति गात्राणां स शन्तनुसुतस्तदा	003c  
तत्तद्विशल्यं भवति योगयुक्तस्य तस्य वै	003e  
क्षणेन प्रेक्षतां तेषां विशल्यः सोऽभवत्तदा	004a  
तं दृष्ट्वा विस्मिताः सर्वे वासुदेवपुरोगमाः	004c  
सह तैर्मुनिभिः सर्वैस्तदा व्यासादिभिर्नृप	004e  
सन्निरुद्धस्तु तेनात्मा सर्वेष्वायतनेषु वै	005a  
जगाम भित्त्वा मूर्धानं दिवमभ्युत्पपात च	005c  
महोल्केव च भीष्मस्य मूर्धदेशाज्जनाधिप	006a  
निःसृत्याकाशमाविश्य क्षणेनान्तरधीयत	006c  
एवं स नृपशार्दूल नृपः शान्तनवस्तदा	007a  
समयुज्यत लोकैः स्वैर्भरतानां कुलोद्वहः	007c  
ततस्त्वादाय दारूणि गन्धांश्च विविधान्बहून्	008a  
चितां चक्रुर्महात्मानः पाण्डवा विदुरस्तथा	008c  
युयुत्सुश्चापि कौरव्यः प्रेक्षकास्त्वितरेऽभवन्	008e  
युधिष्ठिरस्तु गाङ्गेयं विदुरश्च महामतिः	009a  
छादयामासतुरुभौ क्षौमैर्माल्यैश्च कौरवम्	009c  
धारयामास तस्याथ युयुत्सुश्छत्रमुत्तमम्	010a  
चामरव्यजने शुभ्रे भीमसेनार्जुनावुभौ	010c  
उष्णीषे पर्यगृह्णीतां माद्रीपुत्रावुभौ तदा	010e  
स्त्रियः कौरवनाथस्य भीष्मं कुरुकुलोद्भवम्	011a  
तालवृन्तान्युपादाय पर्यवीजन्समन्ततः	011c  
ततोऽस्य विधिवच्चक्रुः पितृमेधं महात्मनः	012a  
याजका जुहुवुश्चाग्निं जगुः सामानि सामगाः	012c  
ततश्चन्दनकाष्ठैश्च तथा कालेयकैरपि	013a  
कालागरुप्रभृतिभिर्गन्धैश्चोच्चावचैस्तथा	013c  
समवच्छाद्य गाङ्गेयं प्रज्वाल्य च हुताशनम्	014a  
अपसव्यमकुर्वन्त धृतराष्ट्रमुखा नृपाः	014c  
संस्कृत्य च कुरुश्रेष्ठं गाङ्गेयं कुरुसत्तमाः	015a  
जग्मुर्भागीरथीतीरमृषिजुष्टं कुरूद्वहाः	015c  
अनुगम्यमाना व्यासेन नारदेनासितेन च	016a  
कृष्णेन भरतस्त्रीभिर्ये च पौराः समागताः	016c  
उदकं चक्रिरे चैव गाङ्गेयस्य महात्मनः	017a  
विधिवत्क्षत्रियश्रेष्ठाः स च सर्वो जनस्तदा	017c  
ततो भागीरथी देवी तनयस्योदके कृते	018a  
उत्थाय सलिलात्तस्माद्रुदती शोकलालसा	018c  
परिदेवयती तत्र कौरवानभ्यभाषत	019a  
निबोधत यथावृत्तमुच्यमानं मयानघाः	019c  
राजवृत्तेन सम्पन्नः प्रज्ञयाभिजनेन च	020a  
सत्कर्ता कुरुवृद्धानां पितृभक्तो दृढव्रतः	020c  
जामदग्न्येन रामेण पुरा यो न पराजितः	021a  
दिव्यैरस्त्रैर्महावीर्यः स हतोऽद्य शिखण्डिना	021c  
अश्मसारमयं नूनं हृदयं मम पार्थिवाः	022a  
अपश्यन्त्याः प्रियं पुत्रं यत्र दीर्यति मेऽद्य वै	022c  
समेतं पार्थिवं क्षत्रं काशिपुर्यां स्वयंवरे	023a  
विजित्यैकरथेनाजौ कन्यास्ता यो जहार ह	023c  
यस्य नास्ति बले तुल्यः पृथिव्यामपि कश्चन	024a  
हतं शिखण्डिना श्रुत्वा यन्न दीर्यति मे मनः	024c  
जामदग्न्यः कुरुक्षेत्रे युधि येन महात्मना	025a  
पीडितो नातियत्नेन निहतः स शिखण्डिना	025c  
एवंविधं बहु तदा विलपन्तीं महानदीम्	026a  
आश्वासयामास तदा साम्ना दामोदरो विभुः	026c  
समाश्वसिहि भद्रे त्वं मा शुचः शुभदर्शने	027a  
गतः स परमां सिद्धिं तव पुत्रो न संशयः	027c  
वसुरेष महातेजाः शापदोषेण शोभने	028a  
मनुष्यतामनुप्राप्तो नैनं शोचितुमर्हसि	028c  
स एष क्षत्रधर्मेण युध्यमानो रणाजिरे	029a  
धनञ्जयेन निहतो नैष नुन्नः शिखण्डिना	029c  
भीष्मं हि कुरुशार्दूलमुद्यतेषुं महारणे	030a  
न शक्तः संयुगे हन्तुं साक्षादपि शतक्रतुः	030c  
स्वच्छन्देन सुतस्तुभ्यं गतः स्वर्गं शुभानने	031a  
न शक्ताः स्युर्निहन्तुं हि रणे तं सर्वदेवताः	031c  
तस्मान्मा त्वं सरिच्छ्रेष्ठे शोचस्व कुरुनन्दनम्	032a  
वसूनेष गतो देवि पुत्रस्ते विज्वरा भव	032c  
इत्युक्ता सा तु कृष्णेन व्यासेन च सरिद्वरा	033a  
त्यक्त्वा शोकं महाराज स्वं वार्यवततार ह	033c  
सत्कृत्य ते तां सरितं ततः कृष्णमुखा नृपाः	034a  
अनुज्ञातास्तया सर्वे न्यवर्तन्त जनाधिपा	034c  
