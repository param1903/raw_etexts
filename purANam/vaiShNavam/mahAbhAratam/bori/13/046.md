भीष्म उवाच	001  
प्राचेतसस्य वचनं कीर्तयन्ति पुराविदः	001a  
यस्याः किञ्चिन्नाददते ज्ञातयो न स विक्रयः	001c  
अर्हणं तत्कुमारीणामानृशंस्यतमं च तत्	002a  
सर्वं च प्रतिदेयं स्यात्कन्यायै तदशेषतः	002c  
पितृभिर्भ्रातृभिश्चैव श्वशुरैरथ देवरैः	003a  
पूज्या लालयितव्याश्च बहुकल्याणमीप्सुभिः	003c  
यदि वै स्त्री न रोचेत पुमांसं न प्रमोदयेत्	004a  
अमोदनात्पुनः पुंसः प्रजनं न प्रवर्धते	004c  
पूज्या लालयितव्याश्च स्त्रियो नित्यं जनाधिप	005a  
अपूजिताश्च यत्रैताः सर्वास्तत्राफलाः क्रियाः	005c  
तदैव तत्कुलं नास्ति यदा शोचन्ति जामयः	005e  
जामीशप्तानि गेहानि निकृत्तानीव कृत्यया	006a  
नैव भान्ति न वर्धन्ते श्रिया हीनानि पार्थिव	006c  
स्त्रियः पुंसां परिददे मनुर्जिगमिषुर्दिवम्	007a  
अबलाः स्वल्पकौपीनाः सुहृदः सत्यजिष्णवः	007c  
ईर्ष्यवो मानकामाश्च चण्डा असुहृदोऽबुधाः	008a  
स्त्रियो माननमर्हन्ति ता मानयत मानवाः	008c  
स्त्रीप्रत्ययो हि वो धर्मो रतिभोगाश्च केवलाः	009a  
परिचर्यान्नसंस्कारास्तदायत्ता भवन्तु वः	009c  
उत्पादनमपत्यस्य जातस्य परिपालनम्	010a  
प्रीत्यर्थं लोकयात्रा च पश्यत स्त्रीनिबन्धनम्	010c  
सम्मान्यमानाश्चैताभिः सर्वकार्याण्यवाप्स्यथ	011a  
विदेहराजदुहिता चात्र श्लोकमगायत	011c  
नास्ति यज्ञः स्त्रियः कश्चिन्न श्राद्धं नोपवासकम्	012a  
धर्मस्तु भर्तृशुश्रूषा तया स्वर्गं जयत्युत	012c  
पिता रक्षति कौमारे भर्ता रक्षति यौवने	013a  
पुत्रास्तु स्थविरीभावे न स्त्री स्वातन्त्र्यमर्हति	013c  
श्रिय एताः स्त्रियो नाम सत्कार्या भूतिमिच्छता	014a  
लालिता निगृहीता च स्त्री श्रीर्भवति भारत	014c  
