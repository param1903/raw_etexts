युधिष्ठिर उवाच	001  
ब्राह्मण्यं यदि दुष्प्रापं त्रिभिर्वर्णैर्नराधिप	001a  
कथं प्राप्तं महाराज क्षत्रियेण महात्मना	001c  
विश्वामित्रेण धर्मात्मन्ब्राह्मणत्वं नरर्षभ	002a  
श्रोतुमिच्छामि तत्त्वेन तन्मे ब्रूहि पितामह	002c  
तेन ह्यमितवीर्येण वसिष्ठस्य महात्मनः	003a  
हतं पुत्रशतं सद्यस्तपसा प्रपितामह	003c  
यातुधानाश्च बहवो राक्षसास्तिग्मतेजसः	004a  
मन्युनाविष्टदेहेन सृष्टाः कालान्तकोपमाः	004c  
महान्कुशिकवंशश्च ब्रह्मर्षिशतसङ्कुलः	005a  
स्थापितो नरलोकेऽस्मिन्विद्वान्ब्राह्मणसंस्तुतः	005c  
ऋचीकस्यात्मजश्चैव शुनःशेपो महातपाः	006a  
विमोक्षितो महासत्रात्पशुतामभ्युपागतः	006c  
हरिश्चन्द्रक्रतौ देवांस्तोषयित्वात्मतेजसा	007a  
पुत्रतामनुसम्प्राप्तो विश्वामित्रस्य धीमतः	007c  
नाभिवादयते ज्येष्ठं देवरातं नराधिप	008a  
पुत्राः पञ्चशताश्चापि शप्ताः श्वपचतां गताः	008c  
त्रिशङ्कुर्बन्धुसन्त्यक्त इक्ष्वाकुः प्रीतिपूर्वकम्	009a  
अवाक्शिरा दिवं नीतो दक्षिणामाश्रितो दिशम्	009c  
विश्वामित्रस्य विपुला नदी राजर्षिसेविता	010a  
कौशिकीति शिवा पुण्या ब्रह्मर्षिगणसेविता	010c  
तपोविघ्नकरी चैव पञ्चचूडा सुसम्मता	011a  
रम्भा नामाप्सराः शापाद्यस्य शैलत्वमागता	011c  
तथैवास्य भयाद्बद्ध्वा वसिष्ठः सलिले पुरा	012a  
आत्मानं मज्जयामास विपाशः पुनरुत्थितः	012c  
तदाप्रभृति पुण्या हि विपाशाभून्महानदी	013a  
विख्याता कर्मणा तेन वसिष्ठस्य महात्मनः	013c  
वाग्भिश्च भगवान्येन देवसेनाग्रगः प्रभुः	014a  
स्तुतः प्रीतमनाश्चासीच्छापाच्चैनममोचयत्	014c  
ध्रुवस्यौत्तानपादस्य ब्रह्मर्षीणां तथैव च	015a  
मध्ये ज्वलति यो नित्यमुदीचीमाश्रितो दिशम्	015c  
तस्यैतानि च कर्माणि तथान्यानि च कौरव	016a  
क्षत्रियस्येत्यतो जातमिदं कौतूहलं मम	016c  
किमेतदिति तत्त्वेन प्रब्रूहि भरतर्षभ	017a  
देहान्तरमनासाद्य कथं स ब्राह्मणोऽभवत्	017c  
एतत्तत्त्वेन मे राजन्सर्वमाख्यातुमर्हसि	018a  
मतङ्गस्य यथातत्त्वं तथैवैतद्ब्रवीहि मे	018c  
स्थाने मतङ्गो ब्राह्मण्यं नालभद्भरतर्षभ	019a  
चण्डालयोनौ जातो हि कथं ब्राह्मण्यमाप्नुयात्	019c  

