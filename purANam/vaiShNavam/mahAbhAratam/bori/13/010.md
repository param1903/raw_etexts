युधिष्ठिर उवाच	001  
मित्रसौहृदभावेन उपदेशं करोति यः	001a  
जात्यावरस्य राजर्षे दोषस्तस्य भवेन्न वा	001c  
एतदिच्छामि तत्त्वेन व्याख्यातुं वै पितामह	002a  
सूक्ष्मा गतिर्हि धर्मस्य यत्र मुह्यन्ति मानवाः	002c  
भीष्म उवाच	003  
अत्र ते वर्तयिष्यामि शृणु राजन्यथागमम्	003a  
ऋषीणां वदतां पूर्वं श्रुतमासीद्यथा मया	003c  
उपदेशो न कर्तव्यो जातिहीनस्य कस्यचित्	004a  
उपदेशे महान्दोष उपाध्यायस्य भाष्यते	004c  
निदर्शनमिदं राजञ्शृणु मे भरतर्षभ	005a  
दुरुक्तवचने राजन्यथा पूर्वं युधिष्ठिर	005c  
ब्रह्माश्रमपदे वृत्तं पार्श्वे हिमवतः शुभे	005e  
तत्राश्रमपदं पुण्यं नानावृक्षगणायुतम्	006a  
बहुगुल्मलताकीर्णं मृगद्विजनिषेवितम्	006c  
सिद्धचारणसङ्घुष्टं रम्यं पुष्पितकाननम्	007a  
व्रतिभिर्बहुभिः कीर्णं तापसैरुपशोभितम्	007c  
ब्राह्मणैश्च महाभागैः सूर्यज्वलनसन्निभैः	008a  
नियमव्रतसम्पन्नैः समाकीर्णं तपस्विभिः	008c  
दीक्षितैर्भरतश्रेष्ठ यताहारैः कृतात्मभिः	008e  
वेदाध्ययनघोषैश्च नादितं भरतर्षभ	009a  
वालखिल्यैश्च बहुभिर्यतिभिश्च निषेवितम्	009c  
तत्र कश्चित्समुत्साहं कृत्वा शूद्रो दयान्वितः	010a  
आगतो ह्याश्रमपदं पूजितश्च तपस्विभिः	010c  
तांस्तु दृष्ट्वा मुनिगणान्देवकल्पान्महौजसः	011a  
वहतो विविधा दीक्षाः सम्प्रहृष्यत भारत	011c  
अथास्य बुद्धिरभवत्तपस्ये भरतर्षभ	012a  
ततोऽब्रवीत्कुलपतिं पादौ सङ्गृह्य भारत	012c  
भवत्प्रसादादिच्छामि धर्मं चर्तुं द्विजर्षभ	013a  
तन्मां त्वं भगवन्वक्तुं प्रव्राजयितुमर्हसि	013c  
वर्णावरोऽहं भगवञ्शूद्रो जात्यास्मि सत्तम	014a  
शुश्रूषां कर्तुमिच्छामि प्रपन्नाय प्रसीद मे	014c  
कुलपतिरुवाच	015  
न शक्यमिह शूद्रेण लिङ्गमाश्रित्य वर्तितुम्	015a  
आस्यतां यदि ते बुद्धिः शुश्रूषानिरतो भव	015c  
भीष्म उवाच	016  
एवमुक्तस्तु मुनिना स शूद्रोऽचिन्तयन्नृप	016a  
कथमत्र मया कार्यं श्रद्धा धर्मे परा च मे	016c  
विज्ञातमेवं भवतु करिष्ये प्रियमात्मनः	016e  
गत्वाश्रमपदाद्दूरमुटजं कृतवांस्तु सः	017a  
तत्र वेदिं च भूमिं च देवतायतनानि च	017c  
निवेश्य भरतश्रेष्ठ नियमस्थोऽभवत्सुखम्	017e  
अभिषेकांश्च नियमान्देवतायतनेषु च	018a  
बलिं च कृत्वा हुत्वा च देवतां चाप्यपूजयत्	018c  
सङ्कल्पनियमोपेतः फलाहारो जितेन्द्रियः	019a  
नित्यं सन्निहिताभिश्च ओषधीभिः फलैस्तथा	019c  
अतिथीन्पूजयामास यथावत्समुपागतान्	020a  
एवं हि सुमहान्कालो व्यत्यक्रामत्स तस्य वै	020c  
अथास्य मुनिरागच्छत्सङ्गत्या वै तमाश्रमम्	021a  
सम्पूज्य स्वागतेनर्षिं विधिवत्पर्यतोषयत्	021c  
अनुकूलाः कथाः कृत्वा यथावत्पर्यपृच्छत	022a  
ऋषिः परमतेजस्वी धर्मात्मा संयतेन्द्रियः	022c  
एवं स बहुशस्तस्य शूद्रस्य भरतर्षभ	023a  
सोऽगच्छदाश्रममृषिः शूद्रं द्रष्टुं नरर्षभ	023c  
अथ तं तापसं शूद्रः सोऽब्रवीद्भरतर्षभ	024a  
पितृकार्यं करिष्यामि तत्र मेऽनुग्रहं कुरु	024c  
बाढमित्येव तं विप्र उवाच भरतर्षभ	025a  
शुचिर्भूत्वा स शूद्रस्तु तस्यर्षेः पाद्यमानयत्	025c  
अथ दर्भांश्च वन्याश्च ओषधीर्भरतर्षभ	026a  
पवित्रमासनं चैव बृसीं च समुपानयत्	026c  
अथ दक्षिणमावृत्य बृसीं परमशीर्षिकाम्	027a  
कृतामन्यायतो दृष्ट्वा ततस्तमृषिरब्रवीत्	027c  
कुरुष्वैतां पूर्वशीर्षां भव चोदङ्मुखः शुचिः	028a  
स च तत्कृतवाञ्शूद्रः सर्वं यदृषिरब्रवीत्	028c  
यथोपदिष्टं मेधावी दर्भादींस्तान्यथातथम्	029a  
हव्यकव्यविधिं कृत्स्नमुक्तं तेन तपस्विना	029c  
ऋषिणा पितृकार्ये च स च धर्मपथे स्थितः	030a  
पितृकार्ये कृते चापि विसृष्टः स जगाम ह	030c  
अथ दीर्घस्य कालस्य स तप्यञ्शूद्रतापसः	031a  
वने पञ्चत्वमगमत्सुकृतेन च तेन वै	031c  
अजायत महाराजराजवंशे महाद्युतिः	031e  
तथैव स ऋषिस्तात कालधर्ममवाप्य ह	032a  
पुरोहितकुले विप्र आजातो भरतर्षभ	032c  
एवं तौ तत्र सम्भूतावुभौ शूद्रमुनी तदा	033a  
क्रमेण वर्धितौ चापि विद्यासु कुशलावुभौ	033c  
अथर्ववेदे वेदे च बभूवर्षिः सुनिश्चितः	034a  
कल्पप्रयोगे चोत्पन्ने ज्योतिषे च परं गतः	034c  
सख्ये चापि परा प्रीतिस्तयोश्चापि व्यवर्धत	034e  
पितर्युपरते चापि कृतशौचः स भारत	035a  
अभिषिक्तः प्रकृतिभी राजपुत्रः स पार्थिवः	035c  
अभिषिक्तेन स ऋषिरभिषिक्तः पुरोहितः	035e  
स तं पुरोधाय सुखमवसद्भरतर्षभ	036a  
राज्यं शशास धर्मेण प्रजाश्च परिपालयन्	036c  
पुण्याहवाचने नित्यं धर्मकार्येषु चासकृत्	037a  
उत्स्मयन्प्राहसच्चापि दृष्ट्वा राजा पुरोहितम्	037c  
एवं स बहुशो राजन्पुरोधसमुपाहसत्	037e  
लक्षयित्वा पुरोधास्तु बहुशस्तं नराधिपम्	038a  
उत्स्मयन्तं च सततं दृष्ट्वासौ मन्युमानभूत्	038c  
अथ शून्ये पुरोधास्तु सह राज्ञा समागतः	039a  
कथाभिरनुकूलाभी राजानमभिरामयत्	039c  
ततोऽब्रवीन्नरेन्द्रं स पुरोधा भरतर्षभ	040a  
वरमिच्छाम्यहं त्वेकं त्वया दत्तं महाद्युते	040c  
राजोवाच	041  
वराणां ते शतं दद्यां किमुतैकं द्विजोत्तम	041a  
स्नेहाच्च बहुमानाच्च नास्त्यदेयं हि मे तव	041c  
पुरोहित उवाच	042  
एकं वै वरमिच्छामि यदि तुष्टोऽसि पार्थिव	042a  
यद्ददासि महाराज सत्यं तद्वद मानृतम्	042c  
भीष्म उवाच	043  
बाढमित्येव तं राजा प्रत्युवाच युधिष्ठिर	043a  
यदि ज्ञास्यामि वक्ष्यामि अजानन्न तु संवदे	043c  
पुरोहित उवाच	044  
पुण्याहवाचने नित्यं धर्मकृत्येषु चासकृत्	044a  
शान्तिहोमेषु च सदा किं त्वं हससि वीक्ष्य माम्	044c  
सव्रीडं वै भवति हि मनो मे हसता त्वया	045a  
कामया शापितो राजन्नान्यथा वक्तुमर्हसि	045c  
भाव्यं हि कारणेनात्र न ते हास्यमकारणम्	046a  
कौतूहलं मे सुभृशं तत्त्वेन कथयस्व मे	046c  
राजोवाच	047  
एवमुक्ते त्वया विप्र यदवाच्यं भवेदपि	047a  
अवश्यमेव वक्तव्यं शृणुष्वैकमना द्विज	047c  
पूर्वदेहे यथा वृत्तं तन्निबोध द्विजोत्तम	048a  
जातिं स्मराम्यहं ब्रह्मन्नवधानेन मे शृणु	048c  
शूद्रोऽहमभवं पूर्वं तापसो भृशसंयुतः	049a  
ऋषिरुग्रतपास्त्वं च तदाभूर्द्विजसत्तम	049c  
प्रीयता हि तदा ब्रह्मन्ममानुग्रहबुद्धिना	050a  
पितृकार्ये त्वया पूर्वमुपदेशः कृतोऽनघ	050c  
बृस्यां दर्भेषु हव्ये च कव्ये च मुनिसत्तम	050e  
एतेन कर्मदोषेण पुरोधास्त्वमजायथाः	051a  
अहं राजा च विप्रेन्द्र पश्य कालस्य पर्ययम्	051c  
मत्कृते ह्युपदेशेन त्वया प्राप्तमिदं फलम्	051e  
एतस्मात्कारणाद्ब्रह्मन्प्रहसे त्वां द्विजोत्तम	052a  
न त्वां परिभवन्ब्रह्मन्प्रहसामि गुरुर्भवान्	052c  
विपर्ययेण मे मन्युस्तेन सन्तप्यते मनः	053a  
जातिं स्मराम्यहं तुभ्यमतस्त्वां प्रहसामि वै	053c  
एवं तवोग्रं हि तप उपदेशेन नाशितम्	054a  
पुरोहितत्वमुत्सृज्य यतस्व त्वं पुनर्भवे	054c  
इतस्त्वमधमामन्यां मा योनिं प्राप्स्यसे द्विज	055a  
गृह्यतां द्रविणं विप्र पूतात्मा भव सत्तम	055c  
भीष्म उवाच	056  
ततो विसृष्टो राज्ञा तु विप्रो दानान्यनेकशः	056a  
ब्राह्मणेभ्यो ददौ वित्तं भूमिं ग्रामांश्च सर्वशः	056c  
कृच्छ्राणि चीर्त्वा च ततो यथोक्तानि द्विजोत्तमः	057a  
तीर्थानि चाभिगत्वा वै दानानि विविधानि च	057c  
दत्त्वा गाश्चैव विप्राणां पूतात्मा सोऽभवद्द्विजः	058a  
तमेव चाश्रमं गत्वा चचार विपुलं तपः	058c  
ततः सिद्धिं परां प्राप्तो ब्राह्मणो राजसत्तम	059a  
सम्मतश्चाभवत्तेषामाश्रमेऽऽश्रमवासिनाम्	059c  
एवं प्राप्तो महत्कृच्छ्रमृषिः स नृपसत्तम	060a  
ब्राह्मणेन न वक्तव्यं तस्माद्वर्णावरे जने	060c  
वर्जयेदुपदेशं च सदैव ब्राह्मणो नृप	061a  
उपदेशं हि कुर्वाणो द्विजः कृच्छ्रमवाप्नुयात्	061c  
एषितव्यं सदा वाचा नृपेण द्विजसत्तमात्	062a  
न प्रवक्तव्यमिह हि किञ्चिद्वर्णावरे जने	062c  
ब्राह्मणाः क्षत्रिया वैश्यास्त्रयो वर्णा द्विजातयः	063a  
एतेषु कथयन्राजन्ब्राह्मणो न प्रदुष्यति	063c  
तस्मात्सद्भिर्न वक्तव्यं कस्यचित्किञ्चिदग्रतः	064a  
सूक्ष्मा गतिर्हि धर्मस्य दुर्ज्ञेया ह्यकृतात्मभिः	064c  
तस्मान्मौनानि मुनयो दीक्षां कुर्वन्ति चादृताः	065a  
दुरुक्तस्य भयाद्राजन्नानुभाषन्ति किञ्चन	065c  
धार्मिका गुणसम्पन्नाः सत्यार्जवपरायणाः	066a  
दुरुक्तवाचाभिहताः प्राप्नुवन्तीह दुष्कृतम्	066c  
उपदेशो न कर्तव्यः कदाचिदपि कस्यचित्	067a  
उपदेशाद्धि तत्पापं ब्राह्मणः समवाप्नुयात्	067c  
विमृश्य तस्मात्प्राज्ञेन वक्तव्यं धर्ममिच्छता	068a  
सत्यानृतेन हि कृत उपदेशो हिनस्ति वै	068c  
वक्तव्यमिह पृष्टेन विनिश्चित्य विपर्ययम्	069a  
स चोपदेशः कर्तव्यो येन धर्ममवाप्नुयात्	069c  
एतत्ते सर्वमाख्यातमुपदेशे कृते सति	070a  
महान्क्लेशो हि भवति तस्मान्नोपदिशेत्क्वचित्	070c  
