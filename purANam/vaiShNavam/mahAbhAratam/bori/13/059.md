युधिष्ठिर उवाच	001  
यौ तु स्यातां चरणेनोपपन्नौ यौ विद्यया सदृशौ जन्मना च	001a  
ताभ्यां दानं कतरस्मै विशिष्टमयाचमानाय च याचते च	001c  
भीष्म उवाच	002  
श्रेयो वै याचतः पार्थ दत्तमाहुरयाचते	002a  
अर्हत्तमो वै धृतिमान्कृपणादधृतात्मनः	002c  
क्षत्रियो रक्षणधृतिर्ब्राह्मणोऽनर्थनाधृतिः	003a  
ब्राह्मणो धृतिमान्विद्वान्देवान्प्रीणाति तुष्टिमान्	003c  
याच्ञामाहुरनीशस्य अभिहारं च भारत	004a  
उद्वेजयति याचन्हि सदा भूतानि दस्युवत्	004c  
म्रियते याचमानो वै तमनु म्रियते ददत्	005a  
ददत्सञ्जीवयत्येनमात्मानं च युधिष्ठिर	005c  
आनृशंस्यं परो धर्मो याचते यत्प्रदीयते	006a  
अयाचतः सीदमानान्सर्वोपायैर्निमन्त्रय	006c  
यदि वै तादृशा राष्ट्रे वसेयुस्ते द्विजोत्तमाः	007a  
भस्मच्छन्नानिवाग्नींस्तान्बुध्येथास्त्वं प्रयत्नतः	007c  
तपसा दीप्यमानास्ते दहेयुः पृथिवीमपि	008a  
पूज्या हि ज्ञानविज्ञानतपोयोगसमन्विताः	008c  
तेभ्यः पूजां प्रयुञ्जीथा ब्राह्मणेभ्यः परन्तप	009a  
ददद्बहुविधान्दायानुपच्छन्दानयाचताम्	009c  
यदग्निहोत्रे सुहुते सायम्प्रातर्भवेत्फलम्	010a  
विद्यावेदव्रतवति तद्दानफलमुच्यते	010c  
विद्यावेदव्रतस्नातानव्यपाश्रयजीविनः	011a  
गूढस्वाध्यायतपसो ब्राह्मणान्संशितव्रतान्	011c  
कृतैरावसथैर्हृद्यैः सप्रेष्यैः सपरिच्छदैः	012a  
निमन्त्रयेथाः कौन्तेय कामैश्चान्यैर्द्विजोत्तमान्	012c  
अपि ते प्रतिगृह्णीयुः श्रद्धापूतं युधिष्ठिर	013a  
कार्यमित्येव मन्वाना धर्मज्ञाः सूक्ष्मदर्शिनः	013c  
अपि ते ब्राह्मणा भुक्त्वा गताः सोद्धरणान्गृहान्	014a  
येषां दाराः प्रतीक्षन्ते पर्जन्यमिव कर्षकाः	014c  
अन्नानि प्रातःसवने नियता ब्रह्मचारिणः	015a  
ब्राह्मणास्तात भुञ्जानास्त्रेताग्नीन्प्रीणयन्तु ते	015c  
माध्यन्दिनं ते सवनं ददतस्तात वर्तताम्	016a  
गा हिरण्यानि वासांसि तेनेन्द्रः प्रीयतां तव	016c  
तृतीयं सवनं तत्ते वैश्वदेवं युधिष्ठिर	017a  
यद्देवेभ्यः पितृभ्यश्च विप्रेभ्यश्च प्रयच्छसि	017c  
अहिंसा सर्वभूतेभ्यः संविभागश्च सर्वशः	018a  
दमस्त्यागो धृतिः सत्यं भवत्ववभृथाय ते	018c  
एष ते विततो यज्ञः श्रद्धापूतः सदक्षिणः	019a  
विशिष्टः सर्वयज्ञेभ्यो नित्यं तात प्रवर्तताम्	019c  
