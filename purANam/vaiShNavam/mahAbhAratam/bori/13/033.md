युधिष्ठिर उवाच	001  
किं राज्ञः सर्वकृत्यानां गरीयः स्यात्पितामह	001a  
किं कुर्वन्कर्म नृपतिरुभौ लोकौ समश्नुते	001c  
भीष्म उवाच	002  
एतद्राज्ञः कृत्यतममभिषिक्तस्य भारत	002a  
ब्राह्मणानामनुष्ठानमत्यन्तं सुखमिच्छता	002c  
श्रोत्रियान्ब्राह्मणान्वृद्धान्नित्यमेवाभिपूजयेत्	002e  
पौरजानपदांश्चापि ब्राह्मणांश्च बहुश्रुतान्	003a  
सान्त्वेन भोगदानेन नमस्कारैस्तथार्चयेत्	003c  
एतत्कृत्यतमं राज्ञो नित्यमेवेति लक्षयेत्	004a  
यथात्मानं यथा पुत्रांस्तथैतान्परिपालयेत्	004c  
ये चाप्येषां पूज्यतमास्तान्दृढं प्रतिपूजयेत्	005a  
तेषु शान्तेषु तद्राष्ट्रं सर्वमेव विराजते	005c  
ते पूज्यास्ते नमस्कार्यास्ते रक्ष्याः पितरो यथा	006a  
तेष्वेव यात्रा लोकस्य भूतानामिव वासवे	006c  
अभिचारैरुपायैश्च दहेयुरपि तेजसा	007a  
निःशेषं कुपिताः कुर्युरुग्राः सत्यपराक्रमाः	007c  
नान्तमेषां प्रपश्यामि न दिशश्चाप्यपावृताः	008a  
कुपिताः समुदीक्षन्ते दावेष्वग्निशिखा इव	008c  
विद्यन्तेषां साहसिका गुणास्तेषामतीव हि	009a  
कूपा इव तृणच्छन्ना विशुद्धा द्यौरिवापरे	009c  
प्रसह्यकारिणः केचित्कार्पासमृदवोऽपरे	010a  
सन्ति चैषामतिशठास्तथान्येऽतितपस्विनः	010c  
कृषिगोरक्ष्यमप्यन्ये भैक्षमन्येऽप्यनुष्ठिताः	011a  
चोराश्चान्येऽनृताश्चान्ये तथान्ये नटनर्तकाः	011c  
सर्वकर्मसु दृश्यन्ते प्रशान्तेष्वितरेषु च	012a  
विविधाचारयुक्ताश्च ब्राह्मणा भरतर्षभ	012c  
नानाकर्मसु युक्तानां बहुकर्मोपजीविनाम्	013a  
धर्मज्ञानां सतां तेषां नित्यमेवानुकीर्तयेत्	013c  
पितॄणां देवतानां च मनुष्योरगरक्षसाम्	014a  
पुरोहिता महाभागा ब्राह्मणा वै नराधिप	014c  
नैते देवैर्न पितृभिर्न गन्धर्वैर्न राक्षसैः	015a  
नासुरैर्न पिशाचैश्च शक्या जेतुं द्विजातयः	015c  
अदैवं दैवतं कुर्युर्दैवतं चाप्यदैवतम्	016a  
यमिच्छेयुः स राजा स्याद्यं द्विष्युः स पराभवेत्	016c  
परिवादं च ये कुर्युर्ब्राह्मणानामचेतसः	017a  
निन्दाप्रशंसाकुशलाः कीर्त्यकीर्तिपरावराः	017c  
परिकुप्यन्ति ते राजन्सततं द्विषतां द्विजाः	017e  
ब्राह्मणा यं प्रशंसन्ति पुरुषः स प्रवर्धते	018a  
ब्राह्मणैर्यः पराक्रुष्टः पराभूयात्क्षणाद्धि सः	018c  
शका यवनकाम्बोजास्तास्ताः क्षत्रियजातयः	019a  
वृषलत्वं परिगता ब्राह्मणानामदर्शनात्	019c  
द्रमिळाश्च कलिङ्गाश्च पुलिन्दाश्चाप्युशीनराः	020a  
कौलाः सर्पा माहिषकास्तास्ताः क्षत्रियजातयः	020c  
वृषलत्वं परिगता ब्राह्मणानामदर्शनात्	021a  
श्रेयान्पराजयस्तेभ्यो न जयो जयतां वर	021c  
यस्तु सर्वमिदं हन्याद्ब्राह्मणं च न तत्समम्	022a  
ब्रह्मवध्या महान्दोष इत्याहुः परमर्षयः	022c  
परिवादो द्विजातीनां न श्रोतव्यः कथञ्चन	023a  
आसीताधोमुखस्तूष्णीं समुत्थाय व्रजेत वा	023c  
न स जातो जनिष्यो वा पृथिव्यामिह कश्चन	024a  
यो ब्राह्मणविरोधेन सुखं जीवितुमुत्सहेत्	024c  
दुर्ग्रहो मुष्टिना वायुर्दुःस्पर्शः पाणिना शशी	025a  
दुर्धरा पृथिवी मूर्ध्ना दुर्जया ब्राह्मणा भुवि	025c  
