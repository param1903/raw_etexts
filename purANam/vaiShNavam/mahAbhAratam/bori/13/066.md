युधिष्ठिर उवाच	001  
श्रुतं दानफलं तात यत्त्वया परिकीर्तितम्	001a  
अन्नं तु ते विशेषेण प्रशस्तमिह भारत	001c  
पानीयदानं परमं कथं चेह महाफलम्	002a  
इत्येतच्छ्रोतुमिच्छामि विस्तरेण पितामह	002c  
भीष्म उवाच	003  
हन्त ते वर्तयिष्यामि यथावद्भरतर्षभ	003a  
गदतस्तन्ममाद्येह शृणु सत्यपराक्रम	003c  
पानीयदानात्प्रभृति सर्वं वक्ष्यामि तेऽनघ	003e  
यदन्नं यच्च पानीयं सम्प्रदायाश्नुते नरः	004a  
न तस्मात्परमं दानं किञ्चिदस्तीति मे मतिः	004c  
अन्नात्प्राणभृतस्तात प्रवर्तन्ते हि सर्वशः	005a  
तस्मादन्नं परं लोके सर्वदानेषु कथ्यते	005c  
अन्नाद्बलं च तेजश्च प्राणिनां वर्धते सदा	006a  
अन्नदानमतस्तस्माच्छ्रेष्ठमाह प्रजापतिः	006c  
सावित्र्या ह्यपि कौन्तेय श्रुतं ते वचनं शुभम्	007a  
यतश्चैतद्यथा चैतद्देवसत्रे महामते	007c  
अन्ने दत्ते नरेणेह प्राणा दत्ता भवन्त्युत	008a  
प्राणदानाद्धि परमं न दानमिह विद्यते	008c  
श्रुतं हि ते महाबाहो लोमशस्यापि तद्वचः	009a  
प्राणान्दत्त्वा कपोताय यत्प्राप्तं शिबिना पुरा	009c  
तां गतिं लभते दत्त्वा द्विजस्यान्नं विशां पते	010a  
गतिं विशिष्टां गच्छन्ति प्राणदा इति नः श्रुतम्	010c  
अन्नं चापि प्रभवति पानीयात्कुरुसत्तम	011a  
नीरजातेन हि विना न किञ्चित्सम्प्रवर्तते	011c  
नीरजातश्च भगवान्सोमो ग्रहगणेश्वरः	012a  
अमृतं च सुधा चैव स्वाहा चैव वषट्तथा	012c  
अन्नौषध्यो महाराज वीरुधश्च जलोद्भवाः	013a  
यतः प्राणभृतां प्राणाः सम्भवन्ति विशां पते	013c  
देवानाममृतं चान्नं नागानां च सुधा तथा	014a  
पितॄणां च स्वधा प्रोक्ता पशूनां चापि वीरुधः	014c  
अन्नमेव मनुष्याणां प्राणानाहुर्मनीषिणः	015a  
तच्च सर्वं नरव्याघ्र पानीयात्सम्प्रवर्तते	015c  
तस्मात्पानीयदानाद्वै न परं विद्यते क्वचित्	016a  
तच्च दद्यान्नरो नित्यं य इच्छेद्भूतिमात्मनः	016c  
धन्यं यशस्यमायुष्यं जलदानं विशां पते	017a  
शत्रूंश्चाप्यधि कौन्तेय सदा तिष्ठति तोयदः	017c  
सर्वकामानवाप्नोति कीर्तिं चैवेह शाश्वतीम्	018a  
प्रेत्य चानन्त्यमाप्नोति पापेभ्यश्च प्रमुच्यते	018c  
तोयदो मनुजव्याघ्र स्वर्गं गत्वा महाद्युते	019a  
अक्षयान्समवाप्नोति लोकानित्यब्रवीन्मनुः	019c  
