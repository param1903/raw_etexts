युधिष्ठिर उवाच	001  
ब्रूहि पुत्रान्कुरुश्रेष्ठ वर्णानां त्वं पृथक्पृथक्	001a  
कीदृश्यां कीदृशाश्चापि पुत्राः कस्य च के च ते	001c  
विप्रवादाः सुबहुशः श्रूयन्ते पुत्रकारिताः	002a  
अत्र नो मुह्यतां राजन्संशयं छेत्तुमर्हसि	002c  
भीष्म उवाच	003  
आत्मा पुत्रस्तु विज्ञेयस्तस्यानन्तरजश्च यः	003a  
नियुक्तजश्च विज्ञेयः सुतः प्रसृतजस्तथा	003c  
पतितस्य च भार्यायां भर्त्रा सुसमवेतया	004a  
तथा दत्तकृतौ पुत्रावध्यूढश्च तथापरः	004c  
षडपध्वंसजाश्चापि कानीनापसदास्तथा	005a  
इत्येते ते समाख्यातास्तान्विजानीहि भारत	005c  
युधिष्ठिर उवाच	006  
षडपध्वंसजाः के स्युः के वाप्यपसदास्तथा	006a  
एतत्सर्वं यथातत्त्वं व्याख्यातुं मे त्वमर्हसि	006c  
भीष्म उवाच	007  
त्रिषु वर्णेषु ये पुत्रा ब्राह्मणस्य युधिष्ठिर	007a  
वर्णयोश्च द्वयोः स्यातां यौ राजन्यस्य भारत	007c  
एको द्विवर्ण एवाथ तथात्रैवोपलक्षितः	008a  
षडपध्वंसजास्ते हि तथैवापसदाञ्शृणु	008c  
चण्डालो व्रात्यवेनौ च ब्राह्मण्यां क्षत्रियासु च	009a  
वैश्यायां चैव शूद्रस्य लक्ष्यन्तेऽपसदास्त्रयः	009c  
मागधो वामकश्चैव द्वौ वैश्यस्योपलक्षितौ	010a  
ब्राह्मण्यां क्षत्रियायां च क्षत्रियस्यैक एव तु	010c  
ब्राह्मण्यां लक्ष्यते सूत इत्येतेऽपसदाः स्मृताः	011a  
पुत्ररेतो न शक्यं हि मिथ्या कर्तुं नराधिप	011c  
युधिष्ठिर उवाच	012  
क्षेत्रजं केचिदेवाहुः सुतं केचित्तु शुक्रजम्	012a  
तुल्यावेतौ सुतौ कस्य तन्मे ब्रूहि पितामह	012c  
भीष्म उवाच	013  
रेतजो वा भवेत्पुत्रस्त्यक्तो वा क्षेत्रजो भवेत्	013a  
अध्यूढः समयं भित्त्वेत्येतदेव निबोध मे	013c  
युधिष्ठिर उवाच	014  
रेतोजं विद्म वै पुत्रं क्षेत्रजस्यागमः कथम्	014a  
अध्यूढं विद्म वै पुत्रं हित्वा च समयं कथम्	014c  
भीष्म उवाच	015  
आत्मजं पुत्रमुत्पाद्य यस्त्यजेत्कारणान्तरे	015a  
न तत्र कारणं रेतः स क्षेत्रस्वामिनो भवेत्	015c  
पुत्रकामो हि पुत्रार्थे यां वृणीते विशां पते	016a  
तत्र क्षेत्रं प्रमाणं स्यान्न वै तत्रात्मजः सुतः	016c  
अन्यत्र क्षेत्रजः पुत्रो लक्ष्यते भरतर्षभ	017a  
न ह्यात्मा शक्यते हन्तुं दृष्टान्तोपगतो ह्यसौ	017c  
कश्चिच्च कृतकः पुत्रः सङ्ग्रहादेव लक्ष्यते	018a  
न तत्र रेतः क्षेत्रं वा प्रमाणं स्याद्युधिष्ठिर	018c  
युधिष्ठिर उवाच	019  
कीदृशः कृतकः पुत्रः सङ्ग्रहादेव लक्ष्यते	019a  
शुक्रं क्षेत्रं प्रमाणं वा यत्र लक्ष्येत भारत	019c  
भीष्म उवाच	020  
मातापितृभ्यां सन्त्यक्तं पथि यं तु प्रलक्षयेत्	020a  
न चास्य मातापितरौ ज्ञायेते स हि कृत्रिमः	020c  
अस्वामिकस्य स्वामित्वं यस्मिन्सम्प्रतिलक्षयेत्	021a  
सवर्णस्तं च पोषेत सवर्णस्तस्य जायते	021c  
युधिष्ठिर उवाच	022  
कथमस्य प्रयोक्तव्यः संस्कारः कस्य वा कथम्	022a  
देया कन्या कथं चेति तन्मे ब्रूहि पितामह	022c  
भीष्म उवाच	023  
आत्मवत्तस्य कुर्वीत संस्कारं स्वामिवत्तथा	023a  
त्यक्तो मातापितृभ्यां यः सवर्णं प्रतिपद्यते	024a  
तद्गोत्रवर्णतस्तस्य कुर्यात्संस्कारमच्युत	024c  
अथ देया तु कन्या स्यात्तद्वर्णेन युधिष्ठिर	025a  
संस्कर्तुं मातृगोत्रं च मातृवर्णविनिश्चये	025c  
कानीनाध्यूढजौ चापि विज्ञेयौ पुत्रकिल्बिषौ	026a  
तावपि स्वाविव सुतौ संस्कार्याविति निश्चयः	026c  
क्षेत्रजो वाप्यपसदो येऽध्यूढास्तेषु चाप्यथ	027a  
आत्मवद्वै प्रयुञ्जीरन्संस्कारं ब्राह्मणादयः	027c  
धर्मशास्त्रेषु वर्णानां निश्चयोऽयं प्रदृश्यते	028a  
एतत्ते सर्वमाख्यातं किं भूयः श्रोतुमिच्छसि	028c  
