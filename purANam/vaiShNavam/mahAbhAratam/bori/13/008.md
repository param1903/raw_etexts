युधिष्ठिर उवाच	001  
के पूज्याः के नमस्कार्याः कान्नमस्यसि भारत	001a  
एतन्मे सर्वमाचक्ष्व येषां स्पृहयसे नृप	001c  
उत्तमापद्गतस्यापि यत्र ते वर्तते मनः	002a  
मनुष्यलोके सर्वस्मिन्यदमुत्रेह चाप्युत	002c  
भीष्म उवाच	003  
स्पृहयामि द्विजातीनां येषां ब्रह्म परं धनम्	003a  
येषां स्वप्रत्ययः स्वर्गस्तपःस्वाध्यायसाधनः	003c  
येषां वृद्धाश्च बालाश्च पितृपैतामहीं धुरम्	004a  
उद्वहन्ति न सीदन्ति तेषां वै स्पृहयाम्यहम्	004c  
विद्यास्वभिविनीतानां दान्तानां मृदुभाषिणाम्	005a  
श्रुतवृत्तोपपन्नानां सदाक्षरविदां सताम्	005c  
संसत्सु वदतां येषां हंसानामिव सङ्घशः	006a  
मङ्गल्यरूपा रुचिरा दिव्यजीमूतनिःस्वनाः	006c  
सम्यगुच्चारिता वाचः श्रूयन्ते हि युधिष्ठिर	007a  
शुश्रूषमाणे नृपतौ प्रेत्य चेह सुखावहाः	007c  
ये चापि तेषां श्रोतारः सदा सदसि सम्मताः	008a  
विज्ञानगुणसम्पन्नास्तेषां च स्पृहयाम्यहम्	008c  
सुसंस्कृतानि प्रयताः शुचीनि गुणवन्ति च	009a  
ददत्यन्नानि तृप्त्यर्थं ब्राह्मणेभ्यो युधिष्ठिर	009c  
ये चापि सततं राजंस्तेषां च स्पृहयाम्यहम्	009e  
शक्यं ह्येवाहवे योद्धुं न दातुमनसूयितम्	010a  
शूरा वीराश्च शतशः सन्ति लोके युधिष्ठिर	010c  
तेषां सङ्ख्यायमानानां दानशूरो विशिष्यते	010e  
धन्यः स्यां यद्यहं भूयः सौम्य ब्राह्मणकोऽपि वा	011a  
कुले जातो धर्मगतिस्तपोविद्यापरायणः	011c  
न मे त्वत्तः प्रियतरो लोकेऽस्मिन्पाण्डुनन्दन	012a  
त्वत्तश्च मे प्रियतरा ब्राह्मणा भरतर्षभ	012c  
यथा मम प्रियतरास्त्वत्तो विप्राः कुरूद्वह	013a  
तेन सत्येन गच्छेयं लोकान्यत्र स शन्तनुः	013c  
न मे पिता प्रियतरो ब्राह्मणेभ्यस्तथाभवत्	014a  
न मे पितुः पिता वापि ये चान्येऽपि सुहृज्जनाः	014c  
न हि मे वृजिनं किञ्चिद्विद्यते ब्राह्मणेष्विह	015a  
अणु वा यदि वा स्थूलं विदितं साधुकर्मभिः	015c  
कर्मणा मनसा वापि वाचा वापि परन्तप	016a  
यन्मे कृतं ब्राह्मणेषु तेनाद्य न तपाम्यहम्	016c  
ब्रह्मण्य इति मामाहुस्तया वाचास्मि तोषितः	017a  
एतदेव पवित्रेभ्यः सर्वेभ्यः परमं स्मृतम्	017c  
पश्यामि लोकानमलाञ्छुचीन्ब्राह्मणयायिनः	018a  
तेषु मे तात गन्तव्यमह्नाय च चिराय च	018c  
यथा पत्याश्रयो धर्मः स्त्रीणां लोके युधिष्ठिर	019a  
स देवः सा गतिर्नान्या क्षत्रियस्य तथा द्विजाः	019c  
क्षत्रियः शतवर्षी च दशवर्षी च ब्राह्मणः	020a  
पितापुत्रौ च विज्ञेयौ तयोर्हि ब्राह्मणः पिता	020c  
नारी तु पत्यभावे वै देवरं कुरुते पतिम्	021a  
पृथिवी ब्राह्मणालाभे क्षत्रियं कुरुते पतिम्	021c  
पुत्रवच्च ततो रक्ष्या उपास्या गुरुवच्च ते	022a  
अग्निवच्चोपचर्या वै ब्राह्मणाः कुरुसत्तम	022c  
ऋजून्सतः सत्यशीलान्सर्वभूतहिते रतान्	023a  
आशीविषानिव क्रुद्धान्द्विजानुपचरेत्सदा	023c  
तेजसस्तपसश्चैव नित्यं बिभ्येद्युधिष्ठिर	024a  
उभे चैते परित्याज्ये तेजश्चैव तपस्तथा	024c  
व्यवसायस्तयोः शीघ्रमुभयोरेव विद्यते	025a  
हन्युः क्रुद्धा महाराज ब्राह्मणा ये तपस्विनः	025c  
भूयः स्यादुभयं दत्तं ब्राह्मणाद्यदकोपनात्	026a  
कुर्यादुभयतःशेषं दत्तशेषं न शेषयेत्	026c  
दण्डपाणिर्यथा गोषु पालो नित्यं स्थिरो भवेत्	027a  
ब्राह्मणान्ब्रह्म च तथा क्षत्रियः परिपालयेत्	027c  
पितेव पुत्रान्रक्षेथा ब्राह्मणान्ब्रह्मतेजसः	028a  
गृहे चैषामवेक्षेथाः कच्चिदस्तीह जीवनम्	028c  
