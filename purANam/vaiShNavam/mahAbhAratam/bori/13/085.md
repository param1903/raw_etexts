वसिष्ठ उवाच	001  
अपि चेदं पुरा राम श्रुतं मे ब्रह्मदर्शनम्	001a  
पितामहस्य यद्वृत्तं ब्रह्मणः परमात्मनः	001c  
देवस्य महतस्तात वारुणीं बिभ्रतस्तनुम्	002a  
ऐश्वर्ये वारुणे राम रुद्रस्येशस्य वै प्रभो	002c  
आजग्मुर्मुनयः सर्वे देवाश्चाग्निपुरोगमाः	003a  
यज्ञाङ्गानि च सर्वाणि वषट्कारश्च मूर्तिमान्	003c  
मूर्तिमन्ति च सामानि यजूंषि च सहस्रशः	004a  
ऋग्वेदश्चागमत्तत्र पदक्रमविभूषितः	004c  
लक्षणानि स्वराः स्तोभा निरुक्तं स्वरभक्तयः	005a  
ओङ्कारश्चावसन्नेत्रे निग्रहप्रग्रहौ तथा	005c  
वेदाश्च सोपनिषदो विद्या सावित्र्यथापि च	006a  
भूतं भव्यं भविष्यच्च दधार भगवाञ्शिवः	006c  
जुह्वच्चात्मन्यथात्मानं स्वयमेव तदा प्रभो	006e  
देवपत्न्यश्च कन्याश्च देवानां चैव मातरः	007a  
आजग्मुः सहितास्तत्र तदा भृगुकुलोद्वह	007c  
यज्ञं पशुपतेः प्रीता वरुणस्य महात्मनः	008a  
स्वयम्भुवस्तु ता दृष्ट्वा रेतः समपतद्भुवि	008c  
तस्य शुक्रस्य निष्पन्दात्पांसून्सङ्गृह्य भूमितः	009a  
प्रास्यत्पूषा कराभ्यां वै तस्मिन्नेव हुताशने	009c  
ततस्तस्मिन्सम्प्रवृत्ते सत्रे ज्वलितपावके	010a  
ब्रह्मणो जुह्वतस्तत्र प्रादुर्भावो बभूव ह	010c  
स्कन्नमात्रं च तच्छुक्रं स्रुवेण प्रतिगृह्य सः	011a  
आज्यवन्मन्त्रवच्चापि सोऽजुहोद्भृगुनन्दन	011c  
ततः सञ्जनयामास भूतग्रामं स वीर्यवान्	012a  
ततस्तु तेजसस्तस्माज्जज्ञे लोकेषु तैजसम्	012c  
तमसस्तामसा भावा व्यापि सत्त्वं तथोभयम्	013a  
सगुणस्तेजसो नित्यं तमस्याकाशमेव च	013c  
सर्वभूतेष्वथ तथा सत्त्वं तेजस्तथा तमः	014a  
शुक्रे हुतेऽग्नौ तस्मिंस्तु प्रादुरासंस्त्रयः प्रभो	014c  
पुरुषा वपुषा युक्ता युक्ताः प्रसवजैर्गुणैः	015a  
भृगित्येव भृगुः पूर्वमङ्गारेभ्योऽङ्गिराभवत्	015c  
अङ्गारसंश्रयाच्चैव कविरित्यपरोऽभवत्	016a  
सह ज्वालाभिरुत्पन्नो भृगुस्तस्माद्भृगुः स्मृतः	016c  
मरीचिभ्यो मरीचिस्तु मारीचः कश्यपो ह्यभूत्	017a  
अङ्गारेभ्योऽङ्गिरास्तात वालखिल्याः शिलोच्चयात्	017c  
अत्रैवात्रेति च विभो जातमत्रिं वदन्त्यपि	017e  
तथा भस्मव्यपोहेभ्यो ब्रह्मर्षिगणसम्मिताः	018a  
वैखानसाः समुत्पन्नास्तपःश्रुतगुणेप्सवः	018c  
अश्रुतोऽस्य समुत्पन्नावश्विनौ रूपसम्मतौ	018e  
शेषाः प्रजानां पतयः स्रोतोभ्यस्तस्य जज्ञिरे	019a  
ऋषयो लोमकूपेभ्यः स्वेदाच्छन्दो मलात्मकम्	019c  
एतस्मात्कारणादाहुरग्निं सर्वास्तु देवताः	020a  
ऋषयः श्रुतसम्पन्ना वेदप्रामाण्यदर्शनात्	020c  
यानि दारूणि ते मासा निर्यासाः पक्षसञ्ज्ञिताः	021a  
अहोरात्रा मुहूर्तास्तु पित्तं ज्योतिश्च वारुणम्	021c  
रौद्रं लोहितमित्याहुर्लोहितात्कनकं स्मृतम्	022a  
तन्मैत्रमिति विज्ञेयं धूमाच्च वसवः स्मृताः	022c  
अर्चिषो याश्च ते रुद्रास्तथादित्या महाप्रभाः	023a  
उद्दिष्टास्ते तथाङ्गारा ये धिष्ण्येषु दिवि स्थिताः	023c  
आदिनाथश्च लोकस्य तत्परं ब्रह्म तद्ध्रुवम्	024a  
सर्वकामदमित्याहुस्तत्र हव्यमुदावहत्	024c  
ततोऽब्रवीन्महादेवो वरुणः परमात्मकः	025a  
मम सत्रमिदं दिव्यमहं गृहपतिस्त्विह	025c  
त्रीणि पूर्वाण्यपत्यानि मम तानि न संशयः	026a  
इति जानीत खगमा मम यज्ञफलं हि तत्	026c  
अग्निरुवाच	027  
मदङ्गेभ्यः प्रसूतानि मदाश्रयकृतानि च	027a  
ममैव तान्यपत्यानि वरुणो ह्यवशात्मकः	027c  
अथाब्रवील्लोकगुरुर्ब्रह्मा लोकपितामहः	028a  
ममैव तान्यपत्यानि मम शुक्रं हुतं हि तत्	028c  
अहं वक्ता च मन्त्रस्य होता शुक्रस्य चैव ह	029a  
यस्य बीजं फलं तस्य शुक्रं चेत्कारणं मतम्	029c  
ततोऽब्रुवन्देवगणाः पितामहमुपेत्य वै	030a  
कृताञ्जलिपुटाः सर्वे शिरोभिरभिवन्द्य च	030c  
वयं च भगवन्सर्वे जगच्च सचराचरम्	031a  
तवैव प्रसवाः सर्वे तस्मादग्निर्विभावसुः	031c  
वरुणश्चेश्वरो देवो लभतां काममीप्सितम्	031e  
निसर्गाद्वरुणश्चापि ब्रह्मणो यादसां पतिः	032a  
जग्राह वै भृगुं पूर्वमपत्यं सूर्यवर्चसम्	032c  
ईश्वरोऽङ्गिरसं चाग्नेरपत्यार्थेऽभ्यकल्पयत्	033a  
पितामहस्त्वपत्यं वै कविं जग्राह तत्त्ववित्	033c  
तदा स वारुणः ख्यातो भृगुः प्रसवकर्मकृत्	034a  
आग्नेयस्त्वङ्गिराः श्रीमान्कविर्ब्राह्मो महायशाः	034c  
भार्गवाङ्गिरसौ लोके लोकसन्तानलक्षणौ	034e  
एते विप्रवराः सर्वे प्रजानां पतयस्त्रयः	035a  
सर्वं सन्तानमेतेषामिदमित्युपधारय	035c  
भृगोस्तु पुत्रास्तत्रासन्सप्त तुल्या भृगोर्गुणैः	036a  
च्यवनो वज्रशीर्षश्च शुचिरौर्वस्तथैव च	036c  
शुक्रो वरेण्यश्च विभुः सवनश्चेति सप्त ते	037a  
भार्गवा वारुणाः सर्वे येषां वंशे भवानपि	037c  
अष्टौ चाङ्गिरसः पुत्रा वारुणास्तेऽप्युदाहृताः	038a  
बृहस्पतिरुतथ्यश्च वयस्यः शान्तिरेव च	038c  
घोरो विरूपः संवर्तः सुधन्वा चाष्टमः स्मृतः	039a  
एतेऽष्टावग्निजाः सर्वे ज्ञाननिष्ठा निरामयाः	039c  
ब्राह्मणस्य कवेः पुत्रा वारुणास्तेऽप्युदाहृताः	040a  
अष्टौ प्रसवजैर्युक्ता गुणैर्ब्रह्मविदः शुभाः	040c  
कविः काव्यश्च विष्णुश्च बुद्धिमानुशनास्तथा	041a  
भृगुश्च विरजाश्चैव काशी चोग्रश्च धर्मवित्	041c  
अष्टौ कविसुता ह्येते सर्वमेभिर्जगत्ततम्	042a  
प्रजापतय एते हि प्रजानां यैरिमाः प्रजाः	042c  
एवमङ्गिरसश्चैव कवेश्च प्रसवान्वयैः	043a  
भृगोश्च भृगुशार्दूल वंशजैः सततं जगत्	043c  
वरुणश्चादितो विप्र जग्राह प्रभुरीश्वरः	044a  
कविं तात भृगुं चैव तस्मात्तौ वारुणौ स्मृतौ	044c  
जग्राहाङ्गिरसं देवः शिखी तस्माद्धुताशनः	045a  
तस्मादङ्गिरसो ज्ञेयाः सर्व एव तदन्वयाः	045c  
ब्रह्मा पितामहः पूर्वं देवताभिः प्रसादितः	046a  
इमे नः सन्तरिष्यन्ति प्रजाभिर्जगदीश्वराः	046c  
सर्वे प्रजानां पतयः सर्वे चातितपस्विनः	047a  
त्वत्प्रसादादिमं लोकं तारयिष्यन्ति शाश्वतम्	047c  
तथैव वंशकर्तारस्तव तेजोविवर्धनाः	048a  
भवेयुर्वेदविदुषः सर्वे वाक्पतयस्तथा	048c  
देवपक्षधराः सौम्याः प्राजापत्या महर्षयः	049a  
आप्नुवन्ति तपश्चैव ब्रह्मचर्यं परं तथा	049c  
सर्वे हि वयमेते च तवैव प्रसवः प्रभो	050a  
देवानां ब्राह्मणानां च त्वं हि कर्ता पितामह	050c  
मरीचिमादितः कृत्वा सर्वे चैवाथ भार्गवाः	051a  
अपत्यानीति सम्प्रेक्ष्य क्षमयाम पितामह	051c  
ते त्वनेनैव रूपेण प्रजनिष्यन्ति वै प्रजाः	052a  
स्थापयिष्यन्ति चात्मानं युगादिनिधने तथा	052c  
एवमेतत्पुरा वृत्तं तस्य यज्ञे महात्मनः	053a  
देवश्रेष्ठस्य लोकादौ वारुणीं बिभ्रतस्तनुम्	053c  
अग्निर्ब्रह्मा पशुपतिः शर्वो रुद्रः प्रजापतिः	054a  
अग्नेरपत्यमेतद्वै सुवर्णमिति धारणा	054c  
अग्न्यभावे च कुर्वन्ति वह्निस्थानेषु काञ्चनम्	055a  
जामदग्न्य प्रमाणज्ञा वेदश्रुतिनिदर्शनात्	055c  
कुशस्तम्बे जुहोत्यग्निं सुवर्णं तत्र संस्थितम्	056a  
हुते प्रीतिकरीमृद्धिं भगवांस्तत्र मन्यते	056c  
तस्मादग्निपराः सर्वा देवता इति शुश्रुम	057a  
ब्रह्मणो हि प्रसूतोऽग्निरग्नेरपि च काञ्चनम्	057c  
तस्माद्ये वै प्रयच्छन्ति सुवर्णं धर्मदर्शिनः	058a  
देवतास्ते प्रयच्छन्ति समस्ता इति नः श्रुतम्	058c  
तस्य चातमसो लोका गच्छतः परमां गतिम्	059a  
स्वर्लोके राजराज्येन सोऽभिषिच्येत भार्गव	059c  
आदित्योदयने प्राप्ते विधिमन्त्रपुरस्कृतम्	060a  
ददाति काञ्चनं यो वै दुःस्वप्नं प्रतिहन्ति सः	060c  
ददात्युदितमात्रे यस्तस्य पाप्मा विधूयते	061a  
मध्याह्ने ददतो रुक्मं हन्ति पापमनागतम्	061c  
ददाति पश्चिमां सन्ध्यां यः सुवर्णं धृतव्रतः	062a  
ब्रह्मवाय्वग्निसोमानां सालोक्यमुपयाति सः	062c  
सेन्द्रेषु चैव लोकेषु प्रतिष्ठां प्राप्नुते शुभाम्	063a  
इह लोके यशः प्राप्य शान्तपाप्मा प्रमोदते	063c  
ततः सम्पद्यतेऽन्येषु लोकेष्वप्रतिमः सदा	064a  
अनावृतगतिश्चैव कामचारी भवत्युत	064c  
न च क्षरति तेभ्यः स शश्वच्चैवाप्नुते महत्	065a  
सुवर्णमक्षयं दत्त्वा लोकानाप्नोति पुष्कलान्	065c  
यस्तु सञ्जनयित्वाग्निमादित्योदयनं प्रति	066a  
दद्याद्वै व्रतमुद्दिश्य सर्वान्कामान्समश्नुते	066c  
अग्निरित्येव तत्प्राहुः प्रदानं वै सुखावहम्	067a  
यथेष्टगुणसम्पन्नं प्रवर्तकमिति स्मृतम्	067c  
भीष्म उवाच	068  
इत्युक्तः स वसिष्ठेन जामदग्न्यः प्रतापवान्	068a  
ददौ सुवर्णं विप्रेभ्यो व्यमुच्यत च किल्बिषात्	068c  
एतत्ते सर्वमाख्यातं सुवर्णस्य महीपते	069a  
प्रदानस्य फलं चैव जन्म चाग्न्यमनुत्तमम्	069c  
तस्मात्त्वमपि विप्रेभ्यः प्रयच्छ कनकं बहु	070a  
ददत्सुवर्णं नृपते किल्बिषाद्विप्रमोक्ष्यसि	070c  
