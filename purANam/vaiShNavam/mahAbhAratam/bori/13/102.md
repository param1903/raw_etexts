युधिष्ठिर उवाच	001  
श्रुतं मे भरतश्रेष्ठ पुष्पधूपप्रदायिनाम्	001a  
फलं बलिविधाने च तद्भूयो वक्तुमर्हसि	001c  
धूपप्रदानस्य फलं प्रदीपस्य तथैव च	002a  
बलयश्च किमर्थं वै क्षिप्यन्ते गृहमेधिभिः	002c  
भीष्म उवाच	003  
अत्राप्युदाहरन्तीममितिहासं पुरातनम्	003a  
नहुषं प्रति संवादमगस्त्यस्य भृगोस्तथा	003c  
नहुषो हि महाराज राजर्षिः सुमहातपाः	004a  
देवराज्यमनुप्राप्तः सुकृतेनेह कर्मणा	004c  
तत्रापि प्रयतो राजन्नहुषस्त्रिदिवे वसन्	005a  
मानुषीश्चैव दिव्याश्च कुर्वाणो विविधाः क्रियाः	005c  
मानुष्यस्तत्र सर्वाः स्म क्रियास्तस्य महात्मनः	006a  
प्रवृत्तास्त्रिदिवे राजन्दिव्याश्चैव सनातनाः	006c  
अग्निकार्याणि समिधः कुशाः सुमनसस्तथा	007a  
बलयश्चान्नलाजाभिर्धूपनं दीपकर्म च	007c  
सर्वं तस्य गृहे राज्ञः प्रावर्तत महात्मनः	008a  
जपयज्ञान्मनोयज्ञांस्त्रिदिवेऽपि चकार सः	008c  
दैवतान्यर्चयंश्चापि विधिवत्स सुरेश्वरः	009a  
सर्वाण्येव यथान्यायं यथापूर्वमरिन्दम	009c  
अथेन्द्रस्य भविष्यत्वादहङ्कारस्तमाविशत्	010a  
सर्वाश्चैव क्रियास्तस्य पर्यहीयन्त भूपते	010c  
स ऋषीन्वाहयामास वरदानमदान्वितः	011a  
परिहीनक्रियश्चापि दुर्बलत्वमुपेयिवान्	011c  
तस्य वाहयतः कालो मुनिमुख्यांस्तपोधनान्	012a  
अहङ्काराभिभूतस्य सुमहानत्यवर्तत	012c  
अथ पर्यायश ऋषीन्वाहनायोपचक्रमे	013a  
पर्यायश्चाप्यगस्त्यस्य समपद्यत भारत	013c  
अथागम्य महातेजा भृगुर्ब्रह्मविदां वरः	014a  
अगस्त्यमाश्रमस्थं वै समुपेत्येदमब्रवीत्	014c  
एवं वयमसत्कारं देवेन्द्रस्यास्य दुर्मतेः	015a  
नहुषस्य किमर्थं वै मर्षयाम महामुने	015c  
अगस्त्य उवाच	016  
कथमेष मया शक्यः शप्तुं यस्य महामुने	016a  
वरदेन वरो दत्तो भवतो विदितश्च सः	016c  
यो मे दृष्टिपथं गच्छेत्स मे वश्यो भवेदिति	017a  
इत्यनेन वरो देवाद्याचितो गच्छता दिवम्	017c  
एवं न दग्धः स मया भवता च न संशयः	018a  
अन्येनाप्यृषिमुख्येन न शप्तो न च पातितः	018c  
अमृतं चैव पानाय दत्तमस्मै पुरा विभो	019a  
महात्मने तदर्थं च नास्माभिर्विनिपात्यते	019c  
प्रायच्छत वरं देवः प्रजानां दुःखकारकम्	020a  
द्विजेष्वधर्मयुक्तानि स करोति नराधमः	020c  
अत्र यत्प्राप्तकालं नस्तद्ब्रूहि वदतां वर	021a  
भवांश्चापि यथा ब्रूयात्कुर्वीमहि तथा वयम्	021c  
भृगुरुवाच	022  
पितामहनियोगेन भवन्तमहमागतः	022a  
प्रतिकर्तुं बलवति नहुषे दर्पमास्थिते	022c  
अद्य हि त्वा सुदुर्बुद्धी रथे योक्ष्यति देवराट्	023a  
अद्यैनमहमुद्वृत्तं करिष्येऽनिन्द्रमोजसा	023c  
अद्येन्द्रं स्थापयिष्यामि पश्यतस्ते शतक्रतुम्	024a  
सञ्चाल्य पापकर्माणमिन्द्रस्थानात्सुदुर्मतिम्	024c  
अद्य चासौ कुदेवेन्द्रस्त्वां पदा धर्षयिष्यति	025a  
दैवोपहतचित्तत्वादात्मनाशाय मन्दधीः	025c  
व्युत्क्रान्तधर्मं तमहं धर्षणामर्षितो भृशम्	026a  
अहिर्भवस्वेति रुषा शप्स्ये पापं द्विजद्रुहम्	026c  
तत एनं सुदुर्बुद्धिं धिक्शब्दाभिहतत्विषम्	027a  
धरण्यां पातयिष्यामि प्रेक्षतस्ते महामुने	027c  
नहुषं पापकर्माणमैश्वर्यबलमोहितम्	028a  
यथा च रोचते तुभ्यं तथा कर्तास्म्यहं मुने	028c  
एवमुक्तस्तु भृगुणा मैत्रावरुणिरव्ययः	029a  
अगस्त्यः परमप्रीतो बभूव विगतज्वरः	029c  
