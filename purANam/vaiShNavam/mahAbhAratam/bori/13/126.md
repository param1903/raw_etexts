युधिष्ठिर उवाच	001  
पितामह महाप्राज्ञ सर्वशास्त्रविशारद	001a  
आगमैर्बहुभिः स्फीतो भवान्नः प्रथितः कुले	001c  
त्वत्तो धर्मार्थसंयुक्तमायत्यां च सुखोदयम्	002a  
आश्चर्यभूतं लोकस्य श्रोतुमिच्छाम्यरिन्दम	002c  
अयं च कालः सम्प्राप्तो दुर्लभज्ञातिबान्धवः	003a  
शास्ता च न हि नः कश्चित्त्वामृते भरतर्षभ	003c  
यदि तेऽहमनुग्राह्यो भ्रातृभिः सहितोऽनघ	004a  
वक्तुमर्हसि नः प्रश्नं यत्त्वां पृच्छामि पार्थिव	004c  
अयं नारायणः श्रीमान्सर्वपार्थिवसम्मतः	005a  
भवन्तं बहुमानेन प्रश्रयेण च सेवते	005c  
अस्य चैव समक्षं त्वं पार्थिवानां च सर्वशः	006a  
भ्रातॄणां च प्रियार्थं मे स्नेहाद्भाषितुमर्हसि	006c  
वैशम्पायन उवाच	007  
तस्य तद्वचनं श्रुत्वा स्नेहादागतसम्भ्रमः	007a  
भीष्मो भागीरथीपुत्र इदं वचनमब्रवीत्	007c  
हन्त ते कथयिष्यामि कथामतिमनोरमाम्	008a  
अस्य विष्णोः पुरा राजन्प्रभावोऽयं मया श्रुतः	008c  
यश्च गोवृषभाङ्कस्य प्रभावस्तं च मे शृणु	009a  
रुद्राण्याः संशयो यश्च दम्पत्योस्तं च मे शृणु	009c  
व्रतं चचार धर्मात्मा कृष्णो द्वादशवार्षिकम्	010a  
दीक्षितं चागतौ द्रष्टुमुभौ नारदपर्वतौ	010c  
कृष्णद्वैपायनश्चैव धौम्यश्च जपतां वरः	011a  
देवलः काश्यपश्चैव हस्तिकाश्यप एव च	011c  
अपरे ऋषयः सन्तो दीक्षादमसमन्विताः	012a  
शिष्यैरनुगताः सर्वे देवकल्पैस्तपोधनैः	012c  
तेषामतिथिसत्कारमर्चनीयं कुलोचितम्	013a  
देवकीतनयः प्रीतो देवकल्पमकल्पयत्	013c  
हरितेषु सुवर्णेषु बर्हिष्केषु नवेषु च	014a  
उपोपविविशुः प्रीता विष्टरेषु महर्षयः	014c  
कथाश्चक्रुस्ततस्ते तु मधुरा धर्मसंहिताः	015a  
राजर्षीणां सुराणां च ये वसन्ति तपोधनाः	015c  
ततो नारायणं तेजो व्रतचर्येन्धनोत्थितम्	016a  
वक्त्रान्निःसृत्य कृष्णस्य वह्निरद्भुतकर्मणः	016c  
सोऽग्निर्ददाह तं शैलं सद्रुमं सलताक्षुपम्	017a  
सपक्षिमृगसङ्घातं सश्वापदसरीसृपम्	017c  
मृगैश्च विविधाकारैर्हाहाभूतमचेतनम्	018a  
शिखरं तस्य शैलस्य मथितं दीप्तदर्शनम्	018c  
स तु वह्निर्महाज्वालो दग्ध्वा सर्वमशेषतः	019a  
विष्णोः समीपमागम्य पादौ शिष्यवदस्पृशत्	019c  
ततो विष्णुर्वनं दृष्ट्वा निर्दग्धमरिकर्शनः	020a  
सौम्यैर्दृष्टिनिपातैस्तत्पुनः प्रकृतिमानयत्	020c  
तथैव स गिरिर्भूयः प्रपुष्पितलताद्रुमः	021a  
सपक्षिगणसङ्घुष्टः सश्वापदसरीसृपः	021c  
तदद्भुतमचिन्त्यं च दृष्ट्वा मुनिगणस्तदा	022a  
विस्मितो हृष्टलोमा च बभूवास्राविलेक्षणः	022c  
ततो नारायणो दृष्ट्वा तानृषीन्विस्मयान्वितान्	023a  
प्रश्रितं मधुरं स्निग्धं पप्रच्छ वदतां वरः	023c  
किमस्य ऋषिपूगस्य त्यक्तसङ्गस्य नित्यशः	024a  
निर्ममस्यागमवतो विस्मयः समुपागतः	024c  
एतं मे संशयं सर्वं याथातथ्यमनिन्दिताः	025a  
ऋषयो वक्तुमर्हन्ति निश्चितार्थं तपोधनाः	025c  
ऋषय ऊचुः	026  
भवान्विसृजते लोकान्भवान्संहरते पुनः	026a  
भवाञ्शीतं भवानुष्णं भवानेव प्रवर्षति	026c  
पृथिव्यां यानि भूतानि स्थावराणि चराणि च	027a  
तेषां पिता त्वं माता च प्रभुः प्रभव एव च	027c  
एतन्नो विस्मयकरं प्रशंस मधुसूदन	028a  
त्वमेवार्हसि कल्याण वक्तुं वह्नेर्विनिर्गमम्	028c  
ततो विगतसन्त्रासा वयमप्यरिकर्शन	029a  
यच्छ्रुतं यच्च दृष्टं नस्तत्प्रवक्ष्यामहे हरे	029c  
वासुदेव उवाच	030  
एतत्तद्वैष्णवं तेजो मम वक्त्राद्विनिःसृतम्	030a  
कृष्णवर्त्मा युगान्ताभो येनायं मथितो गिरिः	030c  
ऋषयश्चार्तिमापन्ना जितक्रोधा जितेन्द्रियाः	031a  
भवन्तो व्यथिताश्चासन्देवकल्पास्तपोधनाः	031c  
व्रतचर्यापरीतस्य तपस्विव्रतसेवया	032a  
मम वह्निः समुद्भूतो न वै व्यथितुमर्हथ	032c  
व्रतं चर्तुमिहायातस्त्वहं गिरिमिमं शुभम्	033a  
पुत्रं चात्मसमं वीर्ये तपसा स्रष्टुमागतः	033c  
ततो ममात्मा यो देहे सोऽग्निर्भूत्वा विनिःसृतः	034a  
गतश्च वरदं द्रष्टुं सर्वलोकपितामहम्	034c  
तेन चात्मानुशिष्टो मे पुत्रत्वे मुनिसत्तमाः	035a  
तेजसोऽर्धेन पुत्रस्ते भवितेति वृषध्वजः	035c  
सोऽयं वह्निरुपागम्य पादमूले ममान्तिकम्	036a  
शिष्यवत्परिचर्याथ शान्तः प्रकृतिमागतः	036c  
एतदस्य रहस्यं वः पद्मनाभस्य धीमतः	037a  
मया प्रेम्णा समाख्यातं न भीः कार्या तपोधनाः	037c  
सर्वत्र गतिरव्यग्रा भवतां दीर्घदर्शनाः	038a  
तपस्विव्रतसन्दीप्ता ज्ञानविज्ञानशोभिताः	038c  
यच्छ्रुतं यच्च वो दृष्टं दिवि वा यदि वा भुवि	039a  
आश्चर्यं परमं किञ्चित्तद्भवन्तो ब्रुवन्तु मे	039c  
तस्यामृतनिकाशस्य वाङ्मधोरस्ति मे स्पृहा	040a  
भवद्भिः कथितस्येह तपोवननिवासिभिः	040c  
यद्यप्यहमदृष्टं वा दिव्यमद्भुतदर्शनम्	041a  
दिवि वा भुवि वा किञ्चित्पश्याम्यमलदर्शनाः	041c  
प्रकृतिः सा मम परा न क्वचित्प्रतिहन्यते	042a  
न चात्मगतमैश्वर्यमाश्चर्यं प्रतिभाति मे	042c  
श्रद्धेयः कथितो ह्यर्थः सज्जनश्रवणं गतः	043a  
चिरं तिष्ठति मेदिन्यां शैले लेख्यमिवार्पितम्	043c  
तदहं सज्जनमुखान्निःसृतं तत्समागमे	044a  
कथयिष्याम्यहरहर्बुद्धिदीपकरं नृणाम्	044c  
ततो मुनिगणाः सर्वे प्रश्रिताः कृष्णसन्निधौ	045a  
नेत्रैः पद्मदलप्रख्यैरपश्यन्त जनार्दनम्	045c  
वर्धयन्तस्तथैवान्ये पूजयन्तस्तथापरे	046a  
वाग्भिरृग्भूषितार्थाभिः स्तुवन्तो मधुसूदनम्	046c  
ततो मुनिगणाः सर्वे नारदं देवदर्शनम्	047a  
तदा नियोजयामासुर्वचने वाक्यकोविदम्	047c  
यदाश्चर्यमचिन्त्यं च गिरौ हिमवति प्रभो	048a  
अनुभूतं मुनिगणैस्तीर्थयात्रापरायणैः	048c  
तद्भवानृषिसङ्घस्य हितार्थं सर्वचोदितः	049a  
यथादृष्टं हृषीकेशे सर्वमाख्यातुमर्हति	049c  
एवमुक्तः स मुनिभिर्नारदो भगवानृषिः	050a  
कथयामास देवर्षिः पूर्ववृत्तां कथां शुभाम्	050c  
