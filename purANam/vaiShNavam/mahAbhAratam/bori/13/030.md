भीष्म उवाच	001  
एवमुक्तो मतङ्गस्तु भृशं शोकपरायणः	001a  
अतिष्ठत गयां गत्वा सोऽङ्गुष्ठेन शतं समाः	001c  
सुदुष्करं वहन्योगं कृशो धमनिसन्ततः	002a  
त्वगस्थिभूतो धर्मात्मा स पपातेति नः श्रुतम्	002c  
तं पतन्तमभिद्रुत्य परिजग्राह वासवः	003a  
वराणामीश्वरो दाता सर्वभूतहिते रतः	003c  
शक्र उवाच	004  
मतङ्ग ब्राह्मणत्वं ते संवृतं परिपन्थिभिः	004a  
पूजयन्सुखमाप्नोति दुःखमाप्नोत्यपूजयन्	004c  
ब्राह्मणे सर्वभूतानां योगक्षेमः समाहितः	005a  
ब्राह्मणेभ्योऽनुतृप्यन्ति पितरो देवतास्तथा	005c  
ब्राह्मणः सर्वभूतानां मतङ्ग पर उच्यते	006a  
ब्राह्मणः कुरुते तद्धि यथा यद्यच्च वाञ्छति	006c  
बह्वीस्तु संसरन्योनीर्जायमानः पुनः पुनः	007a  
पर्याये तात कस्मिंश्चिद्ब्राह्मण्यमिह विन्दति	007c  
मतङ्ग उवाच	008  
किं मां तुदसि दुःखार्तं मृतं मारयसे च माम्	008a  
तं तु शोचामि यो लब्ध्वा ब्राह्मण्यं न बुभूषते	008c  
ब्राह्मण्यं यदि दुष्प्रापं त्रिभिर्वर्णैः शतक्रतो	009a  
सुदुर्लभं तदावाप्य नानुतिष्ठन्ति मानवाः	009c  
यः पापेभ्यः पापतमस्तेषामधम एव सः	010a  
ब्राह्मण्यं योऽवजानीते धनं लब्ध्वेव दुर्लभम्	010c  
दुष्प्रापं खलु विप्रत्वं प्राप्तं दुरनुपालनम्	011a  
दुरवापमवाप्यैतन्नानुतिष्ठन्ति मानवाः	011c  
एकारामो ह्यहं शक्र निर्द्वन्द्वो निष्परिग्रहः	012a  
अहिंसादमदानस्थः कथं नार्हामि विप्रताम्	012c  
यथाकामविहारी स्यां कामरूपी विहङ्गमः	013a  
ब्रह्मक्षत्राविरोधेन पूजां च प्राप्नुयामहम्	013c  
यथा ममाक्षया कीर्तिर्भवेच्चापि पुरन्दर	013e  
इन्द्र उवाच	014  
छन्दोदेव इति ख्यातः स्त्रीणां पूज्यो भविष्यसि	014a  
भीष्म उवाच	015  
एवं तस्मै वरं दत्त्वा वासवोऽन्तरधीयत	015a  
प्राणांस्त्यक्त्वा मतङ्गोऽपि प्राप तत्स्थानमुत्तमम्	015c  
एवमेतत्परं स्थानं ब्राह्मण्यं नाम भारत	016a  
तच्च दुष्प्रापमिह वै महेन्द्रवचनं यथा	016c  
