भीष्म उवाच	001  
अत्राप्युदाहरन्तीममितिहासं पुरातनम्	001a  
शक्रशम्बरसंवादं तन्निबोध युधिष्ठिर	001c  
शक्रो ह्यज्ञातरूपेण जटी भूत्वा रजोरुणः	002a  
विरूपं रूपमास्थाय प्रश्नं पप्रच्छ शम्बरम्	002c  
केन शम्बर वृत्तेन स्वजात्यानधितिष्ठसि	003a  
श्रेष्ठं त्वां केन मन्यन्ते तन्मे प्रब्रूहि पृच्छतः	003c  
शम्बर उवाच	004  
नासूयामि सदा विप्रान्ब्रह्माणं च पितामहम्	004a  
शास्त्राणि वदतो विप्रान्सम्मन्यामि यथासुखम्	004c  
श्रुत्वा च नावजानामि नापराध्यामि कर्हिचित्	005a  
अभ्यर्च्याननुपृच्छामि पादौ गृह्णामि धीमताम्	005c  
ते विश्रब्धाः प्रभाषन्ते संयच्छन्ति च मां सदा	006a  
प्रमत्तेष्वप्रमत्तोऽस्मि सदा सुप्तेषु जागृमि	006c  
ते मा शास्त्रपथे युक्तं ब्रह्मण्यमनसूयकम्	007a  
समासिञ्चन्ति शास्तारः क्षौद्रं मध्विव मक्षिकाः	007c  
यच्च भाषन्ति ते तुष्टास्तत्तद्गृह्णामि मेधया	008a  
समाधिमात्मनो नित्यमनुलोममचिन्तयन्	008c  
सोऽहं वागग्रसृष्टानां रसानामवलेहकः	009a  
स्वजात्यानधितिष्ठामि नक्षत्राणीव चन्द्रमाः	009c  
एतत्पृथिव्याममृतमेतच्चक्षुरनुत्तमम्	010a  
यद्ब्राह्मणमुखाच्छास्त्रमिह श्रुत्वा प्रवर्तते	010c  
एतत्कारणमाज्ञाय दृष्ट्वा देवासुरं पुरा	011a  
युद्धं पिता मे हृष्टात्मा विस्मितः प्रत्यपद्यत	011c  
दृष्ट्वा च ब्राह्मणानां तु महिमानं महात्मनाम्	012a  
पर्यपृच्छत्कथमिमे सिद्धा इति निशाकरम्	012c  
सोम उवाच	013  
ब्राह्मणास्तपसा सर्वे सिध्यन्ते वाग्बलाः सदा	013a  
भुजवीर्या हि राजानो वागस्त्राश्च द्विजातयः	013c  
प्रवसन्वाप्यधीयीत बह्वीर्दुर्वसतीर्वसन्	014a  
निर्मन्युरपि निर्मानो यतिः स्यात्समदर्शनः	014c  
अपि चेज्जातिसम्पन्नः सर्वान्वेदान्पितुर्गृहे	015a  
श्लाघमान इवाधीयेद्ग्राम्य इत्येव तं विदुः	015c  
भूमिरेतौ निगिरति सर्पो बिलशयानिव	016a  
राजानं चाप्ययोद्धारं ब्राह्मणं चाप्रवासिनम्	016c  
अतिमानः श्रियं हन्ति पुरुषस्याल्पमेधसः	017a  
गर्भेण दुष्यते कन्या गृहवासेन च द्विजः	017c  
इत्येतन्मे पिता श्रुत्वा सोमादद्भुतदर्शनात्	018a  
ब्राह्मणान्पूजयामास तथैवाहं महाव्रतान्	018c  
भीष्म उवाच	019  
श्रुत्वैतद्वचनं शक्रो दानवेन्द्रमुखाच्च्युतम्	019a  
द्विजान्सम्पूजयामास महेन्द्रत्वमवाप च	019c  
