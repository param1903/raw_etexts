युधिष्ठिर उवाच	001  
किं श्रेयः पुरुषस्येह किं कुर्वन्सुखमेधते	001a  
विपाप्मा च भवेत्केन किं वा कल्मषनाशनम्	001c  
भीष्म उवाच	002  
अयं दैवतवंशो वै ऋषिवंशसमन्वितः	002a  
द्विसन्ध्यं पठितः पुत्र कल्मषापहरः परः	002c  
देवासुरगुरुर्देवः सर्वभूतनमस्कृतः	003a  
अचिन्त्योऽथाप्यनिर्देश्यः सर्वप्राणो ह्ययोनिजः	003c  
पितामहो जगन्नाथः सावित्री ब्रह्मणः सती	004a  
वेदभूरथ कर्ता च विष्णुर्नारायणः प्रभुः	004c  
उमापतिर्विरूपाक्षः स्कन्दः सेनापतिस्तथा	005a  
विशाखो हुतभुग्वायुश्चन्द्रादित्यौ प्रभाकरौ	005c  
शक्रः शचीपतिर्देवो यमो धूमोर्णया सह	006a  
वरुणः सह गौर्या च सह ऋद्ध्या धनेश्वरः	006c  
सौम्या गौः सुरभिर्देवी विश्रवाश्च महानृषिः	007a  
षट्कालः सागरो गङ्गा स्रवन्त्योऽथ मरुद्गणाः	007c  
वालखिल्यास्तपःसिद्धाः कृष्णद्वैपायनस्तथा	008a  
नारदः पर्वतश्चैव विश्वावसुर्हहाहुहूः	008c  
तुम्बरुश्चित्रसेनश्च देवदूतश्च विश्रुतः	009a  
देवकन्या महाभागा दिव्याश्चाप्सरसां गणाः	009c  
उर्वशी मेनका रम्भा मिश्रकेशी अलम्बुषा	010a  
विश्वाची च घृताची च पञ्चचूडा तिलोत्तमा	010c  
आदित्या वसवो रुद्राः साश्विनः पितरोऽपि च	011a  
धर्मः सत्यं तपो दीक्षा व्यवसायः पितामहः	011c  
शर्वर्यो दिवसाश्चैव मारीचः कश्यपस्तथा	012a  
शुक्रो बृहस्पतिर्भौमो बुधो राहुः शनैश्चरः	012c  
नक्षत्राण्यृतवश्चैव मासाः सन्ध्याः सवत्सराः	013a  
वैनतेयाः समुद्राश्च कद्रुजाः पन्नगास्तथा	013c  
शतद्रूश्च विपाशा च चन्द्रभागा सरस्वती	014a  
सिन्धुश्च देविका चैव पुष्करं तीर्थमेव च	014c  
गङ्गा महानदी चैव कपिला नर्मदा तथा	015a  
कम्पुना च विशल्या च करतोयाम्बुवाहिनी	015c  
सरयूर्गण्डकी चैव लोहित्यश्च महानदः	016a  
ताम्रारुणा वेत्रवती पर्णाशा गौतमी तथा	016c  
गोदावरी च वेण्णा च कृष्णवेणा तथाद्रिजा	017a  
दृषद्वती च कावेरी वङ्क्षुर्मन्दाकिनी तथा	017c  
प्रयागं च प्रभासं च पुण्यं नैमिषमेव च	018a  
तच्च विश्वेश्वरस्थानं यत्र तद्विमलं सरः	018c  
पुण्यतीर्थैश्च कलिलं कुरुक्षेत्रं प्रकीर्तितम्	019a  
सिन्धूत्तमं तपोदानं जम्बूमार्गमथापि च	019c  
हिरण्वती वितस्ता च तथैवेक्षुमती नदी	020a  
वेदस्मृतिर्वैदसिनी मलवासाश्च नद्यपि	020c  
भूमिभागास्तथा पुण्या गङ्गाद्वारमथापि च	021a  
ऋषिकुल्यास्तथा मेध्या नदी चित्रपथा तथा	021c  
कौशिकी यमुना सीता तथा चर्मण्वती नदी	022a  
नदी भीमरथी चैव बाहुदा च महानदी	022c  
महेन्द्रवाणी त्रिदिवा नीलिका च सरस्वती	022e  
नन्दा चापरनन्दा च तथा तीर्थं महाह्रदम्	023a  
गयाथ फल्गुतीर्थं च धर्मारण्यं सुरैर्वृतम्	023c  
तथा देवनदी पुण्या सरश्च ब्रह्मनिर्मितम्	024a  
पुण्यं त्रिलोकविख्यातं सर्वपापहरं शिवम्	024c  
हिमवान्पर्वतश्चैव दिव्यौषधिसमन्वितः	025a  
विन्ध्यो धातुविचित्राङ्गस्तीर्थवानौषधान्वितः	025c  
मेरुर्महेन्द्रो मलयः श्वेतश्च रजताचितः	026a  
शृङ्गवान्मन्दरो नीलो निषधो दर्दुरस्तथा	026c  
चित्रकूटोऽञ्जनाभश्च पर्वतो गन्धमादनः	027a  
पुण्यः सोमगिरिश्चैव तथैवान्ये महीधराः	027c  
दिशश्च विदिशश्चैव क्षितिः सर्वे महीरुहाः	027e  
विश्वेदेवा नभश्चैव नक्षत्राणि ग्रहास्तथा	028a  
पान्तु वः सततं देवाः कीर्तिताकीर्तिता मया	028c  
कीर्तयानो नरो ह्येतान्मुच्यते सर्वकिल्बिषैः	029a  
स्तुवंश्च प्रतिनन्दंश्च मुच्यते सर्वतो भयात्	029c  
सर्वसङ्करपापेभ्यो देवतास्तवनन्दकः	029e  
देवतानन्तरं विप्रांस्तपःसिद्धांस्तपोधिकान्	030a  
कीर्तितान्कीर्तयिष्यामि सर्वपापप्रमोचनान्	030c  
यवक्रीतोऽथ रैभ्यश्च कक्षीवानौशिजस्तथा	031a  
भृग्वङ्गिरास्तथा कण्वो मेधातिथिरथ प्रभुः	031c  
बर्ही च गुणसम्पन्नः प्राचीं दिशमुपाश्रिताः	031e  
भद्रां दिशं महाभागा उल्मुचुः प्रमुचुस्तथा	032a  
मुमुचुश्च महाभागः स्वस्त्यात्रेयश्च वीर्यवान्	032c  
मित्रावरुणयोः पुत्रस्तथागस्त्यः प्रतापवान्	033a  
दृढायुश्चोर्ध्वबाहुश्च विश्रुतावृषिसत्तमौ	033c  
पश्चिमां दिशमाश्रित्य य एधन्ते निबोध तान्	034a  
उषद्गुः सह सोदर्यैः परिव्याधश्च वीर्यवान्	034c  
ऋषिर्दीर्घतमाश्चैव गौतमः कश्यपस्तथा	035a  
एकतश्च द्वितश्चैव त्रितश्चैव महर्षयः	035c  
अत्रेः पुत्रश्च धर्मात्मा तथा सारस्वतः प्रभुः	035e  
उत्तरां दिशमाश्रित्य य एधन्ते निबोध तान्	036a  
अत्रिर्वसिष्ठः शक्तिश्च पाराशर्यश्च वीर्यवान्	036c  
विश्वामित्रो भरद्वाजो जमदग्निस्तथैव च	037a  
ऋचीकपौत्रो रामश्च ऋषिरौद्दालकिस्तथा	037c  
श्वेतकेतुः कोहलश्च विपुलो देवलस्तथा	038a  
देवशर्मा च धौम्यश्च हस्तिकाश्यप एव च	038c  
लोमशो नाचिकेतश्च लोमहर्षण एव च	039a  
ऋषिरुग्रश्रवाश्चैव भार्गवश्च्यवनस्तथा	039c  
एष वै समवायस्ते ऋषिदेवसमन्वितः	040a  
आद्यः प्रकीर्तितो राजन्सर्वपापप्रमोचनः	040c  
नृगो ययातिर्नहुषो यदुः पूरुश्च वीर्यवान्	041a  
धुन्धुमारो दिलीपश्च सगरश्च प्रतापवान्	041c  
कृशाश्वो यौवनाश्वश्च चित्राश्वः सत्यवांस्तथा	042a  
दुःषन्तो भरतश्चैव चक्रवर्ती महायशाः	042c  
यवनो जनकश्चैव तथा दृढरथो नृपः	043a  
रघुर्नरवरश्चैव तथा दशरथो नृपः	043c  
रामो राक्षसहा वीरः शशबिन्दुर्भगीरथः	044a  
हरिश्चन्द्रो मरुत्तश्च जह्नुर्जाह्नविसेविता	044c  
महोदयो ह्यलर्कश्च ऐलश्चैव नराधिपः	045a  
करन्धमो नरश्रेष्ठः कध्मोरश्च नराधिपः	045c  
दक्षोऽम्बरीषः कुकुरो रवतश्च महायशाः	046a  
मुचुकुन्दश्च राजर्षिर्मित्रभानुः प्रियङ्करः	046c  
त्रसदस्युस्तथा राजा श्वेतो राजर्षिसत्तमः	047a  
महाभिषश्च विख्यातो निमिराजस्तथाष्टकः	047c  
आयुः क्षुपश्च राजर्षिः कक्षेयुश्च नराधिपः	048a  
शिबिरौशीनरश्चैव गयश्चैव नराधिपः	048c  
प्रतर्दनो दिवोदासः सौदासः कोसलेश्वरः	049a  
ऐलो नलश्च राजर्षिर्मनुश्चैव प्रजापतिः	049c  
हविध्रश्च पृषध्रश्च प्रतीपः शन्तनुस्तथा	050a  
कक्षसेनश्च राजर्षिर्ये चान्ये नानुकीर्तिताः	050c  
मा विघ्नं मा च मे पापं मा च मे परिपन्थिनः	051a  
ध्रुवो जयो मे नित्यं स्यात्परत्र च परा गतिः	051c  
