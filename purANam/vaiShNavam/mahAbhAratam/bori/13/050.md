युधिष्ठिर उवाच	001  
दर्शने कीदृशः स्नेहः संवासे च पितामह	001a  
महाभाग्यं गवां चैव तन्मे ब्रूहि पितामह	001c  
भीष्म उवाच	002  
हन्त ते कथयिष्यामि पुरावृत्तं महाद्युते	002a  
नहुषस्य च संवादं महर्षेश्च्यवनस्य च	002c  
पुरा महर्षिश्च्यवनो भार्गवो भरतर्षभ	003a  
उदवासकृतारम्भो बभूव सुमहाव्रतः	003c  
निहत्य मानं क्रोधं च प्रहर्षं शोकमेव च	004a  
वर्षाणि द्वादश मुनिर्जलवासे धृतव्रतः	004c  
आदधत्सर्वभूतेषु विस्रम्भं परमं शुभम्	005a  
जलेचरेषु सत्त्वेषु शीतरश्मिरिव प्रभुः	005c  
स्थाणुभूतः शुचिर्भूत्वा दैवतेभ्यः प्रणम्य च	006a  
गङ्गायमुनयोर्मध्ये जलं सम्प्रविवेश ह	006c  
गङ्गायमुनयोर्वेगं सुभीमं भीमनिःस्वनम्	007a  
प्रतिजग्राह शिरसा वातवेगसमं जवे	007c  
गङ्गा च यमुना चैव सरितश्चानुगास्तयोः	008a  
प्रदक्षिणमृषिं चक्रुर्न चैनं पर्यपीडयन्	008c  
अन्तर्जले स सुष्वाप काष्ठभूतो महामुनिः	009a  
ततश्चोर्ध्वस्थितो धीमानभवद्भरतर्षभ	009c  
जलौकसां स सत्त्वानां बभूव प्रियदर्शनः	010a  
उपाजिघ्रन्त च तदा मत्स्यास्तं हृष्टमानसाः	010c  
तत्र तस्यासतः कालः समतीतोऽभवन्महान्	010e  
ततः कदाचित्समये कस्मिंश्चिन्मत्स्यजीविनः	011a  
तं देशं समुपाजग्मुर्जालहस्ता महाद्युते	011c  
निषादा बहवस्तत्र मत्स्योद्धरणनिश्चिताः	012a  
व्यायता बलिनः शूराः सलिलेष्वनिवर्तिनः	012c  
अभ्याययुश्च तं देशं निश्चिता जालकर्मणि	012e  
जालं च योजयामासुर्विशेषेण जनाधिप	013a  
मत्स्योदकं समासाद्य तदा भरतसत्तम	013c  
ततस्ते बहुभिर्योगैः कैवर्ता मत्स्यकाङ्क्षिणः	014a  
गङ्गायमुनयोर्वारि जालैरभ्यकिरंस्ततः	014c  
जालं सुविततं तेषां नवसूत्रकृतं तथा	015a  
विस्तारायामसम्पन्नं यत्तत्र सलिले क्षमम्	015c  
ततस्ते सुमहच्चैव बलवच्च सुवर्तितम्	016a  
प्रकीर्य सर्वतः सर्वे जालं चकृषिरे तदा	016c  
अभीतरूपाः संहृष्टास्तेऽन्योन्यवशवर्तिनः	017a  
बबन्धुस्तत्र मत्स्यांश्च तथान्याञ्जलचारिणः	017c  
तथा मत्स्यैः परिवृतं च्यवनं भृगुनन्दनम्	018a  
आकर्षन्त महाराज जालेनाथ यदृच्छया	018c  
नदीशैवलदिग्धाङ्गं हरिश्मश्रुजटाधरम्	019a  
लग्नैः शङ्खगणैर्गात्रैः कोष्ठैश्चित्रैरिवावृतम्	019c  
तं जालेनोद्धृतं दृष्ट्वा ते तदा वेदपारगम्	020a  
सर्वे प्राञ्जलयो दाशाः शिरोभिः प्रापतन्भुवि	020c  
परिखेदपरित्रासाज्जालस्याकर्षणेन च	021a  
मत्स्या बभूवुर्व्यापन्नाः स्थलसङ्कर्षणेन च	021c  
स मुनिस्तत्तदा दृष्ट्वा मत्स्यानां कदनं कृतम्	022a  
बभूव कृपयाविष्टो निःश्वसंश्च पुनः पुनः	022c  
निषादा ऊचुः	023  
अज्ञानाद्यत्कृतं पापं प्रसादं तत्र नः कुरु	023a  
करवाम प्रियं किं ते तन्नो ब्रूहि महामुने	023c  
भीष्म उवाच	024  
इत्युक्तो मत्स्यमध्यस्थश्च्यवनो वाक्यमब्रवीत्	024a  
यो मेऽद्य परमः कामस्तं शृणुध्वं समाहिताः	024c  
प्राणोत्सर्गं विक्रयं वा मत्स्यैर्यास्याम्यहं सह	025a  
संवासान्नोत्सहे त्यक्तुं सलिलाध्युषितानिमान्	025c  
इत्युक्तास्ते निषादास्तु सुभृशं भयकम्पिताः	026a  
सर्वे विषण्णवदना नहुषाय न्यवेदयन्	026c  
