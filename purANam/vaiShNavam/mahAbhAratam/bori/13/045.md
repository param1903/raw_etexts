युधिष्ठिर उवाच	001  
कन्यायाः प्राप्तशुल्कायाः पतिश्चेन्नास्ति कश्चन	001a  
तत्र का प्रतिपत्तिः स्यात्तन्मे ब्रूहि पितामह	001c  
भीष्म उवाच	002  
यापुत्रकस्याप्यरिक्थस्य प्रतिपत्सा तदा भवेत्	002a  
अथ चेत्साहरेच्छुल्कं क्रीता शुल्कप्रदस्य सा	003a  
तस्यार्थेऽपत्यमीहेत येन न्यायेन शक्नुयात्	003c  
न तस्या मन्त्रवत्कार्यं कश्चित्कुर्वीत किञ्चन	004a  
स्वयं वृतेति सावित्री पित्रा वै प्रत्यपद्यत	005a  
तत्तस्यान्ये प्रशंसन्ति धर्मज्ञा नेतरे जनाः	005c  
एतत्तु नापरे चक्रुर्न परे जातु साधवः	006a  
साधूनां पुनराचारो गरीयो धर्मलक्षणम्	006c  
अस्मिन्नेव प्रकरणे सुक्रतुर्वाक्यमब्रवीत्	007a  
नप्ता विदेहराजस्य जनकस्य महात्मनः	007c  
असदाचरिते मार्गे कथं स्यादनुकीर्तनम्	008a  
अनुप्रश्नः संशयो वा सतामेतदुपालभेत्	008c  
असदेव हि धर्मस्य प्रमादो धर्म आसुरः	009a  
नानुशुश्रुम जात्वेतामिमां पूर्वेषु जन्मसु	009c  
भार्यापत्योर्हि सम्बन्धः स्त्रीपुंसोस्तुल्य एव सः	010a  
रतिः साधारणो धर्म इति चाह स पार्थिवः	010c  
युधिष्ठिर उवाच	011  
अथ केन प्रमाणेन पुंसामादीयते धनम्	011a  
पुत्रवद्धि पितुस्तस्य कन्या भवितुमर्हति	011c  
भीष्म उवाच	012  
यथैवात्मा तथा पुत्रः पुत्रेण दुहिता समा	012a  
तस्यामात्मनि तिष्ठन्त्यां कथमन्यो धनं हरेत्	012c  
मातुश्च यौतकं यत्स्यात्कुमारीभाग एव सः	013a  
दौहित्र एव वा रिक्थमपुत्रस्य पितुर्हरेत्	013c  
ददाति हि स पिण्डं वै पितुर्मातामहस्य च	014a  
पुत्रदौहित्रयोर्नेह विशेषो धर्मतः स्मृतः	014c  
अन्यत्र जातया सा हि प्रजया पुत्र ईहते	015a  
दुहितान्यत्र जातेन पुत्रेणापि विशिष्यते	015c  
दौहित्रकेण धर्मेण नात्र पश्यामि कारणम्	016a  
विक्रीतासु च ये पुत्रा भवन्ति पितुरेव ते	016c  
असूयवस्त्वधर्मिष्ठाः परस्वादायिनः शठाः	017a  
आसुरादधिसम्भूता धर्माद्विषमवृत्तयः	017c  
अत्र गाथा यमोद्गीताः कीर्तयन्ति पुराविदः	018a  
धर्मज्ञा धर्मशास्त्रेषु निबद्धा धर्मसेतुषु	018c  
यो मनुष्यः स्वकं पुत्रं विक्रीय धनमिच्छति	019a  
कन्यां वा जीवितार्थाय यः शुल्केन प्रयच्छति	019c  
सप्तावरे महाघोरे निरये कालसाह्वये	020a  
स्वेदं मूत्रं पुरीषं च तस्मिन्प्रेत उपाश्नुते	020c  
आर्षे गोमिथुनं शुल्कं केचिदाहुर्मृषैव तत्	021a  
अल्पं वा बहु वा राजन्विक्रयस्तावदेव सः	021c  
यद्यप्याचरितः कैश्चिन्नैष धर्मः कथञ्चन	022a  
अन्येषामपि दृश्यन्ते लोभतः सम्प्रवृत्तयः	022c  
वश्यां कुमारीं विहितां ये च तामुपभुञ्जते	023a  
एते पापस्य कर्तारस्तमस्यन्धेऽथ शेरते	023c  
अन्योऽप्यथ न विक्रेयो मनुष्यः किं पुनः प्रजाः	024a  
अधर्ममूलैर्हि धनैर्न तैरर्थोऽस्ति कश्चन	024c  
