युधिष्ठिर उवाच	001  
सर्वशास्त्रविधानज्ञ राजधर्मार्थवित्तम	001a  
अतीव संशयच्छेत्ता भवान्वै प्रथितः क्षितौ	001c  
कश्चित्तु संशयो मेऽस्ति तन्मे ब्रूहि पितामह	002a  
अस्यामापदि कष्टायामन्यं पृच्छाम कं वयम्	002c  
यथा नरेण कर्तव्यं यश्च धर्मः सनातनः	003a  
एतत्सर्वं महाबाहो भवान्व्याख्यातुमर्हति	003c  
चतस्रो विहिता भार्या ब्राह्मणस्य पितामह	004a  
ब्राह्मणी क्षत्रिया वैश्या शूद्रा च रतिमिच्छतः	004c  
तत्र जातेषु पुत्रेषु सर्वासां कुरुसत्तम	005a  
आनुपूर्व्येण कस्तेषां पित्र्यं दायाद्यमर्हति	005c  
केन वा किं ततो हार्यं पितृवित्तात्पितामह	006a  
एतदिच्छामि कथितं विभागस्तेषु यः स्मृतः	006c  
भीष्म उवाच	007  
ब्राह्मणः क्षत्रियो वैश्यस्त्रयो वर्णा द्विजातयः	007a  
एतेषु विहितो धर्मो ब्राह्मणस्य युधिष्ठिर	007c  
वैषम्यादथ वा लोभात्कामाद्वापि परन्तप	008a  
ब्राह्मणस्य भवेच्छूद्रा न तु दृष्टान्ततः स्मृता	008c  
शूद्रां शयनमारोप्य ब्राह्मणः पीडितो भवेत्	009a  
प्रायश्चित्तीयते चापि विधिदृष्टेन हेतुना	009c  
तत्र जातेष्वपत्येषु द्विगुणं स्याद्युधिष्ठिर	010a  
अतस्ते नियमं वित्ते सम्प्रवक्ष्यामि भारत	010c  
लक्षण्यो गोवृषो यानं यत्प्रधानतमं भवेत्	011a  
ब्राह्मण्यास्तद्धरेत्पुत्र एकांशं वै पितुर्धनात्	011c  
शेषं तु दशधा कार्यं ब्राह्मणस्वं युधिष्ठिर	012a  
तत्र तेनैव हर्तव्याश्चत्वारोंऽशाः पितुर्धनात्	012c  
क्षत्रियायास्तु यः पुत्रो ब्राह्मणः सोऽप्यसंशयः	013a  
स तु मातृविशेषेण त्रीनंशान्हर्तुमर्हति	013c  
वर्णे तृतीये जातस्तु वैश्यायां ब्राह्मणादपि	014a  
द्विरंशस्तेन हर्तव्यो ब्राह्मणस्वाद्युधिष्ठिर	014c  
शूद्रायां ब्राह्मणाज्जातो नित्यादेयधनः स्मृतः	015a  
अल्पं वापि प्रदातव्यं शूद्रापुत्राय भारत	015c  
दशधा प्रविभक्तस्य धनस्यैष भवेत्क्रमः	016a  
सवर्णासु तु जातानां समान्भागान्प्रकल्पयेत्	016c  
अब्राह्मणं तु मन्यन्ते शूद्रापुत्रमनैपुणात्	017a  
त्रिषु वर्णेषु जातो हि ब्राह्मणाद्ब्राह्मणो भवेत्	017c  
स्मृता वर्णाश्च चत्वारः पञ्चमो नाधिगम्यते	018a  
हरेत्तु दशमं भागं शूद्रापुत्रः पितुर्धनात्	018c  
तत्तु दत्तं हरेत्पित्रा नादत्तं हर्तुमर्हति	019a  
अवश्यं हि धनं देयं शूद्रापुत्राय भारत	019c  
आनृशंस्यं परो धर्म इति तस्मै प्रदीयते	020a  
यत्र तत्र समुत्पन्नो गुणायैवोपकल्पते	020c  
यदि वाप्येकपुत्रः स्यादपुत्रो यदि वा भवेत्	021a  
नाधिकं दशमाद्दद्याच्छूद्रापुत्राय भारत	021c  
त्रैवार्षिकाद्यदा भक्तादधिकं स्याद्द्विजस्य तु	022a  
यजेत तेन द्रव्येण न वृथा साधयेद्धनम्	022c  
त्रिसाहस्रपरो दायः स्त्रियो देयो धनस्य वै	023a  
तच्च भर्त्रा धनं दत्तं नादत्तं भोक्तुमर्हति	023c  
स्त्रीणां तु पतिदायाद्यमुपभोगफलं स्मृतम्	024a  
नापहारं स्त्रियः कुर्युः पतिवित्तात्कथञ्चन	024c  
स्त्रियास्तु यद्भवेद्वित्तं पित्रा दत्तं युधिष्ठिर	025a  
ब्राह्मण्यास्तद्धरेत्कन्या यथा पुत्रस्तथा हि सा	025c  
सा हि पुत्रसमा राजन्विहिता कुरुनन्दन	025e  
एवमेतत्समुद्दिष्टं धर्मेषु भरतर्षभ	026a  
एतद्धर्ममनुस्मृत्य न वृथा साधयेद्धनम्	026c  
युधिष्ठिर उवाच	027  
शूद्रायां ब्राह्मणाज्जातो यद्यदेयधनः स्मृतः	027a  
केन प्रतिविशेषेण दशमोऽप्यस्य दीयते	027c  
ब्राह्मण्यां ब्राह्मणाज्जातो ब्राह्मणः स्यान्न संशयः	028a  
क्षत्रियायां तथैव स्याद्वैश्यायामपि चैव हि	028c  
कस्मात्ते विषमं भागं भजेरन्नृपसत्तम	029a  
यदा सर्वे त्रयो वर्णास्त्वयोक्ता ब्राह्मणा इति	029c  
भीष्म उवाच	030  
दारा इत्युच्यते लोके नाम्नैकेन परन्तप	030a  
प्रोक्तेन चैकनाम्नायं विशेषः सुमहान्भवेत्	030c  
तिस्रः कृत्वा पुरो भार्याः पश्चाद्विन्देत ब्राह्मणीम्	031a  
सा ज्येष्ठा सा च पूज्या स्यात्सा च ताभ्यो गरीयसी	031c  
स्नानं प्रसाधनं भर्तुर्दन्तधावनमञ्जनम्	032a  
हव्यं कव्यं च यच्चान्यद्धर्मयुक्तं भवेद्गृहे	032c  
न तस्यां जातु तिष्ठन्त्यामन्या तत्कर्तुमर्हति	033a  
ब्राह्मणी त्वेव तत्कुर्याद्ब्राह्मणस्य युधिष्ठिर	033c  
अन्नं पानं च माल्यं च वासांस्याभरणानि च	034a  
ब्राह्मण्यै तानि देयानि भर्तुः सा हि गरीयसी	034c  
मनुनाभिहितं शास्त्रं यच्चापि कुरुनन्दन	035a  
तत्राप्येष महाराज दृष्टो धर्मः सनातनः	035c  
अथ चेदन्यथा कुर्याद्यदि कामाद्युधिष्ठिर	036a  
यथा ब्राह्मणचण्डालः पूर्वदृष्टस्तथैव सः	036c  
ब्राह्मण्याः सदृशः पुत्रः क्षत्रियायाश्च यो भवेत्	037a  
राजन्विशेषो नास्त्यत्र वर्णयोरुभयोरपि	037c  
न तु जात्या समा लोके ब्राह्मण्याः क्षत्रिया भवेत्	038a  
ब्राह्मण्याः प्रथमः पुत्रो भूयान्स्याद्राजसत्तम	038c  
भूयोऽपि भूयसा हार्यं पितृवित्ताद्युधिष्ठिर	038e  
यथा न सदृशी जातु ब्राह्मण्याः क्षत्रिया भवेत्	039a  
क्षत्रियायास्तथा वैश्या न जातु सदृशी भवेत्	039c  
श्रीश्च राज्यं च कोशश्च क्षत्रियाणां युधिष्ठिर	040a  
विहितं दृश्यते राजन्सागरान्ता च मेदिनी	040c  
क्षत्रियो हि स्वधर्मेण श्रियं प्राप्नोति भूयसीम्	041a  
राजा दण्डधरो राजन्रक्षा नान्यत्र क्षत्रियात्	041c  
ब्राह्मणा हि महाभागा देवानामपि देवताः	042a  
तेषु राजा प्रवर्तेत पूजया विधिपूर्वकम्	042c  
प्रणीतमृषिभिर्ज्ञात्वा धर्मं शाश्वतमव्ययम्	043a  
लुप्यमानाः स्वधर्मेण क्षत्रियो रक्षति प्रजाः	043c  
दस्युभिर्ह्रियमाणं च धनं दाराश्च सर्वशः	044a  
सर्वेषामेव वर्णानां त्राता भवति पार्थिवः	044c  
भूयान्स्यात्क्षत्रियापुत्रो वैश्यापुत्रान्न संशयः	045a  
भूयस्तेनापि हर्तव्यं पितृवित्ताद्युधिष्ठिर	045c  
युधिष्ठिर उवाच	046  
उक्तं ते विधिवद्राजन्ब्राह्मणस्वे पितामह	046a  
इतरेषां तु वर्णानां कथं विनियमो भवेत्	046c  
भीष्म उवाच	047  
क्षत्रियस्यापि भार्ये द्वे विहिते कुरुनन्दन	047a  
तृतीया च भवेच्छूद्रा न तु दृष्टान्ततः स्मृता	047c  
एष एव क्रमो हि स्यात्क्षत्रियाणां युधिष्ठिर	048a  
अष्टधा तु भवेत्कार्यं क्षत्रियस्वं युधिष्ठिर	048c  
क्षत्रियाया हरेत्पुत्रश्चतुरोंऽशान्पितुर्धनात्	049a  
युद्धावहारिकं यच्च पितुः स्यात्स हरेच्च तत्	049c  
वैश्यापुत्रस्तु भागांस्त्रीन्शूद्रापुत्रस्तथाष्टमम्	050a  
सोऽपि दत्तं हरेत्पित्रा नादत्तं हर्तुमर्हति	050c  
एकैव हि भवेद्भार्या वैश्यस्य कुरुनन्दन	051a  
द्वितीया वा भवेच्छूद्रा न तु दृष्टान्ततः स्मृता	051c  
वैश्यस्य वर्तमानस्य वैश्यायां भरतर्षभ	052a  
शूद्रायां चैव कौन्तेय तयोर्विनियमः स्मृतः	052c  
पञ्चधा तु भवेत्कार्यं वैश्यस्वं भरतर्षभ	053a  
तयोरपत्ये वक्ष्यामि विभागं च जनाधिप	053c  
वैश्यापुत्रेण हर्तव्याश्चत्वारोंऽशाः पितुर्धनात्	054a  
पञ्चमस्तु भवेद्भागः शूद्रापुत्राय भारत	054c  
सोऽपि दत्तं हरेत्पित्रा नादत्तं हर्तुमर्हति	055a  
त्रिभिर्वर्णैस्तथा जातः शूद्रो देयधनो भवेत्	055c  
शूद्रस्य स्यात्सवर्णैव भार्या नान्या कथञ्चन	056a  
शूद्रस्य समभागः स्याद्यदि पुत्रशतं भवेत्	056c  
जातानां समवर्णासु पुत्राणामविशेषतः	057a  
सर्वेषामेव वर्णानां समभागो धने स्मृतः	057c  
ज्येष्ठस्य भागो ज्येष्ठः स्यादेकांशो यः प्रधानतः	058a  
एष दायविधिः पार्थ पूर्वमुक्तः स्वयम्भुवा	058c  
समवर्णासु जातानां विशेषोऽस्त्यपरो नृप	059a  
विवाहवैशेष्यकृतः पूर्वः पूर्वो विशिष्यते	059c  
हरेज्ज्येष्ठः प्रधानांशमेकं तुल्यासुतेष्वपि	060a  
मध्यमो मध्यमं चैव कनीयांस्तु कनीयसम्	060c  
एवं जातिषु सर्वासु सवर्णाः श्रेष्ठतां गताः	061a  
महर्षिरपि चैतद्वै मारीचः काश्यपोऽब्रवीत्	061c  
