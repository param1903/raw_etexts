युधिष्ठिर उवाच	001  
न बिभेति कथं सा स्त्री शापस्य परमद्युतेः	001a  
कथं निवृत्तो भगवांस्तद्भवान्प्रब्रवीतु मे	001c  
भीष्म उवाच	002  
अष्टावक्रोऽन्वपृच्छत्तां रूपं विकुरुषे कथम्	002a  
न चानृतं ते वक्तव्यं ब्रूहि ब्राह्मणकाम्यया	002c  
स्त्र्युवाच	003  
द्यावापृथिवीमात्रैषा काम्या ब्राह्मणसत्तम	003a  
शृणुष्वावहितः सर्वं यदिदं सत्यविक्रम	003c  
उत्तरां मां दिशं विद्धि दृष्टं स्त्रीचापलं च ते	004a  
अव्युत्थानेन ते लोका जिताः सत्यपराक्रम	004c  
जिज्ञासेयं प्रयुक्ता मे स्थिरीकर्तुं तवानघ	005a  
स्थविराणामपि स्त्रीणां बाधते मैथुनज्वरः	005c  
तुष्टः पितामहस्तेऽद्य तथा देवाः सवासवाः	006a  
स त्वं येन च कार्येण सम्प्राप्तो भगवानिह	006c  
प्रेषितस्तेन विप्रेण कन्यापित्रा द्विजर्षभ	007a  
तवोपदेशं कर्तुं वै तच्च सर्वं कृतं मया	007c  
क्षेमी गमिष्यसि गृहाञ्श्रमश्च न भविष्यति	008a  
कन्यां प्राप्स्यसि तां विप्र पुत्रिणी च भविष्यति	008c  
काम्यया पृष्टवांस्त्वं मां ततो व्याहृतमुत्तरम्	009a  
अनतिक्रमणीयैषा कृत्स्नैर्लोकैस्त्रिभिः सदा	009c  
गच्छस्व सुकृतं कृत्वा किं वान्यच्छ्रोतुमिच्छसि	010a  
यावद्ब्रवीमि विप्रर्षे अष्टावक्र यथातथम्	010c  
ऋषिणा प्रसादिता चास्मि तव हेतोर्द्विजर्षभ	011a  
तस्य सम्माननार्थं मे त्वयि वाक्यं प्रभाषितम्	011c  
श्रुत्वा तु वचनं तस्याः स विप्रः प्राञ्जलिः स्थितः	012a  
अनुज्ञातस्तया चापि स्वगृहं पुनराव्रजत्	012c  
गृहमागम्य विश्रान्तः स्वजनं प्रतिपूज्य च	013a  
अभ्यगच्छत तं विप्रं न्यायतः कुरुनन्दन	013c  
पृष्टश्च तेन विप्रेण दृष्टं त्वेतन्निदर्शनम्	014a  
प्राह विप्रं तदा विप्रः सुप्रीतेनान्तरात्मना	014c  
भवताहमनुज्ञातः प्रस्थितो गन्धमादनम्	015a  
तस्य चोत्तरतो देशे दृष्टं तद्दैवतं महत्	015c  
तया चाहमनुज्ञातो भवांश्चापि प्रकीर्तितः	016a  
श्रावितश्चापि तद्वाक्यं गृहमभ्यागतः प्रभो	016c  
तमुवाच ततो विप्रः प्रतिगृह्णीष्व मे सुताम्	017a  
नक्षत्रतिथिसंयोगे पात्रं हि परमं भवान्	017c  
भीष्म उवाच	018  
अष्टावक्रस्तथेत्युक्त्वा प्रतिगृह्य च तां प्रभो	018a  
कन्यां परमधर्मात्मा प्रीतिमांश्चाभवत्तदा	018c  
कन्यां तां प्रतिगृह्यैव भार्यां परमशोभनाम्	019a  
उवास मुदितस्तत्र आश्रमे स्वे गतज्वरः	019c  
