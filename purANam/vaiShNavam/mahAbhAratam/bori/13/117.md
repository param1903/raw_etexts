युधिष्ठिर उवाच	001  
इमे वै मानवा लोके भृशं मांसस्य गृद्धिनः	001a  
विसृज्य भक्षान्विविधान्यथा रक्षोगणास्तथा	001c  
नापूपान्विविधाकाराञ्शाकानि विविधानि च	002a  
षाडवान्रसयोगांश्च तथेच्छन्ति यथामिषम्	002c  
तत्र मे बुद्धिरत्रैव विसर्गे परिमुह्यते	003a  
न मन्ये रसतः किञ्चिन्मांसतोऽस्तीह किञ्चन	003c  
तदिच्छामि गुणाञ्श्रोतुं मांसस्याभक्षणेऽपि वा	004a  
भक्षणे चैव ये दोषास्तांश्चैव पुरुषर्षभ	004c  
सर्वं तत्त्वेन धर्मज्ञ यथावदिह धर्मतः	005a  
किं वा भक्ष्यमभक्ष्यं वा सर्वमेतद्वदस्व मे	005c  
भीष्म उवाच	006  
एवमेतन्महाबाहो यथा वदसि भारत	006a  
न मांसात्परमत्रान्यद्रसतो विद्यते भुवि	006c  
क्षतक्षीणाभितप्तानां ग्राम्यधर्मरताश्च ये	007a  
अध्वना कर्शितानां च न मांसाद्विद्यते परम्	007c  
सद्यो वर्धयति प्राणान्पुष्टिमग्र्यां ददाति च	008a  
न भक्षोऽभ्यधिकः कश्चिन्मांसादस्ति परन्तप	008c  
विवर्जने तु बहवो गुणाः कौरवनन्दन	009a  
ये भवन्ति मनुष्याणां तान्मे निगदतः शृणु	009c  
स्वमांसं परमांसैर्यो विवर्धयितुमिच्छति	010a  
नास्ति क्षुद्रतरस्तस्मान्न नृशंसतरो नरः	010c  
न हि प्राणात्प्रियतरं लोके किञ्चन विद्यते	011a  
तस्माद्दयां नरः कुर्याद्यथात्मनि तथा परे	011c  
शुक्राच्च तात सम्भूतिर्मांसस्येह न संशयः	012a  
भक्षणे तु महान्दोषो वधेन सह कल्पते	012c  
अहिंसालक्षणो धर्म इति वेदविदो विदुः	013a  
यदहिंस्रं भवेत्कर्म तत्कुर्यादात्मवान्नरः	013c  
पितृदैवतयज्ञेषु प्रोक्षितं हविरुच्यते	014a  
विधिना वेददृष्टेन तद्भुक्त्वेह न दुष्यति	014c  
यज्ञार्थे पशवः सृष्टा इत्यपि श्रूयते श्रुतिः	015a  
अतोऽन्यथा प्रवृत्तानां राक्षसो विधिरुच्यते	015c  
क्षत्रियाणां तु यो दृष्टो विधिस्तमपि मे शृणु	016a  
वीर्येणोपार्जितं मांसं यथा खादन्न दुष्यति	016c  
आरण्याः सर्वदैवत्याः प्रोक्षिताः सर्वशो मृगाः	017a  
अगस्त्येन पुरा राजन्मृगया येन पूज्यते	017c  
नात्मानमपरित्यज्य मृगया नाम विद्यते	018a  
समतामुपसङ्गम्य रूपं हन्यान्न वा नृप	018c  
अतो राजर्षयः सर्वे मृगयां यान्ति भारत	019a  
लिप्यन्ते न हि दोषेण न चैतत्पातकं विदुः	019c  
न हि तत्परमं किञ्चिदिह लोके परत्र च	020a  
यत्सर्वेष्विह लोकेषु दया कौरवनन्दन	020c  
न भयं विद्यते जातु नरस्येह दयावतः	021a  
दयावतामिमे लोकाः परे चापि तपस्विनाम्	021c  
अभयं सर्वभूतेभ्यो यो ददाति दयापरः	022a  
अभयं तस्य भूतानि ददतीत्यनुशुश्रुमः	022c  
क्षतं च स्खलितं चैव पतितं क्लिष्टमाहतम्	023a  
सर्वभूतानि रक्षन्ति समेषु विषमेषु च	023c  
नैनं व्यालमृगा घ्नन्ति न पिशाचा न राक्षसाः	024a  
मुच्यन्ते भयकालेषु मोक्षयन्ति च ये परान्	024c  
प्राणदानात्परं दानं न भूतं न भविष्यति	025a  
न ह्यात्मनः प्रियतरः कश्चिदस्तीति निश्चितम्	025c  
अनिष्टं सर्वभूतानां मरणं नाम भारत	026a  
मृत्युकाले हि भूतानां सद्यो जायति वेपथुः	026c  
जातिजन्मजरादुःखे नित्यं संसारसागरे	027a  
जन्तवः परिवर्तन्ते मरणादुद्विजन्ति च	027c  
गर्भवासेषु पच्यन्ते क्षाराम्लकटुकै रसैः	028a  
मूत्रश्लेष्मपुरीषाणां स्पर्शैश्च भृशदारुणैः	028c  
जाताश्चाप्यवशास्तत्र भिद्यमानाः पुनः पुनः	029a  
पाट्यमानाश्च दृश्यन्ते विवशा मांसगृद्धिनः	029c  
कुम्भीपाके च पच्यन्ते तां तां योनिमुपागताः	030a  
आक्रम्य मार्यमाणाश्च भ्राम्यन्ते वै पुनः पुनः	030c  
नात्मनोऽस्ति प्रियतरः पृथिव्यामनुसृत्य ह	031a  
तस्मात्प्राणिषु सर्वेषु दयावानात्मवान्भवेत्	031c  
सर्वमांसानि यो राजन्यावज्जीवं न भक्षयेत्	032a  
स्वर्गे स विपुलं स्थानं प्राप्नुयान्नात्र संशयः	032c  
ये भक्षयन्ति मांसानि भूतानां जीवितैषिणाम्	033a  
भक्ष्यन्ते तेऽपि तैर्भूतैरिति मे नास्ति संशयः	033c  
मां स भक्षयते यस्माद्भक्षयिष्ये तमप्यहम्	034a  
एतन्मांसस्य मांसत्वमतो बुध्यस्व भारत	034c  
घातको वध्यते नित्यं तथा वध्येत बन्धकः	035a  
आक्रोष्टाक्रुश्यते राजन्द्वेष्टा द्वेष्यत्वमाप्नुते	035c  
येन येन शरीरेण यद्यत्कर्म करोति यः	036a  
तेन तेन शरीरेण तत्तत्फलमुपाश्नुते	036c  
अहिंसा परमो धर्मस्तथाहिंसा परो दमः	037a  
अहिंसा परमं दानमहिंसा परमं तपः	037c  
अहिंसा परमो यज्ञस्तथाहिंसा परं बलम्	038a  
अहिंसा परमं मित्रमहिंसा परमं सुखम्	038c  
अहिंसा परमं सत्यमहिंसा परमं श्रुतम्	038e  
सर्वयज्ञेषु वा दानं सर्वतीर्थेषु चाप्लुतम्	039a  
सर्वदानफलं वापि नैतत्तुल्यमहिंसया	039c  
अहिंस्रस्य तपोऽक्षय्यमहिंस्रो यजते सदा	040a  
अहिंस्रः सर्वभूतानां यथा माता यथा पिता	040c  
एतत्फलमहिंसाया भूयश्च कुरुपुङ्गव	041a  
न हि शक्या गुणा वक्तुमिह वर्षशतैरपि	041c  
