भीष्म उवाच	001  
अथ सा स्त्री तमुक्त्वा तु विप्रमेवं भवत्विति	001a  
तैलं दिव्यमुपादाय स्नानशाटीमुपानयत्	001c  
अनुज्ञाता च मुनिना सा स्त्री तेन महात्मना	002a  
अथास्य तैलेनाङ्गानि सर्वाण्येवाभ्यमृक्षयत्	002c  
शनैश्चोत्सादितस्तत्र स्नानशालामुपागमत्	003a  
भद्रासनं ततश्चित्रं ऋषिरन्वाविशन्नवम्	003c  
अथोपविष्टश्च यदा तस्मिन्भद्रासने तदा	004a  
स्नापयामास शनकैस्तमृषिं सुखहस्तवत्	004c  
दिव्यं च विधिवच्चक्रे सोपचारं मुनेस्तदा	004e  
स तेन सुसुखोष्णेन तस्या हस्तसुखेन च	005a  
व्यतीतां रजनीं कृत्स्नां नाजानात्स महाव्रतः	005c  
तत उत्थाय स मुनिस्तदा परमविस्मितः	006a  
पूर्वस्यां दिशि सूर्यं च सोऽपश्यदुदितं दिवि	006c  
तस्य बुद्धिरियं किं नु मोहस्तत्त्वमिदं भवेत्	007a  
अथोपास्य सहस्रांशुं किं करोमीत्युवाच ताम्	007c  
सा चामृतरसप्रख्यमृषेरन्नमुपाहरत्	008a  
तस्य स्वादुतयान्नस्य न प्रभूतं चकार सः	008c  
व्यगमच्चाप्यहःशेषं ततः सन्ध्यागमत्पुनः	008e  
अथ स्त्री भगवन्तं सा सुप्यतामित्यचोदयत्	009a  
तत्र वै शयने दिव्ये तस्य तस्याश्च कल्पिते	009c  
अष्टावक्र उवाच	010  
न भद्रे परदारेषु मनो मे सम्प्रसज्जति	010a  
उत्तिष्ठ भद्रे भद्रं ते स्वप वै विरमस्व च	010c  
भीष्म उवाच	011  
सा तदा तेन विप्रेण तथा धृत्या निवर्तिता	011a  
स्वतन्त्रास्मीत्युवाचैनं न धर्मच्छलमस्ति ते	011c  
अष्टावक्र उवाच	012  
नास्ति स्वतन्त्रता स्त्रीणामस्वतन्त्रा हि योषितः	012a  
प्रजापतिमतं ह्येतन्न स्त्री स्वातन्त्र्यमर्हति	012c  
स्त्र्युवाच	013  
बाधते मैथुनं विप्र मम भक्तिं च पश्य वै	013a  
अधर्मं प्राप्स्यसे विप्र यन्मां त्वं नाभिनन्दसि	013c  
अष्टावक्र उवाच	014  
हरन्ति दोषजातानि नरं जातं यथेच्छकम्	014a  
प्रभवामि सदा धृत्या भद्रे स्वं शयनं व्रज	014c  
स्त्र्युवाच	015  
शिरसा प्रणमे विप्र प्रसादं कर्तुमर्हसि	015a  
भूमौ निपतमानायाः शरणं भव मेऽनघ	015c  
यदि वा दोषजातं त्वं परदारेषु पश्यसि	016a  
आत्मानं स्पर्शयाम्यद्य पाणिं गृह्णीष्व मे द्विज	016c  
न दोषो भविता चैव सत्येनैतद्ब्रवीम्यहम्	017a  
स्वतन्त्रां मां विजानीहि योऽधर्मः सोऽस्तु वै मयि	017c  
अष्टावक्र उवाच	018  
स्वतन्त्रा त्वं कथं भद्रे ब्रूहि कारणमत्र वै	018a  
नास्ति लोके हि काचित्स्त्री या वै स्वातन्त्र्यमर्हति	018c  
पिता रक्षति कौमारे भर्ता रक्षति यौवने	019a  
पुत्राश्च स्थविरीभावे न स्त्री स्वातन्त्र्यमर्हति	019c  
स्त्र्युवाच	020  
कौमारं ब्रह्मचर्यं मे कन्यैवास्मि न संशयः	020a  
कुरु मा विमतिं विप्र श्रद्धां विजहि मा मम	020c  
अष्टावक्र उवाच	021  
यथा मम तथा तुभ्यं यथा तव तथा मम	021a  
जिज्ञासेयमृषेस्तस्य विघ्नः सत्यं नु किं भवेत्	021c  
आश्चर्यं परमं हीदं किं नु श्रेयो हि मे भवेत्	022a  
दिव्याभरणवस्त्रा हि कन्येयं मामुपस्थिता	022c  
किं त्वस्याः परमं रूपं जीर्णमासीत्कथं पुनः	023a  
कन्यारूपमिहाद्यैव किमिहात्रोत्तरं भवेत्	023c  
यथा परं शक्तिधृतेर्न व्युत्थास्ये कथञ्चन	024a  
न रोचये हि व्युत्थानं धृत्यैवं साधयाम्यहम्	024c  
