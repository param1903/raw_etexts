युधिष्ठिर उवाच	001  
यथा ज्येष्ठः कनिष्ठेषु वर्तते भरतर्षभ	001a  
कनिष्ठाश्च यथा ज्येष्ठे वर्तेरंस्तद्ब्रवीहि मे	001c  
भीष्म उवाच	002  
ज्येष्ठवत्तात वर्तस्व ज्येष्ठो हि सततं भवान्	002a  
गुरोर्गरीयसी वृत्तिर्या चेच्छिष्यस्य भारत	002c  
न गुरावकृतप्रज्ञे शक्यं शिष्येण वर्तितुम्	003a  
गुरोर्हि दीर्घदर्शित्वं यत्तच्छिष्यस्य भारत	003c  
अन्धः स्यादन्धवेलायां जडः स्यादपि वा बुधः	004a  
परिहारेण तद्ब्रूयाद्यस्तेषां स्याद्व्यतिक्रमः	004c  
प्रत्यक्षं भिन्नहृदया भेदयेयुः कृतं नराः	005a  
श्रियाभितप्ताः कौन्तेय भेदकामास्तथारयः	005c  
ज्येष्ठः कुलं वर्धयति विनाशयति वा पुनः	006a  
हन्ति सर्वमपि ज्येष्ठः कुलं यत्रावजायते	006c  
अथ यो विनिकुर्वीत ज्येष्ठो भ्राता यवीयसः	007a  
अज्येष्ठः स्यादभागश्च नियम्यो राजभिश्च सः	007c  
निकृती हि नरो लोकान्पापान्गच्छत्यसंशयम्	008a  
विदुलस्येव तत्पुष्पं मोघं जनयितुः स्मृतम्	008c  
सर्वानर्थः कुले यत्र जायते पापपूरुषः	009a  
अकीर्तिं जनयत्येव कीर्तिमन्तर्दधाति च	009c  
सर्वे चापि विकर्मस्था भागं नार्हन्ति सोदराः	010a  
नाप्रदाय कनिष्ठेभ्यो ज्येष्ठः कुर्वीत यौतकम्	010c  
अनुजं हि पितुर्दायो जङ्घाश्रमफलोऽध्वगः	011a  
स्वयमीहितलब्धं तु नाकामो दातुमर्हति	011c  
भ्रातॄणामविभक्तानामुत्थानमपि चेत्सह	012a  
न पुत्रभागं विषमं पिता दद्यात्कथञ्चन	012c  
न ज्येष्ठानवमन्येत दुष्कृतः सुकृतोऽपि वा	013a  
यदि स्त्री यद्यवरजः श्रेयः पश्येत्तथाचरेत्	013c  
धर्मं हि श्रेय इत्याहुरिति धर्मविदो विदुः	013e  
दशाचार्यानुपाध्याय उपाध्यायान्पिता दश	014a  
दश चैव पितॄन्माता सर्वां वा पृथिवीमपि	014c  
गौरवेणाभिभवति नास्ति मातृसमो गुरुः	015a  
माता गरीयसी यच्च तेनैतां मन्यते जनः	015c  
ज्येष्ठो भ्राता पितृसमो मृते पितरि भारत	016a  
स ह्येषां वृत्तिदाता स्यात्स चैतान्परिपालयेत्	016c  
कनिष्ठास्तं नमस्येरन्सर्वे छन्दानुवर्तिनः	017a  
तमेव चोपजीवेरन्यथैव पितरं तथा	017c  
शरीरमेतौ सृजतः पिता माता च भारत	018a  
आचार्यशास्ता या जातिः सा सत्या साजरामरा	018c  
ज्येष्ठा मातृसमा चापि भगिनी भरतर्षभ	019a  
भ्रातुर्भार्या च तद्वत्स्याद्यस्या बाल्ये स्तनं पिबेत्	019c  
