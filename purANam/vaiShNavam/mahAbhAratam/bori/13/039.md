युधिष्ठिर उवाच	001  
इमे वै मानवा लोके स्त्रीषु सज्जन्त्यभीक्ष्णशः	001a  
मोहेन परमाविष्टा दैवादिष्टेन पार्थिव	001c  
स्त्रियश्च पुरुषेष्वेव प्रत्यक्षं लोकसाक्षिकम्	001e  
अत्र मे संशयस्तीव्रो हृदि सम्परिवर्तते	002a  
कथमासां नराः सङ्गं कुर्वते कुरुनन्दन	002c  
स्त्रियो वा तेषु रज्यन्ते विरज्यन्तेऽथ वा पुनः	002e  
इति ताः पुरुषव्याघ्र कथं शक्याः स्म रक्षितुम्	003a  
प्रमदाः पुरुषेणेह तन्मे व्याख्यातुमर्हसि	003c  
एता हि मयमायाभिर्वञ्चयन्तीह मानवान्	004a  
न चासां मुच्यते कश्चित्पुरुषो हस्तमागतः	004c  
गावो नवतृणानीव गृह्णन्त्येव नवान्नवान्	004e  
शम्बरस्य च या माया या माया नमुचेरपि	005a  
बलेः कुम्भीनसेश्चैव सर्वास्ता योषितो विदुः	005c  
हसन्तं प्रहसन्त्येता रुदन्तं प्ररुदन्ति च	006a  
अप्रियं प्रियवाक्यैश्च गृह्णते कालयोगतः	006c  
उशना वेद यच्छास्त्रं यच्च वेद बृहस्पतिः	007a  
स्त्रीबुद्ध्या न विशिष्येते ताः स्म रक्ष्याः कथं नरैः	007c  
अनृतं सत्यमित्याहुः सत्यं चापि तथानृतम्	008a  
इति यास्ताः कथं वीर संरक्ष्याः पुरुषैरिह	008c  
स्त्रीणां बुद्ध्युपनिष्कर्षादर्थशास्त्राणि शत्रुहन्	009a  
बृहस्पतिप्रभृतिभिर्मन्ये सद्भिः कृतानि वै	009c  
सम्पूज्यमानाः पुरुषैर्विकुर्वन्ति मनो नृषु	010a  
अपास्ताश्च तथा राजन्विकुर्वन्ति मनः स्त्रियः	010c  
कस्ताः शक्तो रक्षितुं स्यादिति मे संशयो महान्	011a  
तन्मे ब्रूहि महाबाहो कुरूणां वंशवर्धन	011c  
यदि शक्या कुरुश्रेष्ठ रक्षा तासां कथञ्चन	012a  
कर्तुं वा कृतपूर्वा वा तन्मे व्याख्यातुमर्हसि	012c  
