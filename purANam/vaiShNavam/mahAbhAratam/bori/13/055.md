च्यवन उवाच	001  
वरश्च गृह्यतां मत्तो यश्च ते संशयो हृदि	001a  
तं च ब्रूहि नरश्रेष्ठ सर्वं सम्पादयामि ते	001c  
कुशिक उवाच	002  
यदि प्रीतोऽसि भगवंस्ततो मे वद भार्गव	002a  
कारणं श्रोतुमिच्छामि मद्गृहे वासकारितम्	002c  
शयनं चैकपार्श्वेन दिवसानेकविंशतिम्	003a  
अकिञ्चिदुक्त्वा गमनं बहिश्च मुनिपुङ्गव	003c  
अन्तर्धानमकस्माच्च पुनरेव च दर्शनम्	004a  
पुनश्च शयनं विप्र दिवसानेकविंशतिम्	004c  
तैलाभ्यक्तस्य गमनं भोजनं च गृहे मम	005a  
समुपानीय विविधं यद्दग्धं जातवेदसा	005c  
निर्याणं च रथेनाशु सहसा यत्कृतं त्वया	005e  
धनानां च विसर्गस्य वनस्यापि च दर्शनम्	006a  
प्रासादानां बहूनां च काञ्चनानां महामुने	006c  
मणिविद्रुमपादानां पर्यङ्कानां च दर्शनम्	007a  
पुनश्चादर्शनं तस्य श्रोतुमिच्छामि कारणम्	007c  
अतीव ह्यत्र मुह्यामि चिन्तयानो दिवानिशम्	008a  
न चैवात्राधिगच्छामि सर्वस्यास्य विनिश्चयम्	008c  
एतदिच्छामि कार्त्स्न्येन सत्यं श्रोतुं तपोधन	008e  
च्यवन उवाच	009  
शृणु सर्वमशेषेण यदिदं येन हेतुना	009a  
न हि शक्यमनाख्यातुमेवं पृष्टेन पार्थिव	009c  
पितामहस्य वदतः पुरा देवसमागमे	010a  
श्रुतवानस्मि यद्राजंस्तन्मे निगदतः शृणु	010c  
ब्रह्मक्षत्रविरोधेन भविता कुलसङ्करः	011a  
पौत्रस्ते भविता राजंस्तेजोवीर्यसमन्वितः	011c  
ततः स्वकुलरक्षार्थमहं त्वा समुपागमम्	012a  
चिकीर्षन्कुशिकोच्छेदं सन्दिधक्षुः कुलं तव	012c  
ततोऽहमागम्य पुरा त्वामवोचं महीपते	013a  
नियमं कञ्चिदारप्स्ये शुश्रूषा क्रियतामिति	013c  
न च ते दुष्कृतं किञ्चिदहमासादयं गृहे	014a  
तेन जीवसि राजर्षे न भवेथास्ततोऽन्यथा	014c  
एतां बुद्धिं समास्थाय दिवसानेकविंशतिम्	015a  
सुप्तोऽस्मि यदि मां कश्चिद्बोधयेदिति पार्थिव	015c  
यदा त्वया सभार्येण संसुप्तो न प्रबोधितः	016a  
अहं तदैव ते प्रीतो मनसा राजसत्तम	016c  
उत्थाय चास्मि निष्क्रान्तो यदि मां त्वं महीपते	017a  
पृच्छेः क्व यास्यसीत्येवं शपेयं त्वामिति प्रभो	017c  
अन्तर्हितश्चास्मि पुनः पुनरेव च ते गृहे	018a  
योगमास्थाय संविष्टो दिवसानेकविंशतिम्	018c  
क्षुधितो मामसूयेथाः श्रमाद्वेति नराधिप	019a  
एतां बुद्धिं समास्थाय कर्शितौ वां मया क्षुधा	019c  
न च तेऽभूत्सुसूक्ष्मोऽपि मन्युर्मनसि पार्थिव	020a  
सभार्यस्य नरश्रेष्ठ तेन ते प्रीतिमानहम्	020c  
भोजनं च समानाय्य यत्तदादीपितं मया	021a  
क्रुध्येथा यदि मात्सर्यादिति तन्मर्षितं च ते	021c  
ततोऽहं रथमारुह्य त्वामवोचं नराधिप	022a  
सभार्यो मां वहस्वेति तच्च त्वं कृतवांस्तथा	022c  
अविशङ्को नरपते प्रीतोऽहं चापि तेन ते	023a  
धनोत्सर्गेऽपि च कृते न त्वां क्रोधः प्रधर्षयत्	023c  
ततः प्रीतेन ते राजन्पुनरेतत्कृतं तव	024a  
सभार्यस्य वनं भूयस्तद्विद्धि मनुजाधिप	024c  
प्रीत्यर्थं तव चैतन्मे स्वर्गसन्दर्शनं कृतम्	025a  
यत्ते वनेऽस्मिन्नृपते दृष्टं दिव्यं निदर्शनम्	025c  
स्वर्गोद्देशस्त्वया राजन्सशरीरेण पार्थिव	026a  
मुहूर्तमनुभूतोऽसौ सभार्येण नृपोत्तम	026c  
निदर्शनार्थं तपसो धर्मस्य च नराधिप	027a  
तत्र यासीत्स्पृहा राजंस्तच्चापि विदितं मम	027c  
ब्राह्मण्यं काङ्क्षसे हि त्वं तपश्च पृथिवीपते	028a  
अवमन्य नरेन्द्रत्वं देवेन्द्रत्वं च पार्थिव	028c  
एवमेतद्यथात्थ त्वं ब्राह्मण्यं तात दुर्लभम्	029a  
ब्राह्मण्ये सति चर्षित्वमृषित्वे च तपस्विता	029c  
भविष्यत्येष ते कामः कुशिकात्कौशिको द्विजः	030a  
तृतीयं पुरुषं प्राप्य ब्राह्मणत्वं गमिष्यति	030c  
वंशस्ते पार्थिवश्रेष्ठ भृगूणामेव तेजसा	031a  
पौत्रस्ते भविता विप्र तपस्वी पावकद्युतिः	031c  
यः स देवमनुष्याणां भयमुत्पादयिष्यति	032a  
त्रयाणां चैव लोकानां सत्यमेतद्ब्रवीमि ते	032c  
वरं गृहाण राजर्षे यस्ते मनसि वर्तते	033a  
तीर्थयात्रां गमिष्यामि पुरा कालोऽतिवर्तते	033c  
कुशिक उवाच	034  
एष एव वरो मेऽद्य यत्त्वं प्रीतो महामुने	034a  
भवत्वेतद्यथात्थ त्वं तपः पौत्रे ममानघ	034c  
ब्राह्मण्यं मे कुलस्यास्तु भगवन्नेष मे वरः	034e  
पुनश्चाख्यातुमिच्छामि भगवन्विस्तरेण वै	035a  
कथमेष्यति विप्रत्वं कुलं मे भृगुनन्दन	035c  
कश्चासौ भविता बन्धुर्मम कश्चापि सम्मतः	035e  
