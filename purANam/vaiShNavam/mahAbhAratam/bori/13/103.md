युधिष्ठिर उवाच	001  
कथं स वै विपन्नश्च कथं वै पातितो भुवि	001a  
कथं चानिन्द्रतां प्राप्तस्तद्भवान्वक्तुमर्हति	001c  
भीष्म उवाच	002  
एवं तयोः संवदतोः क्रियास्तस्य महात्मनः	002a  
सर्वा एवाभ्यवर्तन्त या दिव्या याश्च मानुषाः	002c  
तथैव दीपदानानि सर्वोपकरणानि च	003a  
बलिकर्म च यच्चान्यदुत्सेकाश्च पृथग्विधाः	003c  
सर्वास्तस्य समुत्पन्ना देवराज्ञो महात्मनः	003e  
देवलोके नृलोके च सदाचारा बुधैः स्मृताः	004a  
ते चेद्भवन्ति राजेन्द्र ऋध्यन्ते गृहमेधिनः	004c  
धूपप्रदानैर्दीपैश्च नमस्कारैस्तथैव च	004e  
यथा सिद्धस्य चान्नस्य द्विजायाग्रं प्रदीयते	005a  
बलयश्च गृहोद्देशे अतः प्रीयन्ति देवताः	005c  
यथा च गृहिणस्तोषो भवेद्वै बलिकर्मणा	006a  
तथा शतगुणा प्रीतिर्देवतानां स्म जायते	006c  
एवं धूपप्रदानं च दीपदानं च साधवः	007a  
प्रशंसन्ति नमस्कारैर्युक्तमात्मगुणावहम्	007c  
स्नानेनाद्भिश्च यत्कर्म क्रियते वै विपश्चिता	008a  
नमस्कारप्रयुक्तेन तेन प्रीयन्ति देवताः	008c  
गृह्याश्च देवताः सर्वाः प्रीयन्ते विधिनार्चिताः	008e  
इत्येतां बुद्धिमास्थाय नहुषः स नरेश्वरः	009a  
सुरेन्द्रत्वं महत्प्राप्य कृतवानेतदद्भुतम्	009c  
कस्यचित्त्वथ कालस्य भाग्यक्षय उपस्थिते	010a  
सर्वमेतदवज्ञाय न चकारैतदीदृशम्	010c  
ततः स परिहीणोऽभूत्सुरेन्द्रो बलिकर्मतः	011a  
धूपदीपोदकविधिं न यथावच्चकार ह	011c  
ततोऽस्य यज्ञविषयो रक्षोभिः पर्यबाध्यत	011e  
अथागस्त्यमृषिश्रेष्ठं वाहनायाजुहाव ह	012a  
द्रुतं सरस्वतीकूलात्स्मयन्निव महाबलः	012c  
ततो भृगुर्महातेजा मैत्रावरुणिमब्रवीत्	013a  
निमीलयस्व नयने जटा यावद्विशामि ते	013c  
स्थाणुभूतस्य तस्याथ जटाः प्राविशदच्युतः	014a  
भृगुः स सुमहातेजाः पातनाय नृपस्य ह	014c  
ततः स देवराट्प्राप्तस्तमृषिं वाहनाय वै	015a  
ततोऽगस्त्यः सुरपतिं वाक्यमाह विशां पते	015c  
योजयस्वेन्द्र मां क्षिप्रं कं च देशं वहामि ते	016a  
यत्र वक्ष्यसि तत्र त्वां नयिष्यामि सुराधिप	016c  
इत्युक्तो नहुषस्तेन योजयामास तं मुनिम्	017a  
भृगुस्तस्य जटासंस्थो बभूव हृषितो भृशम्	017c  
न चापि दर्शनं तस्य चकार स भृगुस्तदा	018a  
वरदानप्रभावज्ञो नहुषस्य महात्मनः	018c  
न चुकोप स चागस्त्यो युक्तोऽपि नहुषेण वै	019a  
तं तु राजा प्रतोदेन चोदयामास भारत	019c  
न चुकोप स धर्मात्मा ततः पादेन देवराट्	020a  
अगस्त्यस्य तदा क्रुद्धो वामेनाभ्यहनच्छिरः	020c  
तस्मिञ्शिरस्यभिहते स जटान्तर्गतो भृगुः	021a  
शशाप बलवत्क्रुद्धो नहुषं पापचेतसम्	021c  
भृगुरुवाच	022  
यस्मात्पदाहनः क्रोधाच्छिरसीमं महामुनिम्	022a  
तस्मादाशु महीं गच्छ सर्पो भूत्वा सुदुर्मते	022c  
इत्युक्तः स तदा तेन सर्पो भूत्वा पपात ह	023a  
अदृष्टेनाथ भृगुणा भूतले भरतर्षभ	023c  
भृगुं हि यदि सोऽद्राक्षीन्नहुषः पृथिवीपते	024a  
न स शक्तोऽभविष्यद्वै पातने तस्य तेजसा	024c  
स तु तैस्तैः प्रदानैश्च तपोभिर्नियमैस्तथा	025a  
पतितोऽपि महाराज भूतले स्मृतिमानभूत्	025c  
प्रसादयामास भृगुं शापान्तो मे भवेदिति	025e  
ततोऽगस्त्यः कृपाविष्टः प्रासादयत तं भृगुम्	026a  
शापान्तार्थं महाराज स च प्रादात्कृपान्वितः	026c  
भृगुरुवाच	027  
राजा युधिष्ठिरो नाम भविष्यति कुरूद्वहः	027a  
स त्वां मोक्षयिता शापादित्युक्त्वान्तरधीयत	027c  
अगस्त्योऽपि महातेजाः कृत्वा कार्यं शतक्रतोः	028a  
स्वमाश्रमपदं प्रायात्पूज्यमानो द्विजातिभिः	028c  
नहुषोऽपि त्वया राजंस्तस्माच्छापात्समुद्धृतः	029a  
जगाम ब्रह्मसदनं पश्यतस्ते जनाधिप	029c  
तदा तु पातयित्वा तं नहुषं भूतले भृगुः	030a  
जगाम ब्रह्मसदनं ब्रह्मणे च न्यवेदयत्	030c  
ततः शक्रं समानाय्य देवानाह पितामहः	031a  
वरदानान्मम सुरा नहुषो राज्यमाप्तवान्	031c  
स चागस्त्येन क्रुद्धेन भ्रंशितो भूतलं गतः	031e  
न च शक्यं विना राज्ञा सुरा वर्तयितुं क्वचित्	032a  
तस्मादयं पुनः शक्रो देवराज्येऽभिषिच्यताम्	032c  
एवं सम्भाषमाणं तु देवाः पार्थ पितामहम्	033a  
एवमस्त्विति संहृष्टाः प्रत्यूचुस्ते पितामहम्	033c  
सोऽभिषिक्तो भगवता देवराज्येन वासवः	034a  
ब्रह्मणा राजशार्दूल यथापूर्वं व्यरोचत	034c  
एवमेतत्पुरावृत्तं नहुषस्य व्यतिक्रमात्	035a  
स च तैरेव संसिद्धो नहुषः कर्मभिः पुनः	035c  
तस्माद्दीपाः प्रदातव्याः सायं वै गृहमेधिभिः	036a  
दिव्यं चक्षुरवाप्नोति प्रेत्य दीपप्रदायकः	036c  
पूर्णचन्द्रप्रतीकाशा दीपदाश्च भवन्त्युत	036e  
यावदक्षिणिमेषाणि ज्वलते तावतीः समाः	037a  
रूपवान्धनवांश्चापि नरो भवति दीपदः	037c  
