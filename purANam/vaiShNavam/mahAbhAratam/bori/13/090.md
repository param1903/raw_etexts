युधिष्ठिर उवाच	001  
कीदृशेभ्यः प्रदातव्यं भवेच्छ्राद्धं पितामह	001a  
द्विजेभ्यः कुरुशार्दूल तन्मे व्याख्यातुमर्हसि	001c  
भीष्म उवाच	002  
ब्राह्मणान्न परीक्षेत क्षत्रियो दानधर्मवित्	002a  
दैवे कर्मणि पित्र्ये तु न्याय्यमाहुः परीक्षणम्	002c  
देवताः पूजयन्तीह दैवेनैवेह तेजसा	003a  
उपेत्य तस्माद्देवेभ्यः सर्वेभ्यो दापयेन्नरः	003c  
श्राद्धे त्वथ महाराज परीक्षेद्ब्राह्मणान्बुधः	004a  
कुलशीलवयोरूपैर्विद्ययाभिजनेन च	004c  
एषामन्ये पङ्क्तिदूषास्तथान्ये पङ्क्तिपावनाः	005a  
अपाङ्क्तेयास्तु ये राजन्कीर्तयिष्यामि ताञ्शृणु	005c  
कितवो भ्रूणहा यक्ष्मी पशुपालो निराकृतिः	006a  
ग्रामप्रेष्यो वार्धुषिको गायनः सर्वविक्रयी	006c  
अगारदाही गरदः कुण्डाशी सोमविक्रयी	007a  
सामुद्रिको राजभृत्यस्तैलिकः कूटकारकः	007c  
पित्रा विवदमानश्च यस्य चोपपतिर्गृहे	008a  
अभिशस्तस्तथा स्तेनः शिल्पं यश्चोपजीवति	008c  
पर्वकारश्च सूची च मित्रध्रुक्पारदारिकः	009a  
अव्रतानामुपाध्यायः काण्डपृष्ठस्तथैव च	009c  
श्वभिर्यश्च परिक्रामेद्यः शुना दष्ट एव च	010a  
परिवित्तिश्च यश्च स्याद्दुश्चर्मा गुरुतल्पगः	010c  
कुशीलवो देवलको नक्षत्रैर्यश्च जीवति	010e  
एतानिह विजानीयादपाङ्क्तेयान्द्विजाधमान्	011a  
शूद्राणामुपदेशं च ये कुर्वन्त्यल्पचेतसः	011c  
षष्टिं काणः शतं षण्ढः श्वित्री यावत्प्रपश्यति	012a  
पङ्क्त्यां समुपविष्टायां तावद्दूषयते नृप	012c  
यद्वेष्टितशिरा भुङ्क्ते यद्भुङ्क्ते दक्षिणामुखः	013a  
सोपानत्कश्च यद्भुङ्क्ते सर्वं विद्यात्तदासुरम्	013c  
असूयता च यद्दत्तं यच्च श्रद्धाविवर्जितम्	014a  
सर्वं तदसुरेन्द्राय ब्रह्मा भागमकल्पयत्	014c  
श्वानश्च पङ्क्तिदूषाश्च नावेक्षेरन्कथञ्चन	015a  
तस्मात्परिवृते दद्यात्तिलांश्चान्ववकीरयेत्	015c  
तिलादाने च क्रव्यादा ये च क्रोधवशा गणाः	016a  
यातुधानाः पिशाचाश्च विप्रलुम्पन्ति तद्धविः	016c  
यावद्ध्यपङ्क्त्यः पङ्क्त्यां वै भुञ्जानाननुपश्यति	017a  
तावत्फलाद्भ्रंशयति दातारं तस्य बालिशम्	017c  
इमे तु भरतश्रेष्ठ विज्ञेयाः पङ्क्तिपावनाः	018a  
ये त्वतस्तान्प्रवक्ष्यामि परीक्षस्वेह तान्द्विजान्	018c  
वेदविद्याव्रतस्नाता ब्राह्मणाः सर्व एव हि	019a  
पाङ्क्तेयान्यांस्तु वक्ष्यामि ज्ञेयास्ते पङ्क्तिपावनाः	019c  
त्रिणाचिकेतः पञ्चाग्निस्त्रिसुपर्णः षडङ्गवित्	020a  
ब्रह्मदेयानुसन्तानश्छन्दोगो ज्येष्ठसामगः	020c  
मातापित्रोर्यश्च वश्यः श्रोत्रियो दशपूरुषः	021a  
ऋतुकालाभिगामी च धर्मपत्नीषु यः सदा	021c  
वेदविद्याव्रतस्नातो विप्रः पङ्क्तिं पुनात्युत	021e  
अथर्वशिरसोऽध्येता ब्रह्मचारी यतव्रतः	022a  
सत्यवादी धर्मशीलः स्वकर्मनिरतश्च यः	022c  
ये च पुण्येषु तीर्थेषु अभिषेककृतश्रमाः	023a  
मखेषु च समन्त्रेषु भवन्त्यवभृथाप्लुताः	023c  
अक्रोधना अचपलाः क्षान्ता दान्ता जितेन्द्रियाः	024a  
सर्वभूतहिता ये च श्राद्धेष्वेतान्निमन्त्रयेत्	024c  
एतेषु दत्तमक्षय्यमेते वै पङ्क्तिपावनाः	024e  
इमे परे महाराज विज्ञेयाः पङ्क्तिपावनाः	025a  
यतयो मोक्षधर्मज्ञा योगाः सुचरितव्रताः	025c  
ये चेतिहासं प्रयताः श्रावयन्ति द्विजोत्तमान्	026a  
ये च भाष्यविदः केचिद्ये च व्याकरणे रताः	026c  
अधीयते पुराणं ये धर्मशास्त्राण्यथापि च	027a  
अधीत्य च यथान्यायं विधिवत्तस्य कारिणः	027c  
उपपन्नो गुरुकुले सत्यवादी सहस्रदः	028a  
अग्र्यः सर्वेषु वेदेषु सर्वप्रवचनेषु च	028c  
यावदेते प्रपश्यन्ति पङ्क्त्यास्तावत्पुनन्त्युत	029a  
ततो हि पावनात्पङ्क्त्याः पङ्क्तिपावन उच्यते	029c  
क्रोशादर्धतृतीयात्तु पावयेदेक एव हि	030a  
ब्रह्मदेयानुसन्तान इति ब्रह्मविदो विदुः	030c  
अनृत्विगनुपाध्यायः स चेदग्रासनं व्रजेत्	031a  
ऋत्विग्भिरननुज्ञातः पङ्क्त्या हरति दुष्कृतम्	031c  
अथ चेद्वेदवित्सर्वैः पङ्क्तिदोषैर्विवर्जितः	032a  
न च स्यात्पतितो राजन्पङ्क्तिपावन एव सः	032c  
तस्मात्सर्वप्रयत्नेन परीक्ष्यामन्त्रयेद्द्विजान्	033a  
स्वकर्मनिरतान्दान्तान्कुले जातान्बहुश्रुतान्	033c  
यस्य मित्रप्रधानानि श्राद्धानि च हवींषि च	034a  
न प्रीणाति पितॄन्देवान्स्वर्गं च न स गच्छति	034c  
यश्च श्राद्धे कुरुते सङ्गतानि न देवयानेन पथा स याति	035a  
स वै मुक्तः पिप्पलं बन्धनाद्वा स्वर्गाल्लोकाच्च्यवते श्राद्धमित्रः	035c  
तस्मान्मित्रं श्राद्धकृन्नाद्रियेत दद्यान्मित्रेभ्यः सङ्ग्रहार्थं धनानि	036a  
यं मन्यते नैव शत्रुं न मित्रं तं मध्यस्थं भोजयेद्धव्यकव्ये	036c  
यथोषरे बीजमुप्तं न रोहेन्न चास्योप्ता प्राप्नुयाद्बीजभागम्	037a  
एवं श्राद्धं भुक्तमनर्हमाणैर्न चेह नामुत्र फलं ददाति	037c  
ब्राह्मणो ह्यनधीयानस्तृणाग्निरिव शाम्यति	038a  
तस्मै श्राद्धं न दातव्यं न हि भस्मनि हूयते	038c  
सम्भोजनी नाम पिशाचदक्षिणा सा नैव देवान्न पितॄनुपैति	039a  
इहैव सा भ्राम्यति क्षीणपुण्या शालान्तरे गौरिव नष्टवत्सा	039c  
यथाग्नौ शान्ते घृतमाजुहोति तन्नैव देवान्न पितॄनुपैति	040a  
तथा दत्तं नर्तने गायने च यां चानृचे दक्षिणामावृणोति	040c  
उभौ हिनस्ति न भुनक्ति चैषा या चानृचे दक्षिणा दीयते वै	041a  
आघातनी गर्हितैषा पतन्ती तेषां प्रेतान्पातयेद्देवयानात्	041c  
ऋषीणां समयं नित्यं ये चरन्ति युधिष्ठिर	042a  
निश्चिताः सर्वधर्मज्ञास्तान्देवा ब्राह्मणान्विदुः	042c  
स्वाध्यायनिष्ठा ऋषयो ज्ञाननिष्ठास्तथैव च	043a  
तपोनिष्ठाश्च बोद्धव्याः कर्मनिष्ठाश्च भारत	043c  
कव्यानि ज्ञाननिष्ठेभ्यः प्रतिष्ठाप्यानि भारत	044a  
तत्र ये ब्राह्मणाः केचिन्न निन्दति हि ते वराः	044c  
ये तु निन्दन्ति जल्पेषु न ताञ्श्राद्धेषु भोजयेत्	045a  
ब्राह्मणा निन्दिता राजन्हन्युस्त्रिपुरुषं कुलम्	045c  
वैखानसानां वचनमृषीणां श्रूयते नृप	046a  
दूरादेव परीक्षेत ब्राह्मणान्वेदपारगान्	046c  
प्रियान्वा यदि वा द्वेष्यांस्तेषु तच्छ्राद्धमावपेत्	046e  
यः सहस्रं सहस्राणां भोजयेदनृचां नरः	047a  
एकस्तान्मन्त्रवित्प्रीतः सर्वानर्हति भारत	047c  
