युधिष्ठिर उवाच	001  
आलोकदानं नामैतत्कीदृशं भरतर्षभ	001a  
कथमेतत्समुत्पन्नं फलं चात्र ब्रवीहि मे	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
मनोः प्रजापतेर्वादं सुवर्णस्य च भारत	002c  
तपस्वी कश्चिदभवत्सुवर्णो नाम नामतः	003a  
वर्णतो हेमवर्णः स सुवर्ण इति पप्रथे	003c  
कुलशीलगुणोपेतः स्वाध्याये च परं गतः	004a  
बहून्स्ववंशप्रभवान्समतीतः स्वकैर्गुणैः	004c  
स कदाचिन्मनुं विप्रो ददर्शोपससर्प च	005a  
कुशलप्रश्नमन्योन्यं तौ च तत्र प्रचक्रतुः	005c  
ततस्तौ सिद्धसङ्कल्पौ मेरौ काञ्चनपर्वते	006a  
रमणीये शिलापृष्ठे सहितौ सन्न्यषीदताम्	006c  
तत्र तौ कथयामास्तां कथा नानाविधाश्रयाः	007a  
ब्रह्मर्षिदेवदैत्यानां पुराणानां महात्मनाम्	007c  
सुवर्णस्त्वब्रवीद्वाक्यं मनुं स्वायम्भुवं प्रभुम्	008a  
हितार्थं सर्वभूतानां प्रश्नं मे वक्तुमर्हसि	008c  
सुमनोभिर्यदिज्यन्ते दैवतानि प्रजेश्वर	009a  
किमेतत्कथमुत्पन्नं फलयोगं च शंस मे	009c  
मनुरुवाच	010  
अत्राप्युदाहरन्तीममितिहासं पुरातनम्	010a  
शुक्रस्य च बलेश्चैव संवादं वै समागमे	010c  
बलेर्वैरोचनस्येह त्रैलोक्यमनुशासतः	011a  
समीपमाजगामाशु शुक्रो भृगुकुलोद्वहः	011c  
तमर्घ्यादिभिरभ्यर्च्य भार्गवं सोऽसुराधिपः	012a  
निषसादासने पश्चाद्विधिवद्भूरिदक्षिणः	012c  
कथेयमभवत्तत्र या त्वया परिकीर्तिता	013a  
सुमनोधूपदीपानां सम्प्रदाने फलं प्रति	013c  
ततः पप्रच्छ दैत्येन्द्रः कवीन्द्रं प्रश्नमुत्तमम्	014a  
सुमनोधूपदीपानां किं फलं ब्रह्मवित्तम	014c  
प्रदानस्य द्विजश्रेष्ठ तद्भवान्वक्तुमर्हति	014e  
शुक्र उवाच	015  
तपः पूर्वं समुत्पन्नं धर्मस्तस्मादनन्तरम्	015a  
एतस्मिन्नन्तरे चैव वीरुदोषध्य एव च	015c  
सोमस्यात्मा च बहुधा सम्भूतः पृथिवीतले	016a  
अमृतं च विषं चैव याश्चान्यास्तुल्यजातयः	016c  
अमृतं मनसः प्रीतिं सद्यः पुष्टिं ददाति च	017a  
मनो ग्लपयते तीव्रं विषं गन्धेन सर्वशः	017c  
अमृतं मङ्गलं विद्धि महद्विषममङ्गलम्	018a  
ओषध्यो ह्यमृतं सर्वं विषं तेजोऽग्निसम्भवम्	018c  
मनो ह्लादयते यस्माच्छ्रियं चापि दधाति ह	019a  
तस्मात्सुमनसः प्रोक्ता नरैः सुकृतकर्मभिः	019c  
देवताभ्यः सुमनसो यो ददाति नरः शुचिः	020a  
तस्मात्सुमनसः प्रोक्ता यस्मात्तुष्यन्ति देवताः	020c  
यं यमुद्दिश्य दीयेरन्देवं सुमनसः प्रभो	021a  
मङ्गलार्थं स तेनास्य प्रीतो भवति दैत्यप	021c  
ज्ञेयास्तूग्राश्च सौम्याश्च तेजस्विन्यश्च ताः पृथक्	022a  
ओषध्यो बहुवीर्याश्च बहुरूपास्तथैव च	022c  
यज्ञियानां च वृक्षाणामयज्ञियान्निबोध मे	023a  
आसुराणि च माल्यानि दैवतेभ्यो हितानि च	023c  
राक्षसानां सुराणां च यक्षाणां च तथा प्रियाः	024a  
पितॄणां मानुषाणां च कान्ता यास्त्वनुपूर्वशः	024c  
वन्या ग्राम्याश्चेह तथा कृष्टोप्ताः पर्वताश्रयाः	025a  
अकण्टकाः कण्टकिन्यो गन्धरूपरसान्विताः	025c  
द्विविधो हि स्मृतो गन्ध इष्टोऽनिष्टश्च पुष्पजः	026a  
इष्टगन्धानि देवानां पुष्पाणीति विभावयेत्	026c  
अकण्टकानां वृक्षाणां श्वेतप्रायाश्च वर्णतः	027a  
तेषां पुष्पाणि देवानामिष्टानि सततं प्रभो	027c  
जलजानि च माल्यानि पद्मादीनि च यानि च	028a  
गन्धर्वनागयक्षेभ्यस्तानि दद्याद्विचक्षणः	028c  
ओषध्यो रक्तपुष्पाश्च कटुकाः कण्टकान्विताः	029a  
शत्रूणामभिचारार्थमथर्वसु निदर्शिताः	029c  
तीक्ष्णवीर्यास्तु भूतानां दुरालम्भाः सकण्टकाः	030a  
रक्तभूयिष्ठवर्णाश्च कृष्णाश्चैवोपहारयेत्	030c  
मनोहृदयनन्दिन्यो विमर्दे मधुराश्च याः	031a  
चारुरूपाः सुमनसो मानुषाणां स्मृता विभो	031c  
न तु श्मशानसम्भूता न देवायतनोद्भवाः	032a  
सन्नयेत्पुष्टियुक्तेषु विवाहेषु रहःसु च	032c  
गिरिसानुरुहाः सौम्या देवानामुपपादयेत्	033a  
प्रोक्षिताभ्युक्षिताः सौम्या यथायोगं यथास्मृति	033c  
गन्धेन देवास्तुष्यन्ति दर्शनाद्यक्षराक्षसाः	034a  
नागाः समुपभोगेन त्रिभिरेतैस्तु मानुषाः	034c  
सद्यः प्रीणाति देवान्वै ते प्रीता भावयन्त्युत	035a  
सङ्कल्पसिद्धा मर्त्यानामीप्सितैश्च मनोरथैः	035c  
देवाः प्रीणन्ति सततं मानिता मानयन्ति च	036a  
अवज्ञातावधूताश्च निर्दहन्त्यधमान्नरान्	036c  
अतऊर्ध्वं प्रवक्ष्यामि धूपदानविधौ फलम्	037a  
धूपांश्च विविधान्साधूनसाधूंश्च निबोध मे	037c  
निर्यासः सरलश्चैव कृत्रिमश्चैव ते त्रयः	038a  
इष्टानिष्टो भवेद्गन्धस्तन्मे विस्तरतः शृणु	038c  
निर्यासाः सल्लकीवर्ज्या देवानां दयितास्तु ते	039a  
गुग्गुलुः प्रवरस्तेषां सर्वेषामिति निश्चयः	039c  
अगुरुः सारिणां श्रेष्ठो यक्षराक्षसभोगिनाम्	040a  
दैत्यानां सल्लकीजश्च काङ्क्षितो यश्च तद्विधः	040c  
अथ सर्जरसादीनां गन्धैः पार्थिवदारवैः	041a  
फाणितासवसंयुक्तैर्मनुष्याणां विधीयते	041c  
देवदानवभूतानां सद्यस्तुष्टिकरः स्मृतः	042a  
येऽन्ये वैहारिकास्ते तु मानुषाणामिति स्मृताः	042c  
य एवोक्ताः सुमनसां प्रदाने गुणहेतवः	043a  
धूपेष्वपि परिज्ञेयास्त एव प्रीतिवर्धनाः	043c  
दीपदाने प्रवक्ष्यामि फलयोगमनुत्तमम्	044a  
यथा येन यदा चैव प्रदेया यादृशाश्च ते	044c  
ज्योतिस्तेजः प्रकाशश्चाप्यूर्ध्वगं चापि वर्ण्यते	045a  
प्रदानं तेजसां तस्मात्तेजो वर्धयते नृणाम्	045c  
अन्धं तमस्तमिस्रं च दक्षिणायनमेव च	046a  
उत्तरायणमेतस्माज्ज्योतिर्दानं प्रशस्यते	046c  
यस्मादूर्ध्वगमेतत्तु तमसश्चैव भेषजम्	047a  
तस्मादूर्ध्वगतेर्दाता भवेदिति विनिश्चयः	047c  
देवास्तेजस्विनो यस्मात्प्रभावन्तः प्रकाशकाः	048a  
तामसा राक्षसाश्चेति तस्माद्दीपः प्रदीयते	048c  
आलोकदानाच्चक्षुष्मान्प्रभायुक्तो भवेन्नरः	049a  
तान्दत्त्वा नोपहिंसेत न हरेन्नोपनाशयेत्	049c  
दीपहर्ता भवेदन्धस्तमोगतिरसुप्रभः	050a  
दीपप्रदः स्वर्गलोके दीपमाली विराजते	050c  
हविषा प्रथमः कल्पो द्वितीयस्त्वौषधीरसैः	051a  
वसामेदोस्थिनिर्यासैर्न कार्यः पुष्टिमिच्छता	051c  
गिरिप्रपाते गहने चैत्यस्थाने चतुष्पथे	052a  
दीपदाता भवेन्नित्यं य इच्छेद्भूतिमात्मनः	052c  
कुलोद्द्योतो विशुद्धात्मा प्रकाशत्वं च गच्छति	053a  
ज्योतिषां चैव सालोक्यं दीपदाता नरः सदा	053c  
बलिकर्मसु वक्ष्यामि गुणान्कर्मफलोदयान्	054a  
देवयक्षोरगनृणां भूतानामथ रक्षसाम्	054c  
येषां नाग्रभुजो विप्रा देवतातिथिबालकाः	055a  
राक्षसानेव तान्विद्धि निर्वषट्कारमङ्गलान्	055c  
तस्मादग्रं प्रयच्छेत देवेभ्यः प्रतिपूजितम्	056a  
शिरसा प्रणतश्चापि हरेद्बलिमतन्द्रितः	056c  
गृह्या हि देवता नित्यमाशंसन्ति गृहात्सदा	057a  
बाह्याश्चागन्तवो येऽन्ये यक्षराक्षसपन्नगाः	057c  
इतो दत्तेन जीवन्ति देवताः पितरस्तथा	058a  
ते प्रीताः प्रीणयन्त्येतानायुषा यशसा धनैः	058c  
बलयः सह पुष्पैस्तु देवानामुपहारयेत्	059a  
दधिद्रप्सयुताः पुण्याः सुगन्धाः प्रियदर्शनाः	059c  
कार्या रुधिरमांसाढ्या बलयो यक्षरक्षसाम्	060a  
सुरासवपुरस्कारा लाजोल्लेपनभूषिताः	060c  
नागानां दयिता नित्यं पद्मोत्पलविमिश्रिताः	061a  
तिलान्गुडसुसम्पन्नान्भूतानामुपहारयेत्	061c  
अग्रदाताग्रभोगी स्याद्बलवर्णसमन्वितः	062a  
तस्मादग्रं प्रयच्छेत देवेभ्यः प्रतिपूजितम्	062c  
ज्वलत्यहरहो वेश्म याश्चास्य गृहदेवताः	063a  
ताः पूज्या भूतिकामेन प्रसृताग्रप्रदायिना	063c  
इत्येतदसुरेन्द्राय काव्यः प्रोवाच भार्गवः	064a  
सुवर्णाय मनुः प्राह सुवर्णो नारदाय च	064c  
नारदोऽपि मयि प्राह गुणानेतान्महाद्युते	065a  
त्वमप्येतद्विदित्वेह सर्वमाचर पुत्रक	065c  
