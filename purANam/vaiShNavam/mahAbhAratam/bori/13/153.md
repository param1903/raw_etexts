वैशम्पायन उवाच	001  
ततः कुन्तीसुतो राजा पौरजानपदं जनम्	001a  
पूजयित्वा यथान्यायमनुजज्ञे गृहान्प्रति	001c  
सान्त्वयामास नारीश्च हतवीरा हतेश्वराः	002a  
विपुलैरर्थदानैश्च तदा पाण्डुसुतो नृपः	002c  
सोऽभिषिक्तो महाप्राज्ञः प्राप्य राज्यं युधिष्ठिरः	003a  
अवस्थाप्य नरश्रेष्ठः सर्वाः स्वप्रकृतीस्तदा	003c  
द्विजेभ्यो बलमुख्येभ्यो नैगमेभ्यश्च सर्वशः	004a  
प्रतिगृह्याशिषो मुख्यास्तदा धर्मभृतां वरः	004c  
उषित्वा शर्वरीः श्रीमान्पञ्चाशन्नगरोत्तमे	005a  
समयं कौरवाग्र्यस्य सस्मार पुरुषर्षभः	005c  
स निर्ययौ गजपुराद्याजकैः परिवारितः	006a  
दृष्ट्वा निवृत्तमादित्यं प्रवृत्तं चोत्तरायणम्	006c  
घृतं माल्यं च गन्धांश्च क्षौमाणि च युधिष्ठिरः	007a  
चन्दनागरुमुख्यानि तथा कालागरूणि च	007c  
प्रस्थाप्य पूर्वं कौन्तेयो भीष्मसंसाधनाय वै	008a  
माल्यानि च महार्हाणि रत्नानि विविधानि च	008c  
धृतराष्ट्रं पुरस्कृत्य गान्धारीं च यशस्विनीम्	009a  
मातरं च पृथां धीमान्भ्रातॄंश्च पुरुषर्षभः	009c  
जनार्दनेनानुगतो विदुरेण च धीमता	010a  
युयुत्सुना च कौरव्यो युयुधानेन चाभिभो	010c  
महता राजभोग्येन परिबर्हेण संवृतः	011a  
स्तूयमानो महाराज भीष्मस्याग्नीननुव्रजन्	011c  
निश्चक्राम पुरात्तस्माद्यथा देवपतिस्तथा	012a  
आससाद कुरुक्षेत्रे ततः शान्तनवं नृपम्	012c  
उपास्यमानं व्यासेन पाराशर्येण धीमता	013a  
नारदेन च राजर्षे देवलेनासितेन च	013c  
हतशिष्टैर्नृपैश्चान्यैर्नानादेशसमागतैः	014a  
रक्षिभिश्च महात्मानं रक्ष्यमाणं समन्ततः	014c  
शयानं वीरशयने ददर्श नृपतिस्ततः	015a  
ततो रथादवारोहद्भ्रातृभिः सह धर्मराट्	015c  
अभिवाद्याथ कौन्तेयः पितामहमरिन्दमम्	016a  
द्वैपायनादीन्विप्रांश्च तैश्च प्रत्यभिनन्दितः	016c  
ऋत्विग्भिर्ब्रह्मकल्पैश्च भ्रातृभिश्च सहाच्युतः	017a  
आसाद्य शरतल्पस्थमृषिभिः परिवारितम्	017c  
अब्रवीद्भरतश्रेष्ठं धर्मराजो युधिष्ठिरः	018a  
भ्रातृभिः सह कौरव्य शयानं निम्नगासुतम्	018c  
युधिष्ठिरोऽहं नृपते नमस्ते जाह्नवीसुत	019a  
शृणोषि चेन्महाबाहो ब्रूहि किं करवाणि ते	019c  
प्राप्तोऽस्मि समये राजन्नग्नीनादाय ते विभो	020a  
आचार्या ब्राह्मणाश्चैव ऋत्विजो भ्रातरश्च मे	020c  
पुत्रश्च ते महातेजा धृतराष्ट्रो जनेश्वरः	021a  
उपस्थितः सहामात्यो वासुदेवश्च वीर्यवान्	021c  
हतशिष्टाश्च राजानः सर्वे च कुरुजाङ्गलाः	022a  
तान्पश्य कुरुशार्दूल समुन्मीलय लोचने	022c  
यच्चेह किञ्चित्कर्तव्यं तत्सर्वं प्रापितं मया	023a  
यथोक्तं भवता काले सर्वमेव च तत्कृतम्	023c  
एवमुक्तस्तु गाङ्गेयः कुन्तीपुत्रेण धीमता	024a  
ददर्श भारतान्सर्वान्स्थितान्सम्परिवार्य तम्	024c  
ततश्चलवलिर्भीष्मः प्रगृह्य विपुलं भुजम्	025a  
ओघमेघस्वनो वाग्मी काले वचनमब्रवीत्	025c  
दिष्ट्या प्राप्तोऽसि कौन्तेय सहामात्यो युधिष्ठिर	026a  
परिवृत्तो हि भगवान्सहस्रांशुर्दिवाकरः	026c  
अष्टपञ्चाशतं रात्र्यः शयानस्याद्य मे गताः	027a  
शरेषु निशिताग्रेषु यथा वर्षशतं तथा	027c  
माघोऽयं समनुप्राप्तो मासः पुण्यो युधिष्ठिर	028a  
त्रिभागशेषः पक्षोऽयं शुक्लो भवितुमर्हति	028c  
एवमुक्त्वा तु गाङ्गेयो धर्मपुत्रं युधिष्ठिरम्	029a  
धृतराष्ट्रमथामन्त्र्य काले वचनमब्रवीत्	029c  
राजन्विदितधर्मोऽसि सुनिर्णीतार्थसंशयः	030a  
बहुश्रुता हि ते विप्रा बहवः पर्युपासिताः	030c  
वेदशास्त्राणि सर्वाणि धर्मांश्च मनुजेश्वर	031a  
वेदांश्च चतुरः साङ्गान्निखिलेनावबुध्यसे	031c  
न शोचितव्यं कौरव्य भवितव्यं हि तत्तथा	032a  
श्रुतं देवरहस्यं ते कृष्णद्वैपायनादपि	032c  
यथा पाण्डोः सुता राजंस्तथैव तव धर्मतः	033a  
तान्पालय स्थितो धर्मे गुरुशुश्रूषणे रतान्	033c  
धर्मराजो हि शुद्धात्मा निदेशे स्थास्यते तव	034a  
आनृशंस्यपरं ह्येनं जानामि गुरुवत्सलम्	034c  
तव पुत्रा दुरात्मानः क्रोधलोभपरायणाः	035a  
ईर्ष्याभिभूता दुर्वृत्तास्तान्न शोचितुमर्हसि	035c  
वैशम्पायन उवाच	036  
एतावदुक्त्वा वचनं धृतराष्ट्रं मनीषिणम्	036a  
वासुदेवं महाबाहुमभ्यभाषत कौरवः	036c  
भगवन्देवदेवेश सुरासुरनमस्कृत	037a  
त्रिविक्रम नमस्तेऽस्तु शङ्खचक्रगदाधर	037c  
अनुजानीहि मां कृष्ण वैकुण्ठ पुरुषोत्तम	038a  
रक्ष्याश्च ते पाण्डवेया भवान्ह्येषां परायणम्	038c  
उक्तवानस्मि दुर्बुद्धिं मन्दं दुर्योधनं पुरा	039a  
यतः कृष्णस्ततो धर्मो यतो धर्मस्ततो जयः	039c  
वासुदेवेन तीर्थेन पुत्र संशाम्य पाण्डवैः	040a  
सन्धानस्य परः कालस्तवेति च पुनः पुनः	040c  
न च मे तद्वचो मूढः कृतवान्स सुमन्दधीः	041a  
घातयित्वेह पृथिवीं ततः स निधनं गतः	041c  
त्वां च जानाम्यहं वीर पुराणमृषिसत्तमम्	042a  
नरेण सहितं देवं बदर्यां सुचिरोषितम्	042c  
तथा मे नारदः प्राह व्यासश्च सुमहातपाः	043a  
नरनारायणावेतौ सम्भूतौ मनुजेष्विति	043c  
वासुदेव उवाच	044  
अनुजानामि भीष्म त्वां वसूनाप्नुहि पार्थिव	044a  
न तेऽस्ति वृजिनं किञ्चिन्मया दृष्टं महाद्युते	044c  
पितृभक्तोऽसि राजर्षे मार्कण्डेय इवापरः	045a  
तेन मृत्युस्तव वशे स्थितो भृत्य इवानतः	045c  
वैशम्पायन उवाच	046  
एवमुक्तस्तु गाङ्गेयः पाण्डवानिदमब्रवीत्	046a  
धृतराष्ट्रमुखांश्चापि सर्वान्ससुहृदस्तथा	046c  
प्राणानुत्स्रष्टुमिच्छामि तन्मानुज्ञातुमर्हथ	047a  
सत्ये प्रयतितव्यं वः सत्यं हि परमं बलम्	047c  
आनृशंस्यपरैर्भाव्यं सदैव नियतात्मभिः	048a  
ब्रह्मण्यैर्धर्मशीलैश्च तपोनीत्यैश्च भारत	048c  
इत्युक्त्वा सुहृदः सर्वान्सम्परिष्वज्य चैव ह	049a  
पुनरेवाब्रवीद्धीमान्युधिष्ठिरमिदं वचः	049c  
ब्राह्मणाश्चैव ते नित्यं प्राज्ञाश्चैव विशेषतः	050a  
आचार्या ऋत्विजश्चैव पूजनीया नराधिप	050c  
