भीष्म उवाच	001  
ततो नारायणसुहृन्नारदो भगवानृषिः	001a  
शङ्करस्योमया सार्धं संवादं प्रत्यभाषत	001c  
तपश्चचार धर्मात्मा वृषभाङ्कः सुरेश्वरः	002a  
पुण्ये गिरौ हिमवति सिद्धचारणसेविते	002c  
नानौषधियुते रम्ये नानापुष्पसमाकुले	003a  
अप्सरोगणसङ्कीर्णे भूतसङ्घनिषेविते	003c  
तत्र देवो मुदा युक्तो भूतसङ्घशतैर्वृतः	004a  
नानारूपैर्विरूपैश्च दिव्यैरद्भुतदर्शनैः	004c  
सिंहव्याघ्रगजप्रख्यैः सर्वजातिसमन्वितैः	005a  
क्रोष्टुकद्वीपिवदनैरृक्षर्षभमुखैस्तथा	005c  
उलूकवदनैर्भीमैः श्येनभासमुखैस्तथा	006a  
नानावर्णमृगप्रख्यैः सर्वजातिसमन्वयैः	006c  
किन्नरैर्देवगन्धर्वैर्यक्षभूतगणैस्तथा	006e  
दिव्यपुष्पसमाकीर्णं दिव्यमालाविभूषितम्	007a  
दिव्यचन्दनसंयुक्तं दिव्यधूपेन धूपितम्	007c  
तत्सदो वृषभाङ्कस्य दिव्यवादित्रनादितम्	007e  
मृदङ्गपणवोद्घुष्टं शङ्खभेरीनिनादितम्	008a  
नृत्यद्भिर्भूतसङ्घैश्च बर्हिणैश्च समन्ततः	008c  
प्रनृत्ताप्सरसं दिव्यं दिव्यस्त्रीगणसेवितम्	009a  
दृष्टिकान्तमनिर्देश्यं दिव्यमद्भुतदर्शनम्	009c  
स गिरिस्तपसा तस्य भूतेशस्य व्यरोचत	010a  
स्वाध्यायपरमैर्विप्रैर्ब्रह्मघोषैर्विनादितः	011a  
षट्पदैरुपगीतैश्च माधवाप्रतिमो गिरिः	011c  
तं महोत्सवसङ्काशं भीमरूपधरं पुनः	012a  
दृष्ट्वा मुनिगणस्यासीत्परा प्रीतिर्जनार्दन	012c  
मुनयश्च महाभागाः सिद्धाश्चैवोर्ध्वरेतसः	013a  
मरुतो वसवः साध्या विश्वेदेवाः सनातनाः	013c  
यक्षा नागाः पिशाचाश्च लोकपाला हुताशनाः	014a  
भावाश्च सर्वे न्यग्भूतास्तत्रैवासन्समागताः	014c  
ऋतवः सर्वपुष्पैश्च व्यकिरन्त महाद्भुतैः	015a  
ओषध्यो ज्वलमानाश्च द्योतयन्ति स्म तद्वनम्	015c  
विहगाश्च मुदा युक्ताः प्रानृत्यन्व्यनदंश्च ह	016a  
गिरिपृष्ठेषु रम्येषु व्याहरन्तो जनप्रियाः	016c  
तत्र देवो गिरितटे दिव्यधातुविभूषिते	017a  
पर्यङ्क इव विभ्राजन्नुपविष्टो महामनाः	017c  
व्याघ्रचर्माम्बरधरः सिंहचर्मोत्तरच्छदः	018a  
व्यालयज्ञोपवीती च लोहिताङ्गदभूषणः	018c  
हरिश्मश्रुर्जटी भीमो भयकर्ता सुरद्विषाम्	019a  
अभयः सर्वभूतानां भक्तानां वृषभध्वजः	019c  
दृष्ट्वा तमृषयः सर्वे शिरोभिरवनीं गताः	020a  
विमुक्ताः सर्वपापेभ्यः क्षान्ता विगतकल्मषाः	020c  
तस्य भूतपतेः स्थानं भीमरूपधरं बभौ	021a  
अप्रधृष्यतरं चैव महोरगसमाकुलम्	021c  
क्षणेनैवाभवत्सर्वमद्भुतं मधुसूदन	022a  
तत्सदो वृषभाङ्कस्य भीमरूपधरं बभौ	022c  
तमभ्ययाच्छैलसुता भूतस्त्रीगणसंवृता	023a  
हरतुल्याम्बरधरा समानव्रतचारिणी	023c  
बिभ्रती कलशं रौक्मं सर्वतीर्थजलोद्भवम्	024a  
गिरिस्रवाभिः पुण्याभिः सर्वतोऽनुगता शुभा	024c  
पुष्पवृष्ट्याभिवर्षन्ती गन्धैर्बहुविधैस्तथा	025a  
सेवन्ती हिमवत्पार्श्वं हरपार्श्वमुपागमत्	025c  
ततः स्मयन्ती पाणिभ्यां नर्मार्थं चारुदर्शना	026a  
हरनेत्रे शुभे देवी सहसा सा समावृणोत्	026c  
संवृताभ्यां तु नेत्राभ्यां तमोभूतमचेतनम्	027a  
निर्होमं निर्वषट्कारं तत्सदः सहसाभवत्	027c  
जनश्च विमनाः सर्वो भयत्राससमन्वितः	028a  
निमीलिते भूतपतौ नष्टसूर्य इवाभवत्	028c  
ततो वितिमिरो लोकः क्षणेन समपद्यत	029a  
ज्वाला च महती दीप्ता ललाटात्तस्य निःसृता	029c  
तृतीयं चास्य सम्भूतं नेत्रमादित्यसन्निभम्	030a  
युगान्तसदृशं दीप्तं येनासौ मथितो गिरिः	030c  
ततो गिरिसुता दृष्ट्वा दीप्ताग्निसदृशेक्षणम्	031a  
हरं प्रणम्य शिरसा ददर्शायतलोचना	031c  
दह्यमाने वने तस्मिन्सशालसरलद्रुमे	032a  
सचन्दनवने रम्ये दिव्यौषधिविदीपिते	032c  
मृगयूथैर्द्रुतैर्भीतैर्हरपार्श्वमुपागतैः	033a  
शरणं चाप्यविन्दद्भिस्तत्सदः सङ्कुलं बभौ	033c  
ततो नभःस्पृशज्वालो विद्युल्लोलार्चिरुज्ज्वलः	034a  
द्वादशादित्यसदृशो युगान्ताग्निरिवापरः	034c  
क्षणेन तेन दग्धः स हिमवानभवन्नगः	035a  
सधातुशिखराभोगो दीनदग्धवनौषधिः	035c  
तं दृष्ट्वा मथितं शैलं शैलराजसुता ततः	036a  
भगवन्तं प्रपन्ना सा साञ्जलिप्रग्रहा स्थिता	036c  
उमां शर्वस्तदा दृष्ट्वा स्त्रीभावागतमार्दवाम्	037a  
पितुर्दैन्यमनिच्छन्तीं प्रीत्यापश्यत्ततो गिरिम्	037c  
ततोऽभवत्पुनः सर्वः प्रकृतिस्थः सुदर्शनः	038a  
प्रहृष्टविहगश्चैव प्रपुष्पितवनद्रुमः	038c  
प्रकृतिस्थं गिरिं दृष्ट्वा प्रीता देवी महेश्वरम्	039a  
उवाच सर्वभूतानां पतिं पतिमनिन्दिता	039c  
भगवन्सर्वभूतेश शूलपाणे महाव्रत	040a  
संशयो मे महाञ्जातस्तं मे व्याख्यातुमर्हसि	040c  
किमर्थं ते ललाटे वै तृतीयं नेत्रमुत्थितम्	041a  
किमर्थं च गिरिर्दग्धः सपक्षिगणकाननः	041c  
किमर्थं च पुनर्देव प्रकृतिस्थः क्षणात्कृतः	042a  
तथैव द्रुमसञ्छन्नः कृतोऽयं ते महेश्वर	042c  
महेश्वर उवाच	043  
नेत्रे मे संवृते देवि त्वया बाल्यादनिन्दिते	043a  
नष्टालोकस्ततो लोकः क्षणेन समपद्यत	043c  
नष्टादित्ये तथा लोके तमोभूते नगात्मजे	044a  
तृतीयं लोचनं दीप्तं सृष्टं ते रक्षता प्रजाः	044c  
तस्य चाक्ष्णो महत्तेजो येनायं मथितो गिरिः	045a  
त्वत्प्रियार्थं च मे देवि प्रकृतिस्थः क्षणात्कृतः	045c  
उमोवाच	046  
भगवन्केन ते वक्त्रं चन्द्रवत्प्रियदर्शनम्	046a  
पूर्वं तथैव श्रीकान्तमुत्तरं पश्चिमं तथा	046c  
दक्षिणं च मुखं रौद्रं केनोर्ध्वं कपिला जटाः	047a  
केन कण्ठश्च ते नीलो बर्हिबर्हनिभः कृतः	047c  
हस्ते चैतत्पिनाकं ते सततं केन तिष्ठति	048a  
जटिलो ब्रह्मचारी च किमर्थमसि नित्यदा	048c  
एतं मे संशयं सर्वं वद भूतपतेऽनघ	049a  
सधर्मचारिणी चाहं भक्ता चेति वृषध्वज	049c  
एवमुक्तः स भगवाञ्शैलपुत्र्या पिनाकधृक्	050a  
तस्या वृत्त्या च बुद्ध्या च प्रीतिमानभवत्प्रभुः	050c  
ततस्तामब्रवीद्देवः सुभगे श्रूयतामिति	051a  
हेतुभिर्यैर्ममैतानि रूपाणि रुचिरानने	051c  

