भीष्म उवाच	001  
एतस्मिन्नेव काले तु वसिष्ठमृषिसत्तमम्	001a  
इक्ष्वाकुवंशजो राजा सौदासो ददतां वरः	001c  
सर्वलोकचरं सिद्धं ब्रह्मकोशं सनातनम्	002a  
पुरोहितमिदं प्रष्टुमभिवाद्योपचक्रमे	002c  
सौदास उवाच	003  
त्रैलोक्ये भगवन्किंस्वित्पवित्रं कथ्यतेऽनघ	003a  
यत्कीर्तयन्सदा मर्त्यः प्राप्नुयात्पुण्यमुत्तमम्	003c  
भीष्म उवाच	004  
तस्मै प्रोवाच वचनं प्रणताय हितं तदा	004a  
गवामुपनिषद्विद्वान्नमस्कृत्य गवां शुचिः	004c  
गावः सुरभिगन्धिन्यस्तथा गुग्गुलुगन्धिकाः	005a  
गावः प्रतिष्ठा भूतानां गावः स्वस्त्ययनं महत्	005c  
गावो भूतं भविष्यच्च गावः पुष्टिः सनातनी	006a  
गावो लक्ष्म्यास्तथा मूलं गोषु दत्तं न नश्यति	006c  
अन्नं हि सततं गावो देवानां परमं हविः	006e  
स्वाहाकारवषट्कारौ गोषु नित्यं प्रतिष्ठितौ	007a  
गावो यज्ञस्य हि फलं गोषु यज्ञाः प्रतिष्ठिताः	007c  
सायं प्रातश्च सततं होमकाले महामते	008a  
गावो ददति वै होम्यमृषिभ्यः पुरुषर्षभ	008c  
कानिचिद्यानि दुर्गाणि दुष्कृतानि कृतानि च	009a  
तरन्ति चैव पाप्मानं धेनुं ये ददति प्रभो	009c  
एकां च दशगुर्दद्याद्दश दद्याच्च गोशती	010a  
शतं सहस्रगुर्दद्यात्सर्वे तुल्यफला हि ते	010c  
अनाहिताग्निः शतगुरयज्वा च सहस्रगुः	011a  
समृद्धो यश्च कीनाशो नार्घ्यमर्हन्ति ते त्रयः	011c  
कपिलां ये प्रयच्छन्ति सवत्सां कांस्यदोहनाम्	012a  
सुव्रतां वस्त्रसंवीतामुभौ लोकौ जयन्ति ते	012c  
युवानमिन्द्रियोपेतं शतेन सह यूथपम्	013a  
गवेन्द्रं ब्राह्मणेन्द्राय भूरिशृङ्गमलङ्कृतम्	013c  
वृषभं ये प्रयच्छन्ति श्रोत्रियाय परन्तप	014a  
ऐश्वर्यं तेऽभिजायन्ते जायमानाः पुनः पुनः	014c  
नाकीर्तयित्वा गाः सुप्यान्नास्मृत्य पुनरुत्पतेत्	015a  
सायं प्रातर्नमस्येच्च गास्ततः पुष्टिमाप्नुयात्	015c  
गवां मूत्रपुरीषस्य नोद्विजेत कदाचन	016a  
न चासां मांसमश्नीयाद्गवां व्युष्टिं तथाश्नुते	016c  
गाश्च सङ्कीर्तयेन्नित्यं नावमन्येत गास्तथा	017a  
अनिष्टं स्वप्नमालक्ष्य गां नरः सम्प्रकीर्तयेत्	017c  
गोमयेन सदा स्नायाद्गोकरीषे च संविशेत्	018a  
श्लेष्ममूत्रपुरीषाणि प्रतिघातं च वर्जयेत्	018c  
सार्द्रचर्मणि भुञ्जीत निरीक्षन्वारुणीं दिशम्	019a  
वाग्यतः सर्पिषा भूमौ गवां व्युष्टिं तथाश्नुते	019c  
घृतेन जुहुयादग्निं घृतेन स्वस्ति वाचयेत्	020a  
घृतं दद्याद्घृतं प्राशेद्गवां व्युष्टिं तथाश्नुते	020c  
गोमत्या विद्यया धेनुं तिलानामभिमन्त्र्य यः	021a  
रसरत्नमयीं दद्यान्न स शोचेत्कृताकृते	021c  
गावो मामुपतिष्ठन्तु हेमशृङ्गाः पयोमुचः	022a  
सुरभ्यः सौरभेयाश्च सरितः सागरं यथा	022c  
गावः पश्यन्तु मां नित्यं गावः पश्याम्यहं तदा	023a  
गावोऽस्माकं वयं तासां यतो गावस्ततो वयम्	023c  
एवं रात्रौ दिवा चैव समेषु विषमेषु च	024a  
महाभयेषु च नरः कीर्तयन्मुच्यते भयात्	024c  
