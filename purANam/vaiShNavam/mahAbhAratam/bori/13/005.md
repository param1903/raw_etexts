युधिष्ठिर उवाच	001  
आनृशंसस्य धर्मस्य गुणान्भक्तजनस्य च	001a  
श्रोतुमिच्छामि कार्त्स्न्येन तन्मे ब्रूहि पितामह	001c  
भीष्म उवाच	002  
विषये काशिराजस्य ग्रामान्निष्क्रम्य लुब्धकः	002a  
सविषं काण्डमादाय मृगयामास वै मृगम्	002c  
तत्र चामिषलुब्धेन लुब्धकेन महावने	003a  
अविदूरे मृगं दृष्ट्वा बाणः प्रतिसमाहितः	003c  
तेन दुर्वारितास्त्रेण निमित्तचपलेषुणा	004a  
महान्वनतरुर्विद्धो मृगं तत्र जिघांसता	004c  
स तीक्ष्णविषदिग्धेन शरेणातिबलात्कृतः	005a  
उत्सृज्य फलपत्राणि पादपः शोषमागतः	005c  
तस्मिन्वृक्षे तथाभूते कोटरेषु चिरोषितः	006a  
न जहाति शुको वासं तस्य भक्त्या वनस्पतेः	006c  
निष्प्रचारो निराहारो ग्लानः शिथिलवागपि	007a  
कृतज्ञः सह वृक्षेण धर्मात्मा स व्यशुष्यत	007c  
तमुदारं महासत्त्वमतिमानुषचेष्टितम्	008a  
समदुःखसुखं ज्ञात्वा विस्मितः पाकशासनः	008c  
ततश्चिन्तामुपगतः शक्रः कथमयं द्विजः	009a  
तिर्यग्योनावसम्भाव्यमानृशंस्यं समास्थितः	009c  
अथ वा नात्र चित्रं हीत्यभवद्वासवस्य तु	010a  
प्राणिनामिह सर्वेषां सर्वं सर्वत्र दृश्यते	010c  
ततो ब्राह्मणवेषेण मानुषं रूपमास्थितः	011a  
अवतीर्य महीं शक्रस्तं पक्षिणमुवाच ह	011c  
शुक भोः पक्षिणां श्रेष्ठ दाक्षेयी सुप्रजास्त्वया	012a  
पृच्छे त्वा शुष्कमेतं वै कस्मान्न त्यजसि द्रुमम्	012c  
अथ पृष्टः शुकः प्राह मूर्ध्ना समभिवाद्य तम्	013a  
स्वागतं देवराजाय विज्ञातस्तपसा मया	013c  
ततो दशशताक्षेण साधु साध्विति भाषितम्	014a  
अहो विज्ञानमित्येवं तपसा पूजितस्ततः	014c  
तमेवं शुभकर्माणं शुकं परमधार्मिकम्	015a  
विजानन्नपि तां प्राप्तिं पप्रच्छ बलसूदनः	015c  
निष्पत्रमफलं शुष्कमशरण्यं पतत्रिणाम्	016a  
किमर्थं सेवसे वृक्षं यदा महदिदं वनम्	016c  
अन्येऽपि बहवो वृक्षाः पत्रसञ्छन्नकोटराः	017a  
शुभाः पर्याप्तसञ्चारा विद्यन्तेऽस्मिन्महावने	017c  
गतायुषमसामर्थ्यं क्षीणसारं हतश्रियम्	018a  
विमृश्य प्रज्ञया धीर जहीमं ह्यस्थिरं द्रुमम्	018c  
तदुपश्रुत्य धर्मात्मा शुकः शक्रेण भाषितम्	019a  
सुदीर्घमभिनिःश्वस्य दीनो वाक्यमुवाच ह	019c  
अनतिक्रमणीयानि दैवतानि शचीपते	020a  
यत्राभवस्तत्र भवस्तन्निबोध सुराधिप	020c  
अस्मिन्नहं द्रुमे जातः साधुभिश्च गुणैर्युतः	021a  
बालभावे च सङ्गुप्तः शत्रुभिश्च न धर्षितः	021c  
किमनुक्रोशवैफल्यमुत्पादयसि मेऽनघ	022a  
आनृशंस्येऽनुरक्तस्य भक्तस्यानुगतस्य च	022c  
अनुक्रोशो हि साधूनां सुमहद्धर्मलक्षणम्	023a  
अनुक्रोशश्च साधूनां सदा प्रीतिं प्रयच्छति	023c  
त्वमेव दैवतैः सर्वैः पृच्छ्यसे धर्मसंशयान्	024a  
अतस्त्वं देव देवानामाधिपत्ये प्रतिष्ठितः	024c  
नार्हसि त्वं सहस्राक्ष त्याजयित्वेह भक्तितः	025a  
समर्थमुपजीव्येमं त्यजेयं कथमद्य वै	025c  
तस्य वाक्येन सौम्येन हर्षितः पाकशासनः	026a  
शुकं प्रोवाच धर्मज्ञमानृशंस्येन तोषितः	026c  
वरं वृणीष्वेति तदा स च वव्रे वरं शुकः	027a  
आनृशंस्यपरो नित्यं तस्य वृक्षस्य सम्भवम्	027c  
विदित्वा च दृढां शक्रस्तां शुके शीलसम्पदम्	028a  
प्रीतः क्षिप्रमथो वृक्षममृतेनावसिक्तवान्	028c  
ततः फलानि पत्राणि शाखाश्चापि मनोरमाः	029a  
शुकस्य दृढभक्तित्वाच्छ्रीमत्त्वं चाप स द्रुमः	029c  
शुकश्च कर्मणा तेन आनृशंस्यकृतेन ह	030a  
आयुषोऽन्ते महाराज प्राप शक्रसलोकताम्	030c  
एवमेव मनुष्येन्द्र भक्तिमन्तं समाश्रितः	031a  
सर्वार्थसिद्धिं लभते शुकं प्राप्य यथा द्रुमः	031c  
