युधिष्ठिर उवाच	001  
यदिदं श्राद्धधर्मेषु दीयते भरतर्षभ	001a  
छत्रं चोपानहौ चैव केनैतत्सम्प्रवर्तितम्	001c  
कथं चैतत्समुत्पन्नं किमर्थं च प्रदीयते	001e  
न केवलं श्राद्धधर्मे पुण्यकेष्वपि दीयते	002a  
एतद्विस्तरतो राजञ्श्रोतुमिच्छामि तत्त्वतः	002c  
भीष्म उवाच	003  
शृणु राजन्नवहितश्छत्रोपानहविस्तरम्	003a  
यथैतत्प्रथितं लोके येन चैतत्प्रवर्तितम्	003c  
यथा चाक्षय्यतां प्राप्तं पुण्यतां च यथा गतम्	004a  
सर्वमेतदशेषेण प्रवक्ष्यामि जनाधिप	004c  
इतिहासं पुरावृत्तमिमं शृणु नराधिप	005a  
जमदग्नेश्च संवादं सूर्यस्य च महात्मनः	005c  
पुरा स भगवान्साक्षाद्धनुषाक्रीडत प्रभो	006a  
सन्धाय सन्धाय शरांश्चिक्षेप किल भार्गवः	006c  
तान्क्षिप्तान्रेणुका सर्वांस्तस्येषून्दीप्ततेजसः	007a  
आनाय्य सा तदा तस्मै प्रादादसकृदच्युत	007c  
अथ तेन स शब्देन ज्यातलस्य शरस्य च	008a  
प्रहृष्टः सम्प्रचिक्षेप सा च प्रत्याजहार तान्	008c  
ततो मध्याह्नमारूढे ज्येष्ठामूले दिवाकरे	009a  
स सायकान्द्विजो विद्ध्वा रेणुकामिदमब्रवीत्	009c  
गच्छानय विशालाक्षि शरानेतान्धनुश्च्युतान्	010a  
यावदेतान्पुनः सुभ्रु क्षिपामीति जनाधिप	010c  
सा गच्छत्यन्तरा छायां वृक्षमाश्रित्य भामिनी	011a  
तस्थौ तस्या हि सन्तप्तं शिरः पादौ तथैव च	011c  
स्थिता सा तु मुहूर्तं वै भर्तुः शापभयाच्छुभा	012a  
ययावानयितुं भूयः सायकानसितेक्षणा	012c  
प्रत्याजगाम च शरांस्तानादाय यशस्विनी	012e  
सा प्रस्विन्ना सुचार्वङ्गी पद्भ्यां दुःखं नियच्छती	013a  
उपाजगाम भर्तारं भयाद्भर्तुः प्रवेपती	013c  
स तामृषिस्ततः क्रुद्धो वाक्यमाह शुभाननाम्	014a  
रेणुके किं चिरेण त्वमागतेति पुनः पुनः	014c  
रेणुकोवाच	015  
शिरस्तावत्प्रदीप्तं मे पादौ चैव तपोधन	015a  
सूर्यतेजोनिरुद्धाहं वृक्षच्छायामुपाश्रिता	015c  
एतस्मात्कारणाद्ब्रह्मंश्चिरमेतत्कृतं मया	016a  
एतज्ज्ञात्वा मम विभो मा क्रुधस्त्वं तपोधन	016c  
जमदग्निरुवाच	017  
अद्यैनं दीप्तकिरणं रेणुके तव दुःखदम्	017a  
शरैर्निपातयिष्यामि सूर्यमस्त्राग्नितेजसा	017c  
भीष्म उवाच	018  
स विस्फार्य धनुर्दिव्यं गृहीत्वा च बहूञ्शरान्	018a  
अतिष्ठत्सूर्यमभितो यतो याति ततोमुखः	018c  
अथ तं प्रहरिष्यन्तं सूर्योऽभ्येत्य वचोऽब्रवीत्	019a  
द्विजरूपेण कौन्तेय किं ते सूर्योऽपराध्यते	019c  
आदत्ते रश्मिभिः सूर्यो दिवि विद्वंस्ततस्ततः	020a  
रसं स तं वै वर्षासु प्रवर्षति दिवाकरः	020c  
ततोऽन्नं जायते विप्र मनुष्याणां सुखावहम्	021a  
अन्नं प्राणा इति यथा वेदेषु परिपठ्यते	021c  
अथाभ्रेषु निगूढश्च रश्मिभिः परिवारितः	022a  
सप्त द्वीपानिमान्ब्रह्मन्वर्षेणाभिप्रवर्षति	022c  
ततस्तदौषधीनां च वीरुधां पत्रपुष्पजम्	023a  
सर्वं वर्षाभिनिर्वृत्तमन्नं सम्भवति प्रभो	023c  
जातकर्माणि सर्वाणि व्रतोपनयनानि च	024a  
गोदानानि विवाहाश्च तथा यज्ञसमृद्धयः	024c  
सत्राणि दानानि तथा संयोगा वित्तसञ्चयाः	025a  
अन्नतः सम्प्रवर्तन्ते यथा त्वं वेत्थ भार्गव	025c  
रमणीयानि यावन्ति यावदारम्भकाणि च	026a  
सर्वमन्नात्प्रभवति विदितं कीर्तयामि ते	026c  
सर्वं हि वेत्थ विप्र त्वं यदेतत्कीर्तितं मया	027a  
प्रसादये त्वा विप्रर्षे किं ते सूर्यो निपात्यते	027c  
