वायुरुवाच	001  
इमां भूमिं ब्राह्मणेभ्यो दित्सुर्वै दक्षिणां पुरा	001a  
अङ्गो नाम नृपो राजंस्ततश्चिन्तां मही ययौ	001c  
धारणीं सर्वभूतानामयं प्राप्य वरो नृपः	002a  
कथमिच्छति मां दातुं द्विजेभ्यो ब्रह्मणः सुताम्	002c  
साहं त्यक्त्वा गमिष्यामि भूमित्वं ब्रह्मणः पदम्	003a  
अयं सराष्ट्रो नृपतिर्मा भूदिति ततोऽगमत्	003c  
ततस्तां कश्यपो दृष्ट्वा व्रजन्तीं पृथिवीं तदा	004a  
प्रविवेश महीं सद्यो मुक्त्वात्मानं समाहितः	004c  
रुद्धा सा सर्वतो जज्ञे तृणौषधिसमन्विता	005a  
धर्मोत्तरा नष्टभया भूमिरासीत्ततो नृप	005c  
एवं वर्षसहस्राणि दिव्यानि विपुलव्रतः	006a  
त्रिंशतं कश्यपो राजन्भूमिरासीदतन्द्रितः	006c  
अथागम्य महाराज नमस्कृत्य च कश्यपम्	007a  
पृथिवी काश्यपी जज्ञे सुता तस्य महात्मनः	007c  
एष राजन्नीदृशो वै ब्राह्मणः कश्यपोऽभवत्	008a  
अन्यं प्रब्रूहि वापि त्वं कश्यपात्क्षत्रियं वरम्	008c  
तूष्णीं बभूव नृपतिः पवनस्त्वब्रवीत्पुनः	009a  
शृणु राजन्नुतथ्यस्य जातस्याङ्गिरसे कुले	009c  
भद्रा सोमस्य दुहिता रूपेण परमा मता	010a  
तस्यास्तुल्यं पतिं सोम उतथ्यं समपश्यत	010c  
सा च तीव्रं तपस्तेपे महाभागा यशस्विनी	011a  
उतथ्यं तु महाभागं तत्कृतेऽवरयत्तदा	011c  
तत आहूय सोतथ्यं ददावत्र यशस्विनीम्	012a  
भार्यार्थे स च जग्राह विधिवद्भूरिदक्षिण	012c  
तां त्वकामयत श्रीमान्वरुणः पूर्वमेव ह	013a  
स चागम्य वनप्रस्थं यमुनायां जहार ताम्	013c  
जलेश्वरस्तु हृत्वा तामनयत्स्वपुरं प्रति	014a  
परमाद्भुतसङ्काशं षट्सहस्रशतह्रदम्	014c  
न हि रम्यतरं किञ्चित्तस्मादन्यत्पुरोत्तमम्	015a  
प्रासादैरप्सरोभिश्च दिव्यैः कामैश्च शोभितम्	015c  
तत्र देवस्तया सार्धं रेमे राजञ्जलेश्वरः	015e  
अथाख्यातमुतथ्याय ततः पत्न्यवमर्दनम्	016a  
तच्छ्रुत्वा नारदात्सर्वमुतथ्यो नारदं तदा	017a  
प्रोवाच गच्छ ब्रूहि त्वं वरुणं परुषं वचः	017c  
मद्वाक्यान्मुञ्च मे भार्यां कस्माद्वा हृतवानसि	017e  
लोकपालोऽसि लोकानां न लोकस्य विलोपकः	018a  
सोमेन दत्ता भार्या मे त्वया चापहृताद्य वै	018c  
इत्युक्तो वचनात्तस्य नारदेन जलेश्वरः	019a  
मुञ्च भार्यामुतथ्यस्येत्यथ तं वरुणोऽब्रवीत्	019c  
ममैषा सुप्रिया भार्या नैनामुत्स्रष्टुमुत्सहे	019e  
इत्युक्तो वरुणेनाथ नारदः प्राप्य तं मुनिम्	020a  
उतथ्यमब्रवीद्वाक्यं नातिहृष्टमना इव	020c  
गले गृहीत्वा क्षिप्तोऽस्मि वरुणेन महामुने	021a  
न प्रयच्छति ते भार्यां यत्ते कार्यं कुरुष्व तत्	021c  
नारदस्य वचः श्रुत्वा क्रुद्धः प्राज्वलदङ्गिराः	022a  
अपिबत्तेजसा वारि विष्टभ्य सुमहातपाः	022c  
पीयमाने च सर्वस्मिंस्तोये वै सलिलेश्वरः	023a  
सुहृद्भिः क्षिप्यमाणोऽपि नैवामुञ्चत तां तदा	023c  
ततः क्रुद्धोऽब्रवीद्भूमिमुतथ्यो ब्राह्मणोत्तमः	024a  
दर्शयस्व स्थलं भद्रे षट्सहस्रशतह्रदम्	024c  
ततस्तदिरिणं जातं समुद्रश्चापसर्पितः	025a  
तस्माद्देशान्नदीं चैव प्रोवाचासौ द्विजोत्तमः	025c  
अदृश्या गच्छ भीरु त्वं सरस्वति मरुं प्रति	026a  
अपुण्य एष भवतु देशस्त्यक्तस्त्वया शुभे	026c  
तस्मिन्सञ्चूर्णिते देशे भद्रामादाय वारिपः	027a  
अददाच्छरणं गत्वा भार्यामाङ्गिरसाय वै	027c  
प्रतिगृह्य तु तां भार्यामुतथ्यः सुमनाभवत्	028a  
मुमोच च जगद्दुःखाद्वरुणं चैव हैहय	028c  
ततः स लब्ध्वा तां भार्यां वरुणं प्राह धर्मवित्	029a  
उतथ्यः सुमहातेजा यत्तच्छृणु नराधिप	029c  
मयैषा तपसा प्राप्ता क्रोशतस्ते जलाधिप	030a  
इत्युक्त्वा तामुपादाय स्वमेव भवनं ययौ	030c  
एष राजन्नीदृशो वै उतथ्यो ब्राह्मणर्षभः	031a  
ब्रवीम्यहं ब्रूहि वा त्वमुतथ्यात्क्षत्रियं वरम्	031c  
