युधिष्ठिर उवाच	001  
यन्मूलं सर्वधर्माणां प्रजनस्य गृहस्य च	001a  
पितृदेवातिथीनां च तन्मे ब्रूहि पितामह	001c  
भीष्म उवाच	002  
अयं हि सर्वधर्माणां धर्मश्चिन्त्यतमो मतः	002a  
कीदृशाय प्रदेया स्यात्कन्येति वसुधाधिप	002c  
शीलवृत्ते समाज्ञाय विद्यां योनिं च कर्म च	003a  
अद्भिरेव प्रदातव्या कन्या गुणवते वरे	003c  
ब्राह्मणानां सतामेष धर्मो नित्यं युधिष्ठिर	003e  
आवाह्यमावहेदेवं यो दद्यादनुकूलतः	004a  
शिष्टानां क्षत्रियाणां च धर्म एष सनातनः	004c  
आत्माभिप्रेतमुत्सृज्य कन्याभिप्रेत एव यः	005a  
अभिप्रेता च या यस्य तस्मै देया युधिष्ठिर	005c  
गान्धर्वमिति तं धर्मं प्राहुर्धर्मविदो जनाः	005e  
धनेन बहुना क्रीत्वा सम्प्रलोभ्य च बान्धवान्	006a  
असुराणां नृपैतं वै धर्ममाहुर्मनीषिणः	006c  
हत्वा छित्त्वा च शीर्षाणि रुदतां रुदतीं गृहात्	007a  
प्रसह्य हरणं तात राक्षसं धर्मलक्षणम्	007c  
पञ्चानां तु त्रयो धर्म्या द्वावधर्म्यौ युधिष्ठिर	008a  
पैशाच आसुरश्चैव न कर्तव्यौ कथञ्चन	008c  
ब्राह्मः क्षात्रोऽथ गान्धर्व एते धर्म्या नरर्षभ	009a  
पृथग्वा यदि वा मिश्राः कर्तव्या नात्र संशयः	009c  
तिस्रो भार्या ब्राह्मणस्य द्वे भार्ये क्षत्रियस्य तु	010a  
वैश्यः स्वजातिं विन्देत तास्वपत्यं समं भवेत्	010c  
ब्राह्मणी तु भवेज्ज्येष्ठा क्षत्रिया क्षत्रियस्य तु	011a  
रत्यर्थमपि शूद्रा स्यान्नेत्याहुरपरे जनाः	011c  
अपत्यजन्म शूद्रायां न प्रशंसन्ति साधवः	012a  
शूद्रायां जनयन्विप्रः प्रायश्चित्ती विधीयते	012c  
त्रिंशद्वर्षो दशवर्षां भार्यां विन्देत नग्निकाम्	013a  
एकविंशतिवर्षो वा सप्तवर्षामवाप्नुयात्	013c  
यस्यास्तु न भवेद्भ्राता पिता वा भरतर्षभ	014a  
नोपयच्छेत तां जातु पुत्रिकाधर्मिणी हि सा	014c  
त्रीणि वर्षाण्युदीक्षेत कन्या ऋतुमती सती	015a  
चतुर्थे त्वथ सम्प्राप्ते स्वयं भर्तारमर्जयेत्	015c  
प्रजनो हीयते तस्या रतिश्च भरतर्षभ	016a  
अतोऽन्यथा वर्तमाना भवेद्वाच्या प्रजापतेः	016c  
असपिण्डा च या मातुरसगोत्रा च या पितुः	017a  
इत्येतामनुगच्छेत तं धर्मं मनुरब्रवीत्	017c  
युधिष्ठिर उवाच	018  
शुल्कमन्येन दत्तं स्याद्ददानीत्याह चापरः	018a  
बलादन्यः प्रभाषेत धनमन्यः प्रदर्शयेत्	018c  
पाणिग्रहीता त्वन्यः स्यात्कस्य कन्या पितामह	019a  
तत्त्वं जिज्ञासमानानां चक्षुर्भवतु नो भवान्	019c  
भीष्म उवाच	020  
यत्किञ्चित्कर्म मानुष्यं संस्थानाय प्रकृष्यते	020a  
मन्त्रवन्मन्त्रितं तस्य मृषावादस्तु पातकः	020c  
भार्यापत्यृत्विगाचार्याः शिष्योपाध्याय एव च	021a  
मृषोक्ते दण्डमर्हन्ति नेत्याहुरपरे जनाः	021c  
न ह्यकामेन संवादं मनुरेवं प्रशंसति	022a  
अयशस्यमधर्म्यं च यन्मृषा धर्मकोपनम्	022c  
नैकान्तदोष एकस्मिंस्तद्दानं नोपलभ्यते	023a  
धर्मतो यां प्रयच्छन्ति यां च क्रीणन्ति भारत	023c  
बन्धुभिः समनुज्ञातो मन्त्रहोमौ प्रयोजयेत्	024a  
तथा सिध्यन्ति ते मन्त्रा नादत्तायाः कथञ्चन	024c  
यस्त्वत्र मन्त्रसमयो भार्यापत्योर्मिथः कृतः	025a  
तमेवाहुर्गरीयांसं यश्चासौ ज्ञातिभिः कृतः	025c  
देवदत्तां पतिर्भार्यां वेत्ति धर्मस्य शासनात्	026a  
सा दैवीं मानुषीं वाचमनृतां पर्युदस्यति	026c  
युधिष्ठिर उवाच	027  
कन्यायां प्राप्तशुल्कायां ज्यायांश्चेदाव्रजेद्वरः	027a  
धर्मकामार्थसम्पन्नो वाच्यमत्रानृतं न वा	027c  
तस्मिन्नुभयतो दोषे कुर्वञ्छ्रेयः समाचरेत्	028a  
अयं नः सर्वधर्माणां धर्मश्चिन्त्यतमो मतः	028c  
तत्त्वं जिज्ञासमानानां चक्षुर्भवतु नो भवान्	029a  
तदेतत्सर्वमाचक्ष्व न हि तृप्यामि कथ्यताम्	029c  
भीष्म उवाच	030  
न वै निष्ठाकरं शुल्कं ज्ञात्वासीत्तेन नाहृतम्	030a  
न हि शुल्कपराः सन्तः कन्यां ददति कर्हिचित्	030c  
अन्यैर्गुणैरुपेतं तु शुल्कं याचन्ति बान्धवाः	031a  
अलङ्कृत्वा वहस्वेति यो दद्यादनुकूलतः	031c  
तच्च तां च ददात्येव न शुल्कं विक्रयो न सः	032a  
प्रतिगृह्य भवेद्देयमेष धर्मः सनातनः	032c  
दास्यामि भवते कन्यामिति पूर्वं नभाषितम्	033a  
ये चैवाहुर्ये च नाहुर्ये चावश्यं वदन्त्युत	033c  
तस्मादा ग्रहणात्पाणेर्याचयन्ति परस्परम्	034a  
कन्यावरः पुरा दत्तो मरुद्भिरिति नः श्रुतम्	034c  
नानिष्टाय प्रदातव्या कन्या इत्यृषिचोदितम्	035a  
तन्मूलं काममूलस्य प्रजनस्येति मे मतिः	035c  
समीक्ष्य च बहून्दोषान्संवासाद्विद्विषाणयोः	036a  
यथा निष्ठाकरं शुल्कं न जात्वासीत्तथा शृणु	036c  
अहं विचित्रवीर्याय द्वे कन्ये समुदावहम्	037a  
जित्वा च मागधान्सर्वान्काशीनथ च कोसलान्	037c  
गृहीतपाणिरेकासीत्प्राप्तशुल्कापराभवत्	037e  
पाणौ गृहीता तत्रैव विसृज्या इति मे पिता	038a  
अब्रवीदितरां कन्यामावहत्स तु कौरवः	038c  
अप्यन्यामनुपप्रच्छ शङ्कमानः पितुर्वचः	039a  
अतीव ह्यस्य धर्मेप्सा पितुर्मेऽभ्यधिकाभवत्	039c  
ततोऽहमब्रुवं राजन्नाचारेप्सुरिदं वचः	040a  
आचारं तत्त्वतो वेत्तुमिच्छामीति पुनः पुनः	040c  
ततो मयैवमुक्ते तु वाक्ये धर्मभृतां वरः	041a  
पिता मम महाराज बाह्लीको वाक्यमब्रवीत्	041c  
यदि वः शुल्कतो निष्ठा न पाणिग्रहणं तथा	042a  
लाजान्तरमुपासीत प्राप्तशुल्का पतिं वृतम्	042c  
न हि धर्मविदः प्राहुः प्रमाणं वाक्यतः स्मृतम्	043a  
येषां वै शुल्कतो निष्ठा न पाणिग्रहणात्तथा	043c  
प्रसिद्धं भाषितं दाने तेषां प्रत्यसनं पुनः	044a  
ये मन्यन्ते क्रयं शुल्कं न ते धर्मविदो जनाः	044c  
न चैतेभ्यः प्रदातव्या न वोढव्या तथाविधा	045a  
न ह्येव भार्या क्रेतव्या न विक्रेया कथञ्चन	045c  
ये च क्रीणन्ति दासीवद्ये च विक्रीणते जनाः	046a  
भवेत्तेषां तथा निष्ठा लुब्धानां पापचेतसाम्	046c  
अस्मिन्धर्मे सत्यवन्तं पर्यपृच्छन्त वै जनाः	047a  
कन्यायाः प्राप्तशुल्कायाः शुल्कदः प्रशमं गतः	047c  
पाणिग्रहीता चान्यः स्यादत्र नो धर्मसंशयः	048a  
तन्नश्छिन्धि महाप्राज्ञ त्वं हि वै प्राज्ञसम्मतः	048c  
तत्त्वं जिज्ञासमानानां चक्षुर्भवतु नो भवान्	048e  
तानेवं ब्रुवतः सर्वान्सत्यवान्वाक्यमब्रवीत्	049a  
यत्रेष्टं तत्र देया स्यान्नात्र कार्या विचारणा	049c  
कुर्वते जीवतोऽप्येवं मृते नैवास्ति संशयः	049e  
देवरं प्रविशेत्कन्या तप्येद्वापि महत्तपः	050a  
तमेवानुव्रता भूत्वा पाणिग्राहस्य नाम सा	050c  
लिखन्त्येव तु केषाञ्चिदपरेषां शनैरपि	051a  
इति ये संवदन्त्यत्र त एतं निश्चयं विदुः	051c  
तत्पाणिग्रहणात्पूर्वमुत्तरं यत्र वर्तते	052a  
सर्वमङ्गलमन्त्रं वै मृषावादस्तु पातकः	052c  
पाणिग्रहणमन्त्राणां निष्ठा स्यात्सप्तमे पदे	053a  
पाणिग्राहस्य भार्या स्याद्यस्य चाद्भिः प्रदीयते	053c  
अनुकूलामनुवंशां भ्रात्रा दत्तामुपाग्निकाम्	054a  
परिक्रम्य यथान्यायं भार्यां विन्देद्द्विजोत्तमः	054c  
