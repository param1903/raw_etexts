भीष्म उवाच	001  
क्षत्रधर्ममनुप्राप्तः स्मरन्नेव स वीर्यवान्	001a  
त्यक्त्वा स कीटतां राजंश्चचार विपुलं तपः	001c  
तस्य धर्मार्थविदुषो दृष्ट्वा तद्विपुलं तपः	002a  
आजगाम द्विजश्रेष्ठः कृष्णद्वैपायनस्तदा	002c  
व्यास उवाच	003  
क्षात्रं चैव व्रतं कीट भूतानां परिपालनम्	003a  
क्षात्रं चैव व्रतं ध्यायंस्ततो विप्रत्वमेष्यसि	003c  
पाहि सर्वाः प्रजाः सम्यक्शुभाशुभविदात्मवान्	004a  
शुभैः संविभजन्कामैरशुभानां च पावनैः	004c  
आत्मवान्भव सुप्रीतः स्वधर्मचरणे रतः	005a  
क्षात्रीं तनुं समुत्सृज्य ततो विप्रत्वमेष्यसि	005c  
भीष्म उवाच	006  
सोऽथारण्यमभिप्रेत्य पुनरेव युधिष्ठिर	006a  
महर्षेर्वचनं श्रुत्वा प्रजा धर्मेण पाल्य च	006c  
अचिरेणैव कालेन कीटः पार्थिवसत्तम	007a  
प्रजापालनधर्मेण प्रेत्य विप्रत्वमागतः	007c  
ततस्तं ब्राह्मणं दृष्ट्वा पुनरेव महायशाः	008a  
आजगाम महाप्राज्ञः कृष्णद्वैपायनस्तदा	008c  
व्यास उवाच	009  
भो भो विप्रर्षभ श्रीमन्मा व्यथिष्ठाः कथञ्चन	009a  
शुभकृच्छुभयोनीषु पापकृत्पापयोनिषु	009c  
उपपद्यति धर्मज्ञ यथाधर्मं यथागमम्	009e  
तस्मान्मृत्युभयात्कीट मा व्यथिष्ठाः कथञ्चन	010a  
धर्मलोपाद्भयं ते स्यात्तस्माद्धर्मं चरोत्तमम्	010c  
कीट उवाच	011  
सुखात्सुखतरं प्राप्तो भगवंस्त्वत्कृते ह्यहम्	011a  
धर्ममूलां श्रियं प्राप्य पाप्मा नष्ट इहाद्य मे	011c  
भीष्म उवाच	012  
भगवद्वचनात्कीटो ब्राह्मण्यं प्राप्य दुर्लभम्	012a  
अकरोत्पृथिवीं राजन्यज्ञयूपशताङ्किताम्	012c  
ततः सालोक्यमगमद्ब्रह्मणो ब्रह्मवित्तमः	012e  
अवाप च परं कीटः पार्थ ब्रह्म सनातनम्	013a  
स्वकर्मफलनिर्वृत्तं व्यासस्य वचनात्तदा	013c  
तेऽपि यस्मात्स्वभावेन हताः क्षत्रियपुङ्गवाः	014a  
सम्प्राप्तास्ते गतिं पुण्यां तस्मान्मा शोच पुत्रक	014c  
