उमोवाच	001  
भगवन्सर्वभूतेश सुरासुरनमस्कृत	001a  
धर्माधर्मे नृणां देव ब्रूहि मे संशयं विभो	001c  
कर्मणा मनसा वाचा त्रिविधं हि नरः सदा	002a  
बध्यते बन्धनैः पाशैर्मुच्यतेऽप्यथ वा पुनः	002c  
केन शीलेन वा देव कर्मणा कीदृशेन वा	003a  
समाचारैर्गुणैर्वाक्यैः स्वर्गं यान्तीह मानवाः	003c  
महेश्वर उवाच	004  
देवि धर्मार्थतत्त्वज्ञे सत्यनित्ये दमे रते	004a  
सर्वप्राणिहितः प्रश्नः श्रूयतां बुद्धिवर्धनः	004c  
सत्यधर्मरताः सन्तः सर्वलिप्साविवर्जिताः	005a  
नाधर्मेण न धर्मेण बध्यन्ते छिन्नसंशयाः	005c  
प्रलयोत्पत्तितत्त्वज्ञाः सर्वज्ञाः समदर्शिनः	006a  
वीतरागा विमुच्यन्ते पुरुषाः सर्वबन्धनैः	006c  
कर्मणा मनसा वाचा ये न हिंसन्ति किञ्चन	007a  
ये न सज्जन्ति कस्मिंश्चिद्बध्यन्ते ते न कर्मभिः	007c  
प्राणातिपाताद्विरताः शीलवन्तो दयान्विताः	008a  
तुल्यद्वेष्यप्रिया दान्ता मुच्यन्ते कर्मबन्धनैः	008c  
सर्वभूतदयावन्तो विश्वास्याः सर्वजन्तुषु	009a  
त्यक्तहिंसासमाचारास्ते नराः स्वर्गगामिनः	009c  
परस्वे निर्ममा नित्यं परदारविवर्जकाः	010a  
धर्मलब्धार्थभोक्तारस्ते नराः स्वर्गगामिनः	010c  
मातृवत्स्वसृवच्चैव नित्यं दुहितृवच्च ये	011a  
परदारेषु वर्तन्ते ते नराः स्वर्गगामिनः	011c  
स्तैन्यान्निवृत्ताः सततं सन्तुष्टाः स्वधनेन च	012a  
स्वभाग्यान्युपजीवन्ति ते नराः स्वर्गगामिनः	012c  
स्वदारनिरता ये च ऋतुकालाभिगामिनः	013a  
अग्राम्यसुखभोगाश्च ते नराः स्वर्गगामिनः	013c  
परदारेषु ये नित्यं चारित्रावृतलोचनाः	014a  
यतेन्द्रियाः शीलपरास्ते नराः स्वर्गगामिनः	014c  
एष देवकृतो मार्गः सेवितव्यः सदा नरैः	015a  
अकषायकृतश्चैव मार्गः सेव्यः सदा बुधैः	015c  
दानधर्मतपोयुक्तः शीलशौचदयात्मकः	016a  
वृत्त्यर्थं धर्महेतोर्वा सेवितव्यः सदा नरैः	016c  
स्वर्गवासमभीप्सद्भिर्न सेव्यस्त्वत उत्तरः	016e  
उमोवाच	017  
वाचाथ बध्यते येन मुच्यतेऽप्यथ वा पुनः	017a  
तानि कर्माणि मे देव वद भूतपतेऽनघ	017c  
महेश्वर उवाच	018  
आत्महेतोः परार्थे वा नर्महास्याश्रयात्तथा	018a  
ये मृषा न वदन्तीह ते नराः स्वर्गगामिनः	018c  
वृत्त्यर्थं धर्महेतोर्वा कामकारात्तथैव च	019a  
अनृतं ये न भाषन्ते ते नराः स्वर्गगामिनः	019c  
श्लक्ष्णां वाणीं निराबाधां मधुरां पापवर्जिताम्	020a  
स्वागतेनाभिभाषन्ते ते नराः स्वर्गगामिनः	020c  
कटुकां ये न भाषन्ते परुषां निष्ठुरां गिरम्	021a  
अपैशुन्यरताः सन्तस्ते नराः स्वर्गगामिनः	021c  
पिशुनां ये न भाषन्ते मित्रभेदकरीं गिरम्	022a  
ऋतां मैत्रीं प्रभाषन्ते ते नराः स्वर्गगामिनः	022c  
वर्जयन्ति सदा सूच्यं परद्रोहं च मानवाः	023a  
सर्वभूतसमा दान्तास्ते नराः स्वर्गगामिनः	023c  
शठप्रलापाद्विरता विरुद्धपरिवर्जकाः	024a  
सौम्यप्रलापिनो नित्यं ते नराः स्वर्गगामिनः	024c  
न कोपाद्व्याहरन्ते ये वाचं हृदयदारणीम्	025a  
सान्त्वं वदन्ति क्रुद्धापि ते नराः स्वर्गगामिनः	025c  
एष वाणीकृतो देवि धर्मः सेव्यः सदा नरैः	026a  
शुभः सत्यगुणो नित्यं वर्जनीया मृषा बुधैः	026c  
उमोवाच	027  
मनसा बध्यते येन कर्मणा पुरुषः सदा	027a  
तन्मे ब्रूहि महाभाग देवदेव पिनाकधृक्	027c  
महेश्वर उवाच	028  
मानसेनेह धर्मेण संयुक्ताः पुरुषाः सदा	028a  
स्वर्गं गच्छन्ति कल्याणि तन्मे कीर्तयतः शृणु	028c  
दुष्प्रणीतेन मनसा दुष्प्रणीततराकृतिः	029a  
बध्यते मानवो येन शृणु चान्यच्छुभानने	029c  
अरण्ये विजने न्यस्तं परस्वं वीक्ष्य ये नराः	030a  
मनसापि न हिंसन्ति ते नराः स्वर्गगामिनः	030c  
ग्रामे गृहे वा यद्द्रव्यं पारक्यं विजने स्थितम्	031a  
नाभिनन्दन्ति वै नित्यं ते नराः स्वर्गगामिनः	031c  
तथैव परदारान्ये कामवृत्तान्रहोगतान्	032a  
मनसापि न हिंसन्ति ते नराः स्वर्गगामिनः	032c  
शत्रुं मित्रं च ये नित्यं तुल्येन मनसा नराः	033a  
भजन्ति मैत्राः सङ्गम्य ते नराः स्वर्गगामिनः	033c  
श्रुतवन्तो दयावन्तः शुचयः सत्यसङ्गराः	034a  
स्वैरर्थैः परिसन्तुष्टास्ते नराः स्वर्गगामिनः	034c  
अवैरा ये त्वनायासा मैत्रचित्तपराः सदा	035a  
सर्वभूतदयावन्तस्ते नराः स्वर्गगामिनः	035c  
श्रद्धावन्तो दयावन्तश्चोक्षाश्चोक्षजनप्रियाः	036a  
धर्माधर्मविदो नित्यं ते नराः स्वर्गगामिनः	036c  
शुभानामशुभानां च कर्मणां फलसञ्चये	037a  
विपाकज्ञाश्च ये देवि ते नराः स्वर्गगामिनः	037c  
न्यायोपेता गुणोपेता देवद्विजपराः सदा	038a  
समतां समनुप्राप्तास्ते नराः स्वर्गगामिनः	038c  
शुभैः कर्मफलैर्देवि मयैते परिकीर्तिताः	039a  
स्वर्गमार्गोपगा भूयः किमन्यच्छ्रोतुमिच्छसि	039c  
उमोवाच	040  
महान्मे संशयः कश्चिन्मर्त्यान्प्रति महेश्वर	040a  
तस्मात्तं नैपुणेनाद्य ममाख्यातुं त्वमर्हसि	040c  
केनायुर्लभते दीर्घं कर्मणा पुरुषः प्रभो	041a  
तपसा वापि देवेश केनायुर्लभते महत्	041c  
क्षीणायुः केन भवति कर्मणा भुवि मानवः	042a  
विपाकं कर्मणां देव वक्तुमर्हस्यनिन्दित	042c  
अपरे च महाभोगा मन्दभोगास्तथापरे	043a  
अकुलीनास्तथा चान्ये कुलीनाश्च तथापरे	043c  
दुर्दर्शाः केचिदाभान्ति नराः काष्ठमया इव	044a  
प्रियदर्शास्तथा चान्ये दर्शनादेव मानवाः	044c  
दुष्प्रज्ञाः केचिदाभान्ति केचिदाभान्ति पण्डिताः	045a  
महाप्रज्ञास्तथैवान्ये ज्ञानविज्ञानदर्शिनः	045c  
अल्पाबाधास्तथा केचिन्महाबाधास्तथापरे	046a  
दृश्यन्ते पुरुषा देव तन्मे शंसितुमर्हसि	046c  
महेश्वर उवाच	047  
हन्त तेऽहं प्रवक्ष्यामि देवि कर्मफलोदयम्	047a  
मर्त्यलोके नराः सर्वे येन स्वं भुञ्जते फलम्	047c  
प्राणातिपाती यो रौद्रो दण्डहस्तोद्यतस्तथा	048a  
नित्यमुद्यतदण्डश्च हन्ति भूतगणान्नरः	048c  
निर्दयः सर्वभूतानां नित्यमुद्वेगकारकः	049a  
अपि कीटपिपीलानामशरण्यः सुनिर्घृणः	049c  
एवम्भूतो नरो देवि निरयं प्रतिपद्यते	050a  
विपरीतस्तु धर्मात्मा रूपवानभिजायते	050c  
निरयं याति हिंसात्मा याति स्वर्गमहिंसकः	051a  
यातनां निरये रौद्रां स कृच्छ्रां लभते नरः	051c  
अथ चेन्निरयात्तस्मात्समुत्तरति कर्हिचित्	052a  
मानुष्यं लभते चापि हीनायुस्तत्र जायते	052c  
पापेन कर्मणा देवि बद्धो हिंसारतिर्नरः	053a  
अप्रियः सर्वभूतानां हीनायुरुपजायते	053c  
यस्तु शुक्लाभिजातीयः प्राणिघातविवर्जकः	054a  
निक्षिप्तदण्डो निर्दण्डो न हिनस्ति कदाचन	054c  
न घातयति नो हन्ति घ्नन्तं नैवानुमोदते	055a  
सर्वभूतेषु सस्नेहो यथात्मनि तथापरे	055c  
ईदृशः पुरुषोत्कर्षो देवि देवत्वमश्नुते	056a  
उपपन्नान्सुखान्भोगानुपाश्नाति मुदा युतः	056c  
अथ चेन्मानुषे लोके कदाचिदुपपद्यते	057a  
तत्र दीर्घायुरुत्पन्नः स नरः सुखमेधते	057c  
एवं दीर्घायुषां मार्गः सुवृत्तानां सुकर्मणाम्	058a  
प्राणिहिंसाविमोक्षेण ब्रह्मणा समुदीरितः	058c  
