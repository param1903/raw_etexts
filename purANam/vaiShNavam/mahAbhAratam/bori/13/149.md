युधिष्ठिर उवाच	001  
नाभागधेयः प्राप्नोति धनं सुबलवानपि	001a  
भागधेयान्वितस्त्वर्थान्कृशो बालश्च विन्दति	001c  
नालाभकाले लभते प्रयत्नेऽपि कृते सति	002a  
लाभकालेऽप्रयत्नेन लभते विपुलं धनम्	002c  
कृतयत्नाफलाश्चैव दृश्यन्ते शतशो नराः	002e  
यदि यत्नो भवेन्मर्त्यः स सर्वं फलमाप्नुयात्	003a  
नालभ्यं चोपलभ्येत नृणां भरतसत्तम	003c  
यदा प्रयत्नं कृतवान्दृश्यते ह्यफलो नरः	004a  
मार्गन्नयशतैरर्थानमार्गंश्चापरः सुखी	004c  
अकार्यमसकृत्कृत्वा दृश्यन्ते ह्यधना नराः	005a  
धनयुक्तास्त्वधर्मस्था दृश्यन्ते चापरे जनाः	005c  
अधीत्य नीतिं यस्माच्च नीतियुक्तो न दृश्यते	006a  
अनभिज्ञश्च साचिव्यं गमितः केन हेतुना	006c  
विद्यायुक्तो ह्यविद्यश्च धनवान्दुर्गतस्तथा	006e  
यदि विद्यामुपाश्रित्य नरः सुखमवाप्नुयात्	007a  
न विद्वान्विद्यया हीनं वृत्त्यर्थमुपसंश्रयेत्	007c  
यथा पिपासां जयति पुरुषः प्राप्य वै जलम्	008a  
दृष्टार्थो विद्ययाप्येवमविद्यां प्रजहेन्नरः	008c  
नाप्राप्तकालो म्रियते विद्धः शरशतैरपि	009a  
तृणाग्रेणापि संस्पृष्टः प्राप्तकालो न जीवति	009c  
भीष्म उवाच	010  
ईहमानः समारम्भान्यदि नासादयेद्धनम्	010a  
उग्रं तपः समारोहेन्न ह्यनुप्तं प्ररोहति	010c  
दानेन भोगी भवति मेधावी वृद्धसेवया	011a  
अहिंसया च दीर्घायुरिति प्राहुर्मनीषिणः	011c  
तस्माद्दद्यान्न याचेत पूजयेद्धार्मिकानपि	012a  
स्वाभाषी प्रियकृच्छुद्धः सर्वसत्त्वाविहिंसकः	012c  
यदा प्रमाणप्रभवः स्वभावश्च सुखासुखे	013a  
मशकीटपिपीलानां स्थिरो भव युधिष्ठिर	013c  
