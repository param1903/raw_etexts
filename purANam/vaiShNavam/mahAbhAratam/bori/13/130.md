उमोवाच	001  
देशेषु रमणीयेषु गिरीणां निर्झरेषु च	001a  
स्रवन्तीनां च कुञ्जेषु पर्वतोपवनेषु च	001c  
देशेषु च विचित्रेषु फलवत्सु समाहिताः	002a  
मूलवत्सु च देशेषु वसन्ति नियतव्रताः	002c  
तेषामपि विधिं पुण्यं श्रोतुमिच्छामि शङ्कर	003a  
वानप्रस्थेषु देवेश स्वशरीरोपजीविषु	003c  
महेश्वर उवाच	004  
वानप्रस्थेषु यो धर्मस्तं मे शृणु समाहिता	004a  
श्रुत्वा चैकमना देवि धर्मबुद्धिपरा भव	004c  
संसिद्धैर्नियतैः सद्भिर्वनवासमुपागतैः	005a  
वानप्रस्थैरिदं कर्म कर्तव्यं शृणु यादृशम्	005c  
त्रिकालमभिषेकार्थः पितृदेवार्चनं क्रिया	006a  
अग्निहोत्रपरिस्पन्द इष्टिहोमविधिस्तथा	006c  
नीवारग्रहणं चैव फलमूलनिषेवणम्	007a  
इङ्गुदैरण्डतैलानां स्नेहार्थं च निषेवणम्	007c  
योगचर्याकृतैः सिद्धैः कामक्रोधविवर्जनम्	008a  
वीरशय्यामुपासद्भिर्वीरस्थानोपसेविभिः	008c  
युक्तैर्योगवहैः सद्भिर्ग्रीष्मे पञ्चतपैस्तथा	009a  
मण्डूकयोगनियतैर्यथान्यायनिषेविभिः	009c  
वीरासनगतैर्नित्यं स्थण्डिले शयनैस्तथा	010a  
शीतयोगोऽग्नियोगश्च चर्तव्यो धर्मबुद्धिभिः	010c  
अब्भक्षैर्वायुभक्षैश्च शैवालोत्तरभोजनैः	011a  
अश्मकुट्टैस्तथा दान्तैः सम्प्रक्षालैस्तथापरैः	011c  
चीरवल्कलसंवीतैर्मृगचर्मनिवासिभिः	012a  
कार्या यात्रा यथाकालं यथाधर्मं यथाविधि	012c  
वननित्यैर्वनचरैर्वनपैर्वनगोचरैः	013a  
वनं गुरुमिवासाद्य वस्तव्यं वनजीविभिः	013c  
तेषां होमक्रिया धर्मः पञ्चयज्ञनिषेवणम्	014a  
नागपञ्चमयज्ञस्य वेदोक्तस्यानुपालनम्	014c  
अष्टमीयज्ञपरता चातुर्मास्यनिषेवणम्	015a  
पौर्णमास्यां तु यो यज्ञो नित्ययज्ञस्तथैव च	015c  
विमुक्ता दारसंयोगैर्विमुक्ताः सर्वसङ्करैः	016a  
विमुक्ताः सर्वपापैश्च चरन्ति मुनयो वने	016c  
स्रुग्भाण्डपरमा नित्यं त्रेताग्निशरणाः सदा	017a  
सन्तः सत्पथनित्या ये ते यान्ति परमां गतिम्	017c  
ब्रह्मलोकं महापुण्यं सोमलोकं च शाश्वतम्	018a  
गच्छन्ति मुनयः सिद्धा ऋषिधर्मव्यपाश्रयात्	018c  
एष धर्मो मया देवि वानप्रस्थाश्रितः शुभः	019a  
विस्तरेणार्थसम्पन्नो यथास्थूलमुदाहृतः	019c  
उमोवाच	020  
भगवन्देवदेवेश सर्वभूतनमस्कृत	020a  
यो धर्मो मुनिसङ्घस्य सिद्धिवादेषु तं वद	020c  
सिद्धिवादेषु संसिद्धास्तथा वननिवासिनः	021a  
स्वैरिणो दारसंयुक्तास्तेषां धर्मः कथं स्मृतः	021c  
महेश्वर उवाच	022  
स्वैरिणस्तापसा देवि सर्वे दारविहारिणः	022a  
तेषां मौण्ड्यं कषायश्च वासरात्रिश्च कारणम्	022c  
त्रिकालमभिषेकश्च होत्रं त्वृषिकृतं महत्	023a  
समाधिः सत्पथस्थानं यथोदितनिषेवणम्	023c  
ये च ते पूर्वकथिता धर्मा वननिवासिनाम्	024a  
यदि सेवन्ति धर्मांस्तानाप्नुवन्ति तपःफलम्	024c  
ये च दम्पतिधर्माणः स्वदारनियतेन्द्रियाः	025a  
चरन्ति विधिदृष्टं तदृतुकालाभिगामिनः	025c  
तेषामृषिकृतो धर्मो धर्मिणामुपपद्यते	026a  
न कामकारात्कामोऽन्यः संसेव्यो धर्मदर्शिभिः	026c  
सर्वभूतेषु यः सम्यग्ददात्यभयदक्षिणाम्	027a  
हिंसारोषविमुक्तात्मा स वै धर्मेण युज्यते	027c  
सर्वभूतानुकम्पी यः सर्वभूतार्जवव्रतः	028a  
सर्वभूतात्मभूतश्च स वै धर्मेण युज्यते	028c  
सर्ववेदेषु वा स्नानं सर्वभूतेषु चार्जवम्	029a  
उभे एते समे स्यातामार्जवं वा विशिष्यते	029c  
आर्जवं धर्म इत्याहुरधर्मो जिह्म उच्यते	030a  
आर्जवेनेह संयुक्तो नरो धर्मेण युज्यते	030c  
आर्जवो भुवने नित्यं वसत्यमरसन्निधौ	031a  
तस्मादार्जवनित्यः स्याद्य इच्छेद्धर्ममात्मनः	031c  
क्षान्तो दान्तो जितक्रोधो धर्मभूतोऽविहिंसकः	032a  
धर्मे रतमना नित्यं नरो धर्मेण युज्यते	032c  
व्यपेततन्द्रो धर्मात्मा शक्या सत्पथमाश्रितः	033a  
चारित्रपरमो बुद्धो ब्रह्मभूयाय कल्पते	033c  
उमोवाच	034  
आश्रमाभिरता देव तापसा ये तपोधनाः	034a  
दीप्तिमन्तः कया चैव चर्ययाथ भवन्ति ते	034c  
राजानो राजपुत्राश्च निर्धना वा महाधनाः	035a  
कर्मणा केन भगवन्प्राप्नुवन्ति महाफलम्	035c  
नित्यं स्थानमुपागम्य दिव्यचन्दनरूषिताः	036a  
केन वा कर्मणा देव भवन्ति वनगोचराः	036c  
एतं मे संशयं देव तपश्चर्यागतं शुभम्	037a  
शंस सर्वमशेषेण त्र्यक्ष त्रिपुरनाशन	037c  
महेश्वर उवाच	038  
उपवासव्रतैर्दान्ता अहिंस्राः सत्यवादिनः	038a  
संसिद्धाः प्रेत्य गन्धर्वैः सह मोदन्त्यनामयाः	038c  
मण्डूकयोगशयनो यथास्थानं यथाविधि	039a  
दीक्षां चरति धर्मात्मा स नागैः सह मोदते	039c  
शष्पं मृगमुखोत्सृष्टं यो मृगैः सह सेवते	040a  
दीक्षितो वै मुदा युक्तः स गच्छत्यमरावतीम्	040c  
शैवालं शीर्णपर्णं वा तद्व्रतो यो निषेवते	041a  
शीतयोगवहो नित्यं स गच्छेत्परमां गतिम्	041c  
वायुभक्षोऽम्बुभक्षो वा फलमूलाशनोऽपि वा	042a  
यक्षेष्वैश्वर्यमाधाय मोदतेऽप्सरसां गणैः	042c  
अग्नियोगवहो ग्रीष्मे विधिदृष्टेन कर्मणा	043a  
चीर्त्वा द्वादश वर्षाणि राजा भवति पार्थिवः	043c  
आहारनियमं कृत्वा मुनिर्द्वादशवार्षिकम्	044a  
मरुं संसाध्य यत्नेन राजा भवति पार्थिवः	044c  
स्थण्डिले शुद्धमाकाशं परिगृह्य समन्ततः	045a  
प्रविश्य च मुदा युक्तो दीक्षां द्वादशवार्षिकीम्	045c  
स्थण्डिलस्य फलान्याहुर्यानानि शयनानि च	046a  
गृहाणि च महार्हाणि चन्द्रशुभ्राणि भामिनि	046c  
आत्मानमुपजीवन्यो नियतो नियताशनः	047a  
देहं वानशने त्यक्त्वा स स्वर्गं समुपाश्नुते	047c  
आत्मानमुपजीवन्यो दीक्षां द्वादशवार्षिकीम्	048a  
त्यक्त्वा महार्णवे देहं वारुणं लोकमश्नुते	048c  
आत्मानमुपजीवन्यो दीक्षां द्वादशवार्षिकीम्	049a  
अश्मना चरणौ भित्त्वा गुह्यकेषु स मोदते	049c  
साधयित्वात्मनात्मानं निर्द्वन्द्वो निष्परिग्रहः	050a  
चीर्त्वा द्वादश वर्षाणि दीक्षामेकां मनोगताम्	050c  
स्वर्गलोकमवाप्नोति देवैश्च सह मोदते	050e  
आत्मानमुपजीवन्यो दीक्षां द्वादशवार्षिकीम्	051a  
हुत्वाग्नौ देहमुत्सृज्य वह्निलोके महीयते	051c  
यस्तु देवि यथान्यायं दीक्षितो नियतो द्विजः	052a  
आत्मन्यात्मानमाधाय निर्द्वन्द्वो निष्परिग्रहः	052c  
चीर्त्वा द्वादश वर्षाणि दीक्षामेकां मनोगताम्	053a  
अरणीसहितं स्कन्धे बद्ध्वा गच्छत्यनावृतः	053c  
वीराध्वानमना नित्यं वीरासनरतस्तथा	054a  
वीरस्थायी च सततं स वीरगतिमाप्नुयात्	054c  
स शक्रलोकगो नित्यं सर्वकामपुरस्कृतः	055a  
दिव्यपुष्पसमाकीर्णो दिव्यचन्दनभूषितः	055c  
सुखं वसति धर्मात्मा दिवि देवगणैः सह	055e  
वीरलोकगतो वीरो वीरयोगवहः सदा	056a  
सत्त्वस्थः सर्वमुत्सृज्य दीक्षितो नियतः शुचिः	056c  
वीराध्वानं प्रपद्येद्यस्तस्य लोकाः सनातनाः	056e  
कामगेन विमानेन स वै चरति च्छन्दतः	057a  
शक्रलोकगतः श्रीमान्मोदते च निरामयः	057c  
