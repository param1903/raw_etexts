युधिष्ठिर उवाच	001  
विद्या तपश्च दानं च किमेतेषां विशिष्यते	001a  
पृच्छामि त्वा सतां श्रेष्ठ तन्मे ब्रूहि पितामह	001c  
भीष्म उवाच	002  
अत्राप्युदाहरन्तीममितिहासं पुरातनम्	002a  
मैत्रेयस्य च संवादं कृष्णद्वैपायनस्य च	002c  
कृष्णद्वैपायनो राजन्नज्ञातचरितं चरन्	003a  
वाराणस्यामुपातिष्ठन्मैत्रेयं स्वैरिणीकुले	003c  
तमुपस्थितमासीनं ज्ञात्वा स मुनिसत्तमम्	004a  
अर्चित्वा भोजयामास मैत्रेयोऽशनमुत्तमम्	004c  
तदन्नमुत्तमं भुक्त्वा गुणवत्सार्वकामिकम्	005a  
प्रतिष्ठमानोऽस्मयत प्रीतः कृष्णो महामनाः	005c  
तमुत्स्मयन्तं सम्प्रेक्ष्य मैत्रेयः कृष्णमब्रवीत्	006a  
कारणं ब्रूहि धर्मात्मन्योऽस्मयिष्ठाः कुतश्च ते	006c  
तपस्विनो धृतिमतः प्रमोदः समुपागतः	006e  
एतत्पृच्छामि ते विद्वन्नभिवाद्य प्रणम्य च	007a  
आत्मनश्च तपोभाग्यं महाभाग्यं तथैव च	007c  
पृथगाचरतस्तात पृथगात्मनि चात्मनोः	008a  
अल्पान्तरमहं मन्ये विशिष्टमपि वा त्वया	008c  
व्यास उवाच	009  
अतिच्छेदातिवादाभ्यां स्मयोऽयं समुपागतः	009a  
असत्यं वेदवचनं कस्माद्वेदोऽनृतं वदेत्	009c  
त्रीण्येव तु पदान्याहुः पुरुषस्योत्तमं व्रतम्	010a  
न द्रुह्येच्चैव दद्याच्च सत्यं चैव परं वदेत्	010c  
इदानीं चैव नः कृत्यं पुरस्ताच्च परं स्मृतम्	010e  
अल्पोऽपि तादृशो दायो भवत्युत महाफलः	011a  
तृषिताय च यद्दत्तं हृदयेनानसूयता	011c  
तृषितस्तृषिताय त्वं दत्त्वैतदशनं मम	012a  
अजैषीर्महतो लोकान्महायज्ञैरिवाभिभो	012c  
अतो दानपवित्रेण प्रीतोऽस्मि तपसैव च	012e  
पुण्यस्यैव हि ते गन्धः पुण्यस्यैव च दर्शनम्	013a  
पुण्यश्च वाति गन्धस्ते मन्ये कर्मविधानतः	013c  
अधिकं मार्जनात्तात तथैवाप्यनुलेपनात्	014a  
शुभं सर्वपवित्रेभ्यो दानमेव परं भवेत्	014c  
यानीमान्युत्तमानीह वेदोक्तानि प्रशंससि	015a  
तेषां श्रेष्ठतमं दानमिति मे नास्ति संशयः	015c  
दानकृद्भिः कृतः पन्था येन यान्ति मनीषिणः	016a  
ते हि प्राणस्य दातारस्तेषु धर्मः प्रतिष्ठितः	016c  
यथा वेदाः स्वधीताश्च यथा चेन्द्रियसंयमः	017a  
सर्वत्यागो यथा चेह तथा दानमनुत्तमम्	017c  
त्वं हि तात सुखादेव सुखमेष्यसि शोभनम्	018a  
सुखात्सुखतरप्राप्तिमाप्नुते मतिमान्नरः	018c  
तन्नः प्रत्यक्षमेवेदमुपलब्धमसंशयम्	019a  
श्रीमन्तमाप्नुवन्त्यर्था दानं यज्ञस्तथा सुखम्	019c  
सुखादेव परं दुःखं दुःखादन्यत्परं सुखम्	020a  
दृश्यते हि महाप्राज्ञ नियतं वै स्वभावतः	020c  
त्रिविधानीह वृत्तानि नरस्याहुर्मनीषिणः	021a  
पुण्यमन्यत्पापमन्यन्न पुण्यं न च पापकम्	021c  
न वृत्तं मन्यतेऽन्यस्य मन्यतेऽन्यस्य पापकम्	022a  
तथा स्वकर्मनिर्वृत्तं न पुण्यं न च पापकम्	022c  
रमस्वैधस्व मोदस्व देहि चैव यजस्व च	023a  
न त्वामभिभविष्यन्ति वैद्या न च तपस्विनः	023c  
