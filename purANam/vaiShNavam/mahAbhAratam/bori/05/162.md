धृतराष्ट्र उवाच ||	001    
प्रतिज्ञाते फल्गुनेन वधे भीष्मस्य सञ्जय |	001a  
किमकुर्वन्त मे मन्दाः पुत्रा दुर्योधनादयः ||	001c  
हतमेव हि पश्यामि गाङ्गेयं पितरं रणे |	002a  
वासुदेवसहायेन पार्थेन दृढधन्वना ||	002c  
स चापरिमितप्रज्ञस्तच्छ्रुत्वा पार्थभाषितम् |	003a  
किमुक्तवान्महेष्वासो भीष्मः प्रहरतां वरः ||	003c  
सेनापत्यं च सम्प्राप्य कौरवाणां धुरन्धरः |	004a  
किमचेष्टत गाङ्गेयो महाबुद्धिपराक्रमः ||	004c  
वैशम्पायन उवाच ||	005    
ततस्तत्सञ्जयस्तस्मै सर्वमेव न्यवेदयत् |	005a  
यथोक्तं कुरुवृद्धेन भीष्मेणामिततेजसा ||	005c  
सञ्जय उवाच ||	006    
सेनापत्यमनुप्राप्य भीष्मः शान्तनवो नृप |	006a  
दुर्योधनमुवाचेदं वचनं हर्षयन्निव ||	006c  
नमस्कृत्वा कुमाराय सेनान्ये शक्तिपाणये |	007a  
अहं सेनापतिस्तेऽद्य भविष्यामि न संशयः ||	007c  
सेनाकर्मण्यभिज्ञोऽस्मि व्यूहेषु विविधेषु च |	008a  
कर्म कारयितुं चैव भृतानप्यभृतांस्तथा ||	008c  
यात्रायानेषु युद्धेषु लब्धप्रशमनेषु च |	009a  
भृशं वेद महाराज यथा वेद बृहस्पतिः ||	009c  
व्यूहानपि महारम्भान्दैवगान्धर्वमानुषान् |	010a  
तैरहं मोहयिष्यामि पाण्डवान्व्येतु ते ज्वरः ||	010c  
सोऽहं योत्स्यामि तत्त्वेन पालयंस्तव वाहिनीम् |	011a  
यथावच्छास्त्रतो राजन्व्येतु ते मानसो ज्वरः ||	011c  
दुर्योधन उवाच ||	012    
न विद्यते मे गाङ्गेय भयं देवासुरेष्वपि |	012a  
समस्तेषु महाबाहो सत्यमेतद्ब्रवीमि ते ||	012c  
किं पुनस्त्वयि दुर्धर्षे सेनापत्ये व्यवस्थिते |	013a  
द्रोणे च पुरुषव्याघ्रे स्थिते युद्धाभिनन्दिनि ||	013c  
भवद्भ्यां पुरुषाग्र्याभ्यां स्थिताभ्यां विजयो मम | 	014a  
न दुर्लभं कुरुश्रेष्ठ देवराज्यमपि ध्रुवम्  ||	014c  
रथसङ्ख्यां तु कार्त्स्न्येन परेषामात्मनस्तथा | 	015a  
तथैवातिरथानां च वेत्तुमिच्छामि कौरव ||	015c  
पितामहो हि कुशलः परेषामात्मनस्तथा |	016a  
श्रोतुमिच्छाम्यहं सर्वैः सहैभिर्वसुधाधिपैः ||	016c  
भीष्म उवाच ||	017    
गान्धारे शृणु राजेन्द्र रथसङ्ख्यां स्वके बले |	017a  
ये रथाः पृथिवीपाल तथैवातिरथाश्च ये ||	017c  
बहूनीह सहस्राणि प्रयुतान्यर्बुदानि च |	018a  
रथानां तव सेनायां यथामुख्यं तु मे शृणु || 	018c  
भवानग्रे रथोदारः सह सर्वैः सहोदरैः |	019a  
दुःशासनप्रभृतिभिर्भ्रातृभिः शतसम्मितैः ||	019c  
सर्वे कृतप्रहरणाश्छेद्यभेद्यविशारदाः |	020a  
रथोपस्थे गजस्कन्धे गदायुद्धेऽसिचर्मणि ||	020c  
संयन्तारः प्रहर्तारः कृतास्त्रा भारसाधनाः |	021a  
इष्वस्त्रे द्रोणशिष्याश्च कृपस्य च शरद्वतः ||	021c  
एते हनिष्यन्ति रणे पाञ्चालान्युद्धदुर्मदान् |	022a  
कृतकिल्बिषाः पाण्डवेयैर्धार्तराष्ट्रा मनस्विनः || 	022c  
ततोऽहं भरतश्रेष्ठ सर्वसेनापतिस्तव |	023a  
शत्रून्विध्वंसयिष्यामि कदर्थीकृत्य पाण्डवान् |	023c  
न त्वात्मनो गुणान्वक्तुमर्हामि विदितोऽस्मि ते || 	023e   
कृतवर्मा त्वतिरथो भोजः प्रहरतां वरः |	024a  
अर्थसिद्धिं तव रणे करिष्यति न संशयः ||	024c  
अस्त्रविद्भिरनाधृष्यो दूरपाती दृढायुधः |	025a  
हनिष्यति रिपूंस्तुभ्यं महेन्द्रो दानवानिव ||	025c  
मद्रराजो महेष्वासः शल्यो मेऽतिरथो मतः |	026a  
स्पर्धते वासुदेवेन यो वै नित्यं रणे रणे ||	026c  
भागिनेयान्निजांस्त्यक्त्वा शल्यस्ते रथसत्तमः |	027a  
एष योत्स्यति सङ्ग्रामे कृष्णं चक्रगदाधरम् || 	027c  
सागरोर्मिसमैर्वेगैः प्लावयन्निव शात्रवान् |	028a  
भूरिश्रवाः कृतास्त्रश्च तव चापि हितः सुहृत् || 	028c  
सौमदत्तिर्महेष्वासो रथयूथपयूथपः |	029a  
बलक्षयममित्राणां सुमहान्तं करिष्यति ||	029c  
सिन्धुराजो महाराज मतो मे द्विगुणो रथः |	030a  
योत्स्यते समरे राजन्विक्रान्तो रथसत्तमः || 	030c  
द्रौपदीहरणे पूर्वं परिक्लिष्टः स पाण्डवैः |	031a  
संस्मरंस्तं परिक्लेशं योत्स्यते परवीरहा ||	031c  
एतेन हि तदा राजंस्तप आस्थाय दारुणम् |	032a  
सुदुर्लभो वरो लब्धः पाण्डवान्योद्धुमाहवे || 	032c  
स एष रथशार्दूलस्तद्वैरं संस्मरन्रणे |	033a  
योत्स्यते पाण्डवांस्तात प्राणांस्त्यक्त्वा सुदुस्त्यजान् ||	033c  
