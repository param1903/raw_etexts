युधिष्ठिर उवाच	001  
समागताः पाण्डवाः सृञ्जयाश्च जनार्दनो युयुधानो विराटः	001a  
यत्ते वाक्यं धृतराष्ट्रानुशिष्टं गावल्गणे ब्रूहि तत्सूतपुत्र	001c  
सञ्जय उवाच	002  
अजातशत्रुं च वृकोदरं च धनञ्जयं माद्रवतीसुतौ च	002a  
आमन्त्रये वासुदेवं च शौरिं युयुधानं चेकितानं विराटम्	002c  
पाञ्चालानामधिपं चैव वृद्धं धृष्टद्युम्नं पार्षतं याज्ञसेनिम्	003a  
सर्वे वाचं शृणुतेमां मदीयां वक्ष्यामि यां भूतिमिच्छन्कुरूणाम्	003c  
शमं राजा धृतराष्ट्रोऽभिनन्दन्नयोजयत्त्वरमाणो रथं मे	004a  
सभ्रातृपुत्रस्वजनस्य राज्ञस्तद्रोचतां पाण्डवानां शमोऽस्तु	004c  
सर्वैर्धर्मैः समुपेताः स्थ पार्थाः प्रस्थानेन मार्दवेनार्जवेन	005a  
जाताः कुले अनृशंसा वदान्या ह्रीनिषेधाः कर्मणां निश्चयज्ञाः	005c  
न युज्यते कर्म युष्मासु हीनं सत्त्वं हि वस्तादृशं भीमसेनाः	006a  
उद्भासते ह्यञ्जनबिन्दुवत्तच्छुक्ले वस्त्रे यद्भवेत्किल्बिषं वः	006c  
सर्वक्षयो दृश्यते यत्र कृत्स्नः पापोदयो निरयोऽभावसंस्थः	007a  
कस्तत्कुर्याज्जातु कर्म प्रजानन्पराजयो यत्र समो जयश्च	007c  
ते वै धन्या यैः कृतं ज्ञातिकार्यं ये वः पुत्राः सुहृदो बान्धवाश्च	008a  
उपक्रुष्टं जीवितं सन्त्यजेयुस्ततः कुरूणां नियतो वै भवः स्यात्	008c  
ते चेत्कुरूननुशास्य स्थ पार्था निनीय सर्वान्द्विषतो निगृह्य	009a  
समं वस्तज्जीवितं मृत्युना स्याद्यज्जीवध्वं ज्ञातिवधे न साधु	009c  
को ह्येव युष्मान्सह केशवेन सचेकितानान्पार्षतबाहुगुप्तान्	010a  
ससात्यकीन्विषहेत प्रजेतुं लब्ध्वापि देवान्सचिवान्सहेन्द्रान्	010c  
को वा कुरून्द्रोणभीष्माभिगुप्तानश्वत्थाम्ना शल्यकृपादिभिश्च	011a  
रणे प्रसोढुं विषहेत राजन्राधेयगुप्तान्सह भूमिपालैः	011c  
महद्बलं धार्तराष्ट्रस्य राज्ञः को वै शक्तो हन्तुमक्षीयमाणः	012a  
सोऽहं जये चैव पराजये च निःश्रेयसं नाधिगच्छामि किञ्चित्	012c  
कथं हि नीचा इव दौष्कुलेया निर्धर्मार्थं कर्म कुर्युश्च पार्थाः	013a  
सोऽहं प्रसाद्य प्रणतो वासुदेवं पाञ्चालानामधिपं चैव वृद्धम्	013c  
कृताञ्जलिः शरणं वः प्रपद्ये कथं स्वस्ति स्यात्कुरुसृञ्जयानाम्	014a  
न ह्येव ते वचनं वासुदेवो धनञ्जयो वा जातु किञ्चिन्न कुर्यात्	014c  
प्राणानादौ याच्यमानः कुतोऽन्यदेतद्विद्वन्साधनार्थं ब्रवीमि	015a  
एतद्राज्ञो भीष्मपुरोगमस्य मतं यद्वः शान्तिरिहोत्तमा स्यात्	015c  
