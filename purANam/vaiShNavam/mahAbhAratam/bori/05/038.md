विदुर उवाच	001  
ऊर्ध्वं प्राणा ह्युत्क्रामन्ति यूनः स्थविर आयति	001a  
प्रत्युत्थानाभिवादाभ्यां पुनस्तान्प्रतिपद्यते	001c  
पीठं दत्त्वा साधवेऽभ्यागताय आनीयापः परिनिर्णिज्य पादौ	002a  
सुखं पृष्ट्वा प्रतिवेद्यात्मसंस्थं ततो दद्यादन्नमवेक्ष्य धीरः	002c  
यस्योदकं मधुपर्कं च गां च नमन्त्रवित्प्रतिगृह्णाति गेहे	003a  
लोभाद्भयादर्थकार्पण्यतो वा तस्यानर्थं जीवितमाहुरार्याः	003c  
चिकित्सकः शल्यकर्तावकीर्णी स्तेनः क्रूरो मद्यपो भ्रूणहा च	004a  
सेनाजीवी श्रुतिविक्रायकश्च भृशं प्रियोऽप्यतिथिर्नोदकार्हः	004c  
अविक्रेयं लवणं पक्वमन्नं दधि क्षीरं मधु तैलं घृतं च	005a  
तिला मांसं मूलफलानि शाकं रक्तं वासः सर्वगन्धा गुडश्च	005c  
अरोषणो यः समलोष्टकाञ्चनः प्रहीणशोको गतसन्धिविग्रहः	006a  
निन्दाप्रशंसोपरतः प्रियाप्रिये चरन्नुदासीनवदेष भिक्षुकः	006c  
नीवारमूलेङ्गुदशाकवृत्तिः सुसंयतात्माग्निकार्येष्वचोद्यः	007a  
वने वसन्नतिथिष्वप्रमत्तो धुरन्धरः पुण्यकृदेष तापसः	007c  
अपकृत्वा बुद्धिमतो दूरस्थोऽस्मीति नाश्वसेत्	008a  
दीर्घौ बुद्धिमतो बाहू याभ्यां हिंसति हिंसितः	008c  
न विश्वसेदविश्वस्ते विश्वस्ते नातिविश्वसेत्	009a  
विश्वासाद्भयमुत्पन्नं मूलान्यपि निकृन्तति	009c  
अनीर्ष्युर्गुप्तदारः स्यात्संविभागी प्रियंवदः	010a  
श्लक्ष्णो मधुरवाक्स्त्रीणां न चासां वशगो भवेत्	010c  
पूजनीया महाभागाः पुण्याश्च गृहदीप्तयः	011a  
स्त्रियः श्रियो गृहस्योक्तास्तस्माद्रक्ष्या विशेषतः	011c  
पितुरन्तःपुरं दद्यान्मातुर्दद्यान्महानसम्	012a  
गोषु चात्मसमं दद्यात्स्वयमेव कृषिं व्रजेत्	012c  
भृत्यैर्वणिज्याचारं च पुत्रैः सेवेत ब्राह्मणान्	012e  
अद्भ्योऽग्निर्ब्रह्मतः क्षत्रमश्मनो लोहमुत्थितम्	013a  
तेषां सर्वत्रगं तेजः स्वासु योनिषु शाम्यति	013c  
नित्यं सन्तः कुले जाताः पावकोपमतेजसः	014a  
क्षमावन्तो निराकाराः काष्ठेऽग्निरिव शेरते	014c  
यस्य मन्त्रं न जानन्ति बाह्याश्चाभ्यन्तराश्च ये	015a  
स राजा सर्वतश्चक्षुश्चिरमैश्वर्यमश्नुते	015c  
करिष्यन्न प्रभाषेत कृतान्येव च दर्शयेत्	016a  
धर्मकामार्थकार्याणि तथा मन्त्रो न भिद्यते	016c  
गिरिपृष्ठमुपारुह्य प्रासादं वा रहोगतः	017a  
अरण्ये निःशलाके वा तत्र मन्त्रो विधीयते	017c  
नासुहृत्परमं मन्त्रं भारतार्हति वेदितुम्	018a  
अपण्डितो वापि सुहृत्पण्डितो वाप्यनात्मवान्	018c  
अमात्ये ह्यर्थलिप्सा च मन्त्ररक्षणमेव च	018e  
कृतानि सर्वकार्याणि यस्य वा पार्षदा विदुः	019a  
गूढमन्त्रस्य नृपतेस्तस्य सिद्धिरसंशयम्	019c  
अप्रशस्तानि कर्माणि यो मोहादनुतिष्ठति	020a  
स तेषां विपरिभ्रंशे भ्रश्यते जीवितादपि	020c  
कर्मणां तु प्रशस्तानामनुष्ठानं सुखावहम्	021a  
तेषामेवाननुष्ठानं पश्चात्तापकरं महत्	021c  
स्थानवृद्धिक्षयज्ञस्य षाड्गुण्यविदितात्मनः	022a  
अनवज्ञातशीलस्य स्वाधीना पृथिवी नृप	022c  
अमोघक्रोधहर्षस्य स्वयं कृत्यान्ववेक्षिणः	023a  
आत्मप्रत्ययकोशस्य वसुधेयं वसुन्धरा	023c  
नाममात्रेण तुष्येत छत्रेण च महीपतिः	024a  
भृत्येभ्यो विसृजेदर्थान्नैकः सर्वहरो भवेत्	024c  
ब्राह्मणो ब्राह्मणं वेद भर्ता वेद स्त्रियं तथा	025a  
अमात्यं नृपतिर्वेद राजा राजानमेव च	025c  
न शत्रुरङ्कमापन्नो मोक्तव्यो वध्यतां गतः	026a  
अहताद्धि भयं तस्माज्जायते नचिरादिव	026c  
दैवतेषु च यत्नेन राजसु ब्राह्मणेषु च	027a  
नियन्तव्यः सदा क्रोधो वृद्धबालातुरेषु च	027c  
निरर्थं कलहं प्राज्ञो वर्जयेन्मूढसेवितम्	028a  
कीर्तिं च लभते लोके न चानर्थेन युज्यते	028c  
प्रसादो निष्फलो यस्य क्रोधश्चापि निरर्थकः	029a  
न तं भर्तारमिच्छन्ति षण्ढं पतिमिव स्त्रियः	029c  
न बुद्धिर्धनलाभाय न जाड्यमसमृद्धये	030a  
लोकपर्यायवृत्तान्तं प्राज्ञो जानाति नेतरः	030c  
विद्याशीलवयोवृद्धान्बुद्धिवृद्धांश्च भारत	031a  
धनाभिजनवृद्धांश्च नित्यं मूढोऽवमन्यते	031c  
अनार्यवृत्तमप्राज्ञमसूयकमधार्मिकम्	032a  
अनर्थाः क्षिप्रमायान्ति वाग्दुष्टं क्रोधनं तथा	032c  
अविसंवादनं दानं समयस्याव्यतिक्रमः	033a  
आवर्तयन्ति भूतानि सम्यक्प्रणिहिता च वाक्	033c  
अविसंवादको दक्षः कृतज्ञो मतिमानृजुः	034a  
अपि सङ्क्षीणकोशोऽपि लभते परिवारणम्	034c  
धृतिः शमो दमः शौचं कारुण्यं वागनिष्ठुरा	035a  
मित्राणां चानभिद्रोहः सप्तैताः समिधः श्रियः	035c  
असंविभागी दुष्टात्मा कृतघ्नो निरपत्रपः	036a  
तादृङ्नराधमो लोके वर्जनीयो नराधिप	036c  
न स रात्रौ सुखं शेते ससर्प इव वेश्मनि	037a  
यः कोपयति निर्दोषं सदोषोऽभ्यन्तरं जनम्	037c  
येषु दुष्टेषु दोषः स्याद्योगक्षेमस्य भारत	038a  
सदा प्रसादनं तेषां देवतानामिवाचरेत्	038c  
येऽर्थाः स्त्रीषु समासक्ताः प्रथमोत्पतितेषु च	039a  
ये चानार्यसमासक्ताः सर्वे ते संशयं गताः	039c  
यत्र स्त्री यत्र कितवो यत्र बालोऽनुशास्ति च	040a  
मज्जन्ति तेऽवशा देशा नद्यामश्मप्लवा इव	040c  
प्रयोजनेषु ये सक्ता न विशेषेषु भारत	041a  
तानहं पण्डितान्मन्ये विशेषा हि प्रसङ्गिनः	041c  
यं प्रशंसन्ति कितवा यं प्रशंसन्ति चारणाः	042a  
यं प्रशंसन्ति बन्धक्यो न स जीवति मानवः	042c  
हित्वा तान्परमेष्वासान्पाण्डवानमितौजसः	043a  
आहितं भारतैश्वर्यं त्वया दुर्योधने महत्	043c  
तं द्रक्ष्यसि परिभ्रष्टं तस्मात्त्वं नचिरादिव	044a  
ऐश्वर्यमदसम्मूढं बलिं लोकत्रयादिव	044c  
