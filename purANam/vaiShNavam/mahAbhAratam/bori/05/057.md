धृतराष्ट्र उवाच	001  
क्षत्रतेजा ब्रह्मचारी कौमारादपि पाण्डवः	001a  
तेन संयुगमेष्यन्ति मन्दा विलपतो मम	001c  
दुर्योधन निवर्तस्व युद्धाद्भरतसत्तम	002a  
न हि युद्धं प्रशंसन्ति सर्वावस्थमरिन्दम	002c  
अलमर्धं पृथिव्यास्ते सहामात्यस्य जीवितुम्	003a  
प्रयच्छ पाण्डुपुत्राणां यथोचितमरिन्दम	003c  
एतद्धि कुरवः सर्वे मन्यन्ते धर्मसंहितम्	004a  
यत्त्वं प्रशान्तिमिच्छेथाः पाण्डुपुत्रैर्महात्मभिः	004c  
अङ्गेमां समवेक्षस्व पुत्र स्वामेव वाहिनीम्	005a  
जात एव तव स्रावस्त्वं तु मोहान्न बुध्यसे	005c  
न ह्यहं युद्धमिच्छामि नैतदिच्छति बाह्लिकः	006a  
न च भीष्मो न च द्रोणो नाश्वत्थामा न सञ्जयः	006c  
न सोमदत्तो न शल्यो न कृपो युद्धमिच्छति	007a  
सत्यव्रतः पुरुमित्रो जयो भूरिश्रवास्तथा	007c  
येषु सम्प्रतितिष्ठेयुः कुरवः पीडिताः परैः	008a  
ते युद्धं नाभिनन्दन्ति तत्तुभ्यं तात रोचताम्	008c  
न त्वं करोषि कामेन कर्णः कारयिता तव	009a  
दुःशासनश्च पापात्मा शकुनिश्चापि सौबलः	009c  
दुर्योधन उवाच	010  
नाहं भवति न द्रोणे नाश्वत्थाम्नि न सञ्जये	010a  
न विकर्णे न काम्बोजे न कृपे न च बाह्लिके	010c  
सत्यव्रते पुरुमित्रे भूरिश्रवसि वा पुनः	011a  
अन्येषु वा तावकेषु भारं कृत्वा समाह्वये	011c  
अहं च तात कर्णश्च रणयज्ञं वितत्य वै	012a  
युधिष्ठिरं पशुं कृत्वा दीक्षितौ भरतर्षभ	012c  
रथो वेदी स्रुवः खड्गो गदा स्रुक्कवचं सदः	013a  
चातुर्होत्रं च धुर्या मे शरा दर्भा हविर्यशः	013c  
आत्मयज्ञेन नृपते इष्ट्वा वैवस्वतं रणे	014a  
विजित्य स्वयमेष्यावो हतामित्रौ श्रिया वृतौ	014c  
अहं च तात कर्णश्च भ्राता दुःशासनश्च मे	015a  
एते वयं हनिष्यामः पाण्डवान्समरे त्रयः	015c  
अहं हि पाण्डवान्हत्वा प्रशास्ता पृथिवीमिमाम्	016a  
मां वा हत्वा पाण्डुपुत्रा भोक्तारः पृथिवीमिमाम्	016c  
त्यक्तं मे जीवितं राजन्धनं राज्यं च पार्थिव	017a  
न जातु पाण्डवैः सार्धं वसेयमहमच्युत	017c  
यावद्धि सूच्यास्तीक्ष्णाया विध्येदग्रेण मारिष	018a  
तावदप्यपरित्याज्यं भूमेर्नः पाण्डवान्प्रति	018c  
धृतराष्ट्र उवाच	019  
सर्वान्वस्तात शोचामि त्यक्तो दुर्योधनो मया	019a  
ये मन्दमनुयास्यध्वं यान्तं वैवस्वतक्षयम्	019c  
रुरूणामिव यूथेषु व्याघ्राः प्रहरतां वराः	020a  
वरान्वरान्हनिष्यन्ति समेता युधि पाण्डवाः	020c  
प्रतीपमिव मे भाति युयुधानेन भारती	021a  
व्यस्ता सीमन्तिनी त्रस्ता प्रमृष्टा दीर्घबाहुना	021c  
सम्पूर्णं पूरयन्भूयो बलं पार्थस्य माधवः	022a  
शैनेयः समरे स्थाता बीजवत्प्रवपञ्शरान्	022c  
सेनामुखे प्रयुद्धानां भीमसेनो भविष्यति	023a  
तं सर्वे संश्रयिष्यन्ति प्राकारमकुतोभयम्	023c  
यदा द्रक्ष्यसि भीमेन कुञ्जरान्विनिपातितान्	024a  
विशीर्णदन्तान्गिर्याभान्भिन्नकुम्भान्सशोणितान्	024c  
तानभिप्रेक्ष्य सङ्ग्रामे विशीर्णानिव पर्वतान्	025a  
भीतो भीमस्य संस्पर्शात्स्मर्तासि वचनस्य मे	025c  
निर्दग्धं भीमसेनेन सैन्यं हतरथद्विपम्	026a  
गतिमग्नेरिव प्रेक्ष्य स्मर्तासि वचनस्य मे	026c  
महद्वो भयमागामि न चेच्छाम्यथ पाण्डवैः	027a  
गदया भीमसेनेन हताः शममुपैष्यथ	027c  
महावनमिव छिन्नं यदा द्रक्ष्यसि पातितम्	028a  
बलं कुरूणां सङ्ग्रामे तदा स्मर्तासि मे वचः	028c  
वैशम्पायन उवाच	029  
एतावदुक्त्वा राजा तु स सर्वान्पृथिवीपतीन्	029a  
अनुभाष्य महाराज पुनः पप्रच्छ सञ्जयम्	029c  
