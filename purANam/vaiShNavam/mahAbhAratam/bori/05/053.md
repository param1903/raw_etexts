सञ्जय उवाच	001  
एवमेतन्महाराज यथा वदसि भारत	001a  
युद्धे विनाशः क्षत्रस्य गाण्डीवेन प्रदृश्यते	001c  
इदं तु नाभिजानामि तव धीरस्य नित्यशः	002a  
यत्पुत्रवशमागच्छेः सत्त्वज्ञः सव्यसाचिनः	002c  
नैष कालो महाराज तव शश्वत्कृतागसः	003a  
त्वया ह्येवादितः पार्था निकृता भरतर्षभ	003c  
पिता श्रेष्ठः सुहृद्यश्च सम्यक्प्रणिहितात्मवान्	004a  
आस्थेयं हि हितं तेन न द्रोग्धा गुरुरुच्यते	004c  
इदं जितमिदं लब्धमिति श्रुत्वा पराजितान्	005a  
द्यूतकाले महाराज स्मयसे स्म कुमारवत्	005c  
परुषाण्युच्यमानान्स्म पुरा पार्थानुपेक्षसे	006a  
कृत्स्नं राज्यं जयन्तीति प्रपातं नानुपश्यसि	006c  
पित्र्यं राज्यं महाराज कुरवस्ते सजाङ्गलाः	007a  
अथ वीरैर्जितां भूमिमखिलां प्रत्यपद्यथाः	007c  
बाहुवीर्यार्जिता भूमिस्तव पार्थैर्निवेदिता	008a  
मयेदं कृतमित्येव मन्यसे राजसत्तम	008c  
ग्रस्तान्गन्धर्वराजेन मज्जतो ह्यप्लवेऽम्भसि	009a  
आनिनाय पुनः पार्थः पुत्रांस्ते राजसत्तम	009c  
कुमारवच्च स्मयसे द्यूते विनिकृतेषु यत्	010a  
पाण्डवेषु वनं राजन्प्रव्रजत्सु पुनः पुनः	010c  
प्रवर्षतः शरव्रातानर्जुनस्य शितान्बहून्	011a  
अप्यर्णवा विशुष्येयुः किं पुनर्मांसयोनयः	011c  
अस्यतां फल्गुनः श्रेष्ठो गाण्डीवं धनुषां वरम्	012a  
केशवः सर्वभूतानां चक्राणां च सुदर्शनम्	012c  
वानरो रोचमानश्च केतुः केतुमतां वरः	013a  
एवमेतानि सरथो वहञ्श्वेतहयो रणे	013c  
क्षपयिष्यति नो राजन्कालचक्रमिवोद्यतम्	013e  
तस्याद्य वसुधा राजन्निखिला भरतर्षभ	014a  
यस्य भीमार्जुनौ योधौ स राजा राजसत्तम	014c  
तथा भीमहतप्रायां मज्जन्तीं तव वाहिनीम्	015a  
दुर्योधनमुखा दृष्ट्वा क्षयं यास्यन्ति कौरवाः	015c  
न हि भीमभयाद्भीता लप्स्यन्ते विजयं विभो	016a  
तव पुत्रा महाराज राजानश्चानुसारिणः	016c  
मत्स्यास्त्वामद्य नार्चन्ति पाञ्चालाश्च सकेकयाः	017a  
शाल्वेयाः शूरसेनाश्च सर्वे त्वामवजानते	017c  
पार्थं ह्येते गताः सर्वे वीर्यज्ञास्तस्य धीमतः	017e  
अनर्हानेव तु वधे धर्मयुक्तान्विकर्मणा	018a  
सर्वोपायैर्नियन्तव्यः सानुगः पापपूरुषः	018c  
तव पुत्रो महाराज नात्र शोचितुमर्हसि	018e  
द्यूतकाले मया चोक्तं विदुरेण च धीमता	019a  
यदिदं ते विलपितं पाण्डवान्प्रति भारत	019c  
अनीशेनेव राजेन्द्र सर्वमेतन्निरर्थकम्	019e  
