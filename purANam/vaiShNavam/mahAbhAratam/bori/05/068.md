धृतराष्ट्र उवाच	001  
भूयो मे पुण्डरीकाक्षं सञ्जयाचक्ष्व पृच्छते	001a  
नामकर्मार्थवित्तात प्राप्नुयां पुरुषोत्तमम्	001c  
सञ्जय उवाच	002  
श्रुतं मे तस्य देवस्य नामनिर्वचनं शुभम्	002a  
यावत्तत्राभिजानेऽहमप्रमेयो हि केशवः	002c  
वसनात्सर्वभूतानां वसुत्वाद्देवयोनितः	003a  
वासुदेवस्ततो वेद्यो वृषत्वाद्वृष्णिरुच्यते	003c  
मौनाद्ध्यानाच्च योगाच्च विद्धि भारत माधवम्	004a  
सर्वतत्त्वलयाच्चैव मधुहा मधुसूदनः	004c  
कृषिर्भूवाचकः शब्दो णश्च निर्वृतिवाचकः	005a  
कृष्णस्तद्भावयोगाच्च कृष्णो भवति शाश्वतः	005c  
पुण्डरीकं परं धाम नित्यमक्षयमक्षरम्	006a  
तद्भावात्पुण्डरीकाक्षो दस्युत्रासाज्जनार्दनः	006c  
यतः सत्त्वं न च्यवते यच्च सत्त्वान्न हीयते	007a  
सत्त्वतः सात्वतस्तस्मादार्षभाद्वृषभेक्षणः	007c  
न जायते जनित्र्यां यदजस्तस्मादनीकजित्	008a  
देवानां स्वप्रकाशत्वाद्दमाद्दामोदरं विदुः	008c  
हर्षात्सौख्यात्सुखैश्वर्याद्धृषीकेशत्वमश्नुते	009a  
बाहुभ्यां रोदसी बिभ्रन्महाबाहुरिति स्मृतः	009c  
अधो न क्षीयते जातु यस्मात्तस्मादधोक्षजः	010a  
नराणामयनाच्चापि तेन नारायणः स्मृतः	010c  
पूरणात्सदनाच्चैव ततोऽसौ पुरुषोत्तमः	010e  
असतश्च सतश्चैव सर्वस्य प्रभवाप्ययात्	011a  
सर्वस्य च सदा ज्ञानात्सर्वमेनं प्रचक्षते	011c  
सत्ये प्रतिष्ठितः कृष्णः सत्यमत्र प्रतिष्ठितम्	012a  
सत्यात्सत्यं च गोविन्दस्तस्मात्सत्योऽपि नामतः	012c  
विष्णुर्विक्रमणादेव जयनाज्जिष्णुरुच्यते	013a  
शाश्वतत्वादनन्तश्च गोविन्दो वेदनाद्गवाम्	013c  
अतत्त्वं कुरुते तत्त्वं तेन मोहयते प्रजाः	014a  
एवंविधो धर्मनित्यो भगवान्मुनिभिः सह	014c  
आगन्ता हि महाबाहुरानृशंस्यार्थमच्युतः	014e  
