शल्य उवाच	001  
ऋषयोऽथाब्रुवन्सर्वे देवाश्च त्रिदशेश्वराः	001a  
अयं वै नहुषः श्रीमान्देवराज्येऽभिषिच्यताम्	001c  
ते गत्वाथाब्रुवन्सर्वे राजा नो भव पार्थिव	001e  
स तानुवाच नहुषो देवानृषिगणांस्तथा	002a  
पितृभिः सहितान्राजन्परीप्सन्हितमात्मनः	002c  
दुर्बलोऽहं न मे शक्तिर्भवतां परिपालने	003a  
बलवाञ्जायते राजा बलं शक्रे हि नित्यदा	003c  
तमब्रुवन्पुनः सर्वे देवाः सर्षिपुरोगमाः	004a  
अस्माकं तपसा युक्तः पाहि राज्यं त्रिविष्टपे	004c  
परस्परभयं घोरमस्माकं हि न संशयः	005a  
अभिषिच्यस्व राजेन्द्र भव राजा त्रिविष्टपे	005c  
देवदानवयक्षाणामृषीणां रक्षसां तथा	006a  
पितृगन्धर्वभूतानां चक्षुर्विषयवर्तिनाम्	006c  
तेज आदास्यसे पश्यन्बलवांश्च भविष्यसि	006e  
धर्मं पुरस्कृत्य सदा सर्वलोकाधिपो भव	007a  
ब्रह्मर्षींश्चापि देवांश्च गोपायस्व त्रिविष्टपे	007c  
सुदुर्लभं वरं लब्ध्वा प्राप्य राज्यं त्रिविष्टपे	008a  
धर्मात्मा सततं भूत्वा कामात्मा समपद्यत	008c  
देवोद्यानेषु सर्वेषु नन्दनोपवनेषु च	009a  
कैलासे हिमवत्पृष्ठे मन्दरे श्वेतपर्वते	009c  
सह्ये महेन्द्रे मलये समुद्रेषु सरित्सु च	009e  
अप्सरोभिः परिवृतो देवकन्यासमावृतः	010a  
नहुषो देवराजः सन्क्रीडन्बहुविधं तदा	010c  
शृण्वन्दिव्या बहुविधाः कथाः श्रुतिमनोहराः	011a  
वादित्राणि च सर्वाणि गीतं च मधुरस्वरम्	011c  
विश्वावसुर्नारदश्च गन्धर्वाप्सरसां गणाः	012a  
ऋतवः षट्च देवेन्द्रं मूर्तिमन्त उपस्थिताः	012c  
मारुतः सुरभिर्वाति मनोज्ञः सुखशीतलः	012e  
एवं हि क्रीडतस्तस्य नहुषस्य महात्मनः	013a  
सम्प्राप्ता दर्शनं देवी शक्रस्य महिषी प्रिया	013c  
स तां सन्दृश्य दुष्टात्मा प्राह सर्वान्सभासदः	014a  
इन्द्रस्य महिषी देवी कस्मान्मां नोपतिष्ठति	014c  
अहमिन्द्रोऽस्मि देवानां लोकानां च तथेश्वरः	015a  
आगच्छतु शची मह्यं क्षिप्रमद्य निवेशनम्	015c  
तच्छ्रुत्वा दुर्मना देवी बृहस्पतिमुवाच ह	016a  
रक्ष मां नहुषाद्ब्रह्मंस्तवास्मि शरणं गता	016c  
सर्वलक्षणसम्पन्नां ब्रह्मंस्त्वं मां प्रभाषसे	017a  
देवराजस्य दयितामत्यन्तसुखभागिनीम्	017c  
अवैधव्येन संयुक्तामेकपत्नीं पतिव्रताम्	018a  
उक्तवानसि मां पूर्वमृतां तां कुरु वै गिरम्	018c  
नोक्तपूर्वं च भगवन्मृषा ते किञ्चिदीश्वर	019a  
तस्मादेतद्भवेत्सत्यं त्वयोक्तं द्विजसत्तम	019c  
बृहस्पतिरथोवाच इन्द्राणीं भयमोहिताम्	020a  
यदुक्तासि मया देवि सत्यं तद्भविता ध्रुवम्	020c  
द्रक्ष्यसे देवराजानमिन्द्रं शीघ्रमिहागतम्	021a  
न भेतव्यं च नहुषात्सत्यमेतद्ब्रवीमि ते	021c  
समानयिष्ये शक्रेण नचिराद्भवतीमहम्	021e  
अथ शुश्राव नहुष इन्द्राणीं शरणं गताम्	022a  
बृहस्पतेरङ्गिरसश्चुक्रोध स नृपस्तदा	022c  
