दुर्योधन उवाच	001  
सदृशानां मनुष्येषु सर्वेषां तुल्यजन्मनाम्	001a  
कथमेकान्ततस्तेषां पार्थानां मन्यसे जयम्	001c  
सर्वे स्म समजातीयाः सर्वे मानुषयोनयः	002a  
पितामह विजानीषे पार्थेषु विजयं कथम्	002c  
नाहं भवति न द्रोणे न कृपे न च बाह्लिके	003a  
अन्येषु च नरेन्द्रेषु पराक्रम्य समारभे	003c  
अहं वैकर्तनः कर्णो भ्राता दुःशासनश्च मे	004a  
पाण्डवान्समरे पञ्च हनिष्यामः शितैः शरैः	004c  
ततो राजन्महायज्ञैर्विविधैर्भूरिदक्षिणैः	005a  
ब्राह्मणांस्तर्पयिष्यामि गोभिरश्वैर्धनेन च	005c  
विदुर उवाच	006  
शकुनीनामिहार्थाय पाशं भूमावयोजयत्	006a  
कश्चिच्छाकुनिकस्तात पूर्वेषामिति शुश्रुम	006c  
तस्मिन्द्वौ शकुनौ बद्धौ युगपत्समपौरुषौ	007a  
तावुपादाय तं पाशं जग्मतुः खचरावुभौ	007c  
तौ विहायसमाक्रान्तौ दृष्ट्वा शाकुनिकस्तदा	008a  
अन्वधावदनिर्विण्णो येन येन स्म गच्छतः	008c  
तथा तमनुधावन्तं मृगयुं शकुनार्थिनम्	009a  
आश्रमस्थो मुनिः कश्चिद्ददर्शाथ कृताह्निकः	009c  
तावन्तरिक्षगौ शीघ्रमनुयान्तं महीचरम्	010a  
श्लोकेनानेन कौरव्य पप्रच्छ स मुनिस्तदा	010c  
विचित्रमिदमाश्चर्यं मृगहन्प्रतिभाति मे	011a  
प्लवमानौ हि खचरौ पदातिरनुधावसि	011c  
शाकुनिक उवाच	012  
पाशमेकमुभावेतौ सहितौ हरतो मम	012a  
यत्र वै विवदिष्येते तत्र मे वशमेष्यतः	012c  
विदुर उवाच	013  
तौ विवादमनुप्राप्तौ शकुनौ मृत्युसन्धितौ	013a  
विगृह्य च सुदुर्बुद्धी पृथिव्यां सन्निपेततुः	013c  
तौ युध्यमानौ संरब्धौ मृत्युपाशवशानुगौ	014a  
उपसृत्यापरिज्ञातो जग्राह मृगयुस्तदा	014c  
एवं ये ज्ञातयोऽर्थेषु मिथो गच्छन्ति विग्रहम्	015a  
तेऽमित्रवशमायान्ति शकुनाविव विग्रहात्	015c  
सम्भोजनं सङ्कथनं सम्प्रश्नोऽथ समागमः	016a  
एतानि ज्ञातिकार्याणि न विरोधः कदाचन	016c  
यस्मिन्काले सुमनसः सर्वे वृद्धानुपासते	017a  
सिंहगुप्तमिवारण्यमप्रधृष्या भवन्ति ते	017c  
येऽर्थं सन्ततमासाद्य दीना इव समासते	018a  
श्रियं ते सम्प्रयच्छन्ति द्विषद्भ्यो भरतर्षभ	018c  
धूमायन्ते व्यपेतानि ज्वलन्ति सहितानि च	019a  
धृतराष्ट्रोल्मुकानीव ज्ञातयो भरतर्षभ	019c  
इदमन्यत्प्रवक्ष्यामि यथा दृष्टं गिरौ मया	020a  
श्रुत्वा तदपि कौरव्य यथा श्रेयस्तथा कुरु	020c  
वयं किरातैः सहिता गच्छामो गिरिमुत्तरम्	021a  
ब्राह्मणैर्देवकल्पैश्च विद्याजम्भकवातिकैः	021c  
कुञ्जभूतं गिरिं सर्वमभितो गन्धमादनम्	022a  
दीप्यमानौषधिगणं सिद्धगन्धर्वसेवितम्	022c  
तत्र पश्यामहे सर्वे मधु पीतममाक्षिकम्	023a  
मरुप्रपाते विषमे निविष्टं कुम्भसम्मितम्	023c  
आशीविषै रक्ष्यमाणं कुबेरदयितं भृशम्	024a  
यत्प्राश्य पुरुषो मर्त्यो अमरत्वं निगच्छति	024c  
अचक्षुर्लभते चक्षुर्वृद्धो भवति वै युवा	025a  
इति ते कथयन्ति स्म ब्राह्मणा जम्भसाधकाः	025c  
ततः किरातास्तद्दृष्ट्वा प्रार्थयन्तो महीपते	026a  
विनेशुर्विषमे तस्मिन्ससर्पे गिरिगह्वरे	026c  
तथैव तव पुत्रोऽयं पृथिवीमेक इच्छति	027a  
मधु पश्यति सम्मोहात्प्रपातं नानुपश्यति	027c  
दुर्योधनो योद्धुमनाः समरे सव्यसाचिना	028a  
न च पश्यामि तेजोऽस्य विक्रमं वा तथाविधम्	028c  
एकेन रथमास्थाय पृथिवी येन निर्जिता	029a  
प्रतीक्षमाणो यो वीरः क्षमते वीक्षितं तव	029c  
द्रुपदो मत्स्यराजश्च सङ्क्रुद्धश्च धनञ्जयः	030a  
न शेषयेयुः समरे वायुयुक्ता इवाग्नयः	030c  
अङ्के कुरुष्व राजानं धृतराष्ट्र युधिष्ठिरम्	031a  
युध्यतोर्हि द्वयोर्युद्धे नैकान्तेन भवेज्जयः	031c  
