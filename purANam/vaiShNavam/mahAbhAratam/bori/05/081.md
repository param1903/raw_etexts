अर्जुन उवाच ||	001    
कुरूणामद्य सर्वेषां भवान्सुहृदनुत्तमः  |	001a  
सम्बन्धी दयितो नित्यमुभयोः पक्षयोरपि ||	001c  
पाण्डवैर्धार्तराष्ट्राणां प्रतिपाद्यमनामयम् |	002a  
समर्थः प्रशमं चैषां कर्तुं त्वमसि केशव ||	002c  
त्वमितः पुण्डरीकाक्ष सुयोधनममर्षणम् |	003a  
शान्त्यर्थं भारतं ब्रूया यत्तद्वाच्यममित्रहन् ||	003c  
त्वया धर्मार्थयुक्तं चेदुक्तं शिवमनामयम् |	004a  
हितं नादास्यते बालो दिष्टस्य वशमेष्यति ||	004c  
भगवानुवाच ||	005    
धर्म्यमस्मद्धितं चैव कुरूणां यदनामयम् |	005a  
एष यास्यामि राजानं धृतराष्ट्रमभीप्सया ||	005c  
वैशम्पायन उवाच ||	006    
ततो व्यपेते तमसि सूर्ये विमल उद्गते |	006a  
मैत्रे मुहूर्ते सम्प्राप्ते मृद्वर्चिषि दिवाकरे ||	006c  
कौमुदे मासि रेवत्यां शरदन्ते हिमागमे |	007a  
स्फीतसस्यसुखे काले कल्यः सत्त्ववतां वरः ||	007c  
मङ्गल्याः पुण्यनिर्घोषा वाचः शृण्वंश्च सूनृताः |	008a  
ब्राह्मणानां प्रतीतानामृषीणामिव वासवः ||	008c  
कृत्वा पौर्वाह्णिकं कृत्यं स्नातः शुचिरलङ्कृतः |	009a  
उपतस्थे विवस्वन्तं पावकं च जनार्दनः ||	009c  
ऋषभं पृष्ठ आलभ्य ब्राह्मणानभिवाद्य च |	010a  
अग्निं प्रदक्षिणं कृत्वा पश्यन्कल्याणमग्रतः ||	010c  
तत्प्रतिज्ञाय वचनं पाण्डवस्य जनार्दनः |	011a  
शिनेर्नप्तारमासीनमभ्यभाषत सात्यकिम् ||	011c  
रथ आरोप्यतां शङ्खश्चक्रं च गदया सह |	012a  
उपासङ्गाश्च शक्त्यश्च सर्वप्रहरणानि च ||	012c  
दुर्योधनो हि दुष्टात्मा कर्णश्च सहसौबलः |	013a  
न च शत्रुरवज्ञेयः प्राकृतोऽपि बलीयसा ||	013c  
ततस्तन्मतमाज्ञाय केशवस्य पुरःसराः |	014a  
प्रसस्रुर्योजयिष्यन्तो रथं चक्रगदाभृतः ||	014c  
तं दीप्तमिव कालाग्निमाकाशगमिवाध्वगम् |	015a  
चन्द्रसूर्यप्रकाशाभ्यां चक्राभ्यां समलङ्कृतम् ||	015c  
अर्धचन्द्रैश्च चन्द्रैश्च मत्स्यैः समृगपक्षिभिः |	016a  
पुष्पैश्च विविधैश्चित्रं मणिरत्नैश्च सर्वशः ||	016c  
तरुणादित्यसङ्काशं बृहन्तं चारुदर्शनम् |	017a  
मणिहेमविचित्राङ्गं सुध्वजं सुपताकिनम् ||	017c  
सूपस्करमनाधृष्यं वैयाघ्रपरिवारणम् |	018a  
यशोघ्नं प्रत्यमित्राणां यदूनां नन्दिवर्धनम् ||	018c  
वाजिभिः सैन्यसुग्रीवमेघपुष्पबलाहकैः |	019a  
स्नातैः सम्पादयां चक्रुः सम्पन्नैः सर्वसम्पदा ||	019c  
महिमानं तु कृष्णस्य भूय एवाभिवर्धयन् |	020a  
सुघोषः पतगेन्द्रेण ध्वजेन युयुजे रथः ||	020c  
तं मेरुशिखरप्रख्यं मेघदुन्दुभिनिस्वनम् |	021a  
आरुरोह रथं शौरिर्विमानमिव पुण्यकृत् ||	021c  
ततः सात्यकिमारोप्य प्रययौ पुरुषोत्तमः |	022a  
पृथिवीं चान्तरिक्षं च रथघोषेण नादयन् ||	022c  
व्यपोढाभ्रघनः कालः क्षणेन समपद्यत |	023a  
शिवश्चानुववौ वायुः प्रशान्तमभवद्रजः ||	023c  
प्रदक्षिणानुलोमाश्च मङ्गल्या मृगपक्षिणः |	024a  
प्रयाणे वासुदेवस्य बभूवुरनुयायिनः ||	024c  
मङ्गल्यार्थपदैः शब्दैरन्ववर्तन्त सर्वशः |	025a  
सारसाः शतपत्राश्च हंसाश्च मधुसूदनम् ||	025c  
मन्त्राहुतिमहाहोमैर्हूयमानश्च पावकः |	026a  
प्रदक्षिणशिखो भूत्वा विधूमः समपद्यत ||	026c  
वसिष्ठो वामदेवश्च भूरिद्युम्नो गयः क्रथः |	027a  
शुक्रनारदवाल्मीका मरुतः कुशिको भृगुः ||	027c  
ब्रह्मदेवर्षयश्चैव कृष्णं यदुसुखावहम् |	028a  
प्रदक्षिणमवर्तन्त सहिता वासवानुजम् ||	028c  
एवमेतैर्महाभागैर्महर्षिगणसाधुभिः |	029a  
पूजितः प्रययौ कृष्णः कुरूणां सदनं प्रति ||	029c  
तं प्रयान्तमनुप्रायात्कुन्तीपुत्रो युधिष्ठिरः |	030a  
भीमसेनार्जुनौ चोभौ माद्रीपुत्रौ च पाण्डवौ ||	030c  
चेकितानश्च विक्रान्तो धृष्टकेतुश्च चेदिपः |	031a  
द्रुपदः काशिराजश्च शिखण्डी च महारथः ||	031c  
धृष्टद्युम्नः सपुत्रश्च विराटः केकयैः सह |	032a  
संसाधनार्थं प्रययुः क्षत्रियाः क्षत्रियर्षभम् ||	032c  
ततोऽनुव्रज्य गोविन्दं धर्मराजो युधिष्ठिरः |	033a  
राज्ञां सकाशे द्युतिमानुवाचेदं वचस्तदा ||	033c  
यो नैव कामान्न भयान्न लोभान्नार्थकारणात् |	034a  
अन्यायमनुवर्तेत स्थिरबुद्धिरलोलुपः ||	034c  
धर्मज्ञो धृतिमान्प्राज्ञः सर्वभूतेषु केशवः |	035a  
ईश्वरः सर्वभूतानां देवदेवः प्रतापवान् ||	035c  
तं सर्वगुणसम्पन्नं श्रीवत्सकृतलक्षणम् |	036a  
सम्परिष्वज्य कौन्तेयः सन्देष्टुमुपचक्रमे ||	036c  
या सा बाल्यात्प्रभृत्यस्मान्पर्यवर्धयताबला |	037a  
उपवासतपःशीला सदा स्वस्त्ययने रता ||	037c  
देवतातिथिपूजासु गुरुशुश्रूषणे रता |	038a  
वत्सला प्रियपुत्रा च प्रियास्माकं जनार्दन ||	038c  
सुयोधनभयाद्या नोऽत्रायतामित्रकर्शन |	039a  
महतो मृत्युसम्बाधादुत्तरन्नौरिवार्णवात् ||	039c  
अस्मत्कृते च सततं यया दुःखानि माधव |	040a  
अनुभूतान्यदुःखार्हा तां स्म पृच्छेरनामयम् ||	040c  
भृशमाश्वासयेश्चैनां पुत्रशोकपरिप्लुताम् |	041a  
अभिवाद्य स्वजेथाश्च पाण्डवान्परिकीर्तयन् ||	041c  
ऊढात्प्रभृति दुःखानि श्वशुराणामरिन्दम |	042a  
निकारानतदर्हा च पश्यन्ती दुःखमश्नुते ||	042c  
अपि जातु स कालः स्यात्कृष्ण दुःखविपर्ययः |	043a  
यदहं मातरं क्लिष्टां सुखे दध्यामरिन्दम |	043c  
प्रव्रजन्तोऽन्वधावत्सा कृपणा पुत्रगृद्धिनी |	044a  
रुदतीमपहायैनामुपगच्छाम यद्वनम् ||	044c  
न नूनं म्रियते दुःखैः सा चेज्जीवति केशव |	045a  
तथा पुत्राधिभिर्गाढमार्ता ह्यानर्तसत्कृता ||	045c  
अभिवाद्या तु सा कृष्ण त्वया मद्वचनाद्विभो |	046a  
धृतराष्ट्रश्च कौरव्यो राजानश्च वयोऽधिकाः ||	046c  
भीष्मं द्रोणं कृपं चैव महाराजं च बाह्लिकम् |	047a  
द्रौणिं च सोमदत्तं च सर्वांश्च भरतान्पृथक् ||	047c  
विदुरं च महाप्राज्ञं कुरूणां मन्त्रधारिणम् |	048a  
अगाधबुद्धिं धर्मज्ञं स्वजेथा मधुसूदन ||	048c  
इत्युक्त्वा केशवं तत्र राजमध्ये युधिष्ठिरः |	049a  
अनुज्ञातो निववृते कृष्णं कृत्वा प्रदक्षिणम् ||	049c  
व्रजन्नेव तु बीभत्सुः सखायं पुरुषर्षभम् |	050a  
अब्रवीत्परवीरघ्नं दाशार्हमपराजितम् ||	050c  
यदस्माकं विभो वृत्तं पुरा वै मन्त्रनिश्चये |	051a  
अर्धराज्यस्य गोविन्द विदितं सर्वराजसु ||	051c  
तच्चेद्दद्यादसङ्गेन सत्कृत्यानवमन्य च |	052a  
प्रियं मे स्यान्महाबाहो मुच्येरन्महतो भयात् ||	052c  
अतश्चेदन्यथा कर्ता धार्तराष्ट्रोऽनुपायवित् |	053a  
अन्तं नूनं करिष्यामि क्षत्रियाणां जनार्दन ||	053c  
एवमुक्ते पाण्डवेन पर्यहृष्यद्वृकोदरः |	054a  
मुहुर्मुहुः क्रोधवशात्प्रावेपत च पाण्डवः ||	054c  
वेपमानश्च कौन्तेयः प्राक्रोशन्महतो रवान् |	055a  
धनञ्जयवचः श्रुत्वा हर्षोत्सिक्तमना भृशम् ||	055c  
तस्य तं निनदं श्रुत्वा सम्प्रावेपन्त धन्विनः |	056a  
वाहनानि च सर्वाणि शकृन्मूत्रं प्रसुस्रुवुः ||	056c  
इत्युक्त्वा केशवं तत्र तथा चोक्त्वा विनिश्चयम् |	057a  
अनुज्ञातो निववृते परिष्वज्य जनार्दनम् ||	057c  
तेषु राजसु सर्वेषु निवृत्तेषु जनार्दनः |	058a  
तूर्णमभ्यपतद्धृष्टः सैन्यसुग्रीववाहनः ||	058c  
ते हया वासुदेवस्य दारुकेण प्रचोदिताः |	059a  
पन्थानमाचेमुरिव ग्रसमाना इवाम्बरम् ||	059c  
अथापश्यन्महाबाहुर्ॠषीनध्वनि केशवः |	060a  
ब्राह्म्या श्रिया दीप्यमानान्स्थितानुभयतः पथि ||	060c  
सोऽवतीर्य रथात्तूर्णमभिवाद्य जनार्दनः |	061a  
यथावत्तानृषीन्सर्वानभ्यभाषत पूजयन् ||	061c  
कच्चिल्लोकेषु कुशलं कच्चिद्धर्मः स्वनुष्ठितः |	062a  
ब्राह्मणानां त्रयो वर्णाः कच्चित्तिष्ठन्ति शासने ||	062c  
तेभ्यः प्रयुज्य तां पूजां प्रोवाच मधुसूदनः |	063a  
भगवन्तः क्व संसिद्धाः का वीथी भवतामिह ||	063c  
किं वा भगवतां कार्यमहं किं करवाणि वः |	064a  
केनार्थेनोपसम्प्राप्ता भगवन्तो महीतलम् ||	064c  
तमब्रवीज्जामदग्न्य उपेत्य मधुसूदनम् |	065a  
परिष्वज्य च गोविन्दं पुरा सुचरिते सखा ||	065c  
देवर्षयः पुण्यकृतो ब्राह्मणाश्च बहुश्रुताः |	066a  
राजर्षयश्च दाशार्ह मानयन्तस्तपस्विनः ||	066c  
देवासुरस्य द्रष्टारः पुराणस्य महाद्युते |	067a  
समेतं पार्थिवं क्षत्रं दिदृक्षन्तश्च सर्वतः ||	067c  
सभासदश्च राजानस्त्वां च सत्यं जनार्दन |	068a  
एतन्महत्प्रेक्षणीयं द्रष्टुं गच्छाम केशव ||	068c  
धर्मार्थसहिता वाचः श्रोतुमिच्छाम माधव |	069a  
त्वयोच्यमानाः कुरुषु राजमध्ये परन्तप ||	069c  
भीष्मद्रोणादयश्चैव विदुरश्च महामतिः |	070a  
त्वं च यादवशार्दूल सभायां वै समेष्यथ ||	070c  
तव वाक्यानि दिव्यानि तत्र तेषां च माधव |	071a  
श्रोतुमिच्छाम गोविन्द सत्यानि च शुभानि च ||	071c  
आपृष्टोऽसि महाबाहो पुनर्द्रक्ष्यामहे वयम् |	072a  
याह्यविघ्नेन वै वीर द्रक्ष्यामस्त्वां सभागतम् ||	072c  
