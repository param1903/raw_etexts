नारद उवाच ||	001    
एवमुक्तस्तदा तेन विश्वामित्रेण धीमता |	001a  
नास्ते न शेते नाहारं कुरुते गालवस्तदा ||	001c  
त्वगस्थिभूतो हरिणश्चिन्ताशोकपरायणः |	002a  
शोचमानोऽतिमात्रं स दह्यमानश्च मन्युना ||	002c  
कुतः पुष्टानि मित्राणि कुतोऽर्थाः सञ्चयः कुतः |	003a  
हयानां चन्द्रशुभ्राणां शतान्यष्टौ कुतो मम ||	003c  
कुतो मे भोजनश्रद्धा सुखश्रद्धा कुतश्च मे |	004a  
श्रद्धा मे जीवितस्यापि छिन्ना किं जीवितेन मे ||	004c  
अहं पारं समुद्रस्य पृथिव्या वा परं परात् |	005a  
गत्वात्मानं विमुञ्चामि किं फलं जीवितेन मे ||	005c  
अधनस्याकृतार्थस्य त्यक्तस्य विविधैः फलैः |	006a  
ऋणं धारयमाणस्य कुतः सुखमनीहया ||	006c  
सुहृदां हि धनं भुक्त्वा कृत्वा प्रणयमीप्सितम् |	007a  
प्रतिकर्तुमशक्तस्य जीवितान्मरणं वरम् ||	007c  
प्रतिश्रुत्य करिष्येति कर्तव्यं तदकुर्वतः |	008a  
मिथ्यावचनदग्धस्य इष्टापूर्तं प्रणश्यति ||	008c  
न रूपमनृतस्यास्ति नानृतस्यास्ति सन्ततिः |	009a  
नानृतस्याधिपत्यं च कुत एव गतिः शुभा ||	009c  
कुतः कृतघ्नस्य यशः कुतः स्थानं कुतः सुखम् |	010a  
अश्रद्धेयः कृतघ्नो हि कृतघ्ने नास्ति निष्कृतिः ||	010c  
न जीवत्यधनः पापः कुतः पापस्य तन्त्रणम् |	011a  
पापो ध्रुवमवाप्नोति विनाशं नाशयन्कृतम् ||	011c  
सोऽहं पापः कृतघ्नश्च कृपणश्चानृतोऽपि च |	012a  
गुरोर्यः कृतकार्यः संस्तत्करोमि न भाषितम् |	012c  
सोऽहं प्राणान्विमोक्ष्यामि कृत्वा यत्नमनुत्तमम् ||	012e   
अर्थना न मया काचित्कृतपूर्वा दिवौकसाम् |	013a  
मानयन्ति च मां सर्वे त्रिदशा यज्ञसंस्तरे ||	013c  
अहं तु विबुधश्रेष्ठं देवं त्रिभुवनेश्वरम् |	014a  
विष्णुं गच्छाम्यहं कृष्णं गतिं गतिमतां वरम् ||	014c  
भोगा यस्मात्प्रतिष्ठन्ते व्याप्य सर्वान्सुरासुरान् |	015a  
प्रयतो द्रष्टुमिच्छामि महायोगिनमव्ययम् ||	015c  
एवमुक्ते सखा तस्य गरुडो विनतात्मजः |	016a  
दर्शयामास तं प्राह संहृष्टः प्रियकाम्यया ||	016c  
सुहृद्भवान्मम मतः सुहृदां च मतः सुहृत् |	017a  
ईप्सितेनाभिलाषेण योक्तव्यो विभवे सति ||	017c  
विभवश्चास्ति मे विप्र वासवावरजो द्विज |	018a  
पूर्वमुक्तस्त्वदर्थं च कृतः कामश्च तेन मे ||	018c  
स भवानेतु गच्छाव नयिष्ये त्वां यथासुखम् |	019a  
देशं पारं पृथिव्या वा गच्छ गालव माचिरम् ||	019c  
