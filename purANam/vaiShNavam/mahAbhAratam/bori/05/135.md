कुन्त्युवाच ||	001    
अर्जुनं केशव ब्रूयास्त्वयि जाते स्म सूतके |	001a  
उपोपविष्टा नारीभिराश्रमे परिवारिता ||	001c  
अथान्तरिक्षे वागासीद्दिव्यरूपा मनोरमा |	002a  
सहस्राक्षसमः कुन्ति भविष्यत्येष ते सुतः ||	002c  
एष जेष्यति सङ्ग्रामे कुरून्सर्वान्समागतान् |	003a  
भीमसेनद्वितीयश्च लोकमुद्वर्तयिष्यति ||	003c  
पुत्रस्ते पृथिवीं जेता यशश्चास्य दिवस्पृशम् |	004a  
हत्वा कुरून्ग्रामजन्ये वासुदेवसहायवान् ||	004c  
पित्र्यमंशं प्रनष्टं च पुनरप्युद्धरिष्यति |	005a  
भ्रातृभिः सहितः श्रीमांस्त्रीन्मेधानाहरिष्यति ||	005c  
तं सत्यसन्धं बीभत्सुं सव्यसाचिनमच्युत |	006a  
यथाहमेवं जानामि बलवन्तं दुरासदम् |	006c  
तथा तदस्तु दाशार्ह यथा वागभ्यभाषत ||	006e   
धर्मश्चेदस्ति वार्ष्णेय तथा सत्यं भविष्यति |	007a  
त्वं चापि तत्तथा कृष्ण सर्वं सम्पादयिष्यसि ||	007c  
नाहं तदभ्यसूयामि यथा वागभ्यभाषत |	008a  
नमो धर्माय महते धर्मो धारयति प्रजाः ||	008c  
एतद्धनञ्जयो वाच्यो नित्योद्युक्तो वृकोदरः |	009a  
यदर्थं क्षत्रिया सूते तस्य कालोऽयमागतः |	009c  
न हि वैरं समासाद्य सीदन्ति पुरुषर्षभाः ||	009e   
विदिता ते सदा बुद्धिर्भीमस्य न स शाम्यति |	010a  
यावदन्तं न कुरुते शत्रूणां शत्रुकर्शनः ||	010c  
सर्वधर्मविशेषज्ञां स्नुषां पाण्डोर्महात्मनः |	011a  
ब्रूया माधव कल्याणीं कृष्णां कृष्ण यशस्विनीम् ||	011c  
युक्तमेतन्महाभागे कुले जाते यशस्विनि |	012a  
यन्मे पुत्रेषु सर्वेषु यथावत्त्वमवर्तिथाः ||	012c  
माद्रीपुत्रौ च वक्तव्यौ क्षत्रधर्मरतावुभौ |	013a  
विक्रमेणार्जितान्भोगान्वृणीतं जीवितादपि ||	013c  
विक्रमाधिगता ह्यर्थाः क्षत्रधर्मेण जीवतः |	014a  
मनो मनुष्यस्य सदा प्रीणन्ति पुरुषोत्तम ||	014c  
यच्च वः प्रेक्षमाणानां सर्वधर्मोपचायिनी |	015a  
पाञ्चाली परुषाण्युक्ता को नु तत्क्षन्तुमर्हति ||	015c  
न राज्यहरणं दुःखं द्यूते चापि पराजयः |	016a  
प्रव्राजनं सुतानां वा न मे तद्दुःखकारणम् ||	016c  
यत्तु सा बृहती श्यामा सभायां रुदती तदा |	017a  
अश्रौषीत्परुषा वाचस्तन्मे दुःखतरं मतम् ||	017c  
स्त्रीधर्मिणी वरारोहा क्षत्रधर्मरता सदा |	018a  
नाध्यगच्छत्तदा नाथं कृष्णा नाथवती सती ||	018c  
तं वै ब्रूहि महाबाहो सर्वशस्त्रभृतां वरम् |	019a  
अर्जुनं पुरुषव्याघ्रं द्रौपद्याः पदवीं चर ||	019c  
विदितौ हि तवात्यन्तं क्रुद्धाविव यमान्तकौ |	020a  
भीमार्जुनौ नयेतां हि देवानपि परां गतिम्  ||	020c  
तयोश्चैतदवज्ञानं यत्सा कृष्णा सभागता |	021a  
दुःशासनश्च यद्भीमं कटुकान्यभ्यभाषत |	021c  
पश्यतां कुरुवीराणां तच्च संस्मारयेः पुनः ||	021e   
पाण्डवान्कुशलं पृच्छेः सपुत्रान्कृष्णया सह |	022a  
मां च कुशलिनीं ब्रूयास्तेषु भूयो जनार्दन |	022c  
अरिष्टं गच्छ पन्थानं पुत्रान्मे परिपालय ||	022e   
वैशम्पायन उवाच ||	023    
अभिवाद्याथ तां कृष्णः कृत्वा चाभिप्रदक्षिणम् |	023a  
निश्चक्राम महाबाहुः सिंहखेलगतिस्ततः ||	023c  
ततो विसर्जयामास भीष्मादीन्कुरुपुङ्गवान् |	024a  
आरोप्य च रथे कर्णं प्रायात्सात्यकिना सह ||	024c  
ततः प्रयाते दाशार्हे कुरवः सङ्गता मिथः |	025a  
जजल्पुर्महदाश्चर्यं केशवे परमाद्भुतम् ||	025c  
प्रमूढा पृथिवी सर्वा मृत्युपाशसिता कृता |	026a  
दुर्योधनस्य बालिश्यान्नैतदस्तीति चाब्रुवन् ||	026c  
ततो निर्याय नगरात्प्रययौ पुरुषोत्तमः |	027a  
मन्त्रयामास च तदा कर्णेन सुचिरं सह ||	027c  
विसर्जयित्वा राधेयं सर्वयादवनन्दनः |	028a  
ततो जवेन महता तूर्णमश्वानचोदयत् ||	028c  
ते पिबन्त इवाकाशं दारुकेण प्रचोदिताः |	029a  
हया जग्मुर्महावेगा मनोमारुतरंहसः ||	029c  
ते व्यतीत्य तमध्वानं क्षिप्रं श्येना इवाशुगाः |	030a  
उच्चैः सूर्यमुपप्लव्यं शार्ङ्गधन्वानमावहन् ||	030c  
