भीष्म उवाच ||	001    
समुद्यतोऽयं भारो मे सुमहान्सागरोपमः |	001a  
धार्तराष्ट्रस्य सङ्ग्रामे वर्षपूगाभिचिन्तितः ||	001c  
तस्मिन्नभ्यागते काले प्रतप्ते लोमहर्षणे |	002a  
मिथोभेदो न मे कार्यस्तेन जीवसि सूतज ||	002c  
न ह्यहं नाद्य विक्रम्य स्थविरोऽपि शिशोस्तव |	003a  
युद्धश्रद्धां रणे छिन्द्यां जीवितस्य च सूतज ||	003c  
जामदग्न्येन रामेण महास्त्राणि प्रमुञ्चता |	004a  
न मे व्यथाभवत्काचित्त्वं तु मे किं करिष्यसि ||	004c  
कामं नैतत्प्रशंसन्ति सन्तोऽऽत्मबलसंस्तवम् |	005a  
वक्ष्यामि तु त्वां सन्तप्तो निहीन कुलपांसन ||	005c  
समेतं पार्थिवं क्षत्रं काशिराज्ञः स्वयंवरे |	006a  
निर्जित्यैकरथेनैव यत्कन्यास्तरसा हृताः ||	006c  
ईदृशानां सहस्राणि विशिष्टानामथो पुनः |	007a  
मयैकेन निरस्तानि ससैन्यानि रणाजिरे ||	007c  
त्वां प्राप्य वैरपुरुषं कुरूणामनयो महान् |	008a  
उपस्थितो विनाशाय यतस्व पुरुषो भव ||	008c  
युध्यस्व पार्थं समरे येन विस्पर्धसे सह |	009a  
द्रक्ष्यामि त्वां विनिर्मुक्तमस्माद्युद्धात्सुदुर्मते ||	009c  
सञ्जय उवाच ||	010    
तमुवाच ततो राजा धार्तराष्ट्रो महामनाः |	010a  
मामवेक्षस्व गाङ्गेय कार्यं हि महदुद्यतम् ||	010c  
चिन्त्यतामिदमेवाग्रे मम निःश्रेयसं परम् |	011a  
उभावपि भवन्तौ मे महत्कर्म करिष्यतः ||	011c  
भूयश्च श्रोतुमिच्छामि परेषां रथसत्तमान् |	012a  
ये चैवातिरथास्तत्र तथैव रथयूथपाः ||	012c  
बलाबलममित्राणां श्रोतुमिच्छामि कौरव |	013a  
प्रभातायां रजन्यां वै इदं युद्धं भविष्यति ||	013c  
भीष्म उवाच ||	014    
एते रथास्ते सङ्ख्यातास्तथैवातिरथा नृप  |	014a  
य चाप्यर्धरथा राजन्पाण्डवानामतः शृणु  ||	014c  
यदि कौतूहलं तेऽद्य पाण्डवानां बले नृप |	015a  
रथसङ्ख्यां महाबाहो सहैभिर्वसुधाधिपैः ||	015c  
स्वयं राजा रथोदारः पाण्डवः कुन्तिनन्दनः |	016a  
अग्निवत्समरे तात चरिष्यति न संशयः ||	016c  
भीमसेनस्तु राजेन्द्र रथोऽष्टगुणसम्मितः |	017a  
नागायुतबलो मानी तेजसा न स मानुषः ||	017c  
माद्रीपुत्रौ तु रथिनौ द्वावेव पुरुषर्षभौ |	018a  
अश्विनाविव रूपेण तेजसा च समन्वितौ ||	018c  
एते चमूमुखगताः स्मरन्तः क्लेशमात्मनः |	019a  
रुद्रवत्प्रचरिष्यन्ति तत्र मे नास्ति संशयः ||	019c  
सर्व एव महात्मानः शालस्कन्धा इवोद्गताः |	020a  
प्रादेशेनाधिकाः पुम्भिरन्यैस्ते च प्रमाणतः ||	020c  
सिंहसंहननाः सर्वे पाण्डुपुत्रा महाबलाः |	021a  
चरितब्रह्मचर्याश्च सर्वे चातितपस्विनः ||	021c  
ह्रीमन्तः पुरुषव्याघ्रा व्याघ्रा इव बलोत्कटाः |	022a  
जवे प्रहारे सम्मर्दे सर्व एवातिमानुषाः |	022c  
सर्वे जितमहीपाला दिग्जये भरतर्षभ ||	022e  
न चैषां पुरुषाः केचिदायुधानि गदाः शरान् |	023a  
विषहन्ति सदा कर्तुमधिज्यान्यपि कौरव |	023c  
उद्यन्तुं वा गदां गुर्वीं शरान्वापि प्रकर्षितुम् ||	023e  
जवे लक्ष्यस्य हरणे भोज्ये पांसुविकर्षणे |	024a  
बालैरपि भवन्तस्तैः सर्व एव विशेषिताः ||	024c  
ते ते सैन्यं समासाद्य व्याघ्रा इव बलोत्कटाः |	025a  
विध्वंसयिष्यन्ति रणे मा स्म तैः सह सङ्गमः ||	025c  
एकैकशस्ते सङ्ग्रामे हन्युः सर्वान्महीक्षितः |	026a  
प्रत्यक्षं तव राजेन्द्र राजसूये यथाभवत् ||	026c  
द्रौपद्याश्च परिक्लेशं द्यूते च परुषा गिरः |	027a  
ते संस्मरन्तः सङ्ग्रामे विचरिष्यन्ति कालवत् ||	027c  
लोहिताक्षो गुडाकेशो नारायणसहायवान् |	028a  
उभयोः सेनयोर्वीर रथो नास्तीह तादृशः ||	028c  
न हि देवेषु वा पूर्वं दानवेषूरगेषु वा |	029a  
राक्षसेष्वथ यक्षेषु नरेषु कुत एव तु ||	029c  
भूतोऽथ वा भविष्यो वा रथः कश्चिन्मया श्रुतः |	030a  
समायुक्तो महाराज यथा पार्थस्य धीमतः ||	030c  
वासुदेवश्च संयन्ता योद्धा चैव धनञ्जयः |	031a  
गाण्डीवं च धनुर्दिव्यं ते चाश्वा वातरंहसः ||	031c  
अभेद्यं कवचं दिव्यमक्षय्यौ च महेषुधी |	032a  
अस्त्रग्रामश्च माहेन्द्रो रौद्रः कौबेर एव च ||	032c  
याम्यश्च वारुणश्चैव गदाश्चोग्रप्रदर्शनाः |	033a  
वज्रादीनि च मुख्यानि नानाप्रहरणानि वै ||	033c  
दानवानां सहस्राणि हिरण्यपुरवासिनाम् |	034a  
हतान्येकरथेनाजौ कस्तस्य सदृशो रथः ||	034c  
एष हन्याद्धि संरम्भी बलवान्सत्यविक्रमः |	035a  
तव सेनां महाबाहुः स्वां चैव परिपालयन् ||	035c  
अहं चैनं प्रत्युदियामाचार्यो वा धनञ्जयम् |	036a  
न तृतीयोऽस्ति राजेन्द्र सेनयोरुभयोरपि |	036c  
य एनं शरवर्षाणि वर्षन्तमुदियाद्रथी ||	036e  
जीमूत इव घर्मान्ते महावातसमीरितः |	037a  
समायुक्तस्तु कौन्तेयो वासुदेवसहायवान् |	037c  
तरुणश्च कृती चैव जीर्णावावामुभावपि ||	037e  
सञ्जय उवाच ||	038    
एतच्छ्रुत्वा तु भीष्मस्य राज्ञां दध्वंसिरे तदा  |	038a  
काञ्चनाङ्गदिनः पीना भुजाश्चन्दनरूषिताः ||	038c  
मनोभिः सह सावेगैः संस्मृत्य च पुरातनम् |	039a  
सामर्थ्यं पाण्डवेयानां यथाप्रत्यक्षदर्शनात् ||	039c  
