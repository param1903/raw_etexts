वैशम्पायन उवाच ||	001    
राज्ञस्तु वचनं श्रुत्वा धर्मार्थसहितं हितम् |	001a  
कृष्णा दाशार्हमासीनमब्रवीच्छोककर्षिता ||	001c  
सुता द्रुपदराजस्य स्वसितायतमूर्धजा |	002a  
सम्पूज्य सहदेवं च सात्यकिं च महारथम् ||	002c  
भीमसेनं च संशान्तं दृष्ट्वा परमदुर्मनाः |	003a  
अश्रुपूर्णेक्षणा वाक्यमुवाचेदं मनस्विनी ||	003c  
विदितं ते महाबाहो धर्मज्ञ मधुसूदन |	004a  
यथा निकृतिमास्थाय भ्रंशिताः पाण्डवाः सुखात् ||	004c  
धृतराष्ट्रस्य पुत्रेण सामात्येन जनार्दन |	005a  
यथा च सञ्जयो राज्ञा मन्त्रं रहसि श्रावितः ||	005c  
युधिष्ठिरेण दाशार्ह तच्चापि विदितं तव |	006a  
यथोक्तः सञ्जयश्चैव तच्च सर्वं श्रुतं त्वया ||	006c  
पञ्च नस्तात दीयन्तां ग्रामा इति महाद्युते |	007a  
कुशस्थलं वृकस्थलमासन्दी वारणावतम् ||	007c  
अवसानं महाबाहो किञ्चिदेव तु पञ्चमम् |	008a  
इति दुर्योधनो वाच्यः सुहृदश्चास्य केशव ||	008c  
तच्चापि नाकरोद्वाक्यं श्रुत्वा कृष्ण सुयोधनः |	009a  
युधिष्ठिरस्य दाशार्ह ह्रीमतः सन्धिमिच्छतः ||	009c  
अप्रदानेन राज्यस्य यदि कृष्ण सुयोधनः |	010a  
सन्धिमिच्छेन्न कर्तव्यस्तत्र गत्वा कथञ्चन ||	010c  
शक्ष्यन्ति हि महाबाहो पाण्डवाः सृञ्जयैः सह |	011a  
धार्तराष्ट्रबलं घोरं क्रुद्धं प्रतिसमासितुम् ||	011c  
न हि साम्ना न दानेन शक्योऽर्थस्तेषु कश्चन |	012a  
तस्मात्तेषु न कर्तव्या कृपा ते मधुसूदन ||	012c  
साम्ना दानेन वा कृष्ण ये न शाम्यन्ति शत्रवः |	013a  
मोक्तव्यस्तेषु दण्डः स्याज्जीवितं परिरक्षता ||	013c  
तस्मात्तेषु महादण्डः क्षेप्तव्यः क्षिप्रमच्युत |	014a  
त्वया चैव महाबाहो पाण्डवैः सह सृञ्जयैः ||	014c  
एतत्समर्थं पार्थानां तव चैव यशस्करम् |	015a  
क्रियमाणं भवेत्कृष्ण क्षत्रस्य च सुखावहम् ||	015c  
क्षत्रियेण हि हन्तव्यः क्षत्रियो लोभमास्थितः |	016a  
अक्षत्रियो वा दाशार्ह स्वधर्ममनुतिष्ठता ||	016c  
अन्यत्र ब्राह्मणात्तात सर्वपापेष्ववस्थितात् |	017a  
गुरुर्हि सर्ववर्णानां ब्राह्मणः प्रसृताग्रभुक् ||	017c  
यथावध्ये भवेद्दोषो वध्यमाने जनार्दन |	018a  
स वध्यस्यावधे दृष्ट इति धर्मविदो विदुः ||	018c  
यथा त्वां न स्पृशेदेष दोषः कृष्ण तथा कुरु |	019a  
पाण्डवैः सह दाशार्ह सृञ्जयैश्च ससैनिकैः ||	019c  
पुनरुक्तं च वक्ष्यामि विश्रम्भेण जनार्दन |	020a  
का नु सीमन्तिनी मादृक्पृथिव्यामस्ति केशव ||	020c  
सुता द्रुपदराजस्य वेदिमध्यात्समुत्थिता |	021a  
धृष्टद्युम्नस्य भगिनी तव कृष्ण प्रिया सखी ||	021c  
आजमीढकुलं प्राप्ता स्नुषा पाण्डोर्महात्मनः |	022a  
महिषी पाण्डुपुत्राणां पञ्चेन्द्रसमवर्चसाम् ||	022c  
सुता मे पञ्चभिर्वीरैः पञ्च जाता महारथाः |	023a  
अभिमन्युर्यथा कृष्ण तथा ते तव धर्मतः ||	023c  
साहं केशग्रहं प्राप्ता परिक्लिष्टा सभां गता |	024a  
पश्यतां पाण्डुपुत्राणां त्वयि जीवति केशव ||	024c  
जीवत्सु कौरवेयेषु पाञ्चालेष्वथ वृष्णिषु |	025a  
दासीभूतास्मि पापानां सभामध्ये व्यवस्थिता ||	025c  
निरामर्षेष्वचेष्टेषु प्रेक्षमाणेषु पाण्डुषु |	026a  
त्राहि मामिति गोविन्द मनसा काङ्क्षितोऽसि मे ||	026c  
यत्र मां भगवान्राजा श्वशुरो वाक्यमब्रवीत् |	027a  
वरं वृणीष्व पाञ्चालि वरार्हासि मतासि मे ||	027c  
अदासाः पाण्डवाः सन्तु सरथाः सायुधा इति |	028a  
मयोक्ते यत्र निर्मुक्ता वनवासाय केशव ||	028c  
एवंविधानां दुःखानामभिज्ञोऽसि जनार्दन |	029a  
त्राहि मां पुण्डरीकाक्ष सभर्तृज्ञातिबान्धवाम् ||	029c  
नन्वहं कृष्ण भीष्मस्य धृतराष्ट्रस्य चोभयोः |	030a  
स्नुषा भवामि धर्मेण साहं दासीकृताभवम् ||	030c  
धिग्बलं भीमसेनस्य धिक्पार्थस्य धनुष्मताम् |	031a  
यत्र दुर्योधनः कृष्ण मुहूर्तमपि जीवति ||	031c  
यदि तेऽहमनुग्राह्या यदि तेऽस्ति कृपा मयि |	032a  
धार्तराष्ट्रेषु वै कोपः सर्वः कृष्ण विधीयताम् ||	032c  
इत्युक्त्वा मृदुसंहारं वृजिनाग्रं सुदर्शनम् |	033a  
सुनीलमसितापाङ्गी पुण्यगन्धाधिवासितम् ||	033c  
सर्वलक्षणसम्पन्नं महाभुजगवर्चसम् |	034a  
केशपक्षं वरारोहा गृह्य सव्येन पाणिना ||	034c  
पद्माक्षी पुण्डरीकाक्षमुपेत्य गजगामिनी |	035a  
अश्रुपूर्णेक्षणा कृष्णा कृष्णं वचनमब्रवीत् ||	035c  
अयं ते पुण्डरीकाक्ष दुःशासनकरोद्धृतः |	036a  
स्मर्तव्यः सर्वकालेषु परेषां सन्धिमिच्छता ||	036c  
यदि भीमार्जुनौ कृष्ण कृपणौ सन्धिकामुकौ |	037a  
पिता मे योत्स्यते वृद्धः सह पुत्रैर्महारथैः ||	037c  
पञ्च चैव महावीर्याः पुत्रा मे मधुसूदन |	038a  
अभिमन्युं पुरस्कृत्य योत्स्यन्ति कुरुभिः सह ||	038c  
दुःशासनभुजं श्यामं सञ्छिन्नं पांसुगुण्ठितम् |	039a  
यद्यहं तं न पश्यामि का शान्तिर्हृदयस्य मे ||	039c  
त्रयोदश हि वर्षाणि प्रतीक्षन्त्या गतानि मे |	040a  
निधाय हृदये मन्युं प्रदीप्तमिव पावकम् ||	040c  
विदीर्यते मे हृदयं भीमवाक्शल्यपीडितम् |	041a  
योऽयमद्य महाबाहुर्धर्मं समनुपश्यति ||	041c  
इत्युक्त्वा बाष्पसन्नेन कण्ठेनायतलोचना |	042a  
रुरोद कृष्णा सोत्कम्पं सस्वरं बाष्पगद्गदम् ||	042c  
स्तनौ पीनायतश्रोणी सहितावभिवर्षती |	043a  
द्रवीभूतमिवात्युष्णमुत्सृजद्वारि नेत्रजम् ||	043c  
तामुवाच महाबाहुः केशवः परिसान्त्वयन् |	044a  
अचिराद्द्रक्ष्यसे कृष्णे रुदतीर्भरतस्त्रियः ||	044c  
एवं ता भीरु रोत्स्यन्ति निहतज्ञातिबान्धवाः |	045a  
हतमित्रा हतबला येषां क्रुद्धासि भामिनि ||	045c  
अहं च तत्करिष्यामि भीमार्जुनयमैः सह |	046a  
युधिष्ठिरनियोगेन दैवाच्च विधिनिर्मितात् ||	046c  
धार्तराष्ट्राः कालपक्वा न चेच्छृण्वन्ति मे वचः |	047a  
शेष्यन्ते निहता भूमौ श्वशृगालादनीकृताः ||	047c  
चलेद्धि हिमवाञ्शैलो मेदिनी शतधा भवेत् |	048a  
द्यौः पतेच्च सनक्षत्रा न मे मोघं वचो भवेत् ||	048c  
सत्यं ते प्रतिजानामि कृष्णे बाष्पो निगृह्यताम् |	049a  
हतामित्राञ्श्रिया युक्तानचिराद्द्रक्ष्यसे पतीन् ||	049c  
