वैशम्पायन उवाच ||	001    
तेष्वासीनेषु सर्वेषु तूष्णीम्भूतेषु राजसु |	001a  
वाक्यमभ्याददे कृष्णः सुदंष्ट्रो दुन्दुभिस्वनः ||	001c  
जीमूत इव घर्मान्ते सर्वां संश्रावयन्सभाम् |	002a  
धृतराष्ट्रमभिप्रेक्ष्य समभाषत माधवः ||	002c  
कुरूणां पाण्डवानां च शमः स्यादिति भारत |	003a  
अप्रयत्नेन वीराणामेतद्यतितुमागतः ||	003c  
राजन्नान्यत्प्रवक्तव्यं तव निःश्रेयसं वचः |	004a  
विदितं ह्येव ते सर्वं वेदितव्यमरिन्दम ||	004c  
इदमद्य कुलं श्रेष्ठं सर्वराजसु पार्थिव |	005a  
श्रुतवृत्तोपसम्पन्नं सर्वैः समुदितं गुणैः ||	005c  
कृपानुकम्पा कारुण्यमानृशंस्यं च भारत |	006a  
तथार्जवं क्षमा सत्यं कुरुष्वेतद्विशिष्यते ||	006c  
तस्मिन्नेवंविधे राजन्कुले महति तिष्ठति |	007a  
त्वन्निमित्तं विशेषेण नेह युक्तमसाम्प्रतम् ||	007c  
त्वं हि वारयिता श्रेष्ठः कुरूणां कुरुसत्तम |	008a  
मिथ्या प्रचरतां तात बाह्येष्वाभ्यन्तरेषु च ||	008c  
ते पुत्रास्तव कौरव्य दुर्योधनपुरोगमाः |	009a  
धर्मार्थौ पृष्ठतः कृत्वा प्रचरन्ति नृशंसवत् ||	009c  
अशिष्टा गतमर्यादा लोभेन हृतचेतसः |	010a  
स्वेषु बन्धुषु मुख्येषु तद्वेत्थ भरतर्षभ ||	010c  
सेयमापन्महाघोरा कुरुष्वेव समुत्थिता |	011a  
उपेक्ष्यमाणा कौरव्य पृथिवीं घातयिष्यति ||	011c  
शक्या चेयं शमयितुं त्वं चेदिच्छसि भारत |	012a  
न दुष्करो ह्यत्र शमो मतो मे भरतर्षभ ||	012c  
त्वय्यधीनः शमो राजन्मयि चैव विशां पते |	013a  
पुत्रान्स्थापय कौरव्य स्थापयिष्याम्यहं परान् ||	013c  
आज्ञा तव हि राजेन्द्र कार्या पुत्रैः सहान्वयैः |	014a  
हितं बलवदप्येषां तिष्ठतां तव शासने ||	014c  
तव चैव हितं राजन्पाण्डवानामथो हितम् |	015a  
शमे प्रयतमानस्य मम शासनकाङ्क्षिणाम् ||	015c  
स्वयं निष्कलमालक्ष्य संविधत्स्व विशां पते |	016a  
सहभूतास्तु भरतास्तवैव स्युर्जनेश्वर ||	016c  
धर्मार्थयोस्तिष्ठ राजन्पाण्डवैरभिरक्षितः |	017a  
न हि शक्यास्तथाभूता यत्नादपि नराधिप ||	017c  
न हि त्वां पाण्डवैर्जेतुं रक्ष्यमाणं महात्मभिः |	018a  
इन्द्रोऽपि देवैः सहितः प्रसहेत कुतो नृपाः ||	018c  
यत्र भीष्मश्च द्रोणश्च कृपः कर्णो विविंशतिः |	019a  
अश्वत्थामा विकर्णश्च सोमदत्तोऽथ बाह्लिकः ||	019c  
सैन्धवश्च कलिङ्गश्च काम्बोजश्च सुदक्षिणः |	020a  
युधिष्ठिरो भीमसेनः सव्यसाची यमौ तथा ||	020c  
सात्यकिश्च महातेजा युयुत्सुश्च महारथः |	021a  
को नु तान्विपरीतात्मा युध्येत भरतर्षभ ||	021c  
लोकस्येश्वरतां भूयः शत्रुभिश्चाप्रधृष्यताम् |	022a  
प्राप्स्यसि त्वममित्रघ्न सहितः कुरुपाण्डवैः ||	022c  
तस्य ते पृथिवीपालास्त्वत्समाः पृथिवीपते |	023a  
श्रेयांसश्चैव राजानः सन्धास्यन्ते परन्तप ||	023c  
स त्वं पुत्रैश्च पौत्रैश्च भ्रातृभिः पितृभिस्तथा |	024a  
सुहृद्भिः सर्वतो गुप्तः सुखं शक्ष्यसि जीवितुम् ||	024c  
एतानेव पुरोधाय सत्कृत्य च यथा पुरा |	025a  
अखिलां भोक्ष्यसे सर्वां पृथिवीं पृथिवीपते ||	025c  
एतैर्हि सहितः सर्वैः पाण्डवैः स्वैश्च भारत |	026a  
अन्यान्विजेष्यसे शत्रूनेष स्वार्थस्तवाखिलः ||	026c  
तैरेवोपार्जितां भूमिं भोक्ष्यसे च परन्तप |	027a  
यदि सम्पत्स्यसे पुत्रैः सहामात्यैर्नराधिप ||	027c  
संयुगे वै महाराज दृश्यते सुमहान्क्षयः |	028a  
क्षये चोभयतो राजन्कं धर्ममनुपश्यसि ||	028c  
पाण्डवैर्निहतैः सङ्ख्ये पुत्रैर्वापि महाबलैः |	029a  
यद्विन्देथाः सुखं राजंस्तद्ब्रूहि भरतर्षभ ||	029c  
शूराश्च हि कृतास्त्राश्च सर्वे युद्धाभिकाङ्क्षिणः |	030a  
पाण्डवास्तावकाश्चैव तान्रक्ष महतो भयात् ||	030c  
न पश्येम कुरून्सर्वान्पाण्डवांश्चैव संयुगे |	031a  
क्षीणानुभयतः शूरान्रथेभ्यो रथिभिर्हतान् ||	031c  
समवेताः पृथिव्यां हि राजानो राजसत्तम |	032a  
अमर्षवशमापन्ना नाशयेयुरिमाः प्रजाः ||	032c  
त्राहि राजन्निमं लोकं न नश्येयुरिमाः प्रजाः |	033a  
त्वयि प्रकृतिमापन्ने शेषं स्यात्कुरुनन्दन ||	033c  
शुक्ला वदान्या ह्रीमन्त आर्याः पुण्याभिजातयः |	034a  
अन्योन्यसचिवा राजंस्तान्पाहि महतो भयात् ||	034c  
शिवेनेमे भूमिपालाः समागम्य परस्परम् |	035a  
सह भुक्त्वा च पीत्वा च प्रतियान्तु यथागृहम् ||	035c  
सुवाससः स्रग्विणश्च सत्कृत्य भरतर्षभ |	036a  
अमर्षांश्च निराकृत्य वैराणि च परन्तप ||	036c  
हार्दं यत्पाण्डवेष्वासीत्प्राप्तेऽस्मिन्नायुषः क्षये |	037a  
तदेव ते भवत्वद्य शश्वच्च भरतर्षभ ||	037c  
बाला विहीनाः पित्रा ते त्वयैव परिवर्धिताः |	038a  
तान्पालय यथान्यायं पुत्रांश्च भरतर्षभ ||	038c  
भवतैव हि रक्ष्यास्ते व्यसनेषु विशेषतः|	039a  
मा ते धर्मस्तथैवार्थो नश्येत भरतर्षभ ||	039c  
आहुस्त्वां पाण्डवा राजन्नभिवाद्य प्रसाद्य च |	040a  
भवतः शासनाद्दुःखमनुभूतं सहानुगैः ||	040c  
द्वादशेमानि वर्षाणि वने निर्व्युषितानि नः |	041a  
त्रयोदशं तथाज्ञातैः सजने परिवत्सरम् ||	041c  
स्थाता नः समये तस्मिन्पितेति कृतनिश्चयाः |	042a  
नाहास्म समयं तात तच्च नो ब्राह्मणा विदुः ||	042c  
तस्मिन्नः समये तिष्ठ स्थितानां भरतर्षभ |	043a  
नित्यं सङ्क्लेशिता राजन्स्वराज्यांशं लभेमहि ||	043c  
त्वं धर्ममर्थं युञ्जानः सम्यङ्नस्त्रातुमर्हसि |	044a  
गुरुत्वं भवति प्रेक्ष्य बहून्क्लेशांस्तितिक्ष्महे ||	044c  
स भवान्मातृपितृवदस्मासु प्रतिपद्यताम् |	045a  
गुरोर्गरीयसी वृत्तिर्या च शिष्यस्य भारत ||	045c  
पित्रा स्थापयितव्या हि वयमुत्पथमास्थिताः |	046a  
संस्थापय पथिष्वस्मांस्तिष्ठ राजन्स्ववर्त्मनि ||	046c  
आहुश्चेमां परिषदं पुत्रास्ते भरतर्षभ |	047a  
धर्मज्ञेषु सभासत्सु नेह युक्तमसाम्प्रतम् ||	047c  
यत्र धर्मो ह्यधर्मेण सत्यं यत्रानृतेन च |	048a  
हन्यते प्रेक्षमाणानां हतास्तत्र सभासदः ||	048c  
विद्धो धर्मो ह्यधर्मेण सभां यत्र प्रपद्यते |	049a  
न चास्य शल्यं कृन्तन्ति विद्धास्तत्र सभासदः |	049c  
धर्म एतानारुजति यथा नद्यनुकूलजान् ||	049e   
ये धर्ममनुपश्यन्तस्तूष्णीं ध्यायन्त आसते |	050a  
ते सत्यमाहुर्धर्मं च न्याय्यं च भरतर्षभ ||	050c  
शक्यं किमन्यद्वक्तुं ते दानादन्यज्जनेश्वर |	051a  
ब्रुवन्तु वा महीपालाः सभायां ये समासते |	051c  
धर्मार्थौ सम्प्रधार्यैव यदि सत्यं ब्रवीम्यहम् ||	051e   
प्रमुञ्चेमान्मृत्युपाशात्क्षत्रियान्क्षत्रियर्षभ |	052a  
प्रशाम्य भरतश्रेष्ठ मा मन्युवशमन्वगाः ||	052c  
पित्र्यं तेभ्यः प्रदायांशं पाण्डवेभ्यो यथोचितम् |	053a  
ततः सपुत्रः सिद्धार्थो भुङ्क्ष्व भोगान्परन्तप ||	053c  
अजातशत्रुं जानीषे स्थितं धर्मे सतां सदा |	054a  
सपुत्रे त्वयि वृत्तिं च वर्तते यां नराधिप ||	054c  
दाहितश्च निरस्तश्च त्वामेवोपाश्रितः पुनः |	055a  
इन्द्रप्रस्थं त्वयैवासौ सपुत्रेण विवासितः ||	055c  
स तत्र निवसन्सर्वान्वशमानीय पार्थिवान् |	056a  
त्वन्मुखानकरोद्राजन्न च त्वामत्यवर्तत ||	056c  
तस्यैवं वर्तमानस्य सौबलेन जिहीर्षता |	057a  
राष्ट्राणि धनधान्यं च प्रयुक्तः परमोपधिः ||	057c  
स तामवस्थां सम्प्राप्य कृष्णां प्रेक्ष्य सभागताम् |	058a  
क्षत्रधर्मादमेयात्मा नाकम्पत युधिष्ठिरः ||	058c  
अहं तु तव तेषां च श्रेय इच्छामि भारत |	059a  
धर्मादर्थात्सुखाच्चैव मा राजन्नीनशः प्रजाः ||	059c  
अनर्थमर्थं मन्वाना अर्थं वानर्थमात्मनः |	060a  
लोभेऽतिप्रसृतान्पुत्रान्निगृह्णीष्व विशां पते ||	060c  
स्थिताः शुश्रूषितुं पार्थाः स्थिता योद्धुमरिन्दमाः |	061a  
यत्ते पथ्यतमं राजंस्तस्मिंस्तिष्ठ परन्तप ||	061c  
तद्वाक्यं पार्थिवाः सर्वे हृदयैः समपूजयन् |	062a  
न तत्र कश्चिद्वक्तुं हि वाचं प्राक्रामदग्रतः ||	062c  
