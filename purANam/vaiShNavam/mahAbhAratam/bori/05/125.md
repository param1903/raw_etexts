वैशम्पायन उवाच ||	001    
श्रुत्वा दुर्योधनो वाक्यमप्रियं कुरुसंसदि |	001a  
प्रत्युवाच महाबाहुं वासुदेवं यशस्विनम् ||	001c  
प्रसमीक्ष्य भवानेतद्वक्तुमर्हति केशव |	002a  
मामेव हि विशेषेण विभाष्य परिगर्हसे ||	002c  
भक्तिवादेन पार्थानामकस्मान्मधुसूदन |	003a  
भवान्गर्हयते नित्यं किं समीक्ष्य बलाबलम् ||	003c  
भवान्क्षत्ता च राजा च आचार्यो वा पितामहः |	004a  
मामेव परिगर्हन्ते नान्यं कञ्चन पार्थिवम् ||	004c  
न चाहं लक्षये कञ्चिद्व्यभिचारमिहात्मनः |	005a  
अथ सर्वे भवन्तो मां विद्विषन्ति सराजकाः ||	005c  
न चाहं कञ्चिदत्यर्थमपराधमरिन्दम |	006a  
विचिन्तयन्प्रपश्यामि सुसूक्ष्ममपि केशव ||	006c  
प्रियाभ्युपगते द्यूते पाण्डवा मधुसूदन |	007a  
जिताः शकुनिना राज्यं तत्र किं मम दुष्कृतम् ||	007c  
यत्पुनर्द्रविणं किञ्चित्तत्राजीयन्त पाण्डवाः |	008a  
तेभ्य एवाभ्यनुज्ञातं तत्तदा मधुसूदन ||	008c  
अपराधो न चास्माकं यत्ते ह्यक्षपराजिताः |	009a  
अजेया जयतां श्रेष्ठ पार्थाः प्रव्राजिता वनम् ||	009c  
केन चाप्यपवादेन विरुध्यन्तेऽरिभिः सह |	010a  
अशक्ताः पाण्डवाः कृष्ण प्रहृष्टाः प्रत्यमित्रवत् ||	010c  
किमस्माभिः कृतं तेषां कस्मिन्वा पुनरागसि |	011a  
धार्तराष्ट्राञ्जिघांसन्ति पाण्डवाः सृञ्जयैः सह ||	011c  
न चापि वयमुग्रेण कर्मणा वचनेन वा |	012a  
वित्रस्ताः प्रणमामेह भयादपि शतक्रतोः ||	012c  
न च तं कृष्ण पश्यामि क्षत्रधर्ममनुष्ठितम् |	013a  
उत्सहेत युधा जेतुं यो नः शत्रुनिबर्हण ||	013c  
न हि भीष्मकृपद्रोणाः सगणा मधुसूदन |	014a  
देवैरपि युधा जेतुं शक्याः किमुत पाण्डवैः ||	014c  
स्वधर्ममनुतिष्ठन्तो यदि माधव संयुगे |	015a  
शस्त्रेण निधनं काले प्राप्स्यामः स्वर्गमेव तत् ||	015c  
मुख्यश्चैवैष नो धर्मः क्षत्रियाणां जनार्दन |	016a  
यच्छयीमहि सङ्ग्रामे शरतल्पगता वयम् ||	016c  
ते वयं वीरशयनं प्राप्स्यामो यदि संयुगे |	017a  
अप्रणम्यैव शत्रूणां न नस्तप्स्यति माधव ||	017c  
कश्च जातु कुले जातः क्षत्रधर्मेण वर्तयन् |	018a  
भयाद्वृत्तिं समीक्ष्यैवं प्रणमेदिह कस्यचित् ||	018c  
उद्यच्छेदेव न नमेदुद्यमो ह्येव पौरुषम् |	019a  
अप्यपर्वणि भज्येत न नमेदिह कस्यचित् ||	019c  
इति मातङ्गवचनं परीप्सन्ति हितेप्सवः |	020a  
धर्माय चैव प्रणमेद्ब्राह्मणेभ्यश्च मद्विधः ||	020c  
अचिन्तयन्कञ्चिदन्यं यावज्जीवं तथाचरेत् |	021a  
एष धर्मः क्षत्रियाणां मतमेतच्च मे सदा ||	021c  
राज्यांशश्चाभ्यनुज्ञातो यो मे पित्रा पुराभवत् |	022a  
न स लभ्यः पुनर्जातु मयि जीवति केशव ||	022c  
यावच्च राजा ध्रियते धृतराष्ट्रो जनार्दन |	023a  
न्यस्तशस्त्रा वयं ते वाप्युपजीवाम माधव ||	023c  
यद्यदेयं पुरा दत्तं राज्यं परवतो मम |	024a  
अज्ञानाद्वा भयाद्वापि मयि बाले जनार्दन ||	024c  
न तदद्य पुनर्लभ्यं पाण्डवैर्वृष्णिनन्दन |	025a  
ध्रियमाणे महाबाहो मयि सम्प्रति केशव ||	025c  
यावद्धि सूच्यास्तीक्ष्णाया विध्येदग्रेण माधव |	026a  
तावदप्यपरित्याज्यं भूमेर्नः पाण्डवान्प्रति ||	026c  
