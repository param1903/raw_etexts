वैशम्पायन उवाच ||	001    
प्रातरुत्थाय कृष्णस्तु कृतवान्सर्वमाह्निकम् |	001a  
ब्राह्मणैरभ्यनुज्ञातः प्रययौ नगरं प्रति ||	001c  
तं प्रयान्तं महाबाहुमनुज्ञाप्य ततो नृप |	002a  
पर्यवर्तन्त ते सर्वे वृकस्थलनिवासिनः ||	002c  
धार्तराष्ट्रास्तमायान्तं प्रत्युज्जग्मुः स्वलङ्कृताः |	003a  
दुर्योधनमृते सर्वे भीष्मद्रोणकृपादयः ||	003c  
पौराश्च बहुला राजन्हृषीकेशं दिदृक्षवः |	004a  
यानैर्बहुविधैरन्ये पद्भिरेव तथापरे ||	004c  
स वै पथि समागम्य भीष्मेणाक्लिष्टकर्मणा |	005a  
द्रोणेन धार्तराष्ट्रैश्च तैर्वृतो नगरं ययौ ||	005c  
कृष्णसम्माननार्थं च नगरं समलङ्कृतम् |	006a  
बभूवू राजमार्गाश्च बहुरत्नसमाचिताः ||	006c  
न स्म कश्चिद्गृहे राजंस्तदासीद्भरतर्षभ |	007a  
न स्त्री न वृद्धो न शिशुर्वासुदेवदिदृक्षया ||	007c  
राजमार्गे नरा न स्म सम्भवन्त्यवनिं गताः |	008a  
तथा हि सुमहद्राजन्हृषीकेशप्रवेशने ||	008c  
आवृतानि वरस्त्रीभिर्गृहाणि सुमहान्त्यपि |	009a  
प्रचलन्तीव भारेण दृश्यन्ते स्म महीतले ||	009c  
तथा च गतिमन्तस्ते वासुदेवस्य वाजिनः |	010a  
प्रनष्टगतयोऽभूवन्राजमार्गे नरैर्वृते ||	010c  
स गृहं धृतराष्ट्रस्य प्राविशच्छत्रुकर्शनः |	011a  
पाण्डुरं पुण्डरीकाक्षः प्रासादैरुपशोभितम् ||	011c  
तिस्रः कक्ष्या व्यतिक्रम्य केशवो राजवेश्मनः |	012a  
वैचित्रवीर्यं राजानमभ्यगच्छदरिन्दमः ||	012c  
अभ्यागच्छति दाशार्हे प्रज्ञाचक्षुर्नरेश्वरः |	013a  
सहैव द्रोणभीष्माभ्यामुदतिष्ठन्महायशाः ||	013c  
कृपश्च सोमदत्तश्च महाराजश्च बाह्लिकः |	014a  
आसनेभ्योऽचलन्सर्वे पूजयन्तो जनार्दनम् ||	014c  
ततो राजानमासाद्य धृतराष्ट्रं यशस्विनम् |	015a  
स भीष्मं पूजयामास वार्ष्णेयो वाग्भिरञ्जसा ||	015c  
तेषु धर्मानुपूर्वीं तां प्रयुज्य मधुसूदनः |	016a  
यथावयः समीयाय राजभिस्तत्र माधवः ||	016c  
अथ द्रोणं सपुत्रं स बाह्लीकं च यशस्विनम् |	017a  
कृपं च सोमदत्तं च समीयाय जनार्दनः ||	017c  
तत्रासीदूर्जितं मृष्टं काञ्चनं महदासनम् |	018a  
शासनाद्धृतराष्ट्रस्य तत्रोपाविशदच्युतः ||	018c  
अथ गां मधुपर्कं चाप्युदकं च जनार्दने |	019a  
उपजह्रुर्यथान्यायं धृतराष्ट्रपुरोहिताः ||	019c  
कृतातिथ्यस्तु गोविन्दः सर्वान्परिहसन्कुरून् |	020a  
आस्ते सम्बन्धकं कुर्वन्कुरुभिः परिवारितः ||	020c  
सोऽर्चितो धृतराष्ट्रेण पूजितश्च महायशाः |	021a  
राजानं समनुज्ञाप्य निराक्रामदरिन्दमः ||	021c  
तैः समेत्य यथान्यायं कुरुभिः कुरुसंसदि |	022a  
विदुरावसथं रम्यमुपातिष्ठत माधवः ||	022c  
विदुरः सर्वकल्याणैरभिगम्य जनार्दनम् |	023a  
अर्चयामास दाशार्हं सर्वकामैरुपस्थितम् ||	023c  
कृतातिथ्यं तु गोविन्दं विदुरः सर्वधर्मवित् |	024a  
कुशलं पाण्डुपुत्राणामपृच्छन्मधुसूदनम् ||	024c  
प्रीयमाणस्य सुहृदो विदुषो बुद्धिसत्तमः |	025a  
धर्मनित्यस्य च तदा गतदोषस्य धीमतः ||	025c  
तस्य सर्वं सविस्तारं पाण्डवानां विचेष्टितम् |	026a  
क्षत्तुराचष्ट दाशार्हः सर्वप्रत्यक्षदर्शिवान् ||	026c  
