वैशम्पायन उवाच ||	001    
ततः शान्तनवो भीष्मो दुर्योधनममर्षणम् |	001a  
केशवस्य वचः श्रुत्वा प्रोवाच भरतर्षभ ||	001c  
कृष्णेन वाक्यमुक्तोऽसि सुहृदां शममिच्छता |	002a  
अनुपश्यस्व तत्तात मा मन्युवशमन्वगाः ||	002c  
अकृत्वा वचनं तात केशवस्य महात्मनः |	003a  
श्रेयो न जातु न सुखं न कल्याणमवाप्स्यसि ||	003c  
धर्म्यमर्थं महाबाहुराह त्वां तात केशवः |	004a  
तमर्थमभिपद्यस्व मा राजन्नीनशः प्रजाः ||	004c  
इमां श्रियं प्रज्वलितां भारतीं सर्वराजसु |	005a  
जीवतो धृतराष्ट्रस्य दौरात्म्याद्भ्रंशयिष्यसि ||	005c  
आत्मानं च सहामात्यं सपुत्रपशुबान्धवम् |	006a  
सहमित्रमसद्बुद्ध्या जीविताद्भ्रंशयिष्यसि ||	006c  
अतिक्रामन्केशवस्य तथ्यं वचनमर्थवत् |	007a  
पितुश्च भरतश्रेष्ठ विदुरस्य च धीमतः ||	007c  
मा कुलघ्नोऽन्तपुरुषो दुर्मतिः कापथं गमः |	008a  
पितरं मातरं चैव वृद्धौ शोकाय मा ददः ||	008c  
अथ द्रोणोऽब्रवीत्तत्र दुर्योधनमिदं वचः |	009a  
अमर्षवशमापन्नं निःश्वसन्तं पुनः पुनः ||	009c  
धर्मार्थयुक्तं वचनमाह त्वां तात केशवः |	010a  
तथा भीष्मः शान्तनवस्तज्जुषस्व नराधिप ||	010c  
प्राज्ञौ मेधाविनौ दान्तावर्थकामौ बहुश्रुतौ |	011a  
आहतुस्त्वां हितं वाक्यं तदादत्स्व परन्तप ||	011c  
अनुतिष्ठ महाप्राज्ञ कृष्णभीष्मौ यदूचतुः |	012a  
मा वचो लघुबुद्धीनां समास्थास्त्वं परन्तप ||	012c  
ये त्वां प्रोत्साहयन्त्येते नैते कृत्याय कर्हिचित् |	013a  
वैरं परेषां ग्रीवायां प्रतिमोक्ष्यन्ति संयुगे ||	013c  
मा कुरूञ्जीघनः सर्वान्पुत्रान्भ्रातॄंस्तथैव च |	014a  
वासुदेवार्जुनौ यत्र विद्ध्यजेयं बलं हि तत् ||	014c  
एतच्चैव मतं सत्यं सुहृदोः कृष्णभीष्मयोः |	015a  
यदि नादास्यसे तात पश्चात्तप्स्यसि भारत ||	015c  
यथोक्तं जामदग्न्येन भूयानेव ततोऽर्जुनः |	016a  
कृष्णो हि देवकीपुत्रो देवैरपि दुरुत्सहः ||	016c  
किं ते सुखप्रियेणेह प्रोक्तेन भरतर्षभ |	017a  
एतत्ते सर्वमाख्यातं यथेच्छसि तथा कुरु |	017c  
न हि त्वामुत्सहे वक्तुं भूयो भरतसत्तम ||	017e   
तस्मिन्वाक्यान्तरे वाक्यं क्षत्तापि विदुरोऽब्रवीत् |	018a  
दुर्योधनमभिप्रेक्ष्य धार्तराष्ट्रममर्षणम् ||	018c  
दुर्योधन न शोचामि त्वामहं भरतर्षभ |	019a  
इमौ तु वृद्धौ शोचामि गान्धारीं पितरं च ते ||	019c  
यावनाथौ चरिष्येते त्वया नाथेन दुर्हृदा |	020a  
हतमित्रौ हतामात्यौ लूनपक्षाविव द्विजौ ||	020c  
भिक्षुकौ विचरिष्येते शोचन्तौ पृथिवीमिमाम् |	021a  
कुलघ्नमीदृशं पापं जनयित्वा कुपूरुषम् ||	021c  
अथ दुर्योधनं राजा धृतराष्ट्रोऽभ्यभाषत |	022a  
आसीनं भ्रातृभिः सार्धं राजभिः परिवारितम् ||	022c  
दुर्योधन निबोधेदं शौरिणोक्तं महात्मना |	023a  
आदत्स्व शिवमत्यन्तं योगक्षेमवदव्ययम् ||	023c  
अनेन हि सहायेन कृष्णेनाक्लिष्टकर्मणा |	024a  
इष्टान्सर्वानभिप्रायान्प्राप्स्यामः सर्वराजसु ||	024c  
सुसंहितः केशवेन गच्छ तात युधिष्ठिरम् |	025a  
चर स्वस्त्ययनं कृत्स्नं भारतानामनामयम् ||	025c  
वासुदेवेन तीर्थेन तात गच्छस्व सङ्गमम् |	026a  
कालप्राप्तमिदं मन्ये मा त्वं दुर्योधनातिगाः ||	026c  
शमं चेद्याचमानं त्वं प्रत्याख्यास्यसि केशवम् |	027a  
त्वदर्थमभिजल्पन्तं न तवास्त्यपराभवः ||	027c  
