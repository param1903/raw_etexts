शल्य उवाच	001  
अथ तामब्रवीद्दृष्ट्वा नहुषो देवराट्तदा	001a  
त्रयाणामपि लोकानामहमिन्द्रः शुचिस्मिते	001c  
भजस्व मां वरारोहे पतित्वे वरवर्णिनि	001e  
एवमुक्ता तु सा देवी नहुषेण पतिव्रता	002a  
प्रावेपत भयोद्विग्ना प्रवाते कदली यथा	002c  
नमस्य सा तु ब्रह्माणं कृत्वा शिरसि चाञ्जलिम्	003a  
देवराजमथोवाच नहुषं घोरदर्शनम्	003c  
कालमिच्छाम्यहं लब्धुं किञ्चित्त्वत्तः सुरेश्वर	004a  
न हि विज्ञायते शक्रः प्राप्तः किं वा क्व वा गतः	004c  
तत्त्वमेतत्तु विज्ञाय यदि न ज्ञायते प्रभो	005a  
ततोऽहं त्वामुपस्थास्ये सत्यमेतद्ब्रवीमि ते	005c  
एवमुक्तः स इन्द्राण्या नहुषः प्रीतिमानभूत्	005e  
नहुष उवाच	006  
एवं भवतु सुश्रोणि यथा मामभिभाषसे	006a  
ज्ञात्वा चागमनं कार्यं सत्यमेतदनुस्मरेः	006c  
शल्य उवाच	007  
नहुषेण विसृष्टा च निश्चक्राम ततः शुभा	007a  
बृहस्पतिनिकेतं सा जगाम च तपस्विनी	007c  
तस्याः संश्रुत्य च वचो देवाः साग्निपुरोगमाः	008a  
मन्त्रयामासुरेकाग्राः शक्रार्थं राजसत्तम	008c  
देवदेवेन सङ्गम्य विष्णुना प्रभविष्णुना	009a  
ऊचुश्चैनं समुद्विग्ना वाक्यं वाक्यविशारदाः	009c  
ब्रह्महत्याभिभूतो वै शक्रः सुरगणेश्वरः	010a  
गतिश्च नस्त्वं देवेश पूर्वजो जगतः प्रभुः	010c  
रक्षार्थं सर्वभूतानां विष्णुत्वमुपजग्मिवान्	010e  
त्वद्वीर्यान्निहते वृत्रे वासवो ब्रह्महत्यया	011a  
वृतः सुरगणश्रेष्ठ मोक्षं तस्य विनिर्दिश	011c  
तेषां तद्वचनं श्रुत्वा देवानां विष्णुरब्रवीत्	012a  
मामेव यजतां शक्रः पावयिष्यामि वज्रिणम्	012c  
पुण्येन हयमेधेन मामिष्ट्वा पाकशासनः	013a  
पुनरेष्यति देवानामिन्द्रत्वमकुतोभयः	013c  
स्वकर्मभिश्च नहुषो नाशं यास्यति दुर्मतिः	014a  
कञ्चित्कालमिमं देवा मर्षयध्वमतन्द्रिताः	014c  
श्रुत्वा विष्णोः शुभां सत्यां तां वाणीममृतोपमाम्	015a  
ततः सर्वे सुरगणाः सोपाध्यायाः सहर्षिभिः	015c  
यत्र शक्रो भयोद्विग्नस्तं देशमुपचक्रमुः	015e  
तत्राश्वमेधः सुमहान्महेन्द्रस्य महात्मनः	016a  
ववृते पावनार्थं वै ब्रह्महत्यापहो नृप	016c  
विभज्य ब्रह्महत्यां तु वृक्षेषु च नदीषु च	017a  
पर्वतेषु पृथिव्यां च स्त्रीषु चैव युधिष्ठिर	017c  
संविभज्य च भूतेषु विसृज्य च सुरेश्वरः	018a  
विज्वरः पूतपाप्मा च वासवोऽभवदात्मवान्	018c  
अकम्प्यं नहुषं स्थानाद्दृष्ट्वा च बलसूदनः	019a  
तेजोघ्नं सर्वभूतानां वरदानाच्च दुःसहम्	019c  
ततः शचीपतिर्वीरः पुनरेव व्यनश्यत	020a  
अदृश्यः सर्वभूतानां कालाकाङ्क्षी चचार ह	020c  
प्रनष्टे तु ततः शक्रे शची शोकसमन्विता	021a  
हा शक्रेति तदा देवी विललाप सुदुःखिता	021c  
यदि दत्तं यदि हुतं गुरवस्तोषिता यदि	022a  
एकभर्तृत्वमेवास्तु सत्यं यद्यस्ति वा मयि	022c  
पुण्यां चेमामहं दिव्यां प्रवृत्तामुत्तरायणे	023a  
देवीं रात्रिं नमस्यामि सिध्यतां मे मनोरथः	023c  
प्रयता च निशां देवीमुपातिष्ठत तत्र सा	024a  
पतिव्रतात्वात्सत्येन सोपश्रुतिमथाकरोत्	024c  
यत्रास्ते देवराजोऽसौ तं देशं दर्शयस्व मे	025a  
इत्याहोपश्रुतिं देवी सत्यं सत्येन दृश्यताम्	025c  
