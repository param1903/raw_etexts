001  कण्व उवाच ||
001a मातलिस्तु व्रजन्मार्गे नारदेन महर्षिणा |
001c वरुणं गच्छता द्रष्टुं समागच्छद्यदृच्छया ||
002a नारदोऽथाब्रवीदेनं क्व भवान्गन्तुमुद्यतः | 
002c स्वेन वा सूत कार्येण शासनाद्वा शतक्रतोः ||
003a मातलिर्नारदेनैवं सम्पृष्टः पथि गच्छता |
003c यथावत्सर्वमाचष्ट स्वकार्यं वरुणं प्रति ||
004a तमुवाचाथ स मुनिर्गच्छावः सहिताविति |
004c सलिलेशदिदृक्षार्थमहमप्युद्यतो दिवः ||
005a अहं ते सर्वमाख्यास्ये दर्शयन्वसुधातलम् |
005c दृष्ट्वा तत्र वरं कञ्चिद्रोचयिष्याव मातले ||
006a अवगाह्य ततो भूमिमुभौ मातलिनारदौ |
006c ददृशाते महात्मानौ लोकपालमपां पतिम् ||
007a तत्र देवर्षिसदृशीं पूजां प्राप स नारदः | 
007c महेन्द्रसदृशीं चैव मातलिः प्रत्यपद्यत ||
008a तावुभौ प्रीतमनसौ कार्यवत्तां निवेद्य ह |
008c वरुणेनाभ्यनुज्ञातौ नागलोकं विचेरतुः ||
009a नारदः सर्वभूतानामन्तर्भूमिनिवासिनाम् |
009c जानंश्चकार व्याख्यानं यन्तुः सर्वमशेषतः ||
010  नारद उवाच ||
010a दृष्टस्ते वरुणस्तात पुत्रपौत्रसमावृतः |
010c पश्योदकपतेः स्थानं सर्वतोभद्रमृद्धिमत् ||
011a एष पुत्रो महाप्राज्ञो वरुणस्येह गोपतेः |
011c एष तं शीलवृत्तेन शौचेन च विशिष्यते ||
012a एषोऽस्य पुत्रोऽभिमतः पुष्करः पुष्करेक्षणः |
012c रूपवान्दर्शनीयश्च सोमपुत्र्या वृतः पतिः ||
013a ज्योत्स्नाकालीति यामाहुर्द्वितीयां रूपतः श्रियम् |
013c आदित्यस्यैव गोः पुत्रो ज्येष्ठः पुत्रः कृतः स्मृतः ||
014a भवनं पश्य वारुण्या यदेतत्सर्वकाञ्चनम् |
014c यां प्राप्य सुरतां प्राप्ताः सुराः सुरपतेः सखे ||
015a एतानि हृतराज्यानां दैतेयानां स्म मातले |
015c दीप्यमानानि दृश्यन्ते सर्वप्रहरणान्युत ||
016a अक्षयाणि किलैतानि विवर्तन्ते स्म मातले |
016c अनुभावप्रयुक्तानि सुरैरवजितानि ह ||
017a अत्र राक्षसजात्यश्च भूतजात्यश्च मातले |
017c दिव्यप्रहरणाश्चासन्पूर्वदैवतनिर्मिताः ||
018a अग्निरेष महार्चिष्माञ्जागर्ति वरुणह्रदे |
018c वैष्णवं चक्रमाविद्धं विधूमेन हविष्मता ||
019a एष गाण्डीमयश्चापो लोकसंहारसम्भृतः |
019c रक्ष्यते दैवतैर्नित्यं यतस्तद्गाण्डिवं धनुः ||
020a एष कृत्ये समुत्पन्ने तत्तद्धारयते बलम् |
020c सहस्रशतसङ्ख्येन प्राणेन सततं ध्रुवम् ||
021a अशास्यानपि शास्त्येष रक्षोबन्धुषु राजसु |
021c सृष्टः प्रथमजो दण्डो ब्रह्मणा ब्रह्मवादिना ||
022a एतच्छत्रं नरेन्द्राणां महच्छक्रेण भाषितम् |
022c पुत्राः सलिलराजस्य धारयन्ति महोदयम् ||
023a एतत्सलिलराजस्य छत्रं छत्रगृहे स्थितम् |
023c सर्वतः सलिलं शीतं जीमूत इव वर्षति ||
024a एतच्छत्रात्परिभ्रष्टं सलिलं सोमनिर्मलम् |
024c तमसा मूर्छितं याति येन नार्छति दर्शनम् ||
025a बहून्यद्भुतरूपाणि द्रष्टव्यानीह मातले |
025c तव कार्योपरोधस्तु तस्माद्गच्छाव माचिरम् ||
