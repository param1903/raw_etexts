 भीष्म उवाच ||	001    
 ततस्ते तापसाः सर्वे तपसे धृतनिश्चयाम् |	001a  
 दृष्ट्वा न्यवर्तयंस्तात किं कार्यमिति चाब्रुवन् ||	001c  
 तानुवाच ततः कन्या तपोवृद्धानृषींस्तदा |	002a  
 निराकृतास्मि भीष्मेण भ्रंशिता पतिधर्मतः ||	002c  
 वधार्थं तस्य दीक्षा मे न लोकार्थं तपोधनाः |	003a  
 निहत्य भीष्मं गच्छेयं शान्तिमित्येव निश्चयः ||	003c  
 यत्कृते दुःखवसतिमिमां प्राप्तास्मि शाश्वतीम् |	004a  
 पतिलोकाद्विहीना च नैव स्त्री न पुमानिह ||	004c  
 नाहत्वा युधि गाङ्गेयं निवर्तेयं तपोधनाः |	005a  
 एष मे हृदि सङ्कल्पो यदर्थमिदमुद्यतम् ||	005c  
 स्त्रीभावे परिनिर्विण्णा पुंस्त्वार्थे कृतनिश्चया |	006a  
 भीष्मे प्रतिचिकीर्षामि नास्मि वार्येति वै पुनः ||	006c  
 तां देवो दर्शयामास शूलपाणिरुमापतिः |	007a  
 मध्ये तेषां महर्षीणां स्वेन रूपेण भामिनीम् ||	007c  
 छन्द्यमाना वरेणाथ सा वव्रे मत्पराजयम् |	008a  
 वधिष्यसीति तां देवः प्रत्युवाच मनस्विनीम् ||	008c  
 ततः सा पुनरेवाथ कन्या रुद्रमुवाच ह |	009a  
 उपपद्येत्कथं देव स्त्रियो मम जयो युधि |	009c  
 स्त्रीभावेन च मे गाढं मनः शान्तमुमापते ||	009e   
 प्रतिश्रुतश्च भूतेश त्वया भीष्मपराजयः |	010a  
 यथा स सत्यो भवति तथा कुरु वृषध्वज |	010c  
 यथा हन्यां समागम्य भीष्मं शान्तनवं युधि ||	010e   
 तामुवाच महादेवः कन्यां किल वृषध्वजः |	011a  
 न मे वागनृतं भद्रे प्राह सत्यं भविष्यति ||	011c  
 वधिष्यसि रणे भीष्मं पुरुषत्वं च लप्स्यसे |	012a  
 स्मरिष्यसि च तत्सर्वं देहमन्यं गता सती ||	012c  
 द्रुपदस्य कुले जाता भविष्यसि महारथः |	013a  
 शीघ्रास्त्रश्चित्रयोधी च भविष्यसि सुसम्मतः ||	013c  
 यथोक्तमेव कल्याणि सर्वमेतद्भविष्यति |	014a  
 भविष्यसि पुमान्पश्चात्कस्माच्चित्कालपर्ययात् ||	014c  
 एवमुक्त्वा महातेजाः कपर्दी वृषभध्वजः |	015a  
 पश्यतामेव विप्राणां तत्रैवान्तरधीयत ||	015c  
 ततः सा पश्यतां तेषां महर्षीणामनिन्दिता |	016a  
 समाहृत्य वनात्तस्मात्काष्ठानि वरवर्णिनी ||	016c  
 चितां कृत्वा सुमहतीं प्रदाय च हुताशन |म्	017a  
 प्रदीप्तेऽग्नौ महाराज रोषदीप्तेन चेतसा ||	017c  
 उक्त्वा भीष्मवधायेति प्रविवेश हुताशनम् |	018a  
 ज्येष्ठा काशिसुता राजन्यमुनामभितो नदीम् ||	018c  
