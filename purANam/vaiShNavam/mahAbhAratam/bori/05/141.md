सञ्जय उवाच ||	001    
केशवस्य तु तद्वाक्यं कर्णः श्रुत्वा हितं शुभम् |	001a  
अब्रवीदभिसम्पूज्य कृष्णं मधुनिषूदनम् |	001c  
जानन्मां किं महाबाहो सम्मोहयितुमिच्छसि ||	001e   
योऽयं पृथिव्याः कार्त्स्न्येन विनाशः समुपस्थितः |	002a  
निमित्तं तत्र शकुनिरहं दुःशासनस्तथा |	002c  
दुर्योधनश्च नृपतिर्धृतराष्ट्रसुतोऽभवत् ||	002e   
असंशयमिदं कृष्ण महद्युद्धमुपस्थितम् |	003a  
पाण्डवानां कुरूणां च घोरं रुधिरकर्दमम् ||	003c  
राजानो राजपुत्राश्च दुर्योधनवशानुगाः |	004a  
रणे शस्त्राग्निना दग्धाः प्राप्स्यन्ति यमसादनम् ||	004c  
स्वप्ना हि बहवो घोरा दृश्यन्ते मधुसूदन |	005a  
निमित्तानि च घोराणि तथोत्पाताः सुदारुणाः ||	005c  
पराजयं धार्तराष्ट्रे विजयं च युधिष्ठिरे |	006a  
शंसन्त इव वार्ष्णेय विविधा लोमहर्षणाः ||	006c  
प्राजापत्यं हि नक्षत्रं ग्रहस्तीक्ष्णो महाद्युतिः |	007a  
शनैश्चरः पीडयति पीडयन्प्राणिनोऽधिकम् ||	007c  
कृत्वा चाङ्गारको वक्रं ज्येष्ठायां मधुसूदन |	008a  
अनुराधां प्रार्थयते मैत्रं संशमयन्निव ||	008c  
नूनं महद्भयं कृष्ण कुरूणां समुपस्थितम् |	009a  
विशेषेण हि वार्ष्णेय चित्रां पीडयते ग्रहः ||	009c  
सोमस्य लक्ष्म व्यावृत्तं राहुरर्कमुपेष्यति |	010a  
दिवश्चोल्काः पतन्त्येताः सनिर्घाताः सकम्पनाः ||	010c  
निष्टनन्ति च मातङ्गा मुञ्चन्त्यश्रूणि वाजिनः |	011a  
पानीयं यवसं चापि नाभिनन्दन्ति माधव ||	011c  
प्रादुर्भूतेषु चैतेषु भयमाहुरुपस्थितम् |	012a  
निमित्तेषु महाबाहो दारुणं प्राणिनाशनम् ||	012c  
अल्पे भुक्ते पुरीषं च प्रभूतमिह दृश्यते |	013a  
वाजिनां वारणानां च मनुष्याणां च केशव ||	013c  
धार्तराष्ट्रस्य सैन्येषु सर्वेषु मधुसूदन |	014a  
पराभवस्य तल्लिङ्गमिति प्राहुर्मनीषिणः ||	014c  
प्रहृष्टं वाहनं कृष्ण पाण्डवानां प्रचक्षते |	015a  
प्रदक्षिणा मृगाश्चैव तत्तेषां जयलक्षणम् ||	015c  
अपसव्या मृगाः सर्वे धार्तराष्ट्रस्य केशव |	016a  
वाचश्चाप्यशरीरिण्यस्तत्पराभवलक्षणम् ||	016c  
मयूराः पुष्पशकुना हंसाः सारसचातकाः |	017a  
जीवं जीवकसङ्घाश्चाप्यनुगच्छन्ति पाण्डवान् ||	017c  
गृध्राः काका बडाः श्येना यातुधानाः शलावृकाः |	018a  
मक्षिकाणां च सङ्घाता अनुगच्छन्ति कौरवान् ||	018c  
धार्तराष्ट्रस्य सैन्येषु भेरीणां नास्ति निस्वनः |	019a  
अनाहताः पाण्डवानां नदन्ति पटहाः किल ||	019c  
उदपानाश्च नर्दन्ति यथा गोवृषभास्तथा |	020a  
धार्तराष्ट्रस्य सैन्येषु तत्पराभवलक्षणम् ||	020c  
मांसशोणितवर्षं च वृष्टं देवेन माधव |	021a  
तथा गन्धर्वनगरं भानुमन्तमुपस्थितम् |	021c  
सप्राकारं सपरिखं सवप्रं चारुतोरणम् ||	021e   
कृष्णश्च परिघस्तत्र भानुमावृत्य तिष्ठति |	022a  
उदयास्तमये सन्ध्ये वेदयानो महद्भयम् |	022c  
एका सृग्वाशते घोरं तत्पराभवलक्षणम् ||	022e   
कृष्णग्रीवाश्च शकुना लम्बमाना भयानकाः |	023a  
सन्ध्यामभिमुखा यान्ति तत्पराभवलक्षणम् ||	023c  
ब्राह्मणान्प्रथमं द्वेष्टि गुरूंश्च मधुसूदन | 	024a  
भृत्यान्भक्तिमतश्चापि तत्पराभवलक्षणम ||	024c  
पूर्वा दिग्लोहिताकारा शस्त्रवर्णा च दक्षिणा |	025a  
आमपात्रप्रतीकाशा पश्चिमा मधुसूदन ||	025c  
प्रदीप्ताश्च दिशः सर्वा धार्तराष्ट्रस्य माधव |	026a  
महद्भयं वेदयन्ति तस्मिन्नुत्पातलक्षणे ||	026c  
सहस्रपादं प्रासादं स्वप्नान्ते स्म युधिष्ठिरः |	027a  
अधिरोहन्मया दृष्टः सह भ्रातृभिरच्युत ||	027c  
श्वेतोष्णीषाश्च दृश्यन्ते सर्वे ते शुक्लवाससः |	028a  
आसनानि च शुभ्राणि सर्वेषामुपलक्षये ||	028c  
तव चापि मया कृष्ण स्वप्नान्ते रुधिराविला |	029a  
आन्त्रेण पृथिवी दृष्टा परिक्षिप्ता जनार्दन ||	029c  
अस्थिसञ्चयमारूढश्चामितौजा युधिष्ठिरः |	030a  
सुवर्णपात्र्यां संहृष्टो भुक्तवान्घृतपायसम् ||	030c  
युधिष्ठिरो मया दृष्टो ग्रसमानो वसुन्धराम् |	031a  
त्वया दत्तामिमां व्यक्तं भोक्ष्यते स वसुन्धराम् ||	031c  
उच्चं पर्वतमारूढो भीमकर्मा वृकोदरः |	032a  
गदापाणिर्नरव्याघ्रो वीक्षन्निव महीमिमाम् ||	032c  
क्षपयिष्यति नः सर्वान्स सुव्यक्तं महारणे |	033a  
विदितं मे हृषीकेश यतो धर्मस्ततो जयः ||	033c  
पाण्डुरं गजमारूढो गाण्डीवी स धनञ्जयः | 	034a  
त्वया सार्धं हृषीकेश श्रिया परमया ज्वलन् ||	034c  
यूयं सर्वान्वधिष्यध्वं तत्र मे नास्ति संशयः |	035a  
पार्थिवान्समरे कृष्ण दुर्योधनपुरोगमान् ||	035c  
नकुलः सहदेवश्च सात्यकिश्च महारथः |	036a  
शुद्धकेयूरकण्ठत्राः शुक्लमाल्याम्बरावृताः ||	036c  
अधिरूढा नरव्याघ्रा नरवाहनमुत्तमम् |	037a  
त्रय एते महामात्राः पाण्डुरच्छत्रवाससः ||	037c  
श्वेतोष्णीषाश्च दृश्यन्ते त्रय एव जनार्दन |	038a  
धार्तराष्ट्रस्य सैन्येषु तान्विजानीहि केशव ||	038c  
अश्वत्थामा कृपश्चैव कृतवर्मा च सात्वतः |	039a  
रक्तोष्णीषाश्च दृश्यन्ते सर्वे माधव पार्थिवाः ||	039c  
उष्ट्रयुक्तं समारूढौ भीष्मद्रोणौ जनार्दन |	040a  
मया सार्धं महाबाहो धार्तराष्ट्रेण चाभिभो ||	040c  
अगस्त्यशास्तां च दिशं प्रयाताः स्म जनार्दन |	041a  
अचिरेणैव कालेन प्राप्स्यामो यमसादनम् ||	041c  
अहं चान्ये च राजानो यच्च तत्क्षत्रमण्डलम् |	042a  
गाण्डीवाग्निं प्रवेक्ष्याम इति मे नास्ति संशयः ||	042c  
कृष्ण उवाच ||	043    
उपस्थितविनाशेयं नूनमद्य वसुन्धरा |	043a  
तथा हि मे वचः कर्ण नोपैति हृदयं तव ||	043c  
सर्वेषां तात भूतानां विनाशे समुपस्थिते |	044a  
अनयो नयसङ्काशो हृदयान्नापसर्पति ||	044c  
कर्ण उवाच ||	045    
अपि त्वा कृष्ण पश्याम जीवन्तोऽस्मान्महारणात् |	045a  
समुत्तीर्णा महाबाहो वीरक्षयविनाशनात् ||	045c  
अथ वा सङ्गमः कृष्ण स्वर्गे नो भविता ध्रुवम् |	046a  
तत्रेदानीं समेष्यामः पुनः सार्धं त्वयानघ ||	046c  
सञ्जय उवाच ||	047    
इत्युक्त्वा माधवं कर्णः परिष्वज्य च पीडितम् |	047a  
विसर्जितः केशवेन रथोपस्थादवातरत् ||	047c  
ततः स्वरथमास्थाय जाम्बूनदविभूषितम् |	048a  
सहास्माभिर्निववृते राधेयो दीनमानसः ||	048c  
ततः शीघ्रतरं प्रायात्केशवः सहसात्यकिः |	049a  
पुनरुच्चारयन्वाणीं याहि याहीति सारथिम् ||	049c  
