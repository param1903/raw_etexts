बृहस्पतिरुवाच	001  
त्वमग्ने सर्वदेवानां मुखं त्वमसि हव्यवाट्	001a  
त्वमन्तः सर्वभूतानां गूढश्चरसि साक्षिवत्	001c  
त्वामाहुरेकं कवयस्त्वामाहुस्त्रिविधं पुनः	002a  
त्वया त्यक्तं जगच्चेदं सद्यो नश्येद्धुताशन	002c  
कृत्वा तुभ्यं नमो विप्राः स्वकर्मविजितां गतिम्	003a  
गच्छन्ति सह पत्नीभिः सुतैरपि च शाश्वतीम्	003c  
त्वमेवाग्ने हव्यवाहस्त्वमेव परमं हविः	004a  
यजन्ति सत्रैस्त्वामेव यज्ञैश्च परमाध्वरे	004c  
सृष्ट्वा लोकांस्त्रीनिमान्हव्यवाह प्राप्ते काले पचसि पुनः समिद्धः	005a  
सर्वस्यास्य भुवनस्य प्रसूतिस्त्वमेवाग्ने भवसि पुनः प्रतिष्ठा	005c  
त्वामग्ने जलदानाहुर्विद्युतश्च त्वमेव हि	006a  
दहन्ति सर्वभूतानि त्वत्तो निष्क्रम्य हायनाः	006c  
त्वय्यापो निहिताः सर्वास्त्वयि सर्वमिदं जगत्	007a  
न तेऽस्त्यविदितं किञ्चित्त्रिषु लोकेषु पावक	007c  
स्वयोनिं भजते सर्वो विशस्वापोऽविशङ्कितः	008a  
अहं त्वां वर्धयिष्यामि ब्राह्मैर्मन्त्रैः सनातनैः	008c  
शल्य उवाच	009  
एवं स्तुतो हव्यवाहो भगवान्कविरुत्तमः	009a  
बृहस्पतिमथोवाच प्रीतिमान्वाक्यमुत्तमम्	009c  
दर्शयिष्यामि ते शक्रं सत्यमेतद्ब्रवीमि ते	009e  
प्रविश्यापस्ततो वह्निः ससमुद्राः सपल्वलाः	010a  
आजगाम सरस्तच्च गूढो यत्र शतक्रतुः	010c  
अथ तत्रापि पद्मानि विचिन्वन्भरतर्षभ	011a  
अन्वपश्यत्स देवेन्द्रं बिसमध्यगतं स्थितम्	011c  
आगत्य च ततस्तूर्णं तमाचष्ट बृहस्पतेः	012a  
अणुमात्रेण वपुषा पद्मतन्त्वाश्रितं प्रभुम्	012c  
गत्वा देवर्षिगन्धर्वैः सहितोऽथ बृहस्पतिः	013a  
पुराणैः कर्मभिर्देवं तुष्टाव बलसूदनम्	013c  
महासुरो हतः शक्र नमुचिर्दारुणस्त्वया	014a  
शम्बरश्च बलश्चैव तथोभौ घोरविक्रमौ	014c  
शतक्रतो विवर्धस्व सर्वाञ्शत्रून्निषूदय	015a  
उत्तिष्ठ वज्रिन्सम्पश्य देवर्षींश्च समागतान्	015c  
महेन्द्र दानवान्हत्वा लोकास्त्रातास्त्वया विभो	016a  
अपां फेनं समासाद्य विष्णुतेजोपबृंहितम्	016c  
त्वया वृत्रो हतः पूर्वं देवराज जगत्पते	016e  
त्वं सर्वभूतेषु वरेण्य ईड्यस्त्वया समं विद्यते नेह भूतम्	017a  
त्वया धार्यन्ते सर्वभूतानि शक्र त्वं देवानां महिमानं चकर्थ	017c  
पाहि देवान्सलोकांश्च महेन्द्र बलमाप्नुहि	018a  
एवं संस्तूयमानश्च सोऽवर्धत शनैः शनैः	018c  
स्वं चैव वपुरास्थाय बभूव स बलान्वितः	019a  
अब्रवीच्च गुरुं देवो बृहस्पतिमुपस्थितम्	019c  
किं कार्यमवशिष्टं वो हतस्त्वाष्ट्रो महासुरः	020a  
वृत्रश्च सुमहाकायो ग्रस्तुं लोकानियेष यः	020c  
बृहस्पतिरुवाच	021  
मानुषो नहुषो राजा देवर्षिगणतेजसा	021a  
देवराज्यमनुप्राप्तः सर्वान्नो बाधते भृशम्	021c  
इन्द्र उवाच	022  
कथं नु नहुषो राज्यं देवानां प्राप दुर्लभम्	022a  
तपसा केन वा युक्तः किंवीर्यो वा बृहस्पते	022c  
बृहस्पतिरुवाच	023  
देवा भीताः शक्रमकामयन्त त्वया त्यक्तं महदैन्द्रं पदं तत्	023a  
तदा देवाः पितरोऽथर्षयश्च गन्धर्वसङ्घाश्च समेत्य सर्वे	023c  
गत्वाब्रुवन्नहुषं शक्र तत्र त्वं नो राजा भव भुवनस्य गोप्ता	024a  
तानब्रवीन्नहुषो नास्मि शक्त आप्यायध्वं तपसा तेजसा च	024c  
एवमुक्तैर्वर्धितश्चापि देवै राजाभवन्नहुषो घोरवीर्यः	025a  
त्रैलोक्ये च प्राप्य राज्यं तपस्विनः कृत्वा वाहान्याति लोकान्दुरात्मा	025c  
तेजोहरं दृष्टिविषं सुघोरं मा त्वं पश्येर्नहुषं वै कदाचित्	026a  
देवाश्च सर्वे नहुषं भयार्ता न पश्यन्तो गूढरूपाश्चरन्ति	026c  
शल्य उवाच	027  
एवं वदत्यङ्गिरसां वरिष्ठे बृहस्पतौ लोकपालः कुबेरः	027a  
वैवस्वतश्चैव यमः पुराणो देवश्च सोमो वरुणश्चाजगाम	027c  
ते वै समागम्य महेन्द्रमूचुर्दिष्ट्या त्वाष्ट्रो निहतश्चैव वृत्रः	028a  
दिष्ट्या च त्वां कुशलिनमक्षतं च पश्यामो वै निहतारिं च शक्र	028c  
स तान्यथावत्प्रतिभाष्य शक्रः सञ्चोदयन्नहुषस्यान्तरेण	029a  
राजा देवानां नहुषो घोररूपस्तत्र साह्यं दीयतां मे भवद्भिः	029c  
ते चाब्रुवन्नहुषो घोररूपो दृष्टीविषस्तस्य बिभीम देव	030a  
त्वं चेद्राजन्नहुषं पराजयेस्तद्वै वयं भागमर्हाम शक्र	030c  
इन्द्रोऽब्रवीद्भवतु भवानपां पतिर्यमः कुबेरश्च महाभिषेकम्	031a  
सम्प्राप्नुवन्त्वद्य सहैव तेन रिपुं जयामो नहुषं घोरदृष्टिम्	031c  
ततः शक्रं ज्वलनोऽप्याह भागं प्रयच्छ मह्यं तव साह्यं करिष्ये	032a  
तमाह शक्रो भविताग्ने तवापि ऐन्द्राग्नो वै भाग एको महाक्रतौ	032c  
एवं सञ्चिन्त्य भगवान्महेन्द्रः पाकशासनः	033a  
कुबेरं सर्वयक्षाणां धनानां च प्रभुं तथा	033c  
वैवस्वतं पितॄणां च वरुणं चाप्यपां तथा	034a  
आधिपत्यं ददौ शक्रः सत्कृत्य वरदस्तदा	034c  
