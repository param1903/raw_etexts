वैशम्पायन उवाच ||	001    
वासुदेवस्य तद्वाक्यमनुस्मृत्य युधिष्ठिरः |	001a  
पुनः पप्रच्छ वार्ष्णेयं कथं मन्दोऽब्रवीदिदम् ||	001c  
अस्मिन्नभ्यागते काले किं च नः क्षममच्युत |	002a  
कथं च वर्तमाना वै स्वधर्मान्न च्यवेमहि ||	002c  
दुर्योधनस्य कर्णस्य शकुनेः सौबलस्य च |	003a  
वासुदेव मतज्ञोऽसि मम सभ्रातृकस्य च ||	003c  
विदुरस्यापि ते वाक्यं श्रुतं भीष्मस्य चोभयोः |	004a  
कुन्त्याश्च विपुलप्रज्ञ प्रज्ञा कार्त्स्न्येन ते श्रुता ||	004c  
सर्वमेतदतिक्रम्य विचार्य च पुनः पुनः |	005a  
यन्नः क्षमं महाबाहो तद्ब्रवीह्यविचारयन् ||	005c  
श्रुत्वैतद्धर्मराजस्य धर्मार्थसहितं वचः |	006a  
मेघदुन्दुभिनिर्घोषः कृष्णो वचनमब्रवीत् ||	006c  
उक्तवानस्मि यद्वाक्यं धर्मार्थसहितं हितम् |	007a  
न तु तन्निकृतिप्रज्ञे कौरव्ये प्रतितिष्ठति ||	007c  
न च भीष्मस्य दुर्मेधाः शृणोति विदुरस्य वा |	008a  
मम वा भाषितं किञ्चित्सर्वमेवातिवर्तते ||	008c  
न स कामयते धर्मं न स कामयते यशः |	009a  
जितं स मन्यते सर्वं दुरात्मा कर्णमाश्रितः ||	009c  
बन्धमाज्ञापयामास मम चापि सुयोधनः |	010a  
न च तं लब्धवान्कामं दुरात्मा शासनातिगः ||	010c  
न च भीष्मो न च द्रोणो युक्तं तत्राहतुर्वचः |	011a  
सर्वे तमनुवर्तन्ते ॠते विदुरमच्युत ||	011c  
शकुनिः सौबलश्चैव कर्णदुःशासनावपि |	012a  
त्वय्ययुक्तान्यभाषन्त मूढा मूढममर्षणम् ||	012c  
किं च तेन मयोक्तेन यान्यभाषन्त कौरवाः |	013a  
सङ्क्षेपेण दुरात्मासौ न युक्तं त्वयि वर्तते ||	013c  
न पार्थिवेषु सर्वेषु य इमे तव सैनिकाः |	014a  
यत्पापं यन्न कल्याणं सर्वं तस्मिन्प्रतिष्ठितम् ||	014c  
न चापि वयमत्यर्थं परित्यागेन कर्हिचित् |	015a  
कौरवैः शममिच्छामस्तत्र युद्धमनन्तरम् ||	015c  
तच्छ्रुत्वा पार्थिवाः सर्वे वासुदेवस्य भाषितम् |	016a  
अब्रुवन्तो मुखं राज्ञः समुदैक्षन्त भारत ||	016c  
युधिष्ठिरस्त्वभिप्रायमुपलभ्य महीक्षिताम् |	017a  
योगमाज्ञापयामास भीमार्जुनयमैः सह ||	017c  
ततः किलकिलाभूतमनीकं पाण्डवस्य ह |	018a  
आज्ञापिते तदा योगे समहृष्यन्त सैनिकाः ||	018c  
अवध्यानां वधं पश्यन्धर्मराजो युधिष्ठिरः |	019a  
निष्टनन्भीमसेनं च विजयं चेदमब्रवीत् ||	019c  
यदर्थं वनवासश्च प्राप्तं दुःखं च यन्मया |	020a  
सोऽयमस्मानुपैत्येव परोऽनर्थः प्रयत्नतः ||	020c  
यस्मिन्यत्नः कृतोऽस्माभिः स नो हीनः प्रयत्नतः |	021a  
अकृते तु प्रयत्नेऽस्मानुपावृत्तः कलिर्महान् ||	021c  
कथं ह्यवध्यैः सङ्ग्रामः कार्यः सह भविष्यति |	022a  
कथं हत्वा गुरून्वृद्धान्विजयो नो भविष्यति ||	022c  
तच्छ्रुत्वा धर्मराजस्य सव्यसाची परन्तपः |	023a  
यदुक्तं वासुदेवेन श्रावयामास तद्वचः ||	023c  
उक्तवान्देवकीपुत्रः कुन्त्याश्च विदुरस्य च |	024a  
वचनं तत्त्वया राजन्निखिलेनावधारितम् ||	024c  
न च तौ वक्ष्यतोऽधर्ममिति मे नैष्ठिकी मतिः |	025a  
न चापि युक्तं कौन्तेय निवर्तितुमयुध्यतः ||	025c  
तच्छ्रुत्वा वासुदेवोऽपि सव्यसाचिवचस्तदा |	026a  
स्मयमानोऽब्रवीत्पार्थमेवमेतदिति ब्रुवन् ||	026c  
ततस्ते धृतसङ्कल्पा युद्धाय सहसैनिकाः |	027a  
पाण्डवेया महाराज तां रात्रिं सुखमावसन् ||	027c  
