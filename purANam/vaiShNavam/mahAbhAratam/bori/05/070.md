वैशम्पायन उवाच	001  
सञ्जये प्रतियाते तु धर्मराजो युधिष्ठिरः	001a  
अभ्यभाषत दाशार्हमृषभं सर्वसात्वताम्	001c  
अयं स कालः सम्प्राप्तो मित्राणां मे जनार्दन	002a  
न च त्वदन्यं पश्यामि यो न आपत्सु तारयेत्	002c  
त्वां हि माधव संश्रित्य निर्भया मोहदर्पितम्	003a  
धार्तराष्ट्रं सहामात्यं स्वमंशमनुयुञ्ज्महे	003c  
यथा हि सर्वास्वापत्सु पासि वृष्णीनरिन्दम	004a  
तथा ते पाण्डवा रक्ष्याः पाह्यस्मान्महतो भयात्	004c  
भगवानुवाच	005  
अयमस्मि महाबाहो ब्रूहि यत्ते विवक्षितम्	005a  
करिष्यामि हि तत्सर्वं यत्त्वं वक्ष्यसि भारत	005c  
युधिष्ठिर उवाच	006  
श्रुतं ते धृतराष्ट्रस्य सपुत्रस्य चिकीर्षितम्	006a  
एतद्धि सकलं कृष्ण सञ्जयो मां यदब्रवीत्	006c  
तन्मतं धृतराष्ट्रस्य सोऽस्यात्मा विवृतान्तरः	007a  
यथोक्तं दूत आचष्टे वध्यः स्यादन्यथा ब्रुवन्	007c  
अप्रदानेन राज्यस्य शान्तिमस्मासु मार्गति	008a  
लुब्धः पापेन मनसा चरन्नसममात्मनः	008c  
यत्तद्द्वादश वर्षाणि वने निर्व्युषिता वयम्	009a  
छद्मना शरदं चैकां धृतराष्ट्रस्य शासनात्	009c  
स्थाता नः समये तस्मिन्धृतराष्ट्र इति प्रभो	010a  
नाहास्म समयं कृष्ण तद्धि नो ब्राह्मणा विदुः	010c  
वृद्धो राजा धृतराष्ट्रः स्वधर्मं नानुपश्यति	011a  
पश्यन्वा पुत्रगृद्धित्वान्मन्दस्यान्वेति शासनम्	011c  
सुयोधनमते तिष्ठन्राजास्मासु जनार्दन	012a  
मिथ्या चरति लुब्धः संश्चरन्प्रियमिवात्मनः	012c  
इतो दुःखतरं किं नु यत्राहं मातरं ततः	013a  
संविधातुं न शक्नोमि मित्राणां वा जनार्दन	013c  
काशिभिश्चेदिपाञ्चालैर्मत्स्यैश्च मधुसूदन	014a  
भवता चैव नाथेन पञ्च ग्रामा वृता मया	014c  
कुशस्थलं वृकस्थलमासन्दी वारणावतम्	015a  
अवसानं च गोविन्द किञ्चिदेवात्र पञ्चमम्	015c  
पञ्च नस्तात दीयन्तां ग्रामा वा नगराणि वा	016a  
वसेम सहिता येषु मा च नो भरता नशन्	016c  
न च तानपि दुष्टात्मा धार्तराष्ट्रोऽनुमन्यते	017a  
स्वाम्यमात्मनि मत्वासावतो दुःखतरं नु किम्	017c  
कुले जातस्य वृद्धस्य परवित्तेषु गृध्यतः	018a  
लोभः प्रज्ञानमाहन्ति प्रज्ञा हन्ति हता ह्रियम्	018c  
ह्रीर्हता बाधते धर्मं धर्मो हन्ति हतः श्रियम्	019a  
श्रीर्हता पुरुषं हन्ति पुरुषस्यास्वता वधः	019c  
अस्वतो हि निवर्तन्ते ज्ञातयः सुहृदर्त्विजः	020a  
अपुष्पादफलाद्वृक्षाद्यथा तात पतत्रिणः	020c  
एतच्च मरणं तात यदस्मात्पतितादिव	021a  
ज्ञातयो विनिवर्तन्ते प्रेतसत्त्वादिवासवः	021c  
नातः पापीयसीं काञ्चिदवस्थां शम्बरोऽब्रवीत्	022a  
यत्र नैवाद्य न प्रातर्भोजनं प्रतिदृश्यते	022c  
धनमाहुः परं धर्मं धने सर्वं प्रतिष्ठितम्	023a  
जीवन्ति धनिनो लोके मृता ये त्वधना नराः	023c  
ये धनादपकर्षन्ति नरं स्वबलमाश्रिताः	024a  
ते धर्ममर्थं कामं च प्रमथ्नन्ति नरं च तम्	024c  
एतामवस्थां प्राप्यैके मरणं वव्रिरे जनाः	025a  
ग्रामायैके वनायैके नाशायैके प्रवव्रजुः	025c  
उन्मादमेके पुष्यन्ति यान्त्यन्ये द्विषतां वशम्	026a  
दास्यमेके निगच्छन्ति परेषामर्थहेतुना	026c  
आपदेवास्य मरणात्पुरुषस्य गरीयसी	027a  
श्रियो विनाशस्तद्ध्यस्य निमित्तं धर्मकामयोः	027c  
यदस्य धर्म्यं मरणं शाश्वतं लोकवर्त्म तत्	028a  
समन्तात्सर्वभूतानां न तदत्येति कश्चन	028c  
न तथा बाध्यते कृष्ण प्रकृत्या निर्धनो जनः	029a  
यथा भद्रां श्रियं प्राप्य तया हीनः सुखैधितः	029c  
स तदात्मापराधेन सम्प्राप्तो व्यसनं महत्	030a  
सेन्द्रान्गर्हयते देवान्नात्मानं च कथञ्चन	030c  
न चास्मिन्सर्वशास्त्राणि प्रतरन्ति निगर्हणाम्	031a  
सोऽभिक्रुध्यति भृत्यानां सुहृदश्चाभ्यसूयति	031c  
तं तदा मन्युरेवैति स भूयः सम्प्रमुह्यति	032a  
स मोहवशमापन्नः क्रूरं कर्म निषेवते	032c  
पापकर्मात्ययायैव सङ्करं तेन पुष्यति	033a  
सङ्करो नरकायैव सा काष्ठा पापकर्मणाम्	033c  
न चेत्प्रबुध्यते कृष्ण नरकायैव गच्छति	034a  
तस्य प्रबोधः प्रज्ञैव प्रज्ञाचक्षुर्न रिष्यति	034c  
प्रज्ञालाभे हि पुरुषः शास्त्राण्येवान्ववेक्षते	035a  
शास्त्रनित्यः पुनर्धर्मं तस्य ह्रीरङ्गमुत्तमम्	035c  
ह्रीमान्हि पापं प्रद्वेष्टि तस्य श्रीरभिवर्धते	036a  
श्रीमान्स यावद्भवति तावद्भवति पूरुषः	036c  
धर्मनित्यः प्रशान्तात्मा कार्ययोगवहः सदा	037a  
नाधर्मे कुरुते बुद्धिं न च पापेषु वर्तते	037c  
अह्रीको वा विमूढो वा नैव स्त्री न पुनः पुमान्	038a  
नास्याधिकारो धर्मेऽस्ति यथा शूद्रस्तथैव सः	038c  
ह्रीमानवति देवांश्च पितॄनात्मानमेव च	039a  
तेनामृतत्वं व्रजति सा काष्ठा पुण्यकर्मणाम्	039c  
तदिदं मयि ते दृष्टं प्रत्यक्षं मधुसूदन	040a  
यथा राज्यात्परिभ्रष्टो वसामि वसतीरिमाः	040c  
ते वयं न श्रियं हातुमलं न्यायेन केनचित्	041a  
अत्र नो यतमानानां वधश्चेदपि साधु तत्	041c  
तत्र नः प्रथमः कल्पो यद्वयं ते च माधव	042a  
प्रशान्ताः समभूताश्च श्रियं तामश्नुवीमहि	042c  
तत्रैषा परमा काष्ठा रौद्रकर्मक्षयोदया	043a  
यद्वयं कौरवान्हत्वा तानि राष्ट्राण्यशीमहि	043c  
ये पुनः स्युरसम्बद्धा अनार्याः कृष्ण शत्रवः	044a  
तेषामप्यवधः कार्यः किं पुनर्ये स्युरीदृशाः	044c  
ज्ञातयश्च हि भूयिष्ठाः सहाया गुरवश्च नः	045a  
तेषां वधोऽतिपापीयान्किं नु युद्धेऽस्ति शोभनम्	045c  
पापः क्षत्रियधर्मोऽयं वयं च क्षत्रबान्धवाः	046a  
स नः स्वधर्मोऽधर्मो वा वृत्तिरन्या विगर्हिता	046c  
शूद्रः करोति शुश्रूषां वैश्या विपणिजीविनः	047a  
वयं वधेन जीवामः कपालं ब्राह्मणैर्वृतम्	047c  
क्षत्रियः क्षत्रियं हन्ति मत्स्यो मत्स्येन जीवति	048a  
श्वा श्वानं हन्ति दाशार्ह पश्य धर्मो यथागतः	048c  
युद्धे कृष्ण कलिर्नित्यं प्राणाः सीदन्ति संयुगे	049a  
बलं तु नीतिमात्राय हठे जयपराजयौ	049c  
नात्मच्छन्देन भूतानां जीवितं मरणं तथा	050a  
नाप्यकाले सुखं प्राप्यं दुःखं वापि यदूत्तम	050c  
एको ह्यपि बहून्हन्ति घ्नन्त्येकं बहवोऽप्युत	051a  
शूरं कापुरुषो हन्ति अयशस्वी यशस्विनम्	051c  
जयश्चैवोभयोर्दृष्ट उभयोश्च पराजयः	052a  
तथैवापचयो दृष्टो व्यपयाने क्षयव्ययौ	052c  
सर्वथा वृजिनं युद्धं को घ्नन्न प्रतिहन्यते	053a  
हतस्य च हृषीकेश समौ जयपराजयौ	053c  
पराजयश्च मरणान्मन्ये नैव विशिष्यते	054a  
यस्य स्याद्विजयः कृष्ण तस्याप्यपचयो ध्रुवम्	054c  
अन्ततो दयितं घ्नन्ति केचिदप्यपरे जनाः	055a  
तस्याङ्ग बलहीनस्य पुत्रान्भ्रातॄनपश्यतः	055c  
निर्वेदो जीविते कृष्ण सर्वतश्चोपजायते	055e  
ये ह्येव वीरा ह्रीमन्त आर्याः करुणवेदिनः	056a  
त एव युद्धे हन्यन्ते यवीयान्मुच्यते जनः	056c  
हत्वाप्यनुशयो नित्यं परानपि जनार्दन	057a  
अनुबन्धश्च पापोऽत्र शेषश्चाप्यवशिष्यते	057c  
शेषो हि बलमासाद्य न शेषमवशेषयेत्	058a  
सर्वोच्छेदे च यतते वैरस्यान्तविधित्सया	058c  
जयो वैरं प्रसृजति दुःखमास्ते पराजितः	059a  
सुखं प्रशान्तः स्वपिति हित्वा जयपराजयौ	059c  
जातवैरश्च पुरुषो दुःखं स्वपिति नित्यदा	060a  
अनिर्वृतेन मनसा ससर्प इव वेश्मनि	060c  
उत्सादयति यः सर्वं यशसा स वियुज्यते	061a  
अकीर्तिं सर्वभूतेषु शाश्वतीं स नियच्छति	061c  
न हि वैराणि शाम्यन्ति दीर्घकालकृतान्यपि	062a  
आख्यातारश्च विद्यन्ते पुमांश्चोत्पद्यते कुले	062c  
न चापि वैरं वैरेण केशव व्युपशाम्यति	063a  
हविषाग्निर्यथा कृष्ण भूय एवाभिवर्धते	063c  
अतोऽन्यथा नास्ति शान्तिर्नित्यमन्तरमन्ततः	064a  
अन्तरं लिप्समानानामयं दोषो निरन्तरः	064c  
पौरुषेयो हि बलवानाधिर्हृदयबाधनः	065a  
तस्य त्यागेन वा शान्तिर्निवृत्त्या मनसोऽपि वा	065c  
अथ वा मूलघातेन द्विषतां मधुसूदन	066a  
फलनिर्वृत्तिरिद्धा स्यात्तन्नृशंसतरं भवेत्	066c  
या तु त्यागेन शान्तिः स्यात्तदृते वध एव सः	067a  
संशयाच्च समुच्छेदाद्द्विषतामात्मनस्तथा	067c  
न च त्यक्तुं तदिच्छामो न चेच्छामः कुलक्षयम्	068a  
अत्र या प्रणिपातेन शान्तिः सैव गरीयसी	068c  
सर्वथा यतमानानामयुद्धमभिकाङ्क्षताम्	069a  
सान्त्वे प्रतिहते युद्धं प्रसिद्धमपराक्रमम्	069c  
प्रतिघातेन सान्त्वस्य दारुणं सम्प्रवर्तते	070a  
तच्छुनामिव गोपादे पण्डितैरुपलक्षितम्	070c  
लाङ्गूलचालनं क्ष्वेडः प्रतिरावो विवर्तनम्	071a  
दन्तदर्शनमारावस्ततो युद्धं प्रवर्तते	071c  
तत्र यो बलवान्कृष्ण जित्वा सोऽत्ति तदामिषम्	072a  
एवमेव मनुष्येषु विशेषो नास्ति कश्चन	072c  
सर्वथा त्वेतदुचितं दुर्बलेषु बलीयसाम्	073a  
अनादरो विरोधश्च प्रणिपाती हि दुर्बलः	073c  
पिता राजा च वृद्धश्च सर्वथा मानमर्हति	074a  
तस्मान्मान्यश्च पूज्यश्च धृतराष्ट्रो जनार्दन	074c  
पुत्रस्नेहस्तु बलवान्धृतराष्ट्रस्य माधव	075a  
स पुत्रवशमापन्नः प्रणिपातं प्रहास्यति	075c  
तत्र किं मन्यसे कृष्ण प्राप्तकालमनन्तरम्	076a  
कथमर्थाच्च धर्माच्च न हीयेमहि माधव	076c  
ईदृशे ह्यर्थकृच्छ्रेऽस्मिन्कमन्यं मधुसूदन	077a  
उपसम्प्रष्टुमर्हामि त्वामृते पुरुषोत्तम	077c  
प्रियश्च प्रियकामश्च गतिज्ञः सर्वकर्मणाम्	078a  
को हि कृष्णास्ति नस्त्वादृक्सर्वनिश्चयवित्सुहृत्	078c  
वैशम्पायन उवाच	079  
एवमुक्तः प्रत्युवाच धर्मराजं जनार्दनः	079a  
उभयोरेव वामर्थे यास्यामि कुरुसंसदम्	079c  
शमं तत्र लभेयं चेद्युष्मदर्थमहापयन्	080a  
पुण्यं मे सुमहद्राजंश्चरितं स्यान्महाफलम्	080c  
मोचयेयं मृत्युपाशात्संरब्धान्कुरुसृञ्जयान्	081a  
पाण्डवान्धार्तराष्ट्रांश्च सर्वां च पृथिवीमिमाम्	081c  
युधिष्ठिर उवाच	082  
न ममैतन्मतं कृष्ण यत्त्वं यायाः कुरून्प्रति	082a  
सुयोधनः सूक्तमपि न करिष्यति ते वचः	082c  
समेतं पार्थिवं क्षत्रं सुयोधनवशानुगम्	083a  
तेषां मध्यावतरणं तव कृष्ण न रोचये	083c  
न हि नः प्रीणयेद्द्रव्यं न देवत्वं कुतः सुखम्	084a  
न च सर्वामरैश्वर्यं तव रोधेन माधव	084c  
भगवानुवाच	085  
जानाम्येतां महाराज धार्तराष्ट्रस्य पापताम्	085a  
अवाच्यास्तु भविष्यामः सर्वलोके महीक्षिताम्	085c  
न चापि मम पर्याप्ताः सहिताः सर्वपार्थिवाः	086a  
क्रुद्धस्य प्रमुखे स्थातुं सिंहस्येवेतरे मृगाः	086c  
अथ चेत्ते प्रवर्तेरन्मयि किञ्चिदसाम्प्रतम्	087a  
निर्दहेयं कुरून्सर्वानिति मे धीयते मतिः	087c  
न जातु गमनं तत्र भवेत्पार्थ निरर्थकम्	088a  
अर्थप्राप्तिः कदाचित्स्यादन्ततो वाप्यवाच्यता	088c  
युधिष्ठिर उवाच	089  
यत्तुभ्यं रोचते कृष्ण स्वस्ति प्राप्नुहि कौरवान्	089a  
कृतार्थं स्वस्तिमन्तं त्वां द्रक्ष्यामि पुनरागतम्	089c  
विष्वक्सेन कुरून्गत्वा भारताञ्शमयेः प्रभो	090a  
यथा सर्वे सुमनसः सह स्यामः सुचेतसः	090c  
भ्राता चासि सखा चासि बीभत्सोर्मम च प्रियः	091a  
सौहृदेनाविशङ्क्योऽसि स्वस्ति प्राप्नुहि भूतये	091c  
अस्मान्वेत्थ परान्वेत्थ वेत्थार्थं वेत्थ भाषितम्	092a  
यद्यदस्मद्धितं कृष्ण तत्तद्वाच्यः सुयोधनः	092c  
यद्यद्धर्मेण संयुक्तमुपपद्येद्धितं वचः	093a  
तत्तत्केशव भाषेथाः सान्त्वं वा यदि वेतरत्	093c  
