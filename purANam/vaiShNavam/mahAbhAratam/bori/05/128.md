वैशम्पायन उवाच ||	001    
तत्तु वाक्यमनादृत्य सोऽर्थवन्मातृभाषितम् |	001a  
पुनः प्रतस्थे संरम्भात्सकाशमकृतात्मनाम् ||	001c  
ततः सभाया निर्गम्य मन्त्रयामास कौरवः |	002a  
सौबलेन मताक्षेण राज्ञा शकुनिना सह ||	002c  
दुर्योधनस्य कर्णस्य शकुनेः सौबलस्य च |	003a  
दुःशासनचतुर्थानामिदमासीद्विचेष्टितम् ||	003c  
पुरायमस्मान्गृह्णाति क्षिप्रकारी जनार्दनः |	004a  
सहितो धृतराष्ट्रेण राज्ञा शान्तनवेन च ||	004c  
वयमेव हृषीकेशं निगृह्णीम बलादिव |	005a  
प्रसह्य पुरुषव्याघ्रमिन्द्रो वैरोचनिं यथा ||	005c  
श्रुत्वा गृहीतं वार्ष्णेयं पाण्डवा हतचेतसः |	006a  
निरुत्साहा भविष्यन्ति भग्नदंष्ट्रा इवोरगाः ||	006c  
अयं ह्येषां महाबाहुः सर्वेषां शर्म वर्म च |	007a  
अस्मिन्गृहीते वरदे ऋषभे सर्वसात्वताम् |	007c  
निरुद्यमा भविष्यन्ति पाण्डवाः सोमकैः सह ||	007e   
तस्माद्वयमिहैवैनं केशवं क्षिप्रकारिणम् |	008a  
क्रोशतो धृतराष्ट्रस्य बद्ध्वा योत्स्यामहे रिपून् ||	008c  
तेषां पापमभिप्रायं पापानां दुष्टचेतसाम् |	009a  
इङ्गितज्ञः कविः क्षिप्रमन्वबुध्यत सात्यकिः ||	009c  
तदर्थमभिनिष्क्रम्य हार्दिक्येन सहास्थितः |	010a  
अब्रवीत्कृतवर्माणं क्षिप्रं योजय वाहिनीम् ||	010c  
व्यूढानीकः सभाद्वारमुपतिष्ठस्व दंशितः |	011a  
यावदाख्याम्यहं चैतत्कृष्णायाक्लिष्टकर्मणे ||	011c  
स प्रविश्य सभां वीरः सिंहो गिरिगुहामिव |	012a  
आचष्ट तमभिप्रायं केशवाय महात्मने ||	012c  
धृतराष्ट्रं ततश्चैव विदुरं चान्वभाषत |	013a  
तेषामेतमभिप्रायमाचचक्षे स्मयन्निव ||	013c  
धर्मादपेतमर्थाच्च कर्म साधुविगर्हितम् |	014a  
मन्दाः कर्तुमिहेच्छन्ति न चावाप्यं कथञ्चन ||	014c  
पुरा विकुर्वते मूढाः पापात्मानः समागताः |	015a  
धर्षिताः काममन्युभ्यां क्रोधलोभवशानुगाः ||	015c  
इमं हि पुण्डरीकाक्षं जिघृक्षन्त्यल्पचेतसः |	016a  
पटेनाग्निं प्रज्वलितं यथा बाला यथा जडाः ||	016c  
सात्यकेस्तद्वचः श्रुत्वा विदुरो दीर्घदर्शिवान् |	017a  
धृतराष्ट्रं महाबाहुमब्रवीत्कुरुसंसदि ||	017c  
राजन्परीतकालास्ते पुत्राः सर्वे परन्तप |	018a  
अयशस्यमशक्यं च कर्म कर्तुं समुद्यताः ||	018c  
इमं हि पुण्डरीकाक्षमभिभूय प्रसह्य च |	019a  
निग्रहीतुं किलेच्छन्ति सहिता वासवानुजम् ||	019c  
इमं पुरुषशार्दूलमप्रधृष्यं दुरासदम् |	020a  
आसाद्य न भविष्यन्ति पतङ्गा इव पावकम् ||	020c  
अयमिच्छन्हि तान्सर्वान्यतमानाञ्जनार्दनः |	021a  
सिंहो मृगानिव क्रुद्धो गमयेद्यमसादनम् ||	021c  
न त्वयं निन्दितं कर्म कुर्यात्कृष्णः कथञ्चन |	022a  
न च धर्मादपक्रामेदच्युतः पुरुषोत्तमः ||	022c  
विदुरेणैवमुक्ते तु केशवो वाक्यमब्रवीत् |	023a  
धृतराष्ट्रमभिप्रेक्ष्य सुहृदां शृण्वतां मिथः ||	023c  
राजन्नेते यदि क्रुद्धा मां निगृह्णीयुरोजसा |	024a  
एते वा मामहं वैनाननुजानीहि पार्थिव ||	024c  
एतान्हि सर्वान्संरब्धान्नियन्तुमहमुत्सहे |	025a  
न त्वहं निन्दितं कर्म कुर्यां पापं कथञ्चन ||	025c  
पाण्डवार्थे हि लुभ्यन्तः स्वार्थाद्धास्यन्ति ते सुताः |	026a  
एते चेदेवमिच्छन्ति कृतकार्यो युधिष्ठिरः ||	026c  
अद्यैव ह्यहमेतांश्च ये चैताननु भारत |	027a  
निगृह्य राजन्पार्थेभ्यो दद्यां किं दुष्कृतं भवेत् ||	027c  
इदं तु न प्रवर्तेयं निन्दितं कर्म भारत |	028a  
सन्निधौ ते महाराज क्रोधजं पापबुद्धिजम् ||	028c  
एष दुर्योधनो राजन्यथेच्छति तथास्तु तत् |	029a  
अहं तु सर्वान्समयाननुजानामि भारत ||	029c  
एतच्छ्रुत्वा तु विदुरं धृतराष्ट्रोऽभ्यभाषत |	030a  
क्षिप्रमानय तं पापं राज्यलुब्धं सुयोधनम् ||	030c  
सहमित्रं सहामात्यं ससोदर्यं सहानुगम् |	031a  
शक्नुयां यदि पन्थानमवतारयितुं पुनः ||	031c  
ततो दुर्योधनं क्षत्ता पुनः प्रावेशयत्सभाम् |	032a  
अकामं भ्रातृभिः सार्धं राजभिः परिवारितम् ||	032c  
अथ दुर्योधनं राजा धृतराष्ट्रोऽभ्यभाषत |	033a  
कर्णदुःशासनाभ्यां च राजभिश्चाभिसंवृतम् ||	033c  
नृशंस पापभूयिष्ठ क्षुद्रकर्मसहायवान् |	034a  
पापैः सहायैः संहत्य पापं कर्म चिकीर्षसि ||	034c  
अशक्यमयशस्यं च सद्भिश्चापि विगर्हितम् |	035a  
यथा त्वादृशको मूढो व्यवस्येत्कुलपांसनः ||	035c  
त्वमिमं पुण्डरीकाक्षमप्रधृष्यं दुरासदम् |	036a  
पापैः सहायैः संहत्य निग्रहीतुं किलेच्छसि ||	036c  
यो न शक्यो बलात्कर्तुं देवैरपि सवासवैः |	037a  
तं त्वं प्रार्थयसे मन्द बालश्चन्द्रमसं यथा ||	037c  
देवैर्मनुष्यैर्गन्धर्वैरसुरैरुरगैश्च यः |	038a  
न सोढुं समरे शक्यस्तं न बुध्यसि केशवम् ||	038c  
दुर्ग्रहः पाणिना वायुर्दुःस्पर्शः पाणिना शशी |	039a  
दुर्धरा पृथिवी मूर्ध्ना दुर्ग्रहः केशवो बलात् ||	039c  
इत्युक्ते धृतराष्ट्रेण क्षत्तापि विदुरोऽब्रवीत् |	040a  
दुर्योधनमभिप्रेक्ष्य धार्तराष्ट्रममर्षणम् ||	040c  
सौभद्वारे वानरेन्द्रो द्विविदो नाम नामतः |	041a  
शिलावर्षेण महता छादयामास केशवम् ||	041c  
ग्रहीतुकामो विक्रम्य सर्वयत्नेन माधवम् |	042a  
ग्रहीतुं नाशकत्तत्र तं त्वं प्रार्थयसे बलात् ||	042c  
निर्मोचने षट्सहस्राः पाशैर्बद्ध्वा महासुराः |	043a  
ग्रहीतुं नाशकंश्चैनं तं त्वं प्रार्थयसे बलात् ||	043c  
प्राग्ज्योतिषगतं शौरिं नरकः सह दानवैः |	044a  
ग्रहीतुं नाशकत्तत्र तं त्वं प्रार्थयसे बलात् ||	044c  
अनेन हि हता बाल्ये पूतना शिशुना तथा |	045a  
गोवर्धनो धारितश्च गवार्थे भरतर्षभ ||	045c  
अरिष्टो धेनुकश्चैव चाणूरश्च महाबलः |	046a  
अश्वराजश्च निहतः कंसश्चारिष्टमाचरन् ||	046c  
जरासन्धश्च वक्रश्च शिशुपालश्च वीर्यवान् |	047a  
बाणश्च निहतः सङ्ख्ये राजानश्च निषूदिताः ||	047c  
वरुणो निर्जितो राजा पावकश्चामितौजसा |	048a  
पारिजातं च हरता जितः साक्षाच्छचीपतिः ||	048c  
एकार्णवे शयानेन हतौ तौ मधुकैटभौ |	049a  
जन्मान्तरमुपागम्य हयग्रीवस्तथा हतः ||	049c  
अयं कर्ता न क्रियते कारणं चापि पौरुषे |	050a  
यद्यदिच्छेदयं शौरिस्तत्तत्कुर्यादयत्नतः ||	050c  
तं न बुध्यसि गोविन्दं घोरविक्रममच्युतम् |	051a  
आशीविषमिव क्रुद्धं तेजोराशिमनिर्जितम् ||	051c  
प्रधर्षयन्महाबाहुं कृष्णमक्लिष्टकारिणम् |	052a  
पतङ्गोऽग्निमिवासाद्य सामात्यो न भविष्यसि ||	052c  
