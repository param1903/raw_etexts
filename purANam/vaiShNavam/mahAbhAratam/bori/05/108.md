सुपर्ण उवाच ||	001    
इयं दिग्दयिता राज्ञो वरुणस्य तु गोपतेः |	001a  
सदा सलिलराजस्य प्रतिष्ठा चादिरेव च ||	001c  
अत्र पश्चादहः सूर्यो विसर्जयति भाः स्वयम् |	002a  
पश्चिमेत्यभिविख्याता दिगियं द्विजसत्तम ||	002c  
यादसामत्र राज्येन सलिलस्य च गुप्तये |	003a  
कश्यपो भगवान्देवो वरुणं स्माभ्यषेचयत् ||	003c  
अत्र पीत्वा समस्तान्वै वरुणस्य रसांस्तु षट् |	004a  
जायते तरुणः सोमः शुक्लस्यादौ तमिस्रहा ||	004c  
अत्र पश्चात्कृता दैत्या वायुना संयतास्तदा |	005a  
निःश्वसन्तो महानागैरर्दिताः सुषुपुर्द्विज ||	005c  
अत्र सूर्यं प्रणयिनं प्रतिगृह्णाति पर्वतः |	006a  
अस्तो नाम यतः सन्ध्या पश्चिमा प्रतिसर्पति ||	006c  
अतो रात्रिश्च निद्रा च निर्गता दिवसक्षये |	007a  
जायते जीवलोकस्य हर्तुमर्धमिवायुषः ||	007c  
अत्र देवीं दितिं सुप्तामात्मप्रसवधारिणीम् |	008a  
विगर्भामकरोच्छक्रो यत्र जातो मरुद्गणः ||	008c  
अत्र मूलं हिमवतो मन्दरं याति शाश्वतम् |	009a  
अपि वर्षसहस्रेण न चास्यान्तोऽधिगम्यते ||	009c  
अत्र काञ्चनशैलस्य काञ्चनाम्बुवहस्य च |	010a  
उदधेस्तीरमासाद्य सुरभिः क्षरते पयः ||	010c  
अत्र मध्ये समुद्रस्य कबन्धः प्रतिदृश्यते |	011a  
स्वर्भानोः सूर्यकल्पस्य सोमसूर्यौ जिघांसतः ||	011c  
सुवर्णशिरसोऽप्यत्र हरिरोम्णः प्रगायतः |	012a  
अदृश्यस्याप्रमेयस्य श्रूयते विपुलो ध्वनिः ||	012c  
अत्र ध्वजवती नाम कुमारी हरिमेधसः |	013a  
आकाशे तिष्ठ तिष्ठेति तस्थौ सूर्यस्य शासनात् ||	013c  
अत्र वायुस्तथा वह्निरापः खं चैव गालव |	014a  
आह्निकं चैव नैशं च दुःखस्पर्शं विमुञ्चति |	014c  
अतः प्रभृति सूर्यस्य तिर्यगावर्तते गतिः ||	014e   
अत्र ज्योतींषि सर्वाणि विशन्त्यादित्यमण्डलम् |	015a  
अष्टाविंशतिरात्रं च चङ्क्रम्य सह भानुना |	015c  
निष्पतन्ति पुनः सूर्यात्सोमसंयोगयोगतः ||	015e   
अत्र नित्यं स्रवन्तीनां प्रभवः सागरोदयः |	016a  
अत्र लोकत्रयस्यापस्तिष्ठन्ति वरुणाश्रयाः ||	016c  
अत्र पन्नगराजस्याप्यनन्तस्य निवेशनम् |	017a  
अनादिनिधनस्यात्र विष्णोः स्थानमनुत्तमम् ||	017c  
अत्रानलसखस्यापि पवनस्य निवेशनम् |	018a  
महर्षेः कश्यपस्यात्र मारीचस्य निवेशनम् ||	018c  
एष ते पश्चिमो मार्गो दिग्द्वारेण प्रकीर्तितः |	019a  
ब्रूहि गालव गच्छावो बुद्धिः का द्विजसत्तम ||	019c  
