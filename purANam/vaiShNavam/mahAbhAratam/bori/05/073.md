वैशम्पायन उवाच	001  
एतच्छ्रुत्वा महाबाहुः केशवः प्रहसन्निव	001a  
अभूतपूर्वं भीमस्य मार्दवोपगतं वचः	001c  
गिरेरिव लघुत्वं तच्छीतत्वमिव पावके	002a  
मत्वा रामानुजः शौरिः शार्ङ्गधन्वा वृकोदरम्	002c  
सन्तेजयंस्तदा वाग्भिर्मातरिश्वेव पावकम्	003a  
उवाच भीममासीनं कृपयाभिपरिप्लुतम्	003c  
त्वमन्यदा भीमसेन युद्धमेव प्रशंससि	004a  
वधाभिनन्दिनः क्रूरान्धार्तराष्ट्रान्मिमर्दिषुः	004c  
न च स्वपिषि जागर्षि न्युब्जः शेषे परन्तप	005a  
घोरामशान्तां रुशतीं सदा वाचं प्रभाषसे	005c  
निःश्वसन्नग्निवर्णेन सन्तप्तः स्वेन मन्युना	006a  
अप्रशान्तमना भीम सधूम इव पावकः	006c  
एकान्ते निष्टनञ्शेषे भारार्त इव दुर्बलः	007a  
अपि त्वां केचिदुन्मत्तं मन्यन्तेऽतद्विदो जनाः	007c  
आरुज्य वृक्षान्निर्मूलान्गजः परिभुजन्निव	008a  
निघ्नन्पद्भिः क्षितिं भीम निष्टनन्परिधावसि	008c  
नास्मिञ्जनेऽभिरमसे रहः क्षियसि पाण्डव	009a  
नान्यं निशि दिवा वापि कदाचिदभिनन्दसि	009c  
अकस्मात्स्मयमानश्च रहस्यास्से रुदन्निव	010a  
जान्वोर्मूर्धानमाधाय चिरमास्से प्रमीलितः	010c  
भ्रुकुटिं च पुनः कुर्वन्नोष्ठौ च विलिहन्निव	011a  
अभीक्ष्णं दृश्यसे भीम सर्वं तन्मन्युकारितम्	011c  
यथा पुरस्तात्सविता दृश्यते शुक्रमुच्चरन्	012a  
यथा च पश्चान्निर्मुक्तो ध्रुवं पर्येति रश्मिवान्	012c  
तथा सत्यं ब्रवीम्येतन्नास्ति तस्य व्यतिक्रमः	013a  
हन्ताहं गदयाभ्येत्य दुर्योधनममर्षणम्	013c  
इति स्म मध्ये भ्रातॄणां सत्येनालभसे गदाम्	014a  
तस्य ते प्रशमे बुद्धिर्धीयतेऽद्य परन्तप	014c  
अहो युद्धप्रतीपानि युद्धकाल उपस्थिते	015a  
पश्यसीवाप्रतीपानि किं त्वां भीर्भीम विन्दति	015c  
अहो पार्थ निमित्तानि विपरीतानि पश्यसि	016a  
स्वप्नान्ते जागरान्ते च तस्मात्प्रशममिच्छसि	016c  
अहो नाशंससे किञ्चित्पुंस्त्वं क्लीब इवात्मनि	017a  
कश्मलेनाभिपन्नोऽसि तेन ते विकृतं मनः	017c  
उद्वेपते ते हृदयं मनस्ते प्रविषीदति	018a  
ऊरुस्तम्भगृहीतोऽसि तस्मात्प्रशममिच्छसि	018c  
अनित्यं किल मर्त्यस्य चित्तं पार्थ चलाचलम्	019a  
वातवेगप्रचलिता अष्ठीला शाल्मलेरिव	019c  
तवैषा विकृता बुद्धिर्गवां वागिव मानुषी	020a  
मनांसि पाण्डुपुत्राणां मज्जयत्यप्लवानिव	020c  
इदं मे महदाश्चर्यं पर्वतस्येव सर्पणम्	021a  
यदीदृशं प्रभाषेथा भीमसेनासमं वचः	021c  
स दृष्ट्वा स्वानि कर्माणि कुले जन्म च भारत	022a  
उत्तिष्ठस्व विषादं मा कृथा वीर स्थिरो भव	022c  
न चैतदनुरूपं ते यत्ते ग्लानिररिन्दम	023a  
यदोजसा न लभते क्षत्रियो न तदश्नुते	023c  
