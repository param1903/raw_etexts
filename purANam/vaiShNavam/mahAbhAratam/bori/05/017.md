शल्य उवाच	001  
अथ सञ्चिन्तयानस्य देवराजस्य धीमतः	001a  
नहुषस्य वधोपायं लोकपालैः सहैव तैः	001c  
तपस्वी तत्र भगवानगस्त्यः प्रत्यदृश्यत	001e  
सोऽब्रवीदर्च्य देवेन्द्रं दिष्ट्या वै वर्धते भवान्	002a  
विश्वरूपविनाशेन वृत्रासुरवधेन च	002c  
दिष्ट्या च नहुषो भ्रष्टो देवराज्यात्पुरन्दर	003a  
दिष्ट्या हतारिं पश्यामि भवन्तं बलसूदन	003c  
इन्द्र उवाच	004  
स्वागतं ते महर्षेऽस्तु प्रीतोऽहं दर्शनात्तव	004a  
पाद्यमाचमनीयं च गामर्घ्यं च प्रतीच्छ मे	004c  
शल्य उवाच	005  
पूजितं चोपविष्टं तमासने मुनिसत्तमम्	005a  
पर्यपृच्छत देवेशः प्रहृष्टो ब्राह्मणर्षभम्	005c  
एतदिच्छामि भगवन्कथ्यमानं द्विजोत्तम	006a  
परिभ्रष्टः कथं स्वर्गान्नहुषः पापनिश्चयः	006c  
अगस्त्य उवाच	007  
शृणु शक्र प्रियं वाक्यं यथा राजा दुरात्मवान्	007a  
स्वर्गाद्भ्रष्टो दुराचारो नहुषो बलदर्पितः	007c  
श्रमार्तास्तु वहन्तस्तं नहुषं पापकारिणम्	008a  
देवर्षयो महाभागास्तथा ब्रह्मर्षयोऽमलाः	008c  
पप्रच्छुः संशयं देव नहुषं जयतां वर	008e  
य इमे ब्रह्मणा प्रोक्ता मन्त्रा वै प्रोक्षणे गवाम्	009a  
एते प्रमाणं भवत उताहो नेति वासव	009c  
नहुषो नेति तानाह तमसा मूढचेतनः	009e  
ऋषय ऊचुः	010  
अधर्मे सम्प्रवृत्तस्त्वं धर्मं न प्रतिपद्यसे	010a  
प्रमाणमेतदस्माकं पूर्वं प्रोक्तं महर्षिभिः	010c  
अगस्त्य उवाच	011  
ततो विवदमानः स मुनिभिः सह वासव	011a  
अथ मामस्पृशन्मूर्ध्नि पादेनाधर्मपीडितः	011c  
तेनाभूद्धततेजाः स निःश्रीकश्च शचीपते	012a  
ततस्तमहमाविग्नमवोचं भयपीडितम्	012c  
यस्मात्पूर्वैः कृतं ब्रह्म ब्रह्मर्षिभिरनुष्ठितम्	013a  
अदुष्टं दूषयसि वै यच्च मूर्ध्न्यस्पृशः पदा	013c  
यच्चापि त्वमृषीन्मूढ ब्रह्मकल्पान्दुरासदान्	014a  
वाहान्कृत्वा वाहयसि तेन स्वर्गाद्धतप्रभः	014c  
ध्वंस पाप परिभ्रष्टः क्षीणपुण्यो महीतलम्	015a  
दश वर्षसहस्राणि सर्परूपधरो महान्	015c  
विचरिष्यसि पूर्णेषु पुनः स्वर्गमवाप्स्यसि	015e  
एवं भ्रष्टो दुरात्मा स देवराज्यादरिन्दम	016a  
दिष्ट्या वर्धामहे शक्र हतो ब्राह्मणकण्टकः	016c  
त्रिविष्टपं प्रपद्यस्व पाहि लोकाञ्शचीपते	017a  
जितेन्द्रियो जितामित्रः स्तूयमानो महर्षिभिः	017c  
शल्य उवाच	018  
ततो देवा भृशं तुष्टा महर्षिगणसंवृताः	018a  
पितरश्चैव यक्षाश्च भुजगा राक्षसास्तथा	018c  
गन्धर्वा देवकन्याश्च सर्वे चाप्सरसां गणाः	019a  
सरांसि सरितः शैलाः सागराश्च विशां पते	019c  
उपगम्याब्रुवन्सर्वे दिष्ट्या वर्धसि शत्रुहन्	020a  
हतश्च नहुषः पापो दिष्ट्यागस्त्येन धीमता	020c  
दिष्ट्या पापसमाचारः कृतः सर्पो महीतले	020e  
