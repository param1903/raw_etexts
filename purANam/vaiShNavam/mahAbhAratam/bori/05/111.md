नारद उवाच ||	001    
ऋषभस्य ततः शृङ्गे निपत्य द्विजपक्षिणौ |	001a  
शाण्डिलीं ब्राह्मणीं तत्र ददृशाते तपोन्विताम् ||	001c  
अभिवाद्य सुपर्णस्तु गालवश्चाभिपूज्य ताम् |	002a  
तया च स्वागतेनोक्तौ विष्टरे सन्निषीदतुः ||	002c  
सिद्धमन्नं तया क्षिप्रं बलिमन्त्रोपबृंहितम् |	003a  
भुक्त्वा तृप्तावुभौ भूमौ सुप्तौ तावन्नमोहितौ ||	003c  
मुहूर्तात्प्रतिबुद्धस्तु सुपर्णो गमनेप्सया |	004a  
अथ भ्रष्टतनूजाङ्गमात्मानं ददृशे खगः ||	004c  
मांसपिण्डोपमोऽभूत्स मुखपादान्वितः खगः |	005a  
गालवस्तं तथा दृष्ट्वा विषण्णः पर्यपृच्छत ||	005c  
किमिदं भवता प्राप्तमिहागमनजं फलम् |	006a  
वासोऽयमिह कालं तु कियन्तं नौ भविष्यति ||	006c  
किं नु ते मनसा ध्यातमशुभं धर्मदूषणम् |	007a  
न ह्ययं भवतः स्वल्पो व्यभिचारो भविष्यति ||	007c  
सुपर्णोऽथाब्रवीद्विप्रं प्रध्यातं वै मया द्विज |	008a  
इमां सिद्धामितो नेतुं तत्र यत्र प्रजापतिः ||	008c  
यत्र देवो महादेवो यत्र विष्णुः सनातनः |	009a  
यत्र धर्मश्च यज्ञश्च तत्रेयं निवसेदिति ||	009c  
सोऽहं भगवतीं याचे प्रणतः प्रियकाम्यया |	010a  
मयैतन्नाम प्रध्यातं मनसा शोचता किल ||	010c  
तदेवं बहुमानात्ते मयेहानीप्सितं कृतम् |	011a  
सुकृतं दुष्कृतं वा त्वं माहात्म्यात्क्षन्तुमर्हसि ||	011c  
सा तौ तदाब्रवीत्तुष्टा पतगेन्द्रद्विजर्षभौ |	012a  
न भेतव्यं सुपर्णोऽसि सुपर्ण त्यज सम्भ्रमम् ||	012c  
निन्दितास्मि त्वया वत्स न च निन्दां क्षमाम्यहम् |	013a  
लोकेभ्यः स परिभ्रश्येद्यो मां निन्देत पापकृत् ||	013c  
हीनयालक्षणैः सर्वैस्तथानिन्दितया मया |	014a  
आचारं प्रतिगृह्णन्त्या सिद्धिः प्राप्तेयमुत्तमा ||	014c  
आचाराल्लभते धर्ममाचाराल्लभते धनम् |	015a  
आचाराच्छ्रियमाप्नोति आचारो हन्त्यलक्षणम् ||	015c  
तदायुष्मन्खगपते यथेष्टं गम्यतामितः |	016a  
न च ते गर्हणीयापि गर्हितव्याः स्त्रियः क्वचित् ||	016c  
भवितासि यथापूर्वं बलवीर्यसमन्वितः |	017a  
बभूवतुस्ततस्तस्य पक्षौ द्रविणवत्तरौ ||	017c  
अनुज्ञातश्च शाण्डिल्या यथागतमुपागमत् |	018a  
नैव चासादयामास तथारूपांस्तुरङ्गमान् ||	018c  
विश्वामित्रोऽथ तं दृष्ट्वा गालवं चाध्वनि स्थितम् |	019a  
उवाच वदतां श्रेष्ठो वैनतेयस्य सन्निधौ ||	019c  
यस्त्वया स्वयमेवार्थः प्रतिज्ञातो मम द्विज |	020a  
तस्य कालोऽपवर्गस्य यथा वा मन्यते भवान् ||	020c  
प्रतीक्षिष्याम्यहं कालमेतावन्तं तथा परम् |	021a  
यथा संसिध्यते विप्र स मार्गस्तु निशम्यताम् ||	021c  
सुपर्णोऽथाब्रवीद्दीनं गालवं भृशदुःखितम् |	022a  
प्रत्यक्षं खल्विदानीं मे विश्वामित्रो यदुक्तवान् ||	022c  
तदागच्छ द्विजश्रेष्ठ मन्त्रयिष्याव गालव |	023a  
नादत्त्वा गुरवे शक्यं कृत्स्नमर्थं त्वयासितुम् ||	023c  
