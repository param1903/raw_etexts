सञ्जय उवाच	001  
अर्जुनो वासुदेवश्च धन्विनौ परमार्चितौ	001a  
कामादन्यत्र सम्भूतौ सर्वाभावाय सम्मितौ	001c  
द्यामन्तरं समास्थाय यथायुक्तं मनस्विनः	002a  
चक्रं तद्वासुदेवस्य मायया वर्तते विभो	002c  
सापह्नवं पाण्डवेषु पाण्डवानां सुसम्मतम्	003a  
सारासारबलं ज्ञात्वा तत्समासेन मे शृणु	003c  
नरकं शम्बरं चैव कंसं चैद्यं च माधवः	004a  
जितवान्घोरसङ्काशान्क्रीडन्निव जनार्दनः	004c  
पृथिवीं चान्तरिक्षं च द्यां चैव पुरुषोत्तमः	005a  
मनसैव विशिष्टात्मा नयत्यात्मवशं वशी	005c  
भूयो भूयो हि यद्राजन्पृच्छसे पाण्डवान्प्रति	006a  
सारासारबलं ज्ञातुं तन्मे निगदतः शृणु	006c  
एकतो वा जगत्कृत्स्नमेकतो वा जनार्दनः	007a  
सारतो जगतः कृत्स्नादतिरिक्तो जनार्दनः	007c  
भस्म कुर्याज्जगदिदं मनसैव जनार्दनः	008a  
न तु कृत्स्नं जगच्छक्तं भस्म कर्तुं जनार्दनम्	008c  
यतः सत्यं यतो धर्मो यतो ह्रीरार्जवं यतः	009a  
ततो भवति गोविन्दो यतः कृष्णस्ततो जयः	009c  
पृथिवीं चान्तरिक्षं च दिवं च पुरुषोत्तमः	010a  
विचेष्टयति भूतात्मा क्रीडन्निव जनार्दनः	010c  
स कृत्वा पाण्डवान्सत्रं लोकं सम्मोहयन्निव	011a  
अधर्मनिरतान्मूढान्दग्धुमिच्छति ते सुतान्	011c  
कालचक्रं जगच्चक्रं युगचक्रं च केशवः	012a  
आत्मयोगेन भगवान्परिवर्तयतेऽनिशम्	012c  
कालस्य च हि मृत्योश्च जङ्गमस्थावरस्य च	013a  
ईशते भगवानेकः सत्यमेतद्ब्रवीमि ते	013c  
ईशन्नपि महायोगी सर्वस्य जगतो हरिः	014a  
कर्माण्यारभते कर्तुं कीनाश इव दुर्बलः	014c  
तेन वञ्चयते लोकान्मायायोगेन केशवः	015a  
ये तमेव प्रपद्यन्ते न ते मुह्यन्ति मानवाः	015c  
