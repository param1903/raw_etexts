भीष्म उवाच ||	001    
समागतस्य रामेण पुनरेवातिदारुणम् |	001a  
अन्येद्युस्तुमुलं युद्धं तदा भरतसत्तम ||	001c  
ततो दिव्यास्त्रविच्छूरो दिव्यान्यस्त्राण्यनेकशः |	002a  
अयोजयत धर्मात्मा दिवसे दिवसे विभुः ||	002c  
तान्यहं तत्प्रतीघातैरस्त्रैरस्त्राणि भारत |	003a  
व्यधमं तुमुले युद्धे प्राणांस्त्यक्त्वा सुदुस्त्यजान् ||	003c  
अस्त्रैरस्त्रेषु बहुधा हतेष्वथ च भार्गवः |	004a  
अक्रुध्यत महातेजास्त्यक्तप्राणः स संयुगे ||	004c  
ततः शक्तिं प्राहिणोद्घोररूपामस्त्रै रुद्धो जामदग्न्यो महात्मा |	005a  
कालोत्सृष्टां प्रज्वलितामिवोल्कां सन्दीप्ताग्रां तेजसावृत्य लोकान् ||	005c  
ततोऽहं तामिषुभिर्दीप्यमानैः समायान्तीमन्तकालार्कदीप्ताम् |	006a  
छित्त्वा त्रिधा पातयामास भूमौ ततो ववौ पवनः पुण्यगन्धिः ||	006c  
तस्यां छिन्नायां क्रोधदीप्तोऽथ रामः शक्तीर्घोराः प्राहिणोद्द्वादशान्याः |	007a  
तासां रूपं भारत नोत शक्यं तेजस्वित्वाल्लाघवाच्चैव वक्तुम् ||	007c  
किं त्वेवाहं विह्वलः सम्प्रदृश्य दिग्भ्यः सर्वास्ता महोल्का इवाग्नेः |	008a  
नानारूपास्तेजसोग्रेण दीप्ता यथादित्या द्वादश लोकसङ्क्षये ||	008c  
ततो जालं बाणमयं विवृत्य सन्दृश्य भित्त्वा शरजालेन राजन् |	009a  
द्वादशेषून्प्राहिणवं रणेऽहं ततः शक्तीर्व्यधमं घोररूपाः ||	009c  
ततोऽपरा जामदग्न्यो महात्मा शक्तीर्घोराः प्राक्षिपद्धेमदण्डाः |	010a  
विचित्रिताः काञ्चनपट्टनद्धा यथा महोल्का ज्वलितास्तथा ताः ||	010c  
ताश्चाप्युग्राश्चर्मणा वारयित्वा खड्गेनाजौ पातिता मे नरेन्द्र |	011a  
बाणैर्दिव्यैर्जामदग्न्यस्य सङ्ख्ये दिव्यांश्चाश्वानभ्यवर्षं ससूतान् ||	011c  
निर्मुक्तानां पन्नगानां सरूपा दृष्ट्वा शक्तीर्हेमचित्रा निकृत्ताः |	012a  
प्रादुश्चक्रे दिव्यमस्त्रं महात्मा क्रोधाविष्टो हैहयेशप्रमाथी ||	012c  
ततः श्रेण्यः शलभानामिवोग्राः समापेतुर्विशिखानां प्रदीप्ताः |	013a  
समाचिनोच्चापि भृशं शरीरं हयान्सूतं सरथं चैव मह्यम् ||	013c  
रथः शरैर्मे निचितः सर्वतोऽभूत्तथा हयाः सारथिश्चैव राजन् |	014a  
युगं रथेषा च तथैव चक्रे तथैवाक्षः शरकृत्तोऽथ भग्नः ||	014c  
ततस्तस्मिन्बाणवर्षे व्यतीते शरौघेण प्रत्यवर्षं गुरुं तम् |	015a  
स विक्षतो मार्गणैर्ब्रह्मराशिर्देहादजस्रं मुमुचे भूरि रक्तम् ||	015c  
यथा रामो बाणजालाभितप्तस्तथैवाहं सुभृशं गाढविद्धः |	016a  
ततो युद्धं व्यरमच्चापराह्णे भानावस्तं प्रार्थयाने महीध्रम् ||	016c  
