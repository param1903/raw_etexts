भीष्म उवाच ||	001    
ततः प्रभाते राजेन्द्र सूर्ये विमल उद्गते |	001a  
भार्गवस्य मया सार्धं पुनर्युद्धमवर्तत ||	001c  
ततो भ्रान्ते रथे तिष्ठन्रामः प्रहरतां वरः |	002a  
ववर्ष शरवर्षाणि मयि शक्र इवाचले ||	002c  
तेन सूतो मम सुहृच्छरवर्षेण ताडितः |	003a  
निपपात रथोपस्थे मनो मम विषादयन् ||	003c  
ततः सूतः स मेऽत्यर्थं कश्मलं प्राविशन्महत् ||	004a  
पृथिव्यां च शराघातान्निपपात मुमोह च ||	004c  
ततः सूतोऽजहात्प्राणान्रामबाणप्रपीडितः |	005a  
मुहूर्तादिव राजेन्द्र मां च भीराविशत्तदा ||	005c  
ततः सूते हते राजन्क्षिपतस्तस्य मे शरान् |	006a  
प्रमत्तमनसो रामः प्राहिणोन्मृत्युसम्मितान् ||	006c  
ततः सूतव्यसनिनं विप्लुतं मां स भार्गवः |	007a  
शरेणाभ्यहनद्गाढं विकृष्य बलवद्धनुः ||	007c  
स मे जत्र्वन्तरे राजन्निपत्य रुधिराशनः |	008a  
मयैव सह राजेन्द्र जगाम वसुधातलम् ||	008c  
मत्वा तु निहतं रामस्ततो मां भरतर्षभ |	009a  
मेघवद्व्यनदच्चोच्चैर्जहृषे च पुनः पुनः ||	009c  
तथा तु पतिते राजन्मयि रामो मुदा युतः |	010a  
उदक्रोशन्महानादं सह तैरनुयायिभिः ||	010c  
मम तत्राभवन्ये तु कौरवाः पार्श्वतः स्थिताः |	011a  
आगता ये च युद्धं तज्जनास्तत्र दिदृक्षवः |	011c  
आर्तिं परमिकां जग्मुस्ते तदा मयि पातिते ||	011e  
ततोऽपश्यं पातितो राजसिंह द्विजानष्टौ सूर्यहुताशनाभान् |	012a  
ते मां समन्तात्परिवार्य तस्थुः स्वबाहुभिः परिगृह्याजिमध्ये ||	012c  
रक्ष्यमाणश्च तैर्विप्रैर्नाहं भूमिमुपास्पृशम् ||	013a  
अन्तरिक्षे स्थितो ह्यस्मि तैर्विप्रैर्बान्धवैरिव |	013c  
स्वपन्निवान्तरिक्षे च जलबिन्दुभिरुक्षितः ||	013e  
ततस्ते ब्राह्मणा राजन्नब्रुवन्परिगृह्य माम् |	014a  
मा भैरिति समं सर्वे स्वस्ति तेऽस्त्विति चासकृत् ||	014c  
ततस्तेषामहं वाग्भिस्तर्पितः सहसोत्थितः |	015a  
मातरं सरितां श्रेष्ठामपश्यं रथमास्थिताम् ||	015c  
हयाश्च मे सङ्गृहीतास्तया वै महानद्या संयति कौरवेन्द्र |	016a  
पादौ जनन्याः प्रतिपूज्य चाहं तथार्ष्टिषेणं रथमभ्यरोहम् ||	016c  
ररक्ष सा मम रथं हयांश्चोपस्कराणि च |	017a  
तामहं प्राञ्जलिर्भूत्वा पुनरेव व्यसर्जयम् ||	017c  
ततोऽहं स्वयमुद्यम्य हयांस्तान्वातरंहसः |	018a  
अयुध्यं जामदग्न्येन निवृत्तेऽहनि भारत ||	018c  
ततोऽहं भरतश्रेष्ठ वेगवन्तं महाबलम् |	019a  
अमुञ्चं समरे बाणं रामाय हृदयच्छिदम् ||	019c  
ततो जगाम वसुधां बाणवेगप्रपीडितः |	020a  
जानुभ्यां धनुरुत्सृज्य रामो मोहवशं गतः ||	020c  
ततस्तस्मिन्निपतिते रामे भूरिसहस्रदे |	021a  
आवव्रुर्जलदा व्योम क्षरन्तो रुधिरं बहु ||	021c  
उल्काश्च शतशः पेतुः सनिर्घाताः सकम्पनाः |	022a  
अर्कं च सहसा दीप्तं स्वर्भानुरभिसंवृणोत् ||	022c  
ववुश्च वाताः परुषाश्चलिता च वसुन्धरा |	023a  
गृध्रा बडाश्च कङ्काश्च परिपेतुर्मुदा युताः ||	023c  
दीप्तायां दिशि गोमायुर्दारुणं मुहुरुन्नदत् |	024a  
अनाहता दुन्दुभयो विनेदुर्भृशनिस्वनाः ||	024c  
एतदौत्पातिकं घोरमासीद्भरतसत्तम |	025a  
विसञ्ज्ञकल्पे धरणीं गते रामे महात्मनि ||	025c  
ततो रविर्मन्दमरीचिमण्डलो जगामास्तं पांसुपुञ्जावगाढः |	026a  
निशा व्यगाहत्सुखशीतमारुता ततो युद्धं प्रत्यवहारयावः ||	026c  
एवं राजन्नवहारो बभूव ततः पुनर्विमलेऽभूत्सुघोरम् |	027a  
काल्यं काल्यं विंशतिं वै दिनानि तथैव चान्यानि दिनानि त्रीणि ||	027c  
