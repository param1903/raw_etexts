नारद उवाच ||	001    
सद्भिरारोपितः स्वर्गं पार्थिवैर्भूरिदक्षिणैः |	001a  
अभ्यनुज्ञाय दौहित्रान्ययातिर्दिवमास्थितः ||	001c  
अभिवृष्टश्च वर्षेण नानापुष्पसुगन्धिना |	002a  
परिष्वक्तश्च पुण्येन वायुना पुण्यगन्धिना ||	002c  
अचलं स्थानमारुह्य दौहित्रफलनिर्जितम् |	003a  
कर्मभिः स्वैरुपचितो जज्वाल परया श्रिया ||	003c  
उपगीतोपनृत्तश्च गन्धर्वाप्सरसां गणैः |	004a  
प्रीत्या प्रतिगृहीतश्च स्वर्गे दुन्दुभिनिस्वनैः ||	004c  
अभिष्टुतश्च विविधैर्देवराजर्षिचारणैः |	005a  
अर्चितश्चोत्तमार्घेण दैवतैरभिनन्दितः ||	005c  
प्राप्तः स्वर्गफलं चैव तमुवाच पितामहः |	006a  
निर्वृतं शान्तमनसं वचोभिस्तर्पयन्निव ||	006c  
चतुष्पादस्त्वया धर्मश्चितो लोक्येन कर्मणा |	007a  
अक्षयस्तव लोकोऽयं कीर्तिश्चैवाक्षया दिवि |	007c  
पुनस्तवाद्य राजर्षे सुकृतेनेह कर्मणा ||	007e   
आवृतं तमसा चेतः सर्वेषां स्वर्गवासिनाम् |	008a  
येन त्वां नाभिजानन्ति ततोऽज्ञात्वासि पातितः ||	008c  
प्रीत्यैव चासि दौहित्रैस्तारितस्त्वमिहागतः |	009a  
स्थानं च प्रतिपन्नोऽसि कर्मणा स्वेन निर्जितम् |	009c  
अचलं शाश्वतं पुण्यमुत्तमं ध्रुवमव्ययम् ||	009e   
ययातिरुवाच ||	010    
भगवन्संशयो मेऽस्ति कश्चित्तं छेत्तुमर्हसि |	010a  
न ह्यन्यमहमर्हामि प्रष्टुं लोकपितामह ||	010c  
बहुवर्षसहस्रान्तं प्रजापालनवर्धितम् |	011a  
अनेकक्रतुदानौघैरर्जितं मे महत्फलम् ||	011c  
कथं तदल्पकालेन क्षीणं येनास्मि पातितः |	012a  
भगवन्वेत्थ लोकांश्च शाश्वतान्मम निर्जितान् ||	012c  
पितामह उवाच ||	013    
बहुवर्षसहस्रान्तं प्रजापालनवर्धितम् |	013a  
अनेकक्रतुदानौघैर्यत्त्वयोपार्जितं फलम् ||	013c  
तदनेनैव दोषेण क्षीणं येनासि पातितः |	014a  
अभिमानेन राजेन्द्र धिक्कृतः स्वर्गवासिभिः ||	014c  
नायं मानेन राजर्षे न बलेन न हिंसया |	015a  
न शाठ्येन न मायाभिर्लोको भवति शाश्वतः ||	015c  
नावमान्यास्त्वया राजन्नवरोत्कृष्टमध्यमाः |	016a  
न हि मानप्रदग्धानां कश्चिदस्ति समः क्वचित् ||	016c  
पतनारोहणमिदं कथयिष्यन्ति ये नराः |	017a  
विषमाण्यपि ते प्राप्तास्तरिष्यन्ति न संशयः ||	017c  
नारद उवाच ||	018    
एष दोषोऽभिमानेन पुरा प्राप्तो ययातिना |	018a  
निर्बन्धतश्चातिमात्रं गालवेन महीपते ||	018c  
श्रोतव्यं हितकामानां सुहृदां भूतिमिच्छताम् |	019a  
न कर्तव्यो हि निर्बन्धो निर्बन्धो हि क्षयोदयः ||	019c  
तस्मात्त्वमपि गान्धारे मानं क्रोधं च वर्जय |	020a  
सन्धत्स्व पाण्डवैर्वीर संरम्भं त्यज पार्थिव ||	020c  
ददाति यत्पार्थिव यत्करोति यद्वा तपस्तप्यति यज्जुहोति |	021a  
न तस्य नाशोऽस्ति न चापकर्षो नान्यस्तदश्नाति स एव कर्ता ||	021c  
इदं महाख्यानमनुत्तमं मतं बहुश्रुतानां गतरोषरागिणाम् |	022a  
समीक्ष्य लोके बहुधा प्रधाविता त्रिवर्गदृष्टिः पृथिवीमुपाश्नुते ||	022c  
