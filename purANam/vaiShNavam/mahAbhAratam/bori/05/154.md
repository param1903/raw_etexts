जनमेजय उवाच ||	001    
आपगेयं महात्मानं भीष्मं शस्त्रभृतां वरम् |	001a  
पितामहं भारतानां ध्वजं सर्वमहीक्षिताम् ||	001c  
बृहस्पतिसमं बुद्ध्या क्षमया पृथिवीसमम् |	002a  
समुद्रमिव गाम्भीर्ये हिमवन्तमिव स्थिरम् ||	002c  
प्रजापतिमिवौदार्ये तेजसा भास्करोपमम् |	003a  
महेन्द्रमिव शत्रूणां ध्वंसनं शरवृष्टिभिः ||	003c  
रणयज्ञे प्रतिभये स्वाभीले लोमहर्षणे |	004a  
दीक्षितं चिररात्राय श्रुत्वा राजा युधिष्ठिरः ||	004c  
किमब्रवीन्महाबाहुः सर्वधर्मविशारदः |	005a  
भीमसेनार्जुनौ वापि कृष्णो वा प्रत्यपद्यत ||	005c  
वैशम्पायन उवाच ||	006    
आपद्धर्मार्थकुशलो महाबुद्धिर्युधिष्ठिरः |	006a  
सर्वान्भ्रातॄन्समानीय वासुदेवं च सात्वतम् |	006c  
उवाच वदतां श्रेष्ठः सान्त्वपूर्वमिदं वचः ||	006e   
पर्याक्रामत सैन्यानि यत्तास्तिष्ठत दंशिताः |	007a  
पितामहेन वो युद्धं पूर्वमेव भविष्यति |	007c  
तस्मात्सप्तसु सेनासु प्रणेतॄन्मम पश्यत ||	007e   
वासुदेव उवाच ||	008    
यथार्हति भवान्वक्तुमस्मिन्काल उपस्थिते |	008a  
तथेदमर्थवद्वाक्यमुक्तं ते भरतर्षभ ||	008c  
रोचते मे महाबाहो क्रियतां यदनन्तरम् |	009a  
नायकास्तव सेनायामभिषिच्यन्तु सप्त वै ||	009c  
वैशम्पायन उवाच ||	010   
ततो द्रुपदमानाय्य विराटं शिनिपुङ्गवम् |	010a  
धृष्टद्युम्नं च पाञ्चाल्यं धृष्टकेतुं च पार्थिवम् |	010c  
शिखण्डिनं च पाञ्चाल्यं सहदेवं च मागधम् ||	010e   
एतान्सप्त महेष्वासान्वीरान्युद्धाभिनन्दिनः |	011a  
सेनाप्रणेतॄन्विधिवदभ्यषिञ्चद्युधिष्ठिरः ||	011c  
सर्वसेनापतिं चात्र धृष्टद्युम्नमुपादिशत् |	012a  
द्रोणान्तहेतोरुत्पन्नो य इद्धाज्जातवेदसः ||	012c  
सर्वेषामेव तेषां तु समस्तानां महात्मनाम् |	013a  
सेनापतिपतिं चक्रे गुडाकेशं धनञ्जयम् ||	013c  
अर्जुनस्यापि नेता च संयन्ता चैव वाजिनाम् |	014a  
सङ्कर्षणानुजः श्रीमान्महाबुद्धिर्जनार्दनः ||	014c  
तद्दृष्ट्वोपस्थितं युद्धं समासन्नं महात्ययम् |	015a  
प्राविशद्भवनं राज्ञः पाण्डवस्य हलायुधः ||	015c  
सहाक्रूरप्रभृतिभिर्गदसाम्बोल्मुकादिभिः |	016a  
रौक्मिणेयाहुकसुतैश्चारुदेष्णपुरोगमैः ||	016c  
वृष्णिमुख्यैरभिगतैर्व्याघ्रैरिव बलोत्कटैः |	017a  
अभिगुप्तो महाबाहुर्मरुद्भिरिव वासवः ||	017c  
नीलकौशेयवसनः कैलासशिखरोपमः |	018a  
सिंहखेलगतिः श्रीमान्मदरक्तान्तलोचनः ||	018c  
तं दृष्ट्वा धर्मराजश्च केशवश्च महाद्युतिः |	019a  
उदतिष्ठत्तदा पार्थो भीमकर्मा वृकोदरः ||	019c  
गाण्डीवधन्वा ये चान्ये राजानस्तत्र केचन |	020a  
पूजयां चक्रुरभ्येत्य ते स्म सर्वे हलायुधम् ||	020c  
ततस्तं पाण्डवो राजा करे पस्पर्श पाणिना |	021a  
वासुदेवपुरोगास्तु सर्व एवाभ्यवादयन् ||	021c  
विराटद्रुपदौ वृद्धावभिवाद्य हलायुधः |	022a  
युधिष्ठिरेण सहित उपाविशदरिन्दमः ||	022c  
ततस्तेषूपविष्टेषु पार्थिवेषु समन्ततः |	023a  
वासुदेवमभिप्रेक्ष्य रौहिणेयोऽभ्यभाषत ||	023c  
भवितायं महारौद्रो दारुणः पुरुषक्षयः |	024a  
दिष्टमेतद्ध्रुवं मन्ये न शक्यमतिवर्तितुम् ||	024c  
अस्माद्युद्धात्समुत्तीर्णानपि वः ससुहृज्जनान् |	025a  
अरोगानक्षतैर्देहैः पश्येयमिति मे मतिः ||	025c  
समेतं पार्थिवं क्षत्रं कालपक्वमसंशयम् |	026a  
विमर्दः सुमहान्भावी मांसशोणितकर्दमः ||	026c  
उक्तो मया वासुदेवः पुनः पुनरुपह्वरे |	027a  
सम्बन्धिषु समां वृत्तिं वर्तस्व मधुसूदन ||	027c  
पाण्डवा हि यथास्माकं तथा दुर्योधनो नृपः |	028a  
तस्यापि क्रियतां युक्त्या सपर्येति पुनः पुनः ||	028c  
तच्च मे नाकरोद्वाक्यं त्वदर्थे मधुसूदनः |	029a  
निविष्टः सर्वभावेन धनञ्जयमवेक्ष्य च ||	029c  
ध्रुवो जयः पाण्डवानामिति मे निश्चिता मतिः |	030a  
तथा ह्यभिनिवेशोऽयं वासुदेवस्य भारत ||	030c  
न चाहमुत्सहे कृष्णमृते लोकमुदीक्षितुम् |	031a  
ततोऽहमनुवर्तामि केशवस्य चिकीर्षितम् ||	031c  
उभौ शिष्यौ हि मे वीरौ गदायुद्धविशारदौ |	032a  
तुल्यस्नेहोऽस्म्यतो भीमे तथा दुर्योधने नृपे ||	032c  
तस्माद्यास्यामि तीर्थानि सरस्वत्या निषेवितुम् |	033a  
न हि शक्ष्यामि कौरव्यान्नश्यमानानुपेक्षितुम् ||	033c  
एवमुक्त्वा महाबाहुरनुज्ञातश्च पाण्डवैः |	034a  
तीर्थयात्रां ययौ रामो निवर्त्य मधुसूदनम् ||	034c  
