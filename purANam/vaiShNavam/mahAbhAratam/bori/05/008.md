वैशम्पायन उवाच	001  
शल्यः श्रुत्वा तु दूतानां सैन्येन महता वृतः	001a  
अभ्ययात्पाण्डवान्राजन्सह पुत्रैर्महारथैः	001c  
तस्य सेनानिवेशोऽभूदध्यर्धमिव योजनम्	002a  
तथा हि बहुलां सेनां स बिभर्ति नरर्षभः	002c  
विचित्रकवचाः शूरा विचित्रध्वजकार्मुकाः	003a  
विचित्राभरणाः सर्वे विचित्ररथवाहनाः	003c  
स्वदेशवेषाभरणा वीराः शतसहस्रशः	004a  
तस्य सेनाप्रणेतारो बभूवुः क्षत्रियर्षभाः	004c  
व्यथयन्निव भूतानि कम्पयन्निव मेदिनीम्	005a  
शनैर्विश्रामयन्सेनां स ययौ येन पाण्डवः	005c  
ततो दुर्योधनः श्रुत्वा महासेनं महारथम्	006a  
उपायान्तमभिद्रुत्य स्वयमानर्च भारत	006c  
कारयामास पूजार्थं तस्य दुर्योधनः सभाः	007a  
रमणीयेषु देशेषु रत्नचित्राः स्वलङ्कृताः	007c  
स ताः सभाः समासाद्य पूज्यमानो यथामरः	008a  
दुर्योधनस्य सचिवैर्देशे देशे यथार्हतः	008c  
आजगाम सभामन्यां देवावसथवर्चसम्	008e  
स तत्र विषयैर्युक्तः कल्याणैरतिमानुषैः	009a  
मेनेऽभ्यधिकमात्मानमवमेने पुरन्दरम्	009c  
पप्रच्छ स ततः प्रेष्यान्प्रहृष्टः क्षत्रियर्षभः	010a  
युधिष्ठिरस्य पुरुषाः के नु चक्रुः सभा इमाः	010c  
आनीयन्तां सभाकाराः प्रदेयार्हा हि मे मताः	010e  
गूढो दुर्योधनस्तत्र दर्शयामास मातुलम्	011a  
तं दृष्ट्वा मद्रराजस्तु ज्ञात्वा यत्नं च तस्य तम्	011c  
परिष्वज्याब्रवीत्प्रीत इष्टोऽर्थो गृह्यतामिति	011e  
दुर्योधन उवाच	012  
सत्यवाग्भव कल्याण वरो वै मम दीयताम्	012a  
सर्वसेनाप्रणेता मे भवान्भवितुमर्हति	012c  
वैशम्पायन उवाच	013  
कृतमित्यब्रवीच्छल्यः किमन्यत्क्रियतामिति	013a  
कृतमित्येव गान्धारिः प्रत्युवाच पुनः पुनः	013c  
स तथा शल्यमामन्त्र्य पुनरायात्स्वकं पुरम्	014a  
शल्यो जगाम कौन्तेयानाख्यातुं कर्म तस्य तत्	014c  
उपप्लव्यं स गत्वा तु स्कन्धावारं प्रविश्य च	015a  
पाण्डवानथ तान्सर्वाञ्शल्यस्तत्र ददर्श ह	015c  
समेत्य तु महाबाहुः शल्यः पाण्डुसुतैस्तदा	016a  
पाद्यमर्घ्यं च गां चैव प्रत्यगृह्णाद्यथाविधि	016c  
ततः कुशलपूर्वं स मद्रराजोऽरिसूदनः	017a  
प्रीत्या परमया युक्तः समाश्लिष्य युधिष्ठिरम्	017c  
तथा भीमार्जुनौ हृष्टौ स्वस्रीयौ च यमावुभौ	018a  
आसने चोपविष्टस्तु शल्यः पार्थमुवाच ह	018c  
कुशलं राजशार्दूल कच्चित्ते कुरुनन्दन	019a  
अरण्यवासाद्दिष्ट्यासि विमुक्तो जयतां वर	019c  
सुदुष्करं कृतं राजन्निर्जने वसता वने	020a  
भ्रातृभिः सह राजेन्द्र कृष्णया चानया सह	020c  
अज्ञातवासं घोरं च वसता दुष्करं कृतम्	021a  
दुःखमेव कुतः सौख्यं राज्यभ्रष्टस्य भारत	021c  
दुःखस्यैतस्य महतो धार्तराष्ट्रकृतस्य वै	022a  
अवाप्स्यसि सुखं राजन्हत्वा शत्रून्परन्तप	022c  
विदितं ते महाराज लोकतत्त्वं नराधिप	023a  
तस्माल्लोभकृतं किञ्चित्तव तात न विद्यते	023c  
ततोऽस्याकथयद्राजा दुर्योधनसमागमम्	024a  
तच्च शुश्रूषितं सर्वं वरदानं च भारत	024c  
युधिष्ठिर उवाच	025  
सुकृतं ते कृतं राजन्प्रहृष्टेनान्तरात्मना	025a  
दुर्योधनस्य यद्वीर त्वया वाचा प्रतिश्रुतम्	025c  
एकं त्विच्छामि भद्रं ते क्रियमाणं महीपते	025e  
भवानिह महाराज वासुदेवसमो युधि	026a  
कर्णार्जुनाभ्यां सम्प्राप्ते द्वैरथे राजसत्तम	026c  
कर्णस्य भवता कार्यं सारथ्यं नात्र संशयः	026e  
तत्र पाल्योऽर्जुनो राजन्यदि मत्प्रियमिच्छसि	027a  
तेजोवधश्च ते कार्यः सौतेरस्मज्जयावहः	027c  
अकर्तव्यमपि ह्येतत्कर्तुमर्हसि मातुल	027e  
शल्य उवाच	028  
शृणु पाण्डव भद्रं ते यद्ब्रवीषि दुरात्मनः	028a  
तेजोवधनिमित्तं मां सूतपुत्रस्य संयुगे	028c  
अहं तस्य भविष्यामि सङ्ग्रामे सारथिर्ध्रुवम्	029a  
वासुदेवेन हि समं नित्यं मां स हि मन्यते	029c  
तस्याहं कुरुशार्दूल प्रतीपमहितं वचः	030a  
ध्रुवं सङ्कथयिष्यामि योद्धुकामस्य संयुगे	030c  
यथा स हृतदर्पश्च हृततेजाश्च पाण्डव	031a  
भविष्यति सुखं हन्तुं सत्यमेतद्ब्रवीमि ते	031c  
एवमेतत्करिष्यामि यथा तात त्वमात्थ माम्	032a  
यच्चान्यदपि शक्ष्यामि तत्करिष्यामि ते प्रियम्	032c  
यच्च दुःखं त्वया प्राप्तं द्यूते वै कृष्णया सह	033a  
परुषाणि च वाक्यानि सूतपुत्रकृतानि वै	033c  
जटासुरात्परिक्लेशः कीचकाच्च महाद्युते	034a  
द्रौपद्याधिगतं सर्वं दमयन्त्या यथाशुभम्	034c  
सर्वं दुःखमिदं वीर सुखोदर्कं भविष्यति	035a  
नात्र मन्युस्त्वया कार्यो विधिर्हि बलवत्तरः	035c  
दुःखानि हि महात्मानः प्राप्नुवन्ति युधिष्ठिर	036a  
देवैरपि हि दुःखानि प्राप्तानि जगतीपते	036c  
इन्द्रेण श्रूयते राजन्सभार्येण महात्मना	037a  
अनुभूतं महद्दुःखं देवराजेन भारत	037c  
