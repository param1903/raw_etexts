वासुदेव उवाच ||	001    
भीष्मेणोक्ते ततो द्रोणो दुर्योधनमभाषत |	001a  
मध्ये नृपाणां भद्रं ते वचनं वचनक्षमः ||	001c  
प्रातीपः शन्तनुस्तात कुलस्यार्थे यथोत्थितः |	002a  
तथा देवव्रतो भीष्मः कुलस्यार्थे स्थितोऽभवत् ||	002c  
ततः पाण्डुर्नरपतिः सत्यसन्धो जितेन्द्रियः |	003a  
राजा कुरूणां धर्मात्मा सुव्रतः सुसमाहितः ||	003c  
ज्येष्ठाय राज्यमददाद्धृतराष्ट्राय धीमते |	004a  
यवीयसस्तथा क्षत्तुः कुरुवंशविवर्धनः ||	004c  
ततः सिंहासने राजन्स्थापयित्वैनमच्युतम् |	005a  
वनं जगाम कौरव्यो भार्याभ्यां सहितोऽनघ ||	005c  
नीचैः स्थित्वा तु विदुर उपास्ते स्म विनीतवत् |	006a  
प्रेष्यवत्पुरुषव्याघ्रो वालव्यजनमुत्क्षिपन् ||	006c  
ततः सर्वाः प्रजास्तात धृतराष्ट्रं जनेश्वरम् |	007a  
अन्वपद्यन्त विधिवद्यथा पाण्डुं नराधिपम् ||	007c  
विसृज्य धृतराष्ट्राय राज्यं स विदुराय च |	008a  
चचार पृथिवीं पाण्डुः सर्वां परपुरञ्जयः ||	008c  
कोशसञ्जनने दाने भृत्यानां चान्ववेक्षणे |	009a  
भरणे चैव सर्वस्य विदुरः सत्यसङ्गरः ||	009c  
सन्धिविग्रहसंयुक्तो राज्ञः संवाहनक्रियाः |	010a  
अवैक्षत महातेजा भीष्मः परपुरञ्जयः ||	010c  
सिंहासनस्थो नृपतिर्धृतराष्ट्रो महाबलः |	011a  
अन्वास्यमानः सततं विदुरेण महात्मना ||	011c  
कथं तस्य कुले जातः कुलभेदं व्यवस्यसि |	012a  
सम्भूय भ्रातृभिः सार्धं भुङ्क्ष्व भोगाञ्जनाधिप ||	012c  
ब्रवीम्यहं न कार्पण्यान्नार्थहेतोः कथञ्चन |	013a  
भीष्मेण दत्तमश्नामि न त्वया राजसत्तम ||	013c  
नाहं त्वत्तोऽभिकाङ्क्षिष्ये वृत्त्युपायं जनाधिप |	014a  
यतो भीष्मस्ततो द्रोणो यद्भीष्मस्त्वाह तत्कुरु ||	014c  
दीयतां पाण्डुपुत्रेभ्यो राज्यार्धमरिकर्शन |	015a  
सममाचार्यकं तात तव तेषां च मे सदा ||	015c  
अश्वत्थामा यथा मह्यं तथा श्वेतहयो मम |	016a  
बहुना किं प्रलापेन यतो धर्मस्ततो जयः ||	016c  
एवमुक्ते महाराज द्रोणेनामिततेजसा |	017a  
व्याजहार ततो वाक्यं विदुरः सत्यसङ्गरः |	017c  
पितुर्वदनमन्वीक्ष्य परिवृत्य च धर्मवित् ||	017e   
देवव्रत निबोधेदं वचनं मम भाषतः |	018a  
प्रनष्टः कौरवो वंशस्त्वयायं पुनरुद्धृतः ||	018c  
तन्मे विलपमानस्य वचनं समुपेक्षसे |	019a  
कोऽयं दुर्योधनो नाम कुलेऽस्मिन्कुलपांसनः ||	019c  
यस्य लोभाभिभूतस्य मतिं समनुवर्तसे |	020a  
अनार्यस्याकृतज्ञस्य लोभोपहतचेतसः |	020c  
अतिक्रामति यः शास्त्रं पितुर्धर्मार्थदर्शिनः ||	020e   
एते नश्यन्ति कुरवो दुर्योधनकृतेन वै |	021a  
यथा ते न प्रणश्येयुर्महाराज तथा कुरु ||	021c  
मां चैव धृतराष्ट्रं च पूर्वमेव महाद्युते |	022a  
चित्रकार इवालेख्यं कृत्वा मा स्म विनाशय |	022c  
प्रजापतिः प्रजाः सृष्ट्वा यथा संहरते तथा ||	022e   
नोपेक्षस्व महाबाहो पश्यमानः कुलक्षयम् |	023a  
अथ तेऽद्य मतिर्नष्टा विनाशे प्रत्युपस्थिते |	023c  
वनं गच्छ मया सार्धं धृतराष्ट्रेण चैव ह ||	023e   
बद्ध्वा वा निकृतिप्रज्ञं धार्तराष्ट्रं सुदुर्मतिम् |	024a  
साध्विदं राज्यमद्यास्तु पाण्डवैरभिरक्षितम् ||	024c  
प्रसीद राजशार्दूल विनाशो दृश्यते महान् |	025a  
पाण्डवानां कुरूणां च राज्ञां चामिततेजसाम् ||	025c  
विररामैवमुक्त्वा तु विदुरो दीनमानसः |	026a  
प्रध्यायमानः स तदा निःश्वसंश्च पुनः पुनः ||	026c  
ततोऽथ राज्ञः सुबलस्य पुत्री धर्मार्थयुक्तं कुलनाशभीता |	027a  
दुर्योधनं पापमतिं नृशंसं राज्ञां समक्षं सुतमाह कोपात् ||	027c  
ये पार्थिवा राजसभां प्रविष्टा ब्रह्मर्षयो ये च सभासदोऽन्ये |	028a  
शृण्वन्तु वक्ष्यामि तवापराधं पापस्य सामात्यपरिच्छदस्य ||	028c  
राज्यं कुरूणामनुपूर्वभोग्यं क्रमागतो नः कुलधर्म एषः |	029a  
त्वं पापबुद्धेऽतिनृशंसकर्मन्राज्यं कुरूणामनयाद्विहंसि ||	029c  
राज्ये स्थितो धृतराष्ट्रो मनीषी तस्यानुजो विदुरो दीर्घदर्शी |	030a  
एतावतिक्रम्य कथं नृपत्वं दुर्योधन प्रार्थयसेऽद्य मोहात् ||	030c  
राजा च क्षत्ता च महानुभावौ भीष्मे स्थिते परवन्तौ भवेताम् |	031a  
अयं तु धर्मज्ञतया महात्मा न राज्यकामो नृवरो नदीजः ||	031c  
राज्यं तु पाण्डोरिदमप्रधृष्यं तस्याद्य पुत्राः प्रभवन्ति नान्ये |	032a  
राज्यं तदेतन्निखिलं पाण्डवानां पैतामहं पुत्रपौत्रानुगामि ||	032c  
यद्वै ब्रूते कुरुमुख्यो महात्मा देवव्रतः सत्यसन्धो मनीषी |	033a  
सर्वं तदस्माभिरहत्य धर्मं ग्राह्यं स्वधर्मं परिपालयद्भिः ||	033c  
अनुज्ञया चाथ महाव्रतस्य ब्रूयान्नृपो यद्विदुरस्तथैव |	034a  
कार्यं भवेत्तत्सुहृद्भिर्नियुज्य धर्मं पुरस्कृत्य सुदीर्घकालम् ||	034c  
न्यायागतं राज्यमिदं कुरूणां युधिष्ठिरः शास्तु वै धर्मपुत्रः |	035a  
प्रचोदितो धृतराष्ट्रेण राज्ञा पुरस्कृतः शान्तनवेन चैव ||	035c  
