वासुदेव उवाच	001  
उपपन्नमिदं वाक्यं सोमकानां धुरन्धरे	001a  
अर्थसिद्धिकरं राज्ञः पाण्डवस्य महौजसः	001c  
एतच्च पूर्वकार्यं नः सुनीतमभिकाङ्क्षताम्	002a  
अन्यथा ह्याचरन्कर्म पुरुषः स्यात्सुबालिशः	002c  
किं तु सम्बन्धकं तुल्यमस्माकं कुरुपाण्डुषु	003a  
यथेष्टं वर्तमानेषु पाण्डवेषु च तेषु च	003c  
ते विवाहार्थमानीता वयं सर्वे यथा भवान्	004a  
कृते विवाहे मुदिता गमिष्यामो गृहान्प्रति	004c  
भवान्वृद्धतमो राज्ञां वयसा च श्रुतेन च	005a  
शिष्यवत्ते वयं सर्वे भवामेह न संशयः	005c  
भवन्तं धृतराष्ट्रश्च सततं बहु मन्यते	006a  
आचार्ययोः सखा चासि द्रोणस्य च कृपस्य च	006c  
स भवान्प्रेषयत्वद्य पाण्डवार्थकरं वचः	007a  
सर्वेषां निश्चितं तन्नः प्रेषयिष्यति यद्भवान्	007c  
यदि तावच्छमं कुर्यान्न्यायेन कुरुपुङ्गवः	008a  
न भवेत्कुरुपाण्डूनां सौभ्रात्रेण महान्क्षयः	008c  
अथ दर्पान्वितो मोहान्न कुर्याद्धृतराष्ट्रजः	009a  
अन्येषां प्रेषयित्वा च पश्चादस्मान्समाह्वयेः	009c  
ततो दुर्योधनो मन्दः सहामात्यः सबान्धवः	010a  
निष्ठामापत्स्यते मूढः क्रुद्धे गाण्डीवधन्वनि	010c  
वैशम्पायन उवाच	011  
ततः सत्कृत्य वार्ष्णेयं विराटः पृथिवीपतिः	011a  
गृहान्प्रस्थापयामास सगणं सहबान्धवम्	011c  
द्वारकां तु गते कृष्णे युधिष्ठिरपुरोगमाः	012a  
चक्रुः साङ्ग्रामिकं सर्वं विराटश्च महीपतिः	012c  
ततः सम्प्रेषयामास विराटः सह बान्धवैः	013a  
सर्वेषां भूमिपालानां द्रुपदश्च महीपतिः	013c  
वचनात्कुरुसिंहानां मत्स्यपाञ्चालयोश्च ते	014a  
समाजग्मुर्महीपालाः सम्प्रहृष्टा महाबलाः	014c  
तच्छ्रुत्वा पाण्डुपुत्राणां समागच्छन्महद्बलम्	015a  
धृतराष्ट्रसुतश्चापि समानिन्ये महीपतीन्	015c  
समाकुला मही राजन्कुरुपाण्डवकारणात्	016a  
तदा समभवत्कृत्स्ना सम्प्रयाणे महीक्षिताम्	016c  
बलानि तेषां वीराणामागच्छन्ति ततस्ततः	017a  
चालयन्तीव गां देवीं सपर्वतवनामिमाम्	017c  
ततः प्रज्ञावयोवृद्धं पाञ्चाल्यः स्वपुरोहितम्	018a  
कुरुभ्यः प्रेषयामास युधिष्ठिरमते तदा	018c  
