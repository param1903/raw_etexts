नारद उवाच ||	001    
हर्यश्वस्त्वब्रवीद्राजा विचिन्त्य बहुधा ततः |	001a  
दीर्घमुष्णं च निःश्वस्य प्रजाहेतोर्नृपोत्तमः ||	001c  
उन्नतेषून्नता षट्सु सूक्ष्मा सूक्ष्मेषु सप्तसु |	002a  
गम्भीरा त्रिषु गम्भीरेष्वियं रक्ता च पञ्चसु ||	002c  
बहुदेवासुरालोका बहुगन्धर्वदर्शना |	003a  
बहुलक्षणसम्पन्ना बहुप्रसवधारिणी ||	003c  
समर्थेयं जनयितुं चक्रवर्तिनमात्मजम् |	004a  
ब्रूहि शुल्कं द्विजश्रेष्ठ समीक्ष्य विभवं मम ||	004c  
गालव उवाच ||	005    
एकतःश्यामकर्णानां शतान्यष्टौ ददस्व मे |	005a  
हयानां चन्द्रशुभ्राणां देशजानां वपुष्मताम् ||	005c  
ततस्तव भवित्रीयं पुत्राणां जननी शुभा |	006a  
अरणीव हुताशानां योनिरायतलोचना ||	006c  
नारद उवाच ||	007    
एतच्छ्रुत्वा वचो राजा हर्यश्वः काममोहितः |	007a  
उवाच गालवं दीनो राजर्षिर्ॠषिसत्तमम् ||	007c  
द्वे मे शते सन्निहिते हयानां यद्विधास्तव |	008a  
एष्टव्याः शतशस्त्वन्ये चरन्ति मम वाजिनः ||	008c  
सोऽहमेकमपत्यं वै जनयिष्यामि गालव |	009a  
अस्यामेतं भवान्कामं सम्पादयतु मे वरम् ||	009c  
एतच्छ्रुत्वा तु सा कन्या गालवं वाक्यमब्रवीत् |	010a  
मम दत्तो वरः कश्चित्केनचिद्ब्रह्मवादिना ||	010c  
प्रसूत्यन्ते प्रसूत्यन्ते कन्यैव त्वं भविष्यसि |	011a  
स त्वं ददस्व मां राज्ञे प्रतिगृह्य हयोत्तमान् ||	011c  
नृपेभ्यो हि चतुर्भ्यस्ते पूर्णान्यष्टौ शतानि वै |	012a  
भविष्यन्ति तथा पुत्रा मम चत्वार एव च ||	012c  
क्रियतां मम संहारो गुर्वर्थं द्विजसत्तम |	013a  
एषा तावन्मम प्रज्ञा यथा वा मन्यसे द्विज ||	013c  
एवमुक्तस्तु स मुनिः कन्यया गालवस्तदा |	014a  
हर्यश्वं पृथिवीपालमिदं वचनमब्रवीत् ||	014c  
इयं कन्या नरश्रेष्ठ हर्यश्व प्रतिगृह्यताम् |	015a  
चतुर्भागेन शुल्कस्य जनयस्वैकमात्मजम् ||	015c  
प्रतिगृह्य स तां कन्यां गालवं प्रतिनन्द्य च |	016a  
समये देशकाले च लब्धवान्सुतमीप्सितम् ||	016c  
ततो वसुमना नाम वसुभ्यो वसुमत्तरः |	017a  
वसुप्रख्यो नरपतिः स बभूव वसुप्रदः ||	017c  
अथ काले पुनर्धीमान्गालवः प्रत्युपस्थितः |	018a  
उपसङ्गम्य चोवाच हर्यश्वं प्रीतिमानसम् ||	018c  
जातो नृप सुतस्तेऽयं बालभास्करसन्निभः |	019a  
कालो गन्तुं नरश्रेष्ठ भिक्षार्थमपरं नृपम् ||	019c  
हर्यश्वः सत्यवचने स्थितः स्थित्वा च पौरुषे |	020a  
दुर्लभत्वाद्धयानां च प्रददौ माधवीं पुनः ||	020c  
माधवी च पुनर्दीप्तां परित्यज्य नृपश्रियम् |	021a  
कुमारी कामतो भूत्वा गालवं पृष्ठतोऽन्वगात् ||	021c  
त्वय्येव तावत्तिष्ठन्तु हया इत्युक्तवान्द्विजः |	022a  
प्रययौ कन्यया सार्धं दिवोदासं प्रजेश्वरम् ||	022c  
