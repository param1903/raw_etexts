वैशम्पायन उवाच ||	001    
प्रयान्तं देवकीपुत्रं परवीररुजो दश |	001a  
महारथा महाबाहुमन्वयुः शस्त्रपाणयः ||	001c  
पदातीनां सहस्रं च सादिनां च परन्तप |	002a  
भोज्यं च विपुलं राजन्प्रेष्याश्च शतशोऽपरे ||	002c  
जनमेजय उवाच ||	003    
कथं प्रयातो दाशार्हो महात्मा मधुसूदनः |	003a  
कानि वा व्रजतस्तस्य निमित्तानि महौजसः ||	003c  
वैशम्पायन उवाच ||	004    
तस्य प्रयाणे यान्यासन्नद्भुतानि महात्मनः |	004a  
तानि मे शृणु दिव्यानि दैवान्यौत्पातिकानि च ||	004c  
अनभ्रेऽशनिनिर्घोषः सविद्युत्समजायत |	005a  
अन्वगेव च पर्जन्यः प्रावर्षद्विघने भृशम् ||	005c  
प्रत्यगूहुर्महानद्यः प्राङ्मुखाः सिन्धुसत्तमाः|	006a  
विपरीता दिशः सर्वा न प्राज्ञायत किञ्चन ||	006c  
प्राज्वलन्नग्नयो राजन्पृथिवी समकम्पत |	007a  
उदपानाश्च कुम्भाश्च प्रासिञ्चञ्शतशो जलम् ||	007c  
तमःसंवृतमप्यासीत्सर्वं जगदिदं तदा |	008a  
न दिशो नादिशो राजन्प्रज्ञायन्ते स्म रेणुना ||	008c  
प्रादुरासीन्महाञ्शब्दः खे शरीरं न दृश्यते |	009a  
सर्वेषु राजन्देशेषु तदद्भुतमिवाभवत् ||	009c  
प्रामथ्नाद्धास्तिनपुरं वातो दक्षिणपश्चिमः |	010a  
आरुजन्गणशो वृक्षान्परुषो भीमनिस्वनः ||	010c  
यत्र यत्र तु वार्ष्णेयो वर्तते पथि भारत |	011a  
तत्र तत्र सुखो वायुः सर्वं चासीत्प्रदक्षिणम् ||	011c  
ववर्ष पुष्पवर्षं च कमलानि च भूरिशः |	012a  
समश्च पन्था निर्दुःखो व्यपेतकुशकण्टकः ||	012c  
स गच्छन्ब्राह्मणै राजंस्तत्र तत्र महाभुजः |	013a  
अर्च्यते मधुपर्कैश्च सुमनोभिर्वसुप्रदः ||	013c  
तं किरन्ति महात्मानं वन्यैः पुष्पैः सुगन्धिभिः |	014a  
स्त्रियः पथि समागम्य सर्वभूतहिते रतम् ||	014c  
स शालिभवनं रम्यं सर्वसस्यसमाचितम् |	015a  
सुखं परमधर्मिष्ठमत्यगाद्भरतर्षभ ||	015c  
पश्यन्बहुपशून्ग्रामान्रम्यान्हृदयतोषणान् |	016a  
पुराणि च व्यतिक्रामन्राष्ट्राणि विविधानि च ||	016c  
नित्यहृष्टाः सुमनसो भारतैरभिरक्षिताः |	017a  
नोद्विग्नाः परचक्राणामनयानामकोविदाः ||	017c  
उपप्लव्यादथायान्तं जनाः पुरनिवासिनः |	018a  
पथ्यतिष्ठन्त सहिता विष्वक्सेनदिदृक्षया ||	018c  
ते तु सर्वे सुनामानमग्निमिद्धमिव प्रभुम् |	019a  
अर्चयामासुरर्च्यं तं देशातिथिमुपस्थितम् ||	019c  
वृकस्थलं समासाद्य केशवः परवीरहा |	020a  
प्रकीर्णरश्मावादित्ये विमले लोहितायति ||	020c  
अवतीर्य रथात्तूर्णं कृत्वा शौचं यथाविधि |	021a  
रथमोचनमादिश्य सन्ध्यामुपविवेश ह ||	021c  
दारुकोऽपि हयान्मुक्त्वा परिचर्य च शास्त्रतः |	022a  
मुमोच सर्वं वर्माणि मुक्त्वा चैनानवासृजत् ||	022c  
अभ्यतीत्य तु तत्सर्वमुवाच मधुसूदनः |	023a  
युधिष्ठिरस्य कार्यार्थमिह वत्स्यामहे क्षपाम् ||	023c  
तस्य तन्मतमाज्ञाय चक्रुरावसथं नराः |	024a  
क्षणेन चान्नपानानि गुणवन्ति समार्जयन् ||	024c  
तस्मिन्ग्रामे प्रधानास्तु य आसन्ब्राह्मणा नृप |	025a  
आर्याः कुलीना ह्रीमन्तो ब्राह्मीं वृत्तिमनुष्ठिताः ||	025c  
तेऽभिगम्य महात्मानं हृषीकेशमरिन्दमम् |	026a  
पूजां चक्रुर्यथान्यायमाशीर्मङ्गलसंयुताम् ||	026c  
ते पूजयित्वा दाशार्हं सर्वलोकेषु पूजितम् |	027a  
न्यवेदयन्त वेश्मानि रत्नवन्ति महात्मने ||	027c  
तान्प्रभुः कृतमित्युक्त्वा सत्कृत्य च यथार्हतः |	028a  
अभ्येत्य तेषां वेश्मानि पुनरायात्सहैव तैः ||	028c  
सुमृष्टं भोजयित्वा च ब्राह्मणांस्तत्र केशवः |	029a  
भुक्त्वा च सह तैः सर्वैरवसत्तां क्षपां सुखम् ||	029c  
