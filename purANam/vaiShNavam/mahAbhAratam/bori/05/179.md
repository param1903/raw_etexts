भीष्म उवाच ||	001    
ततो मामब्रवीद्रामः प्रहसन्निव भारत |	001a  
दिष्ट्या भीष्म मया सार्धं योद्धुमिच्छसि सङ्गरे ||	001c  
अयं गच्छामि कौरव्य कुरुक्षेत्रं त्वया सह |	002a  
भाषितं तत्करिष्यामि तत्रागच्छेः परन्तप ||	002c  
तत्र त्वां निहतं माता मया शरशताचितम् |	003a  
जाह्नवी पश्यतां भीष्म गृध्रकङ्कबडाशनम् ||	003c  
कृपणं त्वामभिप्रेक्ष्य सिद्धचारणसेविता |	004a  
मया विनिहतं देवी रोदतामद्य पार्थिव ||	004c  
अतदर्हा महाभागा भगीरथसुता नदी |	005a  
या त्वामजीजनन्मन्दं युद्धकामुकमातुरम् ||	005c  
एहि गच्छ मया भीष्म युद्धमद्यैव वर्तताम् |	006a  
गृहाण सर्वं कौरव्य रथादि भरतर्षभ ||	006c  
इति ब्रुवाणं तमहं रामं परपुरञ्जयम् |	007a  
प्रणम्य शिरसा राजन्नेवमस्त्वित्यथाब्रुवम् ||	007c  
एवमुक्त्वा ययौ रामः कुरुक्षेत्रं युयुत्सया |	008a  
प्रविश्य नगरं चाहं सत्यवत्यै न्यवेदयम् ||	008c  
ततः कृतस्वस्त्ययनो मात्रा प्रत्यभिनन्दितः |	009a  
द्विजातीन्वाच्य पुण्याहं स्वस्ति चैव महाद्युते ||	009c  
रथमास्थाय रुचिरं राजतं पाण्डुरैर्हयैः |	010a  
सूपस्करं स्वधिष्ठानं वैयाघ्रपरिवारणम् ||	010c  
उपपन्नं महाशस्त्रैः सर्वोपकरणान्वितम् |	011a  
तत्कुलीनेन वीरेण हयशास्त्रविदा नृप ||	011c  
युक्तं सूतेन शिष्टेन बहुशो दृष्टकर्मणा |	012a  
दंशितः पाण्डुरेणाहं कवचेन वपुष्मता ||	012c  
पाण्डुरं कार्मुकं गृह्य प्रायां भरतसत्तम |	013a  
पाण्डुरेणातपत्रेण ध्रियमाणेन मूर्धनि ||	013c  
पाण्डुरैश्चामरैश्चापि वीज्यमानो नराधिप |	014a  
शुक्लवासाः सितोष्णीषः सर्वशुक्लविभूषणः ||	014c  
स्तूयमानो जयाशीर्भिर्निष्क्रम्य गजसाह्वयात् |	015a  
कुरुक्षेत्रं रणक्षेत्रमुपायां भरतर्षभ ||	015c  
ते हयाश्चोदितास्तेन सूतेन परमाहवे |	016a  
अवहन्मां भृशं राजन्मनोमारुतरंहसः ||	016c  
गत्वाहं तत्कुरुक्षेत्रं स च रामः प्रतापवान् |	017a  
युद्धाय सहसा राजन्पराक्रान्तौ परस्परम् ||	017c  
ततः सन्दर्शनेऽतिष्ठं रामस्यातितपस्विनः |	018a  
प्रगृह्य शङ्खप्रवरं ततः प्राधममुत्तमम् ||	018c  
ततस्तत्र द्विजा राजंस्तापसाश्च वनौकसः |	019a  
अपश्यन्त रणं दिव्यं देवाः सर्षिगणास्तदा ||	019c  
ततो दिव्यानि माल्यानि प्रादुरासन्मुहुर्मुहुः |	020a  
वादित्राणि च दिव्यानि मेघवृन्दानि चैव ह ||	020c  
ततस्ते तापसाः सर्वे भार्गवस्यानुयायिनः |	021a  
प्रेक्षकाः समपद्यन्त परिवार्य रणाजिरम् ||	021c  
ततो मामब्रवीद्देवी सर्वभूतहितैषिणी |	022a  
माता स्वरूपिणी राजन्किमिदं ते चिकीर्षितम् ||	022c  
गत्वाहं जामदग्न्यं तं प्रयाचिष्ये कुरूद्वह |	023a  
भीष्मेण सह मा योत्सीः शिष्येणेति पुनः पुनः ||	023c  
मा मैवं पुत्र निर्बन्धं कुरु विप्रेण पार्थिव |	024a  
जामदग्न्येन समरे योद्धुमित्यवभर्त्सयत् ||	024c  
किं न वै क्षत्रियहरो हरतुल्यपराक्रमः |	025a  
विदितः पुत्र रामस्ते यतस्त्वं योद्धुमिच्छसि ||	025c  
ततोऽहमब्रुवं देवीमभिवाद्य कृताञ्जलिः |	026a  
सर्वं तद्भरतश्रेष्ठ यथावृत्तं स्वयंवरे ||	026c  
यथा च रामो राजेन्द्र मया पूर्वं प्रसादितः |	027a  
काशिराजसुतायाश्च यथा कामः पुरातनः ||	027c  
ततः सा राममभ्येत्य जननी मे महानदी |	028a  
मदर्थं तमृषिं देवी क्षमयामास भार्गवम् |	028c  
भीष्मेण सह मा योत्सीः शिष्येणेति वचोऽब्रवीत् ||	028e   
स च तामाह याचन्तीं भीष्ममेव निवर्तय |	029a  
न हि मे कुरुते काममित्यहं तमुपागमम् ||	029c  
सञ्जय उवाच ||	030    
ततो गङ्गा सुतस्नेहाद्भीष्मं पुनरुपागमत् |	030a  
न चास्याः सोऽकरोद्वाक्यं क्रोधपर्याकुलेक्षणः ||	030c  
अथादृश्यत धर्मात्मा भृगुश्रेष्ठो महातपाः |	031a  
आह्वयामास च पुनर्युद्धाय द्विजसत्तमः ||	031c  
