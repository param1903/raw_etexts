धृतराष्ट्र उवाच	001  
किमसौ पाण्डवो राजा धर्मपुत्रोऽभ्यभाषत	001a  
श्रुत्वेमा बहुलाः सेनाः प्रत्यर्थेन समागताः	001c  
किमिच्छत्यभिसंरम्भाद्योत्स्यमानो युधिष्ठिरः	002a  
कस्य स्विद्भ्रातृपुत्राणां चिन्तासु मुखमीक्षते	002c  
के स्विदेनं वारयन्ति शाम्य युध्येति वा पुनः	003a  
निकृत्या कोपितं मन्दैर्धर्मज्ञं धर्मचारिणम्	003c  
सञ्जय उवाच	004  
राज्ञो मुखमुदीक्षन्ते पाञ्चालाः पाण्डवैः सह	004a  
युधिष्ठिरस्य भद्रं ते स सर्वाननुशास्ति च	004c  
पृथग्भूताः पाण्डवानां पाञ्चालानां रथव्रजाः	005a  
आयान्तमभिनन्दन्ति कुन्तीपुत्रं युधिष्ठिरम्	005c  
तमः सूर्यमिवोद्यन्तं कौन्तेयं दीप्ततेजसम्	006a  
पाञ्चालाः प्रतिनन्दन्ति तेजोराशिमिवोद्यतम्	006c  
आ गोपालाविपालेभ्यो नन्दमानं युधिष्ठिरम्	007a  
पाञ्चालाः केकया मत्स्याः प्रतिनन्दन्ति पाण्डवम्	007c  
ब्राह्मण्यो राजपुत्र्यश्च विशां दुहितरश्च याः	008a  
क्रीडन्त्योऽभिसमायान्ति पार्थं सन्नद्धमीक्षितुम्	008c  
धृतराष्ट्र उवाच	009  
सञ्जयाचक्ष्व केनास्मान्पाण्डवा अभ्ययुञ्जत	009a  
धृष्टद्युम्नेन सेनान्या सोमकाः किम्बला इव	009c  
वैशम्पायन उवाच	010  
गावल्गणिस्तु तत्पृष्टः सभायां कुरुसंसदि	010a  
निःश्वस्य सुभृशं दीर्घं मुहुः सञ्चिन्तयन्निव	010c  
तत्रानिमित्ततो दैवात्सूतं कश्मलमाविशत्	010e  
तदाचचक्षे पुरुषः सभायां राजसंसदि	011a  
सञ्जयोऽयं महाराज मूर्च्छितः पतितो भुवि	011c  
वाचं न सृजते काञ्चिद्धीनप्रज्ञोऽल्पचेतनः	011e  
धृतराष्ट्र उवाच	012  
अपश्यत्सञ्जयो नूनं कुन्तीपुत्रान्महारथान्	012a  
तैरस्य पुरुषव्याघ्रैर्भृशमुद्वेजितं मनः	012c  
वैशम्पायन उवाच	013  
सञ्जयश्चेतनां लब्ध्वा प्रत्याश्वस्येदमब्रवीत्	013a  
धृतराष्ट्रं महाराज सभायां कुरुसंसदि	013c  
दृष्टवानस्मि राजेन्द्र कुन्तीपुत्रान्महारथान्	014a  
मत्स्यराजगृहावासादवरोधेन कर्शितान्	014c  
शृणु यैर्हि महाराज पाण्डवा अभ्ययुञ्जत	014e  
यो नैव रोषान्न भयान्न कामान्नार्थकारणात्	015a  
न हेतुवादाद्धर्मात्मा सत्यं जह्यात्कथञ्चन	015c  
यः प्रमाणं महाराज धर्मे धर्मभृतां वरः	016a  
अजातशत्रुणा तेन पाण्डवा अभ्ययुञ्जत	016c  
यस्य बाहुबले तुल्यः पृथिव्यां नास्ति कश्चन	017a  
यो वै सर्वान्महीपालान्वशे चक्रे धनुर्धरः	017c  
तेन वो भीमसेनेन पाण्डवा अभ्ययुञ्जत	017e  
निःसृतानां जतुगृहाद्धिडिम्बात्पुरुषादकात्	018a  
य एषामभवद्द्वीपः कुन्तीपुत्रो वृकोदरः	018c  
याज्ञसेनीमथो यत्र सिन्धुराजोऽपकृष्टवान्	019a  
तत्रैषामभवद्द्वीपः कुन्तीपुत्रो वृकोदरः	019c  
यश्च तान्सङ्गतान्सर्वान्पाण्डवान्वारणावते	020a  
दह्यतो मोचयामास तेन वस्तेऽभ्ययुञ्जत	020c  
कृष्णायाश्चरता प्रीतिं येन क्रोधवशा हताः	021a  
प्रविश्य विषमं घोरं पर्वतं गन्धमादनम्	021c  
यस्य नागायुतं वीर्यं भुजयोः सारमर्पितम्	022a  
तेन वो भीमसेनेन पाण्डवा अभ्ययुञ्जत	022c  
कृष्णद्वितीयो विक्रम्य तुष्ट्यर्थं जातवेदसः	023a  
अजयद्यः पुरा वीरो युध्यमानं पुरन्दरम्	023c  
यः स साक्षान्महादेवं गिरिशं शूलपाणिनम्	024a  
तोषयामास युद्धेन देवदेवमुमापतिम्	024c  
यश्च सर्वान्वशे चक्रे लोकपालान्धनुर्धरः	025a  
तेन वो विजयेनाजौ पाण्डवा अभ्ययुञ्जत	025c  
यः प्रतीचीं दिशं चक्रे वशे म्लेच्छगणायुताम्	026a  
स तत्र नकुलो योद्धा चित्रयोधी व्यवस्थितः	026c  
तेन वो दर्शनीयेन वीरेणातिधनुर्भृता	027a  
माद्रीपुत्रेण कौरव्य पाण्डवा अभ्ययुञ्जत	027c  
यः काशीनङ्गमगधान्कलिङ्गांश्च युधाजयत्	028a  
तेन वः सहदेवेन पाण्डवा अभ्ययुञ्जत	028c  
यस्य वीर्येण सदृशाश्चत्वारो भुवि मानवाः	029a  
अश्वत्थामा धृष्टकेतुः प्रद्युम्नो रुक्मिरेव च	029c  
तेन वः सहदेवेन पाण्डवा अभ्ययुञ्जत	030a  
यवीयसा नृवीरेण माद्रीनन्दिकरेण च	030c  
तपश्चचार या घोरं काशिकन्या पुरा सती	031a  
भीष्मस्य वधमिच्छन्ती प्रेत्यापि भरतर्षभ	031c  
पाञ्चालस्य सुता जज्ञे दैवाच्च स पुनः पुमान्	032a  
स्त्रीपुंसोः पुरुषव्याघ्र यः स वेद गुणागुणान्	032c  
यः कलिङ्गान्समापेदे पाञ्चालो युद्धदुर्मदः	033a  
शिखण्डिना वः कुरवः कृतास्त्रेणाभ्ययुञ्जत	033c  
यां यक्षः पुरुषं चक्रे भीष्मस्य निधने किल	034a  
महेष्वासेन रौद्रेण पाण्डवा अभ्ययुञ्जत	034c  
महेष्वासा राजपुत्रा भ्रातरः पञ्च केकयाः	035a  
सुमृष्टकवचाः शूरास्तैश्च वस्तेऽभ्ययुञ्जत	035c  
यो दीर्घबाहुः क्षिप्रास्त्रो धृतिमान्सत्यविक्रमः	036a  
तेन वो वृष्णिवीरेण युयुधानेन सङ्गरः	036c  
य आसीच्छरणं काले पाण्डवानां महात्मनाम्	037a  
रणे तेन विराटेन पाण्डवा अभ्ययुञ्जत	037c  
यः स काशिपती राजा वाराणस्यां महारथः	038a  
स तेषामभवद्योद्धा तेन वस्तेऽभ्ययुञ्जत	038c  
शिशुभिर्दुर्जयैः सङ्ख्ये द्रौपदेयैर्महात्मभिः	039a  
आशीविषसमस्पर्शैः पाण्डवा अभ्ययुञ्जत	039c  
यः कृष्णसदृशो वीर्ये युधिष्ठिरसमो दमे	040a  
तेनाभिमन्युना सङ्ख्ये पाण्डवा अभ्ययुञ्जत	040c  
यश्चैवाप्रतिमो वीर्ये धृष्टकेतुर्महायशाः	041a  
दुःसहः समरे क्रुद्धः शैशुपालिर्महारथः	041c  
तेन वश्चेदिराजेन पाण्डवा अभ्ययुञ्जत	041e  
यः संश्रयः पाण्डवानां देवानामिव वासवः	042a  
तेन वो वासुदेवेन पाण्डवा अभ्ययुञ्जत	042c  
तथा चेदिपतेर्भ्राता शरभो भरतर्षभ	043a  
करकर्षेण सहितस्ताभ्यां वस्तेऽभ्ययुञ्जत	043c  
जारासन्धिः सहदेवो जयत्सेनश्च तावुभौ	044a  
द्रुपदश्च महातेजा बलेन महता वृतः	044c  
त्यक्तात्मा पाण्डवार्थाय योत्स्यमानो व्यवस्थितः	044e  
एते चान्ये च बहवः प्राच्योदीच्या महीक्षितः	045a  
शतशो यानपाश्रित्य धर्मराजो व्यवस्थितः	045c  
