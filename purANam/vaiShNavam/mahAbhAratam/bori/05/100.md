नारद उवाच ||	001    
इदं रसातलं नाम सप्तमं पृथिवीतलम् |	001a  
यत्रास्ते सुरभिर्माता गवाममृतसम्भवा ||	001c  
क्षरन्ती सततं क्षीरं पृथिवीसारसम्भवम् |	002a  
षण्णां रसानां सारेण रसमेकमनुत्तमम् ||	002c  
अमृतेनाभितृप्तस्य सारमुद्गिरतः पुरा |	003a  
पितामहस्य वदनादुदतिष्ठदनिन्दिता ||	003c  
यस्याः क्षीरस्य धाराया निपतन्त्या महीतले |	004a  
ह्रदः कृतः क्षीरनिधिः पवित्रं परमुत्तमम् ||	004c  
पुष्पितस्येव फेनस्य पर्यन्तमनुवेष्टितम् |	005a  
पिबन्तो निवसन्त्यत्र फेनपा मुनिसत्तमाः ||	005c  
फेनपा नाम नाम्ना ते फेनाहाराश्च मातले |	006a  
उग्रे तपसि वर्तन्ते येषां बिभ्यति देवताः ||	006c  
अस्याश्चतस्रो धेन्वोऽन्या दिक्षु सर्वासु मातले |	007a  
निवसन्ति दिशापाल्यो धारयन्त्यो दिशः स्मृताः ||	007c  
पूर्वां दिशं धारयते सुरूपा नाम सौरभी |	008a  
दक्षिणां हंसका नाम धारयत्यपरां दिशम् ||	008c  
पश्चिमा वारुणी दिक्च धार्यते वै सुभद्रया |	009a  
महानुभावया नित्यं मातले विश्वरूपया ||	009c  
सर्वकामदुघा नाम धेनुर्धारयते दिशम् |	010a  
उत्तरां मातले धर्म्यां तथैलविलसञ्ज्ञिताम् ||	010c  
आसां तु पयसा मिश्रं पयो निर्मथ्य सागरे |	011a  
मन्थानं मन्दरं कृत्वा देवैरसुरसंहितैः ||	011c  
उद्धृता वारुणी लक्ष्मीरमृतं चापि मातले |	012a  
उच्चैःश्रवाश्चाश्वराजो मणिरत्नं च कौस्तुभम् ||	012c  
सुधाहारेषु च सुधां स्वधाभोजिषु च स्वधाम् |	013a  
अमृतं चामृताशेषु सुरभिः क्षरते पयः ||	013c  
अत्र गाथा पुरा गीता रसातलनिवासिभिः |	014a  
पौराणी श्रूयते लोके गीयते या मनीषिभिः ||	014c  
न नागलोके न स्वर्गे न विमाने त्रिविष्टपे |	015a  
परिवासः सुखस्तादृग्रसातलतले यथा ||	015c  
