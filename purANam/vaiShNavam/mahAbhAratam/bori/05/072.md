भीमसेन उवाच	001  
यथा यथैव शान्तिः स्यात्कुरूणां मधुसूदन	001a  
तथा तथैव भाषेथा मा स्म युद्धेन भीषयेः	001c  
अमर्षी नित्यसंरब्धः श्रेयोद्वेषी महामनाः	002a  
नोग्रं दुर्योधनो वाच्यः साम्नैवैनं समाचरेः	002c  
प्रकृत्या पापसत्त्वश्च तुल्यचेताश्च दस्युभिः	003a  
ऐश्वर्यमदमत्तश्च कृतवैरश्च पाण्डवैः	003c  
अदीर्घदर्शी निष्ठूरी क्षेप्ता क्रूरपराक्रमः	004a  
दीर्घमन्युरनेयश्च पापात्मा निकृतिप्रियः	004c  
म्रियेतापि न भज्येत नैव जह्यात्स्वकं मतम्	005a  
तादृशेन शमं कृष्ण मन्ये परमदुष्करम्	005c  
सुहृदामप्यवाचीनस्त्यक्तधर्मः प्रियानृतः	006a  
प्रतिहन्त्येव सुहृदां वाचश्चैव मनांसि च	006c  
स मन्युवशमापन्नः स्वभावं दुष्टमास्थितः	007a  
स्वभावात्पापमन्वेति तृणैस्तुन्न इवोरगः	007c  
दुर्योधनो हि यत्सेनः सर्वथा विदितस्तव	008a  
यच्छीलो यत्स्वभावश्च यद्बलो यत्पराक्रमः	008c  
पुरा प्रसन्नाः कुरवः सहपुत्रास्तथा वयम्	009a  
इन्द्रज्येष्ठा इवाभूम मोदमानाः सबान्धवाः	009c  
दुर्योधनस्य क्रोधेन भारता मधुसूदन	010a  
धक्ष्यन्ते शिशिरापाये वनानीव हुताशनैः	010c  
अष्टादशेमे राजानः प्रख्याता मधुसूदन	011a  
ये समुच्चिच्छिदुर्ज्ञातीन्सुहृदश्च सबान्धवान्	011c  
असुराणां समृद्धानां ज्वलतामिव तेजसा	012a  
पर्यायकाले धर्मस्य प्राप्ते बलिरजायत	012c  
हैहयानामुदावर्तो नीपानां जनमेजयः	013a  
बहुलस्तालजङ्घानां कृमीणामुद्धतो वसुः	013c  
अजबिन्दुः सुवीराणां सुराष्ट्राणां कुशर्द्धिकः	014a  
अर्कजश्च बलीहानां चीनानां धौतमूलकः	014c  
हयग्रीवो विदेहानां वरप्रश्च महौजसाम्	015a  
बाहुः सुन्दरवेगानां दीप्ताक्षाणां पुरूरवाः	015c  
सहजश्चेदिमत्स्यानां प्रचेतानां बृहद्बलः	016a  
धारणश्चेन्द्रवत्सानां मुकुटानां विगाहनः	016c  
शमश्च नन्दिवेगानामित्येते कुलपांसनाः	017a  
युगान्ते कृष्ण सम्भूताः कुलेषु पुरुषाधमाः	017c  
अप्ययं नः कुरूणां स्याद्युगान्ते कालसम्भृतः	018a  
दुर्योधनः कुलाङ्गारो जघन्यः पापपूरुषः	018c  
तस्मान्मृदु शनैरेनं ब्रूया धर्मार्थसंहितम्	019a  
कामानुबन्धबहुलं नोग्रमुग्रपराक्रमम्	019c  
अपि दुर्योधनं कृष्ण सर्वे वयमधश्चराः	020a  
नीचैर्भूत्वानुयास्यामो मा स्म नो भरता नशन्	020c  
अप्युदासीनवृत्तिः स्याद्यथा नः कुरुभिः सह	021a  
वासुदेव तथा कार्यं न कुरूननयः स्पृशेत्	021c  
वाच्यः पितामहो वृद्धो ये च कृष्ण सभासदः	022a  
भ्रातॄणामस्तु सौभ्रात्रं धार्तराष्ट्रः प्रशाम्यताम्	022c  
अहमेतद्ब्रवीम्येवं राजा चैव प्रशंसति	023a  
अर्जुनो नैव युद्धार्थी भूयसी हि दयार्जुने	023c  
