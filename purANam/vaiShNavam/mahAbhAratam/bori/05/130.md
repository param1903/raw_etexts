वैशम्पायन उवाच ||	001    
प्रविश्याथ गृहं तस्याश्चरणावभिवाद्य च |	001a  
आचख्यौ तत्समासेन यद्वृत्तं कुरुसंसदि ||	001c  
वासुदेव उवाच ||	002    
उक्तं बहुविधं वाक्यं ग्रहणीयं सहेतुकम् |	002a  
ॠषिभिश्च मया चैव न चासौ तद्गृहीतवान् ||	002c  
कालपक्वमिदं सर्वं दुर्योधनवशानुगम् |	003a  
आपृच्छे भवतीं शीघ्रं प्रयास्ये पाण्डवान्प्रति ||	003c  
किं वाच्याः पाण्डवेयास्ते भवत्या वचनान्मया |	004a  
तद्ब्रूहि त्वं महाप्राज्ञे शुश्रूषे वचनं तव ||	004c  
कुन्त्युवाच ||	005    
ब्रूयाः केशव राजानं धर्मात्मानं युधिष्ठिरम् |	005a  
भूयांस्ते हीयते धर्मो मा पुत्रक वृथा कृथाः ||	005c  
श्रोत्रियस्येव ते राजन्मन्दकस्याविपश्चितः |	006a  
अनुवाकहता बुद्धिर्धर्ममेवैकमीक्षते ||	006c  
अङ्गावेक्षस्व धर्मं त्वं यथा सृष्टः स्वयम्भुवा |	007a  
उरस्तः क्षत्रियः सृष्टो बाहुवीर्योपजीविता |	007c  
क्रूराय कर्मणे नित्यं प्रजानां परिपालने ||	007e   
शृणु चात्रोपमामेकां या वृद्धेभ्यः श्रुता मया |	008a  
मुचुकुन्दस्य राजर्षेरददात्पृथिवीमिमाम् |	008c  
पुरा वैश्रवणः प्रीतो न चासौ तां गृहीतवान् ||	008e   
बाहुवीर्यार्जितं राज्यमश्नीयामिति कामये |	009a  
ततो वैश्रवणः प्रीतो विस्मितः समपद्यत ||	009c  
मुचुकुन्दस्ततो राजा सोऽन्वशासद्वसुन्धराम् |	010a  
बाहुवीर्यार्जितां सम्यक्क्षत्रधर्ममनुव्रतः ||	010c  
यं हि धर्मं चरन्तीह प्रजा राज्ञा सुरक्षिताः |	011a  
चतुर्थं तस्य धर्मस्य राजा भारत विन्दति ||	011c  
राजा चरति चेद्धर्मं देवत्वायैव कल्पते |	012a  
स चेदधर्मं चरति नरकायैव गच्छति ||	012c  
दण्डनीतिः स्वधर्मेण चातुर्वर्ण्यं नियच्छति |	013a  
प्रयुक्ता स्वामिना सम्यगधर्मेभ्यश्च यच्छति ||	013c  
दण्डनीत्यां यदा राजा सम्यक्कार्त्स्न्येन वर्तते |	014a  
तदा कृतयुगं नाम कालः श्रेष्ठः प्रवर्तते ||	014c  
कालो वा कारणं राज्ञो राजा वा कालकारणम् |	015a  
इति ते संशयो मा भूद्राजा कालस्य कारणम् ||	015c  
राजा कृतयुगस्रष्टा त्रेताया द्वापरस्य च |	016a  
युगस्य च चतुर्थस्य राजा भवति कारणम् ||	016c  
कृतस्य कारणाद्राजा स्वर्गमत्यन्तमश्नुते |	017a  
त्रेतायाः कारणाद्राजा स्वर्गं नात्यन्तमश्नुते |	017c  
प्रवर्तनाद्द्वापरस्य यथाभागमुपाश्नुते ||	017e   
ततो वसति दुष्कर्मा नरके शाश्वतीः समाः |	018a  
राजदोषेण हि जगत्स्पृश्यते जगतः स च ||	018c  
राजधर्मानवेक्षस्व पितृपैतामहोचितान् |	019a  
नैतद्राजर्षिवृत्तं हि यत्र त्वं स्थातुमिच्छसि ||	019c  
न हि वैक्लव्यसंसृष्ट आनृशंस्ये व्यवस्थितः |	020a  
प्रजापालनसम्भूतं किञ्चित्प्राप फलं नृपः ||	020c  
न ह्येतामाशिषं पाण्डुर्न चाहं न पितामहः |	021a  
प्रयुक्तवन्तः पूर्वं ते यया चरसि मेधया ||	021c  
यज्ञो दानं तपः शौर्यं प्रजासन्तानमेव च |	022a  
माहात्म्यं बलमोजश्च नित्यमाशंसितं मया ||	022c  
नित्यं स्वाहा स्वधा नित्यं ददुर्मानुषदेवताः |	023a  
दीर्घमायुर्धनं पुत्रान्सम्यगाराधिताः शुभाः ||	023c  
पुत्रेष्वाशासते नित्यं पितरो दैवतानि च |	024a  
दानमध्ययनं यज्ञं प्रजानां परिपालनम् ||	024c  
एतद्धर्ममधर्मं वा जन्मनैवाभ्यजायथाः |	025a  
ते स्थ वैद्याः कुले जाता अवृत्त्या तात पीडिताः ||	025c  
यत्तु दानपतिं शूरं क्षुधिताः पृथिवीचराः |	026a  
प्राप्य तृप्ताः प्रतिष्ठन्ते धर्मः कोऽभ्यधिकस्ततः ||	026c  
दानेनान्यं बलेनान्यं तथा सूनृतयापरम् |	027a  
सर्वतः प्रतिगृह्णीयाद्राज्यं प्राप्येह धार्मिकः ||	027c  
ब्राह्मणः प्रचरेद्भैक्षं क्षत्रियः परिपालयेत् |	028a  
वैश्यो धनार्जनं कुर्याच्छूद्रः परिचरेच्च तान् ||	028c  
भैक्षं विप्रतिषिद्धं ते कृषिर्नैवोपपद्यते |	029a  
क्षत्रियोऽसि क्षतात्त्राता बाहुवीर्योपजीविता ||	029c  
पित्र्यमंशं महाबाहो निमग्नं पुनरुद्धर |	030a  
साम्ना दानेन भेदेन दण्डेनाथ नयेन च ||	030c  
इतो दुःखतरं किं नु यदहं हीनबान्धवा |	031a  
परपिण्डमुदीक्षामि त्वां सूत्वामित्रनन्दन ||	031c  
युध्यस्व राजधर्मेण मा निमज्जीः पितामहान् |	032a  
मा गमः क्षीणपुण्यस्त्वं सानुजः पापिकां गतिम् ||	032c  
