मातोवाच ||	001    
नैव राज्ञा दरः कार्यो जातु कस्याञ्चिदापदि |	001a  
अथ चेदपि दीर्णः स्यान्नैव वर्तेत दीर्णवत् ||	001c  
दीर्णं हि दृष्ट्वा राजानं सर्वमेवानुदीर्यते |	002a  
राष्ट्रं बलममात्याश्च पृथक्कुर्वन्ति ते मतिम् ||	002c  
शत्रूनेके प्रपद्यन्ते प्रजहत्यपरे पुनः |	003a  
अन्वेके प्रजिहीर्षन्ति ये पुरस्ताद्विमानिताः ||	003c  
य एवात्यन्तसुहृदस्त एनं पर्युपासते |	004a  
अशक्तयः स्वस्तिकामा बद्धवत्सा इडा इव |	004c  
शोचन्तमनुशोचन्ति प्रतीतानिव बान्धवान् ||	004e   
अपि ते पूजिताः पूर्वमपि ते सुहृदो मताः |	005a  
ये राष्ट्रमभिमन्यन्ते राज्ञो व्यसनमीयुषः |	005c  
मा दीदरस्त्वं सुहृदो मा त्वां दीर्णं प्रहासिषुः ||	005e   
प्रभावं पौरुषं बुद्धिं जिज्ञासन्त्या मया तव |	006a  
उल्लपन्त्या समाश्वासं बलवानिव दुर्बलम् ||	006c  
यद्येतत्संविजानासि यदि सम्यग्ब्रवीम्यहम् |	007a  
कृत्वासौम्यमिवात्मानं जयायोत्तिष्ठ सञ्जय ||	007c  
अस्ति नः कोशनिचयो महानविदितस्तव |	008a  
तमहं वेद नान्यस्तमुपसम्पादयामि ते ||	008c  
सन्ति नैकशता भूयः सुहृदस्तव सञ्जय |	009a  
सुखदुःखसहा वीर शतार्हा अनिवर्तिनः ||	009c  
तादृशा हि सहाया वै पुरुषस्य बुभूषतः |	010a  
ईषदुज्जिहतः किञ्चित्सचिवाः शत्रुकर्शनाः ||	010c  
पुत्र उवाच ||	011    
कस्य त्वीदृशकं वाक्यं श्रुत्वापि स्वल्पचेतसः |	011a  
तमो न व्यपहन्येत सुचित्रार्थपदाक्षरम् ||	011c  
उदके धूरियं धार्या सर्तव्यं प्रवणे मया |	012a  
यस्य मे भवती नेत्री भविष्यद्भूतदर्शिनी ||	012c  
अहं हि वचनं त्वत्तः शुश्रूषुरपरापरम् |	013a  
किञ्चित्किञ्चित्प्रतिवदंस्तूष्णीमासं मुहुर्मुहुः ||	013c  
अतृप्यन्नमृतस्येव कृच्छ्राल्लब्धस्य बान्धवात् |	014a  
उद्यच्छाम्येष शत्रूणां नियमाय जयाय च ||	014c  
कुन्त्युवाच ||	015    
सदश्व इव स क्षिप्तः प्रणुन्नो वाक्यसायकैः |	015a  
तच्चकार तथा सर्वं यथावदनुशासनम् ||	015c  
इदमुद्धर्षणं भीमं तेजोवर्धनमुत्तमम् |	016a  
राजानं श्रावयेन्मन्त्री सीदन्तं शत्रुपीडितम् ||	016c  
जयो नामेतिहासोऽयं श्रोतव्यो विजिगीषुणा |	017a  
महीं विजयते क्षिप्रं श्रुत्वा शत्रूंश्च मर्दति ||	017c  
इदं पुंसवनं चैव वीराजननमेव च |	018a  
अभीक्ष्णं गर्भिणी श्रुत्वा ध्रुवं वीरं प्रजायते ||	018c  
विद्याशूरं तपःशूरं दमशूरं तपस्विनम् |	019a  
ब्राह्म्या श्रिया दीप्यमानं साधुवादेन सम्मतम् ||	019c  
अर्चिष्मन्तं बलोपेतं महाभागं महारथम् |	020a  
धृष्टवन्तमनाधृष्यं जेतारमपराजितम् ||	020c  
नियन्तारमसाधूनां गोप्तारं धर्मचारिणाम् |	021a  
तदर्थं क्षत्रिया सूते वीरं सत्यपराक्रमम् ||	021c  
