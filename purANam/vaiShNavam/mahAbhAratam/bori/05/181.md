भीष्म उवाच ||	001    
आत्मनस्तु ततः सूतो हयानां च विशां पते |	001a  
मम चापनयामास शल्यान्कुशलसम्मतः ||	001c  
स्नातोपवृत्तैस्तुरगैर्लब्धतोयैरविह्वलैः |	002a  
प्रभात उदिते सूर्ये ततो युद्धमवर्तत ||	002c  
दृष्ट्वा मां तूर्णमायान्तं दंशितं स्यन्दने स्थितम् |	003a  
अकरोद्रथमत्यर्थं रामः सज्जं प्रतापवान् ||	003c  
ततोऽहं राममायान्तं दृष्ट्वा समरकाङ्क्षिणम् |	004a  
धनुःश्रेष्ठं समुत्सृज्य सहसावतरं रथात् ||	004c  
अभिवाद्य तथैवाहं रथमारुह्य भारत |	005a  
युयुत्सुर्जामदग्न्यस्य प्रमुखे वीतभीः स्थितः ||	005c  
ततो मां शरवर्षेण महता समवाकिरत् |	006a  
अहं च शरवर्षेण वर्षन्तं समवाकिरम् ||	006c  
सण्ड्क्रुद्धो जामदग्न्यस्तु पुनरेव पतत्रिणः |	007a  
प्रेषयामास मे राजन्दीप्तास्यानुरगानिव ||	007c  
तानहं निशितैर्भल्लैः शतशोऽथ सहस्रशः | 	008a  
अच्छिदं सहसा राजन्नन्तरिक्षे पुनः पुनः ||	008c  
ततस्त्वस्त्राणि दिव्यानि जामदग्न्यः प्रतापवान् |	009a  
मयि प्रचोदयामास तान्यहं प्रत्यषेधयम् ||	009c  
अस्त्रैरेव महाबाहो चिकीर्षन्नधिकां क्रियाम् |	010a  
ततो दिवि महान्नादः प्रादुरासीत्समन्ततः ||	010c  
ततोऽहमस्त्रं वायव्यं जामदग्न्ये प्रयुक्तवान् |	011a  
प्रत्याजघ्ने च तद्रामो गुह्यकास्त्रेण भारत ||	011c  
ततोऽस्त्रमहमाग्नेयमनुमन्त्र्य प्रयुक्तवान् |	012a  
वारुणेनैव रामस्तद्वारयामास मे विभुः ||	012c  
एवमस्त्राणि दिव्यानि रामस्याहमवारयम् |	013a  
रामश्च मम तेजस्वी दिव्यास्त्रविदरिन्दमः ||	013c  
ततो मां सव्यतो राजन्रामः कुर्वन्द्विजोत्तमः |	014a  
उरस्यविध्यत्सङ्क्रुद्धो जामदग्न्यो महाबलः ||	014c  
ततोऽहं भरतश्रेष्ठ सन्न्यषीदं रथोत्तमे |	015a  
अथ मां कश्मलाविष्टं सूतस्तूर्णमपावहत् ||	015c  
गोरुतं भरतश्रेष्ठ रामबाणप्रपीडितम् |	015e   
ततो मामपयातं वै भृशं विद्धमचेतसम् ||	016a  
रामस्यानुचरा हृष्टाः सर्वे दृष्ट्वा प्रचुक्रुशुः |	016c  
अकृतव्रणप्रभृतयः काशिकन्या च भारत ||	016e   
ततस्तु लब्धसञ्ज्ञोऽहं ज्ञात्वा सूतमथाब्रुवम् |	017a  
याहि सूत यतो रामः सज्जोऽहं गतवेदनः ||	017c  
ततो मामवहत्सूतो हयैः परमशोभितैः |	018a  
नृत्यद्भिरिव कौरव्य मारुतप्रतिमैर्गतौ ||	018c  
ततोऽहं राममासाद्य बाणजालेन कौरव |	019a  
अवाकिरं सुसंरब्धः संरब्धं विजिगीषया ||	019c  
तानापतत एवासौ रामो बाणानजिह्मगान् |	020a  
बाणैरेवाच्छिनत्तूर्णमेकैकं त्रिभिराहवे ||	020c  
ततस्ते मृदिताः सर्वे मम बाणाः सुसंशिताः |	021a  
रामबाणैर्द्विधा छिन्नाः शतशोऽथ महाहवे ||	021c  
ततः पुनः शरं दीप्तं सुप्रभं कालसम्मितम् |	022a  
असृजं जामदग्न्याय रामायाहं जिघांसया ||	022c  
तेन त्वभिहतो गाढं बाणच्छेदवशं गतः |	023a  
मुमोह सहसा रामो भूमौ च निपपात ह ||	023c  
ततो हाहाकृतं सर्वं रामे भूतलमाश्रिते |	024a  
जगद्भारत संविग्नं यथार्कपतनेऽभवत् ||	024c  
तत एनं सुसंविग्नाः सर्व एवाभिदुद्रुवुः |	025a  
तपोधनास्ते सहसा काश्या च भृगुनन्दनम् ||	025c  
त एनं सम्परिष्वज्य शनैराश्वासयंस्तदा |	026a  
पाणिभिर्जलशीतैश्च जयाशीर्भिश्च कौरव ||	026c  
ततः स विह्वलो वाक्यं राम उत्थाय माब्रवीत् |	027a  
तिष्ठ भीष्म हतोऽसीति बाणं सन्धाय कार्मुके ||	027c  
स मुक्तो न्यपतत्तूर्णं पार्श्वे सव्ये महाहवे |	028a  
येनाहं भृशसंविग्नो व्याघूर्णित इव द्रुमः ||	028c  
हत्वा हयांस्ततो राजञ्शीघ्रास्त्रेण महाहवे |	029a  
अवाकिरन्मां विश्रब्धो बाणैस्तैर्लोमवाहिभिः ||	029c  
ततोऽहमपि शीघ्रास्त्रं समरेऽप्रतिवारणम् |	030a  
अवासृजं महाबाहो तेऽन्तराधिष्ठिताः शराः |	030c  
रामस्य मम चैवाशु व्योमावृत्य समन्ततः ||	030e   
न स्म सूर्यः प्रतपति शरजालसमावृतः |	031a  
मातरिश्वान्तरे तस्मिन्मेघरुद्ध इवानदत् ||	031c  
ततो वायोः प्रकम्पाच्च सूर्यस्य च मरीचिभिः |	032a  
अभितापात्स्वभावाच्च पावकः समजायत ||	032c  
ते शराः स्वसमुत्थेन प्रदीप्ताश्चित्रभानुना |	033a  
भूमौ सर्वे तदा राजन्भस्मभूताः प्रपेदिरे ||	033c  
तदा शतसहस्राणि प्रयुतान्यर्बुदानि च |	034a  
अयुतान्यथ खर्वाणि निखर्वाणि च कौरव |	034c  
रामः शराणां सङ्क्रुद्धो मयि तूर्णमपातयत् ||	034e   
ततोऽहं तानपि रणे शरैराशीविषोपमैः |	035a  
सञ्छिद्य भूमौ नृपतेऽपातयं पन्नगानिव ||	035c  
एवं तदभवद्युद्धं तदा भरतसत्तम |	036a  
सन्ध्याकाले व्यतीते तु व्यपायात्स च मे गुरुः ||	036c  
