विदुर उवाच	001  
अत्रैवोदाहरन्तीममितिहासं पुरातनम्	001a  
आत्रेयस्य च संवादं साध्यानां चेति नः श्रुतम्	001c  
चरन्तं हंसरूपेण महर्षिं संशितव्रतम्	002a  
साध्या देवा महाप्राज्ञं पर्यपृच्छन्त वै पुरा	002c  
साध्या देवा वयमस्मो महर्षे दृष्ट्वा भवन्तं न शक्नुमोऽनुमातुम्	003a  
श्रुतेन धीरो बुद्धिमांस्त्वं मतो नः काव्यां वाचं वक्तुमर्हस्युदाराम्	003c  
हंस उवाच	004  
एतत्कार्यममराः संश्रुतं मे धृतिः शमः सत्यधर्मानुवृत्तिः	004a  
ग्रन्थिं विनीय हृदयस्य सर्वं प्रियाप्रिये चात्मवशं नयीत	004c  
आक्रुश्यमानो नाक्रोशेन्मन्युरेव तितिक्षितः	005a  
आक्रोष्टारं निर्दहति सुकृतं चास्य विन्दति	005c  
नाक्रोशी स्यान्नावमानी परस्य मित्रद्रोही नोत नीचोपसेवी	006a  
न चातिमानी न च हीनवृत्तो रूक्षां वाचं रुशतीं वर्जयीत	006c  
मर्माण्यस्थीनि हृदयं तथासून्घोरा वाचो निर्दहन्तीह पुंसाम्	007a  
तस्माद्वाचं रुशतीं रूक्षरूपां धर्मारामो नित्यशो वर्जयीत	007c  
अरुन्तुदं परुषं रूक्षवाचं वाक्कण्टकैर्वितुदन्तं मनुष्यान्	008a  
विद्यादलक्ष्मीकतमं जनानां मुखे निबद्धां निरृतिं वहन्तम्	008c  
परश्चेदेनमधिविध्येत बाणैर्भृशं सुतीक्ष्णैरनलार्कदीप्तैः	009a  
विरिच्यमानोऽप्यतिरिच्यमानो विद्यात्कविः सुकृतं मे दधाति	009c  
यदि सन्तं सेवते यद्यसन्तं तपस्विनं यदि वा स्तेनमेव	010a  
वासो यथा रङ्गवशं प्रयाति तथा स तेषां वशमभ्युपैति	010c  
वादं तु यो न प्रवदेन्न वादयेद्यो नाहतः प्रतिहन्यान्न घातयेत्	011a  
यो हन्तुकामस्य न पापमिच्छेत्तस्मै देवाः स्पृहयन्त्यागताय	011c  
अव्याहृतं व्याहृताच्छ्रेय आहुः सत्यं वदेद्व्याहृतं तद्द्वितीयम्	012a  
प्रियं वदेद्व्याहृतं तत्तृतीयं धर्म्यं वदेद्व्याहृतं तच्चतुर्थम्	012c  
यादृशैः संविवदते यादृशांश्चोपसेवते	013a  
यादृगिच्छेच्च भवितुं तादृग्भवति पूरुषः	013c  
यतो यतो निवर्तते ततस्ततो विमुच्यते	014a  
निवर्तनाद्धि सर्वतो न वेत्ति दुःखमण्वपि	014c  
न जीयते नोत जिगीषतेऽन्यान्न वैरकृच्चाप्रतिघातकश्च	015a  
निन्दाप्रशंसासु समस्वभावो न शोचते हृष्यति नैव चायम्	015c  
भावमिच्छति सर्वस्य नाभावे कुरुते मतिम्	016a  
सत्यवादी मृदुर्दान्तो यः स उत्तमपूरुषः	016c  
नानर्थकं सान्त्वयति प्रतिज्ञाय ददाति च	017a  
राद्धापराद्धे जानाति यः स मध्यमपूरुषः	017c  
दुःशासनस्तूपहन्ता न शास्ता नावर्तते मन्युवशात्कृतघ्नः	018a  
न कस्यचिन्मित्रमथो दुरात्मा कलाश्चैता अधमस्येह पुंसः	018c  
न श्रद्दधाति कल्याणं परेभ्योऽप्यात्मशङ्कितः	019a  
निराकरोति मित्राणि यो वै सोऽधमपूरुषः	019c  
उत्तमानेव सेवेत प्राप्ते काले तु मध्यमान्	020a  
अधमांस्तु न सेवेत य इच्छेच्छ्रेय आत्मनः	020c  
प्राप्नोति वै वित्तमसद्बलेन नित्योत्थानात्प्रज्ञया पौरुषेण	021a  
न त्वेव सम्यग्लभते प्रशंसां न वृत्तमाप्नोति महाकुलानाम्	021c  
धृतराष्ट्र उवाच	022  
महाकुलानां स्पृहयन्ति देवा धर्मार्थवृद्धाश्च बहुश्रुताश्च	022a  
पृच्छामि त्वां विदुर प्रश्नमेतं भवन्ति वै कानि महाकुलानि	022c  
विदुर उवाच	023  
तपो दमो ब्रह्मवित्त्वं वितानाः पुण्या विवाहाः सततान्नदानम्	023a  
येष्वेवैते सप्त गुणा भवन्ति सम्यग्वृत्तास्तानि महाकुलानि	023c  
येषां न वृत्तं व्यथते न योनिर्वृत्तप्रसादेन चरन्ति धर्मम्	024a  
ये कीर्तिमिच्छन्ति कुले विशिष्टां त्यक्तानृतास्तानि महाकुलानि	024c  
अनिज्ययाविवाहैश्च वेदस्योत्सादनेन च	025a  
कुलान्यकुलतां यान्ति धर्मस्यातिक्रमेण च	025c  
देवद्रव्यविनाशेन ब्रह्मस्वहरणेन च	026a  
कुलान्यकुलतां यान्ति ब्राह्मणातिक्रमेण च	026c  
ब्राह्मणानां परिभवात्परिवादाच्च भारत	027a  
कुलान्यकुलतां यान्ति न्यासापहरणेन च	027c  
कुलानि समुपेतानि गोभिः पुरुषतोऽश्वतः	028a  
कुलसङ्ख्यां न गच्छन्ति यानि हीनानि वृत्ततः	028c  
वृत्ततस्त्वविहीनानि कुलान्यल्पधनान्यपि	029a  
कुलसङ्ख्यां तु गच्छन्ति कर्षन्ति च महद्यशः	029c  
मा नः कुले वैरकृत्कश्चिदस्तु राजामात्यो मा परस्वापहारी	030a  
मित्रद्रोही नैकृतिकोऽनृती वा पूर्वाशी वा पितृदेवातिथिभ्यः	030c  
यश्च नो ब्राह्मणं हन्याद्यश्च नो ब्राह्मणान्द्विषेत्	031a  
न नः स समितिं गच्छेद्यश्च नो निर्वपेत्कृषिम्	031c  
तृणानि भूमिरुदकं वाक्चतुर्थी च सूनृता	032a  
सतामेतानि गेहेषु नोच्छिद्यन्ते कदाचन	032c  
श्रद्धया परया राजन्नुपनीतानि सत्कृतिम्	033a  
प्रवृत्तानि महाप्राज्ञ धर्मिणां पुण्यकर्मणाम्	033c  
सूक्ष्मोऽपि भारं नृपते स्यन्दनो वै शक्तो वोढुं न तथान्ये महीजाः	034a  
एवं युक्ता भारसहा भवन्ति महाकुलीना न तथान्ये मनुष्याः	034c  
न तन्मित्रं यस्य कोपाद्बिभेति यद्वा मित्रं शङ्कितेनोपचर्यम्	035a  
यस्मिन्मित्रे पितरीवाश्वसीत तद्वै मित्रं सङ्गतानीतराणि	035c  
यदि चेदप्यसम्बन्धो मित्रभावेन वर्तते	036a  
स एव बन्धुस्तन्मित्रं सा गतिस्तत्परायणम्	036c  
चलचित्तस्य वै पुंसो वृद्धाननुपसेवतः	037a  
पारिप्लवमतेर्नित्यमध्रुवो मित्रसङ्ग्रहः	037c  
चलचित्तमनात्मानमिन्द्रियाणां वशानुगम्	038a  
अर्थाः समतिवर्तन्ते हंसाः शुष्कं सरो यथा	038c  
अकस्मादेव कुप्यन्ति प्रसीदन्त्यनिमित्ततः	039a  
शीलमेतदसाधूनामभ्रं पारिप्लवं यथा	039c  
सत्कृताश्च कृतार्थाश्च मित्राणां न भवन्ति ये	040a  
तान्मृतानपि क्रव्यादाः कृतघ्नान्नोपभुञ्जते	040c  
अर्थयेदेव मित्राणि सति वासति वा धने	041a  
नानर्थयन्विजानाति मित्राणां सारफल्गुताम्	041c  
सन्तापाद्भ्रश्यते रूपं सन्तापाद्भ्रश्यते बलम्	042a  
सन्तापाद्भ्रश्यते ज्ञानं सन्तापाद्व्याधिमृच्छति	042c  
अनवाप्यं च शोकेन शरीरं चोपतप्यते	043a  
अमित्राश्च प्रहृष्यन्ति मा स्म शोके मनः कृथाः	043c  
पुनर्नरो म्रियते जायते च पुनर्नरो हीयते वर्धते पुनः	044a  
पुनर्नरो याचति याच्यते च पुनर्नरः शोचति शोच्यते पुनः	044c  
सुखं च दुःखं च भवाभवौ च लाभालाभौ मरणं जीवितं च	045a  
पर्यायशः सर्वमिह स्पृशन्ति तस्माद्धीरो नैव हृष्येन्न शोचेत्	045c  
चलानि हीमानि षडिन्द्रियाणि तेषां यद्यद्वर्तते यत्र यत्र	046a  
ततस्ततः स्रवते बुद्धिरस्य छिद्रोदकुम्भादिव नित्यमम्भः	046c  
धृतराष्ट्र उवाच	047  
तनुरुच्चः शिखी राजा मिथ्योपचरितो मया	047a  
मन्दानां मम पुत्राणां युद्धेनान्तं करिष्यति	047c  
नित्योद्विग्नमिदं सर्वं नित्योद्विग्नमिदं मनः	048a  
यत्तत्पदमनुद्विग्नं तन्मे वद महामते	048c  
विदुर उवाच	049  
नान्यत्र विद्यातपसोर्नान्यत्रेन्द्रियनिग्रहात्	049a  
नान्यत्र लोभसन्त्यागाच्छान्तिं पश्यामि तेऽनघ	049c  
बुद्ध्या भयं प्रणुदति तपसा विन्दते महत्	050a  
गुरुशुश्रूषया ज्ञानं शान्तिं त्यागेन विन्दति	050c  
अनाश्रिता दानपुण्यं वेदपुण्यमनाश्रिताः	051a  
रागद्वेषविनिर्मुक्ता विचरन्तीह मोक्षिणः	051c  
स्वधीतस्य सुयुद्धस्य सुकृतस्य च कर्मणः	052a  
तपसश्च सुतप्तस्य तस्यान्ते सुखमेधते	052c  
स्वास्तीर्णानि शयनानि प्रपन्ना न वै भिन्ना जातु निद्रां लभन्ते	053a  
न स्त्रीषु राजन्रतिमाप्नुवन्ति न मागधैः स्तूयमाना न सूतैः	053c  
न वै भिन्ना जातु चरन्ति धर्मं न वै सुखं प्राप्नुवन्तीह भिन्नाः	054a  
न वै भिन्ना गौरवं मानयन्ति न वै भिन्नाः प्रशमं रोचयन्ति	054c  
न वै तेषां स्वदते पथ्यमुक्तं योगक्षेमं कल्पते नोत तेषाम्	055a  
भिन्नानां वै मनुजेन्द्र परायणं न विद्यते किञ्चिदन्यद्विनाशात्	055c  
सम्भाव्यं गोषु सम्पन्नं सम्भाव्यं ब्राह्मणे तपः	056a  
सम्भाव्यं स्त्रीषु चापल्यं सम्भाव्यं ज्ञातितो भयम्	056c  
तन्तवोऽप्यायता नित्यं तन्तवो बहुलाः समाः	057a  
बहून्बहुत्वादायासान्सहन्तीत्युपमा सताम्	057c  
धूमायन्ते व्यपेतानि ज्वलन्ति सहितानि च	058a  
धृतराष्ट्रोल्मुकानीव ज्ञातयो भरतर्षभ	058c  
ब्राह्मणेषु च ये शूराः स्त्रीषु ज्ञातिषु गोषु च	059a  
वृन्तादिव फलं पक्वं धृतराष्ट्र पतन्ति ते	059c  
महानप्येकजो वृक्षो बलवान्सुप्रतिष्ठितः	060a  
प्रसह्य एव वातेन शाखास्कन्धं विमर्दितुम्	060c  
अथ ये सहिता वृक्षाः सङ्घशः सुप्रतिष्ठिताः	061a  
ते हि शीघ्रतमान्वातान्सहन्तेऽन्योन्यसंश्रयात्	061c  
एवं मनुष्यमप्येकं गुणैरपि समन्वितम्	062a  
शक्यं द्विषन्तो मन्यन्ते वायुर्द्रुममिवैकजम्	062c  
अन्योन्यसमुपष्टम्भादन्योन्यापाश्रयेण च	063a  
ज्ञातयः सम्प्रवर्धन्ते सरसीवोत्पलान्युत	063c  
अवध्या ब्राह्मणा गावः स्त्रियो बालाश्च ज्ञातयः	064a  
येषां चान्नानि भुञ्जीत ये च स्युः शरणागताः	064c  
न मनुष्ये गुणः कश्चिदन्यो धनवतामपि	065a  
अनातुरत्वाद्भद्रं ते मृतकल्पा हि रोगिणः	065c  
अव्याधिजं कटुकं शीर्षरोगं पापानुबन्धं परुषं तीक्ष्णमुग्रम्	066a  
सतां पेयं यन्न पिबन्त्यसन्तो मन्युं महाराज पिब प्रशाम्य	066c  
रोगार्दिता न फलान्याद्रियन्ते न वै लभन्ते विषयेषु तत्त्वम्	067a  
दुःखोपेता रोगिणो नित्यमेव न बुध्यन्ते धनभोगान्न सौख्यम्	067c  
पुरा ह्युक्तो नाकरोस्त्वं वचो मे द्यूते जितां द्रौपदीं प्रेक्ष्य राजन्	068a  
दुर्योधनं वारयेत्यक्षवत्यां कितवत्वं पण्डिता वर्जयन्ति	068c  
न तद्बलं यन्मृदुना विरुध्यते मिश्रो धर्मस्तरसा सेवितव्यः	069a  
प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान्	069c  
धार्तराष्ट्राः पाण्डवान्पालयन्तु पाण्डोः सुतास्तव पुत्रांश्च पान्तु	070a  
एकारिमित्राः कुरवो ह्येकमन्त्रा जीवन्तु राजन्सुखिनः समृद्धाः	070c  
मेढीभूतः कौरवाणां त्वमद्य त्वय्याधीनं कुरुकुलमाजमीढ	071a  
पार्थान्बालान्वनवासप्रतप्तान्गोपायस्व स्वं यशस्तात रक्षन्	071c  
सन्धत्स्व त्वं कौरवान्पाण्डुपुत्रैर्मा तेऽन्तरं रिपवः प्रार्थयन्तु	072a  
सत्ये स्थितास्ते नरदेव सर्वे दुर्योधनं स्थापय त्वं नरेन्द्र	072c  
