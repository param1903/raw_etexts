001        भीष्म उवाच ||
सुदक्षिणस्तु काम्बोजो रथ एकगुणो मतः |	001a  
तवार्थसिद्धिमाकाङ्क्षन्योत्स्यते समरे परैः ||	001c  
एतस्य रथसिंहस्य तवार्थे राजसत्तम |	002a  
पराक्रमं यथेन्द्रस्य द्रक्ष्यन्ति कुरवो युधि ||	002c  
एतस्य रथवंशो हि तिग्मवेगप्रहारिणाम् |	003a  
काम्बोजानां महाराज शलभानामिवायतिः ||	003c  
नीलो माहिष्मतीवासी नीलवर्मधरस्तव | 	004a  
रथवंशेन शत्रूणां कदनं वै करिष्यति ||	004c  
कृतवैरः पुरा चैव सहदेवेन पार्थिवः  |	005a  
योत्स्यते सततं राजंस्तवार्थे कुरुसत्तम  ||	005c  
विन्दानुविन्दावावन्त्यौ समेतौ रथसत्तमौ | 	006a  
कृतिनौ समरे तात दृढवीर्यपराक्रमौ  ||	006c  
एतौ तौ पुरुषव्याघ्रौ रिपुसैन्यं प्रधक्ष्यतः  |	007a  
गदाप्रासासिनाराचैस्तोमरैश्च भुजच्युतैः ||	007c  
युद्धाभिकामौ समरे क्रीडन्ताविव यूथपौ  |	008a  
यूथमध्ये महाराज विचरन्तौ कृतान्तवत् ||	008c  
त्रिगर्ता भ्रातरः पञ्च रथोदारा मता मम |	009a  
कृतवैराश्च पार्थेन विराटनगरे तदा ||	009c  
मकरा इव राजेन्द्र समुद्धततरङ्गिणीम् |	010a  
गङ्गां विक्षोभयिष्यन्ति पार्थानां युधि वाहिनीम् ||	010c  
ते रथाः पञ्च राजेन्द्र येषां सत्यरथो मुखम् |	011a  
एते योत्स्यन्ति समरे संस्मरन्तः पुरा कृतम् ||	011c  
व्यलीकं पाण्डवेयेन भीमसेनानुजेन ह |	012a  
दिशो विजयता राजञ्श्वेतवाहेन भारत ||	012c  
ते हनिष्यन्ति पार्थानां समासाद्य महारथान् |	013a  
वरान्वरान्महेष्वासान्क्षत्रियाणां धुरन्धराः ||	013c  
लक्ष्मणस्तव पुत्रस्तु तथा दुःशासनस्य च |	014a  
उभौ तौ पुरुषव्याघ्रौ सङ्ग्रामेष्वनिवर्तिनौ ||	014c  
तरुणौ सुकुमारौ च राजपुत्रौ तरस्विनौ |	015a  
युद्धानां च विशेषज्ञौ प्रणेतारौ च सर्वशः ||	015c  
रथौ तौ रथशार्दूल मतौ मे रथसत्तमौ |	016a  
क्षत्रधर्मरतौ वीरौ महत्कर्म करिष्यतः ||	016c  
दण्डधारो महाराज रथ एको नरर्षभः |	017a  
योत्स्यते समरं प्राप्य स्वेन सैन्येन पालितः ||	017c  
बृहद्बलस्तथा राजा कौसल्यो रथसत्तमः |	018a  
रथो मम मतस्तात दृढवेगपराक्रमः ||	018c  
एष योत्स्यति सङ्ग्रामे स्वां चमूं सम्प्रहर्षयन् |	019a  
उग्रायुधो महेष्वासो धार्तराष्ट्रहिते रतः ||	019c  
कृपः शारद्वतो राजन्रथयूथपयूथपः |	020a  
प्रियान्प्राणान्परित्यज्य प्रधक्ष्यति रिपूंस्तव ||	020c  
गौतमस्य महर्षेर्य आचार्यस्य शरद्वतः |	021a  
कार्त्तिकेय इवाजेयः शरस्तम्बात्सुतोऽभवत् ||	021c  
एष सेनां बहुविधां विविधायुधकार्मुकाम् |	022a  
अग्निवत्समरे तात चरिष्यति विमर्दयन् ||	022c  
