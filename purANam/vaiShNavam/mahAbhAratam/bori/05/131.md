कुन्त्युवाच ||	001    
अत्राप्युदाहरन्तीममितिहासं पुरातनम् |	001a  
विदुरायाश्च संवादं पुत्रस्य च परन्तप ||	001c  
अत्र श्रेयश्च भूयश्च यथा सा वक्तुमर्हति |	002a  
यशस्विनी मन्युमती कुले जाता विभावरी ||	002c  
क्षत्रधर्मरता धन्या विदुरा दीर्घदर्शिनी |	003a  
विश्रुता राजसंसत्सु श्रुतवाक्या बहुश्रुता ||	003c  
विदुरा नाम वै सत्या जगर्हे पुत्रमौरसम् |	004a  
निर्जितं सिन्धुराजेन शयानं दीनचेतसम् |	004c  
अनन्दनमधर्मज्ञं द्विषतां हर्षवर्धनम् ||	004e   
न मया त्वं न पित्रासि जातः क्वाभ्यागतो ह्यसि |	005a  
निर्मन्युरुपशाखीयः पुरुषः क्लीबसाधनः ||	005c  
यावज्जीवं निराशोऽसि कल्याणाय धुरं वह |	006a  
मात्मानमवमन्यस्व मैनमल्पेन बीभरः |	006c  
मनः कृत्वा सुकल्याणं मा भैस्त्वं प्रतिसंस्तभ ||	006e   
उत्तिष्ठ हे कापुरुष मा शेष्वैवं पराजितः |	007a  
अमित्रान्नन्दयन्सर्वान्निर्मानो बन्धुशोकदः ||	007c  
सुपूरा वै कुनदिका सुपूरो मूषिकाञ्जलिः |	008a  
सुसन्तोषः कापुरुषः स्वल्पकेनापि तुष्यति ||	008c  
अप्यरेरारुजन्दंष्ट्रामाश्वेव निधनं व्रज |	009a  
अपि वा संशयं प्राप्य जीवितेऽपि पराक्रम ||	009c  
अप्यरेः श्येनवच्छिद्रं पश्येस्त्वं विपरिक्रमन् |	010a  
विनदन्वाथ वा तूष्णीं व्योम्नि वापरिशङ्कितः ||	010c  
त्वमेवं प्रेतवच्छेषे कस्माद्वज्रहतो यथा |	011a  
उत्तिष्ठ हे कापुरुष मा शेष्वैवं पराजितः ||	011c  
मास्तं गमस्त्वं कृपणो विश्रूयस्व स्वकर्मणा |	012a  
मा मध्ये मा जघन्ये त्वं माधो भूस्तिष्ठ चोर्जितः ||	012c  
अलातं तिन्दुकस्येव मुहूर्तमपि विज्वल |	013a  
मा तुषाग्निरिवानर्चिः काकरङ्खा जिजीविषुः |	013c  
मुहूर्तं ज्वलितं श्रेयो न तु धूमायितं चिरम् ||	013e   
मा ह स्म कस्यचिद्गेहे जनी राज्ञः खरीमृदुः |	014a  
कृत्वा मानुष्यकं कर्म सृत्वाजिं यावदुत्तमम् |	014c  
धर्मस्यानृण्यमाप्नोति न चात्मानं विगर्हते ||	014e   
अलब्ध्वा यदि वा लब्ध्वा नानुशोचन्ति पण्डिताः |	015a  
आनन्तर्यं चारभते न प्राणानां धनायते ||	015c  
उद्भावयस्व वीर्यं वा तां वा गच्छ ध्रुवां गतिम् |	016a  
धर्मं पुत्राग्रतः कृत्वा किन्निमित्तं हि जीवसि ||	016c  
इष्टापूर्तं हि ते क्लीब कीर्तिश्च सकला हता |	017a  
विच्छिन्नं भोगमूलं ते किन्निमित्तं हि जीवसि ||	017c  
शत्रुर्निमज्जता ग्राह्यो जङ्घायां प्रपतिष्यता |	018a  
विपरिच्छिन्नमूलोऽपि न विषीदेत्कथञ्चन |	018c  
उद्यम्य धुरमुत्कर्षेदाजानेयकृतं स्मरन् ||	018e   
कुरु सत्त्वं च मानं च विद्धि पौरुषमात्मनः |	019a  
उद्भावय कुलं मग्नं त्वत्कृते स्वयमेव हि ||	019c  
यस्य वृत्तं न जल्पन्ति मानवा महदद्भुतम् |	020a  
राशिवर्धनमात्रं स नैव स्त्री न पुनः पुमान् ||	020c  
दाने तपसि शौर्ये च यस्य न प्रथितं यशः |	021a  
विद्यायामर्थलाभे वा मातुरुच्चार एव सः ||	021c  
श्रुतेन तपसा वापि श्रिया वा विक्रमेण वा |	022a  
जनान्योऽभिभवत्यन्यान्कर्मणा हि स वै पुमान् ||	022c  
न त्वेव जाल्मीं कापालीं वृत्तिमेषितुमर्हसि |	023a  
नृशंस्यामयशस्यां च दुःखां कापुरुषोचिताम् ||	023c  
यमेनमभिनन्देयुरमित्राः पुरुषं कृशम् |	024a  
लोकस्य समवज्ञातं निहीनाशनवाससम् ||	024c  
अहोलाभकरं दीनमल्पजीवनमल्पकम् |	025a  
नेदृशं बन्धुमासाद्य बान्धवः सुखमेधते ||	025c  
अवृत्त्यैव विपत्स्यामो वयं राष्ट्रात्प्रवासिताः |	026a  
सर्वकामरसैर्हीनाः स्थानभ्रष्टा अकिञ्चनाः ||	026c  
अवर्णकारिणं सत्सु कुलवंशस्य नाशनम् |	027a  
कलिं पुत्रप्रवादेन सञ्जय त्वामजीजनम् ||	027c  
निरमर्षं निरुत्साहं निर्वीर्यमरिनन्दनम् |	028a  
मा स्म सीमन्तिनी काचिज्जनयेत्पुत्रमीदृशम् ||	028c  
मा धूमाय ज्वलात्यन्तमाक्रम्य जहि शात्रवान् |	029a  
ज्वल मूर्धन्यमित्राणां मुहूर्तमपि वा क्षणम् ||	029c  
एतावानेव पुरुषो यदमर्षी यदक्षमी |	030a  
क्षमावान्निरमर्षश्च नैव स्त्री न पुनः पुमान् ||	030c  
सन्तोषो वै श्रियं हन्ति तथानुक्रोश एव च |	031a  
अनुत्थानभये चोभे निरीहो नाश्नुते महत् ||	031c  
एभ्यो निकृतिपापेभ्यः प्रमुञ्चात्मानमात्मना |	032a  
आयसं हृदयं कृत्वा मृगयस्व पुनः स्वकम् ||	032c  
पुरं विषहते यस्मात्तस्मात्पुरुष उच्यते |	033a  
तमाहुर्व्यर्थनामानं स्त्रीवद्य इह जीवति ||	033c  
शूरस्योर्जितसत्त्वस्य सिंहविक्रान्तगामिनः |	034a  
दिष्टभावं गतस्यापि विघसे मोदते प्रजा ||	034c  
य आत्मनः प्रियसुखे हित्वा मृगयते श्रियम् |	035a  
अमात्यानामथो हर्षमादधात्यचिरेण सः ||	035c  
पुत्र उवाच ||	036    
किं नु ते मामपश्यन्त्याः पृथिव्या अपि सर्वया |	036a  
किमाभरणकृत्यं ते किं भोगैर्जीवितेन वा ||	036c  
मातोवाच ||	037    
किमद्यकानां ये लोका द्विषन्तस्तानवाप्नुयुः |	037a  
ये त्वादृतात्मनां लोकाः सुहृदस्तान्व्रजन्तु नः ||	037c  
भृत्यैर्विहीयमानानां परपिण्डोपजीविनाम् |	038a  
कृपणानामसत्त्वानां मा वृत्तिमनुवर्तिथाः ||	038c  
अनु त्वां तात जीवन्तु ब्राह्मणाः सुहृदस्तथा |	039a  
पर्जन्यमिव भूतानि देवा इव शतक्रतुम् ||	039c  
यमाजीवन्ति पुरुषं सर्वभूतानि सञ्जय |	040a  
पक्वं द्रुममिवासाद्य तस्य जीवितमर्थवत् ||	040c  
यस्य शूरस्य विक्रान्तैरेधन्ते बान्धवाः सुखम् |	041a  
त्रिदशा इव शक्रस्य साधु तस्येह जीवितम् ||	041c  
स्वबाहुबलमाश्रित्य योऽभ्युज्जीवति मानवः |	042a  
स लोके लभते कीर्तिं परत्र च शुभां गतिम् ||	042c  
