सञ्जय उवाच ||	001    
सेनानिवेशं सम्प्राप्य कैतव्यः पाण्डवस्य ह |	001a  
समागतः पाण्डवेयैर्युधिष्ठिरमभाषत ||	001c  
अभिज्ञो दूतवाक्यानां यथोक्तं ब्रुवतो मम |	002a  
दुर्योधनसमादेशं श्रुत्वा न क्रोद्धुमर्हसि ||	002c  
युधिष्ठिर उवाच ||	003    
उलूक न भयं तेऽस्ति ब्रूहि त्वं विगतज्वरः |	003a  
यन्मतं धार्तराष्ट्रस्य लुब्धस्यादीर्घदर्शिनः ||	003c  
सञ्जय उवाच ||	004    
ततो द्युतिमतां मध्ये पाण्डवानां महात्मनाम् |	004a  
सृञ्जयानां च सर्वेषां कृष्णस्य च यशस्विनः ||	004c  
द्रुपदस्य सपुत्रस्य विराटस्य च सन्निधौ |	005a  
भूमिपानां च सर्वेषां मध्ये वाक्यं जगाद ह ||	005c  
इदं त्वामब्रवीद्राजा धार्तराष्ट्रो महामनाः |	006a  
शृण्वतां कुरुवीराणां तन्निबोध नराधिप ||	006c  
पराजितोऽसि द्यूतेन कृष्णा चानायिता सभाम् |	007a  
शक्योऽमर्षो मनुष्येण कर्तुं पुरुषमानिना ||	007c  
द्वादशैव तु वर्षाणि वने धिष्ण्याद्विवासिताः |	008a  
संवत्सरं विराटस्य दास्यमास्थाय चोषिताः ||	008c  
अमर्षं राज्यहरणं वनवासं च पाण्डव |	009a  
द्रौपद्याश्च परिक्लेशं संस्मरन्पुरुषो भव ||	009c  
अशक्तेन च यच्छप्तं भीमसेनेन पाण्डव |	010a  
दुःशासनस्य रुधिरं पीयतां यदि शक्यते ||	010c  
लोहाभिहारो निर्वृत्तः कुरुक्षेत्रमकर्दमम् |	011a  
समः पन्था भृता योधाः श्वो युध्यस्व सकेशवः ||	011c  
असमागम्य भीष्मेण संयुगे किं विकत्थसे |	012a  
आरुरुक्षुर्यथा मन्दः पर्वतं गन्धमादनम् ||	012c  
द्रोणं च युध्यतां श्रेष्ठं शचीपतिसमं युधि |	013a  
अजित्वा संयुगे पार्थ राज्यं कथमिहेच्छसि ||	013c  
ब्राह्मे धनुषि चाचार्यं वेदयोरन्तरं द्वयोः |	014a  
युधि धुर्यमविक्षोभ्यमनीकधरमच्युतम् ||	014c  
द्रोणं मोहाद्युधा पार्थ यज्जिगीषसि तन्मृषा |	015a  
न हि शुश्रुम वातेन मेरुमुन्मथितं गिरिम् ||	015c  
अनिलो वा वहेन्मेरुं द्यौर्वापि निपतेन्महीम् |	016a  
युगं वा परिवर्तेत यद्येवं स्याद्यथात्थ माम् ||	016c  
को ह्याभ्यां जीविताकाङ्क्षी प्राप्यास्त्रमरिमर्दनम् |	017a  
गजो वाजी नरो वापि पुनः स्वस्ति गृहान्व्रजेत् ||	017c  
कथमाभ्यामभिध्यातः संसृष्टो दारुणेन वा |	018a  
रणे जीवन्विमुच्येत पदा भूमिमुपस्पृशन् ||	018c  
किं दर्दुरः कूपशयो यथेमां न बुध्यसे राजचमूं समेताम् |	019a  
दुराधर्षां देवचमूप्रकाशां गुप्तां नरेन्द्रैस्त्रिदशैरिव द्याम् ||	019c  
प्राच्यैः प्रतीच्यैरथ दाक्षिणात्यैरुदीच्यकाम्बोजशकैः खशैश्च |	020a  
शाल्वैः समत्स्यैः कुरुमध्यदेशैर्म्लेच्छैः पुलिन्दैर्द्रविडान्ध्रकाञ्च्यैः ||	020c  
नानाजनौघं युधि सम्प्रवृद्धं गाङ्गं यथा वेगमवारणीयम् |	021a  
मां च स्थितं नागबलस्य मध्ये युयुत्ससे मन्द किमल्पबुद्धे ||	021c  
इत्येवमुक्त्वा राजानं धर्मपुत्रं युधिष्ठिरम् |	022a  
अभ्यावृत्य पुनर्जिष्णुमुलूकः प्रत्यभाषत ||	022c  
अकत्थमानो युध्यस्व कत्थसेऽर्जुन किं बहु |	023a  
पर्यायात्सिद्धिरेतस्य नैतत्सिध्यति कत्थनात् ||	023c  
यदीदं कत्थनात्सिध्येत्कर्म लोके धनञ्जय |	024a  
सर्वे भवेयुः सिद्धार्था बहु कत्थेत दुर्गतः ||	024c  
जानामि ते वासुदेवं सहायं जानामि ते गाण्डिवं तालमात्रम् |	025a  
जानाम्येतत्त्वादृशो नास्ति योद्धा राज्यं च ते जानमानो हरामि ||	025c  
न तु पर्यायधर्मेण सिद्धिं प्राप्नोति भूयसीम् |	026a  
मनसैव हि भूतानि धाता प्रकुरुते वशे ||	026c  
त्रयोदश समा भुक्तं राज्यं विलपतस्तव |	027a  
भूयश्चैव प्रशासिष्ये निहत्य त्वां सबान्धवम् ||	027c  
क्व तदा गाण्डिवं तेऽभूद्यत्त्वं दासपणे जितः |	028a  
क्व तदा भीमसेनस्य बलमासीच्च फल्गुन ||	028c  
सगदाद्भीमसेनाच्च पार्थाच्चैव सगाण्डिवात् |	029a  
न वै मोक्षस्तदा वोऽभूद्विना कृष्णामनिन्दिताम् ||	029c  
सा वो दास्यं समापन्नान्मोक्षयामास भामिनी |	030a  
अमानुष्यसमायुक्तान्दास्यकर्मण्यवस्थितान् ||	030c  
अवोचं यत्षण्ढतिलानहं वस्तथ्यमेव तत् |	031a  
धृता हि वेणी पार्थेन विराटनगरे तदा ||	031c  
सूदकर्मणि च श्रान्तं विराटस्य महानसे |	032a  
भीमसेनेन कौन्तेय यच्च तन्मम पौरुषम् ||	032c  
एवमेव सदा दण्डं क्षत्रियाः क्षत्रिये दधुः |	033a  
श्रेण्यां कक्ष्यां च वेण्यां च संयुगे यः पलायते ||	033c  
न भयाद्वासुदेवस्य न चापि तव फल्गुन |	034a  
राज्यं प्रतिप्रदास्यामि युध्यस्व सहकेशवः ||	034c  
न माया हीन्द्रजालं वा कुहका वा विभीषणी |	035a  
आत्तशस्त्रस्य मे युद्धे वहन्ति प्रतिगर्जनाः ||	035c  
वासुदेवसहस्रं वा फल्गुनानां शतानि वा |	036a  
आसाद्य माममोघेषुं द्रविष्यन्ति दिशो दश ||	036c  
संयुगं गच्छ भीष्मेण भिन्धि त्वं शिरसा गिरिम् |	037a  
प्रतरेमं महागाधं बाहुभ्यां पुरुषोदधिम् ||	037c  
शारद्वतमहीमानं विविंशतिझषाकुलम् |	038a  
बृहद्बलसमुच्चालं सौमदत्तितिमिङ्गिलम् ||	038c  
दुःशासनौघं शलशल्यमत्स्यं सुषेणचित्रायुधनागनक्रम् |	039a  
जयद्रथाद्रिं पुरुमित्रगाधं दुर्मर्षणोदं शकुनिप्रपातम् ||	039c  
शस्त्रौघमक्षय्यमतिप्रवृद्धं यदावगाह्य श्रमनष्टचेताः |	040a  
भविष्यसि त्वं हतसर्वबान्धवस्तदा मनस्ते परितापमेष्यति ||	040c  
तदा मनस्ते त्रिदिवादिवाशुचेर्निवर्ततां पार्थ महीप्रशासनात् |	041a  
राज्यं प्रशास्तुं हि सुदुर्लभं त्वया बुभूषता स्वर्ग इवातपस्विना ||	041c  
