वैशम्पायन उवाच	001  
अनुज्ञातः पाण्डवेन प्रययौ सञ्जयस्तदा	001a  
शासनं धृतराष्ट्रस्य सर्वं कृत्वा महात्मनः	001c  
सम्प्राप्य हास्तिनपुरं शीघ्रं च प्रविवेश ह	002a  
अन्तःपुरमुपस्थाय द्वाःस्थं वचनमब्रवीत्	002c  
आचक्ष्व मां धृतराष्ट्राय द्वाःस्थ उपागतं पाण्डवानां सकाशात्	003a  
जागर्ति चेदभिवदेस्त्वं हि क्षत्तः प्रविशेयं विदितो भूमिपस्य	003c  
द्वाःस्थ उवाच	004  
सञ्जयोऽयं भूमिपते नमस्ते दिदृक्षया द्वारमुपागतस्ते	004a  
प्राप्तो दूतः पाण्डवानां सकाशात्प्रशाधि राजन्किमयं करोतु	004c  
धृतराष्ट्र उवाच	005  
आचक्ष्व मां सुखिनं काल्यमस्मै प्रवेश्यतां स्वागतं सञ्जयाय	005a  
न चाहमेतस्य भवाम्यकाल्यः स मे कस्माद्द्वारि तिष्ठेत क्षत्तः	005c  
वैशम्पायन उवाच	006  
ततः प्रविश्यानुमते नृपस्य महद्वेश्म प्राज्ञशूरार्यगुप्तम्	006a  
सिंहासनस्थं पार्थिवमाससाद वैचित्रवीर्यं प्राञ्जलिः सूतपुत्रः	006c  
सञ्जय उवाच	007  
सञ्जयोऽहं भूमिपते नमस्ते प्राप्तोऽस्मि गत्वा नरदेव पाण्डवान्	007a  
अभिवाद्य त्वां पाण्डुपुत्रो मनस्वी युधिष्ठिरः कुशलं चान्वपृच्छत्	007c  
स ते पुत्रान्पृच्छति प्रीयमाणः कच्चित्पुत्रैः प्रीयसे नप्तृभिश्च	008a  
तथा सुहृद्भिः सचिवैश्च राजन्ये चापि त्वामुपजीवन्ति तैश्च	008c  
धृतराष्ट्र उवाच	009  
अभ्येत्य त्वां तात वदामि सञ्जय अजातशत्रुं च सुखेन पार्थम्	009a  
कच्चित्स राजा कुशली सपुत्रः सहामात्यः सानुजः कौरवाणाम्	009c  
सञ्जय उवाच	010  
सहामात्यः कुशली पाण्डुपुत्रो भूयश्चातो यच्च तेऽग्रे मनोऽभूत्	010a  
निर्णिक्तधर्मार्थकरो मनस्वी बहुश्रुतो दृष्टिमाञ्शीलवांश्च	010c  
परं धर्मात्पाण्डवस्यानृशंस्यं धर्मः परो वित्तचयान्मतोऽस्य	011a  
सुखप्रिये धर्महीने न पार्थोऽनुरुध्यते भारत तस्य विद्धि	011c  
परप्रयुक्तः पुरुषो विचेष्टते सूत्रप्रोता दारुमयीव योषा	012a  
इमं दृष्ट्वा नियमं पाण्डवस्य मन्ये परं कर्म दैवं मनुष्यात्	012c  
इमं च दृष्ट्वा तव कर्मदोषं पादोदर्कं घोरमवर्णरूपम्	013a  
यावन्नरः कामयतेऽतिकाल्यं तावन्नरोऽयं लभते प्रशंसाम्	013c  
अजातशत्रुस्तु विहाय पापं जीर्णां त्वचं सर्प इवासमर्थाम्	014a  
विरोचतेऽहार्यवृत्तेन धीरो युधिष्ठिरस्त्वयि पापं विसृज्य	014c  
अङ्गात्मनः कर्म निबोध राजन्धर्मार्थयुक्तादार्यवृत्तादपेतम्	015a  
उपक्रोशं चेह गतोऽसि राजन्नोहेश्च पापं प्रसजेदमुत्र	015c  
स त्वमर्थं संशयितं विना तैराशंससे पुत्रवशानुगोऽद्य	016a  
अधर्मशब्दश्च महान्पृथिव्यां नेदं कर्म त्वत्समं भारताग्र्य	016c  
हीनप्रज्ञो दौष्कुलेयो नृशंसो दीर्घवैरी क्षत्रविद्यास्वधीरः	017a  
एवन्धर्मा नापदः सन्तितीर्षेद्धीनवीर्यो यश्च भवेदशिष्टः	017c  
कुले जातो धर्मवान्यो यशस्वी बहुश्रुतः सुखजीवी यतात्मा	018a  
धर्मार्थयोर्ग्रथितयोर्बिभर्ति नान्यत्र दिष्टस्य वशादुपैति	018c  
कथं हि मन्त्राग्र्यधरो मनीषी धर्मार्थयोरापदि सम्प्रणेता	019a  
एवंयुक्तः सर्वमन्त्रैरहीनो अनानृशंस्यं कर्म कुर्यादमूढः	019c  
तवापीमे मन्त्रविदः समेत्य समासते कर्मसु नित्ययुक्ताः	020a  
तेषामयं बलवान्निश्चयश्च कुरुक्षयार्थे निरयो व्यपादि	020c  
अकालिकं कुरवो नाभविष्यन्पापेन चेत्पापमजातशत्रुः	021a  
इच्छेज्जातु त्वयि पापं विसृज्य निन्दा चेयं तव लोकेऽभविष्यत्	021c  
किमन्यत्र विषयादीश्वराणां यत्र पार्थः परलोकं ददर्श	022a  
अत्यक्रामत्स तथा सम्मतः स्यान्न संशयो नास्ति मनुष्यकारः	022c  
एतान्गुणान्कर्मकृतानवेक्ष्य भावाभावौ वर्तमानावनित्यौ	023a  
बलिर्हि राजा पारमविन्दमानो नान्यत्कालात्कारणं तत्र मेने	023c  
चक्षुः श्रोत्रे नासिका त्वक्च जिह्वा ज्ञानस्यैतान्यायतनानि जन्तोः	024a  
तानि प्रीतान्येव तृष्णाक्षयान्ते तान्यव्यथो दुःखहीनः प्रणुद्यात्	024c  
न त्वेव मन्ये पुरुषस्य कर्म संवर्तते सुप्रयुक्तं यथावत्	025a  
मातुः पितुः कर्मणाभिप्रसूतः संवर्धते विधिवद्भोजनेन	025c  
प्रियाप्रिये सुखदुःखे च राजन्निन्दाप्रशंसे च भजेत एनम्	026a  
परस्त्वेनं गर्हयतेऽपराधे प्रशंसते साधुवृत्तं तमेव	026c  
स त्वा गर्हे भारतानां विरोधादन्तो नूनं भवितायं प्रजानाम्	027a  
नो चेदिदं तव कर्मापराधात्कुरून्दहेत्कृष्णवर्त्मेव कक्षम्	027c  
त्वमेवैको जातपुत्रेषु राजन्वशं गन्ता सर्वलोके नरेन्द्र	028a  
कामात्मनां श्लाघसे द्यूतकाले नान्यच्छमात्पश्य विपाकमस्य	028c  
अनाप्तानां प्रग्रहात्त्वं नरेन्द्र तथाप्तानां निग्रहाच्चैव राजन्	029a  
भूमिं स्फीतां दुर्बलत्वादनन्तां न शक्तस्त्वं रक्षितुं कौरवेय	029c  
अनुज्ञातो रथवेगावधूतः श्रान्तो निपद्ये शयनं नृसिंह	030a  
प्रातः श्रोतारः कुरवः सभायामजातशत्रोर्वचनं समेताः	030c  
