नारद उवाच ||	001    
इयं भोगवती नाम पुरी वासुकिपालिता |	001a  
यादृशी देवराजस्य पुरीवर्यामरावती ||	001c  
एष शेषः स्थितो नागो येनेयं धार्यते सदा |	002a  
तपसा लोकमुख्येन प्रभावमहता मही ||	002c  
श्वेतोच्चयनिभाकारो नानाविधविभूषणः |	003a  
सहस्रं धारयन्मूर्ध्नां ज्वालाजिह्वो महाबलः ||	003c  
इह नानाविधाकारा नानाविधविभूषणाः |	004a  
सुरसायाः सुता नागा निवसन्ति गतव्यथाः ||	004c  
मणिस्वस्तिकचक्राङ्काः कमण्डलुकलक्षणाः |	005a  
सहस्रसङ्ख्या बलिनः सर्वे रौद्राः स्वभावतः ||	005c  
सहस्रशिरसः केचित्केचित्पञ्चशताननाः |	006a  
शतशीर्षास्तथा केचित्केचित्त्रिशिरसोऽपि च ||	006c  
द्विपञ्चशिरसः केचित्केचित्सप्तमुखास्तथा |	007a  
महाभोगा महाकायाः पर्वताभोगभोगिनः ||	007c  
बहूनीह सहस्राणि प्रयुतान्यर्बुदानि च |	008a  
नागानामेकवंशानां यथाश्रेष्ठांस्तु मे शृणु ||	008c  
वासुकिस्तक्षकश्चैव कर्कोटकधनञ्जयौ |	009a  
कालीयो नहुषश्चैव कम्बलाश्वतरावुभौ ||	009c  
बाह्यकुण्डो मणिर्नागस्तथैवापूरणः खगः |	010a  
वामनश्चैलपत्रश्च कुकुरः कुकुणस्तथा ||	010c  
आर्यको नन्दकश्चैव तथा कलशपोतकौ  |	011a  
कैलासकः पिञ्जरको नागश्चैरावतस्तथा ||	011c  
सुमनोमुखो दधिमुखः शङ्खो नन्दोपनन्दकौ |	012a  
आप्तः कोटनकश्चैव शिखी निष्ठूरिकस्तथा ||	012c  
तित्तिरिर्हस्तिभद्रश्च कुमुदो माल्यपिण्डकः |	013a  
द्वौ पद्मौ पुण्डरीकश्च पुष्पो मुद्गरपर्णकः ||	013c  
करवीरः पीठरकः संवृत्तो वृत्त एव च |	014a  
पिण्डारो बिल्वपत्रश्च मूषिकादः शिरीषकः ||	014c  
दिलीपः शङ्खशीर्षश्च ज्योतिष्कोऽथापराजितः |	015a  
कौरव्यो धृतराष्ट्रश्च कुमारः कुशकस्तथा ||	015c  
विरजा धारणश्चैव सुबाहुर्मुखरो जयः |	016a  
बधिरान्धौ विकुण्डश्च विरसः सुरसस्तथा ||	016c  
एते चान्ये च बहवः कश्यपस्यात्मजाः स्मृताः |	017a  
मातले पश्य यद्यत्र कश्चित्ते रोचते वरः ||	017c  
कण्व उवाच ||	018    
मातलिस्त्वेकमव्यग्रः सततं सन्निरीक्ष्य वै |	018a  
पप्रच्छ नारदं तत्र प्रीतिमानिव चाभवत् ||	018c  
स्थितो य एष पुरतः कौरव्यस्यार्यकस्य च |	019a  
द्युतिमान्दर्शनीयश्च कस्यैष कुलनन्दनः ||	019c  
कः पिता जननी चास्य कतमस्यैष भोगिनः |	020a  
वंशस्य कस्यैष महान्केतुभूत इव स्थितः ||	020c  
प्रणिधानेन धैर्येण रूपेण वयसा च मे |	021a  
मनः प्रविष्टो देवर्षे गुणकेश्याः पतिर्वरः ||	021c  
मातलिं प्रीतिमनसं दृष्ट्वा सुमुखदर्शनात् |	022a  
निवेदयामास तदा माहात्म्यं जन्म कर्म च ||	022c  
ऐरावतकुले जातः सुमुखो नाम नागराट् |	023a  
आर्यकस्य मतः पौत्रो दौहित्रो वामनस्य च ||	023c  
एतस्य हि पिता नागश्चिकुरो नाम मातले |	024a  
नचिराद्वैनतेयेन पञ्चत्वमुपपादितः ||	024c  
ततोऽब्रवीत्प्रीतमना मातलिर्नारदं वचः |	025a  
एष मे रुचितस्तात जामाता भुजगोत्तमः ||	025c  
क्रियतामत्र यत्नो हि प्रीतिमानस्म्यनेन वै |	026a  
अस्य नागपतेर्दातुं प्रियां दुहितरं मुने ||	026c  
