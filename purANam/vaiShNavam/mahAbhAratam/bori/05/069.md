धृतराष्ट्र उवाच	001  
चक्षुष्मतां वै स्पृहयामि सञ्जय द्रक्ष्यन्ति ये वासुदेवं समीपे	001a  
विभ्राजमानं वपुषा परेण प्रकाशयन्तं प्रदिशो दिशश्च	001c  
ईरयन्तं भारतीं भारतानामभ्यर्चनीयां शङ्करीं सृञ्जयानाम्	002a  
बुभूषद्भिर्ग्रहणीयामनिन्द्यां परासूनामग्रहणीयरूपाम्	002c  
समुद्यन्तं सात्वतमेकवीरं प्रणेतारमृषभं यादवानाम्	003a  
निहन्तारं क्षोभणं शात्रवाणां मुष्णन्तं च द्विषतां वै यशांसि	003c  
द्रष्टारो हि कुरवस्तं समेता महात्मानं शत्रुहणं वरेण्यम्	004a  
ब्रुवन्तं वाचमनृशंसरूपां वृष्णिश्रेष्ठं मोहयन्तं मदीयान्	004c  
ऋषिं सनातनतमं विपश्चितं वाचः समुद्रं कलशं यतीनाम्	005a  
अरिष्टनेमिं गरुडं सुपर्णं पतिं प्रजानां भुवनस्य धाम	005c  
सहस्रशीर्षं पुरुषं पुराणमनादिमध्यान्तमनन्तकीर्तिम्	006a  
शुक्रस्य धातारमजं जनित्रं परं परेभ्यः शरणं प्रपद्ये	006c  
त्रैलोक्यनिर्माणकरं जनित्रं देवासुराणामथ नागरक्षसाम्	007a  
नराधिपानां विदुषां प्रधानमिन्द्रानुजं तं शरणं प्रपद्ये	007c  
