शल्य उवाच	001  
ततः शक्रः स्तूयमानो गन्धर्वाप्सरसां गणैः	001a  
ऐरावतं समारुह्य द्विपेन्द्रं लक्षणैर्युतम्	001c  
पावकश्च महातेजा महर्षिश्च बृहस्पतिः	002a  
यमश्च वरुणश्चैव कुबेरश्च धनेश्वरः	002c  
सर्वैर्देवैः परिवृतः शक्रो वृत्रनिषूदनः	003a  
गन्धर्वैरप्सरोभिश्च यातस्त्रिभुवनं प्रभुः	003c  
स समेत्य महेन्द्राण्या देवराजः शतक्रतुः	004a  
मुदा परमया युक्तः पालयामास देवराट्	004c  
ततः स भगवांस्तत्र अङ्गिराः समदृश्यत	005a  
अथर्ववेदमन्त्रैश्च देवेन्द्रं समपूजयत्	005c  
ततस्तु भगवानिन्द्रः प्रहृष्टः समपद्यत	006a  
वरं च प्रददौ तस्मै अथर्वाङ्गिरसे तदा	006c  
अथर्वाङ्गिरसं नाम अस्मिन्वेदे भविष्यति	007a  
उदाहरणमेतद्धि यज्ञभागं च लप्स्यसे	007c  
एवं सम्पूज्य भगवानथर्वाङ्गिरसं तदा	008a  
व्यसर्जयन्महाराज देवराजः शतक्रतुः	008c  
सम्पूज्य सर्वांस्त्रिदशानृषींश्चापि तपोधनान्	009a  
इन्द्रः प्रमुदितो राजन्धर्मेणापालयत्प्रजाः	009c  
एवं दुःखमनुप्राप्तमिन्द्रेण सह भार्यया	010a  
अज्ञातवासश्च कृतः शत्रूणां वधकाङ्क्षया	010c  
नात्र मन्युस्त्वया कार्यो यत्क्लिष्टोऽसि महावने	011a  
द्रौपद्या सह राजेन्द्र भ्रातृभिश्च महात्मभिः	011c  
एवं त्वमपि राजेन्द्र राज्यं प्राप्स्यसि भारत	012a  
वृत्रं हत्वा यथा प्राप्तः शक्रः कौरवनन्दन	012c  
दुराचारश्च नहुषो ब्रह्मद्विट्पापचेतनः	013a  
अगस्त्यशापाभिहतो विनष्टः शाश्वतीः समाः	013c  
एवं तव दुरात्मानः शत्रवः शत्रुसूदन	014a  
क्षिप्रं नाशं गमिष्यन्ति कर्णदुर्योधनादयः	014c  
ततः सागरपर्यन्तां भोक्ष्यसे मेदिनीमिमाम्	015a  
भ्रातृभिः सहितो वीर द्रौपद्या च सहाभिभो	015c  
उपाख्यानमिदं शक्रविजयं वेदसम्मितम्	016a  
राज्ञा व्यूढेष्वनीकेषु श्रोतव्यं जयमिच्छता	016c  
तस्मात्संश्रावयामि त्वां विजयं जयतां वर	017a  
संस्तूयमाना वर्धन्ते महात्मानो युधिष्ठिर	017c  
क्षत्रियाणामभावोऽयं युधिष्ठिर महात्मनाम्	018a  
दुर्योधनापराधेन भीमार्जुनबलेन च	018c  
आख्यानमिन्द्रविजयं य इदं नियतः पठेत्	019a  
धूतपाप्मा जितस्वर्गः स प्रेत्येह च मोदते	019c  
न चारिजं भयं तस्य न चापुत्रो भवेन्नरः	020a  
नापदं प्राप्नुयात्काञ्चिद्दीर्घमायुश्च विन्दति	020c  
सर्वत्र जयमाप्नोति न कदाचित्पराजयम्	020e  
वैशम्पायन उवाच	021  
एवमाश्वासितो राजा शल्येन भरतर्षभ	021a  
पूजयामास विधिवच्छल्यं धर्मभृतां वरः	021c  
श्रुत्वा शल्यस्य वचनं कुन्तीपुत्रो युधिष्ठिरः	022a  
प्रत्युवाच महाबाहुर्मद्रराजमिदं वचः	022c  
भवान्कर्णस्य सारथ्यं करिष्यति न संशयः	023a  
तत्र तेजोवधः कार्यः कर्णस्य मम संस्तवैः	023c  
शल्य उवाच	024  
एवमेतत्करिष्यामि यथा मां सम्प्रभाषसे	024a  
यच्चान्यदपि शक्ष्यामि तत्करिष्याम्यहं तव	024c  
वैशम्पायन उवाच	025  
तत आमन्त्र्य कौन्तेयाञ्शल्यो मद्राधिपस्तदा	025a  
जगाम सबलः श्रीमान्दुर्योधनमरिन्दमः	025c  
