बलदेव उवाच	001  
श्रुतं भवद्भिर्गदपूर्वजस्य वाक्यं यथा धर्मवदर्थवच्च	001a  
अजातशत्रोश्च हितं हितं च दुर्योधनस्यापि तथैव राज्ञः	001c  
अर्धं हि राज्यस्य विसृज्य वीराः कुन्तीसुतास्तस्य कृते यतन्ते	002a  
प्रदाय चार्धं धृतराष्ट्रपुत्रः सुखी सहास्माभिरतीव मोदेत्	002c  
लब्ध्वा हि राज्यं पुरुषप्रवीराः सम्यक्प्रवृत्तेषु परेषु चैव	003a  
ध्रुवं प्रशान्ताः सुखमाविशेयुस्तेषां प्रशान्तिश्च हितं प्रजानाम्	003c  
दुर्योधनस्यापि मतं च वेत्तुं वक्तुं च वाक्यानि युधिष्ठिरस्य	004a  
प्रियं मम स्याद्यदि तत्र कश्चिद्व्रजेच्छमार्थं कुरुपाण्डवानाम्	004c  
स भीष्ममामन्त्र्य कुरुप्रवीरं वैचित्रवीर्यं च महानुभावम्	005a  
द्रोणं सपुत्रं विदुरं कृपं च गान्धारराजं च ससूतपुत्रम्	005c  
सर्वे च येऽन्ये धृतराष्ट्रपुत्रा बलप्रधाना निगमप्रधानाः	006a  
स्थिताश्च धर्मेषु यथा स्वकेषु लोकप्रवीराः श्रुतकालवृद्धाः	006c  
एतेषु सर्वेषु समागतेषु पौरेषु वृद्धेषु च सङ्गतेषु	007a  
ब्रवीतु वाक्यं प्रणिपातयुक्तं कुन्तीसुतस्यार्थकरं यथा स्यात्	007c  
सर्वास्ववस्थासु च ते न कौट्याद्ग्रस्तो हि सोऽर्थो बलमाश्रितैस्तैः	008a  
प्रियाभ्युपेतस्य युधिष्ठिरस्य द्यूते प्रमत्तस्य हृतं च राज्यम्	008c  
निवार्यमाणश्च कुरुप्रवीरैः सर्वैः सुहृद्भिर्ह्ययमप्यतज्ज्ञः	009a  
गान्धारराजस्य सुतं मताक्षं समाह्वयेद्देवितुमाजमीढः	009c  
दुरोदरास्तत्र सहस्रशोऽन्ये युधिष्ठिरो यान्विषहेत जेतुम्	010a  
उत्सृज्य तान्सौबलमेव चायं समाह्वयत्तेन जितोऽक्षवत्याम्	010c  
स दीव्यमानः प्रतिदेवनेन अक्षेषु नित्यं सुपराङ्मुखेषु	011a  
संरम्भमाणो विजितः प्रसह्य तत्रापराधः शकुनेर्न कश्चित्	011c  
तस्मात्प्रणम्यैव वचो ब्रवीतु वैचित्रवीर्यं बहुसामयुक्तम्	012a  
तथा हि शक्यो धृतराष्ट्रपुत्रः स्वार्थे नियोक्तुं पुरुषेण तेन	012c  
वैशम्पायन उवाच	013  
एवं ब्रुवत्येव मधुप्रवीरे शिनिप्रवीरः सहसोत्पपात	013a  
तच्चापि वाक्यं परिनिन्द्य तस्य समाददे वाक्यमिदं समन्युः	013c  
