नकुल उवाच ||	001    
उक्तं बहुविधं वाक्यं धर्मराजेन माधव |	001a  
धर्मज्ञेन वदान्येन धर्मयुक्तं च तत्त्वतः ||	001c  
मतमाज्ञाय राज्ञश्च भीमसेनेन माधव |	002a  
संशमो बाहुवीर्यं च ख्यापितं माधवात्मनः ||	002c  
तथैव फल्गुनेनापि यदुक्तं तत्त्वया श्रुतम् |	003a  
आत्मनश्च मतं वीर कथितं भवतासकृत् ||	003c  
सर्वमेतदतिक्रम्य श्रुत्वा परमतं भवान् |	004a  
यत्प्राप्तकालं मन्येथास्तत्कुर्याः पुरुषोत्तम ||	004c  
तस्मिंस्तस्मिन्निमित्ते हि मतं भवति केशव |	005a  
प्राप्तकालं मनुष्येण स्वयं कार्यमरिन्दम ||	005c  
अन्यथा चिन्तितो ह्यर्थः पुनर्भवति सोऽन्यथा |	006a  
अनित्यमतयो लोके नराः पुरुषसत्तम ||	006c  
अन्यथा बुद्धयो ह्यासन्नस्मासु वनवासिषु |	007a  
अदृश्येष्वन्यथा कृष्ण दृश्येषु पुनरन्यथा ||	007c  
अस्माकमपि वार्ष्णेय वने विचरतां तदा |	008a  
न तथा प्रणयो राज्ये यथा सम्प्रति वर्तते ||	008c  
निवृत्तवनवासान्नः श्रुत्वा वीर समागताः |	009a  
अक्षौहिण्यो हि सप्तेमास्त्वत्प्रसादाज्जनार्दन ||	009c  
इमान्हि पुरुषव्याघ्रानचिन्त्यबलपौरुषान् |	010a  
आत्तशस्त्रान्रणे दृष्ट्वा न व्यथेदिह कः पुमान् ||	010c  
स भवान्कुरुमध्ये तं सान्त्वपूर्वं भयान्वितम् |	011a  
ब्रूयाद्वाक्यं यथा मन्दो न व्यथेत सुयोधनः ||	011c  
युधिष्ठिरं भीमसेनं बीभत्सुं चापराजितम् |	012a  
सहदेवं च मां चैव त्वां च रामं च केशव ||	012c  
सात्यकिं च महावीर्यं विराटं च सहात्मजम् |	013a  
द्रुपदं च सहामात्यं धृष्टद्युम्नं च पार्षतम् ||	013c  
काशिराजं च विक्रान्तं धृष्टकेतुं च चेदिपम् |	014a  
मांसशोणितभृन्मर्त्यः प्रतियुध्येत को युधि ||	014c  
स भवान्गमनादेव साधयिष्यत्यसंशयम् |	015a  
इष्टमर्थं महाबाहो धर्मराजस्य केवलम् ||	015c  
विदुरश्चैव भीष्मश्च द्रोणश्च सहबाह्लिकः |	016a  
श्रेयः समर्था विज्ञातुमुच्यमानं त्वयानघ ||	016c  
ते चैनमनुनेष्यन्ति धृतराष्ट्रं जनाधिपम् |	017a  
तं च पापसमाचारं सहामात्यं सुयोधनम् ||	017c  
श्रोता चार्थस्य विदुरस्त्वं च वक्ता जनार्दन |	018a  
कमिवार्थं विवर्तन्तं स्थापयेतां न वर्त्मनि ||	018c  
