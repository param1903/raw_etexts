भगवानुवाच ||	001    
एवमेतन्महाबाहो यथा वदसि पाण्डव |	001a  
सर्वं त्विदं समायत्तं बीभत्सो कर्मणोर्द्वयोः ||	001c  
क्षेत्रं हि रसवच्छुद्धं कर्षकेणोपपादितम् |	002a  
ऋते वर्षं न कौन्तेय जातु निर्वर्तयेत्फलम् ||	002c  
तत्र वै पौरुषं ब्रूयुरासेकं यत्नकारितम् |	003a  
तत्र चापि ध्रुवं पश्येच्छोषणं दैवकारितम् ||	003c  
तदिदं निश्चितं बुद्ध्या पूर्वैरपि महात्मभिः |	004a  
दैवे च मानुषे चैव संयुक्तं लोककारणम् ||	004c  
अहं हि तत्करिष्यामि परं पुरुषकारतः |	005a  
दैवं तु न मया शक्यं कर्म कर्तुं कथञ्चन ||	005c  
स हि धर्मं च सत्यं च त्यक्त्वा चरति दुर्मतिः |	006a  
न हि सन्तप्यते तेन तथारूपेण कर्मणा ||	006c  
तां चापि बुद्धिं पापिष्ठां वर्धयन्त्यस्य मन्त्रिणः |	007a  
शकुनिः सूतपुत्रश्च भ्राता दुःशासनस्तथा ||	007c  
स हि त्यागेन राज्यस्य न शमं समुपेष्यति |	008a  
अन्तरेण वधात्पार्थ सानुबन्धः सुयोधनः ||	008c  
न चापि प्रणिपातेन त्यक्तुमिच्छति धर्मराट् |	009a  
याच्यमानस्तु राज्यं स न प्रदास्यति दुर्मतिः ||	009c  
न तु मन्ये स तद्वाच्यो यद्युधिष्ठिरशासनम् |	010a  
उक्तं प्रयोजनं तत्र धर्मराजेन भारत ||	010c  
तथा पापस्तु तत्सर्वं न करिष्यति कौरवः |	011a  
तस्मिंश्चाक्रियमाणेऽसौ लोकवध्यो भविष्यति ||	011c  
मम चापि स वध्यो वै जगतश्चापि भारत |	012a  
येन कौमारके यूयं सर्वे विप्रकृतास्तथा ||	012c  
विप्रलुप्तं च वो राज्यं नृशंसेन दुरात्मना |	013a  
न चोपशाम्यते पापः श्रियं दृष्ट्वा युधिष्ठिरे ||	013c  
असकृच्चाप्यहं तेन त्वत्कृते पार्थ भेदितः |	014a  
न मया तद्गृहीतं च पापं तस्य चिकीर्षितम् ||	014c  
जानासि हि महाबाहो त्वमप्यस्य परं मतम् |	015a  
प्रियं चिकीर्षमाणं च धर्मराजस्य मामपि ||	015c  
स जानंस्तस्य चात्मानं मम चैव परं मतम् |	016a  
अजानन्निव चाकस्मादर्जुनाद्याभिशङ्कसे ||	016c  
यच्चापि परमं दिव्यं तच्चाप्यवगतं त्वया |	017a  
विधानविहितं पार्थ कथं शर्म भवेत्परैः ||	017c  
यत्तु वाचा मया शक्यं कर्मणा चापि पाण्डव |	018a  
करिष्ये तदहं पार्थ न त्वाशंसे शमं परैः ||	018c  
कथं गोहरणे ब्रूयादिच्छञ्शर्म तथाविधम् |	019a  
याच्यमानोऽपि भीष्मेण संवत्सरगतेऽध्वनि ||	019c  
तदैव ते पराभूता यदा सङ्कल्पितास्त्वया |	020a  
लवशः क्षणशश्चापि न च तुष्टः सुयोधनः ||	020c  
सर्वथा तु मया कार्यं धर्मराजस्य शासनम् |	021a  
विभाव्यं तस्य भूयश्च कर्म पापं दुरात्मनः ||	021c  
