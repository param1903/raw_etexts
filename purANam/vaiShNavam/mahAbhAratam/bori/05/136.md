वैशम्पायन उवाच ||	001    
कुन्त्यास्तु वचनं श्रुत्वा भीष्मद्रोणौ महारथौ |	001a  
दुर्योधनमिदं वाक्यमूचतुः शासनातिगम्  ||	001c  
श्रुतं ते पुरुषव्याघ्र कुन्त्याः कृष्णस्य सन्निधौ |	002a  
वाक्यमर्थवदव्यग्रमुक्तं धर्म्यमनुत्तमम् ||	002c  
तत्करिष्यन्ति कौन्तेया वासुदेवस्य सम्मतम् |	003a  
न हि ते जातु शाम्येरन्नृते राज्येन कौरव ||	003c  
क्लेशिता हि त्वया पार्था धर्मपाशसितास्तदा |	004a  
सभायां द्रौपदी चैव तैश्च तन्मर्षितं तव ||	004c  
कृतास्त्रं ह्यर्जुनं प्राप्य भीमं च कृतनिश्रमम् |	005a  
गाण्डीवं चेषुधी चैव रथं च ध्वजमेव च |	005c  
सहायं वासुदेवं च न क्षंस्यति युधिष्ठिरः ||	005e   
प्रत्यक्षं ते महाबाहो यथा पार्थेन धीमता |	006a  
विराटनगरे पूर्वं सर्वे स्म युधि निर्जिताः ||	006c  
दानवान्घोरकर्माणो निवातकवचान्युधि |	007a  
रौद्रमस्त्रं समाधाय दग्धवानस्त्रवह्निना ||	007c  
कर्णप्रभृतयश्चेमे त्वं चापि कवची रथी |	008a  
मोक्षिता घोषयात्रायां पर्याप्तं तन्निदर्शनम् ||	008c  
प्रशाम्य भरतश्रेष्ठ भ्रातृभिः सह पाण्डवैः |	009a  
रक्षेमां पृथिवीं सर्वां मृत्योर्दंष्ट्रान्तरं गताम् ||	009c  
ज्येष्ठो भ्राता धर्मशीलो वत्सलः श्लक्ष्णवाक्शुचिः |	010a  
तं गच्छ पुरुषव्याघ्रं व्यपनीयेह किल्बिषम् ||	010c  
दृष्टश्चेत्त्वं पाण्डवेन व्यपनीतशरासनः |	011a  
प्रसन्नभ्रुकुटिः श्रीमान्कृता शान्तिः कुलस्य नः ||	011c  
तमभ्येत्य सहामात्यः परिष्वज्य नृपात्मजम् |	012a  
अभिवादय राजानं यथापूर्वमरिन्दम ||	012c  
अभिवादयमानं त्वां पाणिभ्यां भीमपूर्वजः |	013a  
प्रतिगृह्णातु सौहार्दात्कुन्तीपुत्रो युधिष्ठिरः ||	013c  
सिंहस्कन्धोरुबाहुस्त्वां वृत्तायतमहाभुजः |	014a  
परिष्वजतु बाहुभ्यां भीमः प्रहरतां वरः ||	014c  
सिंहग्रीवो गुडाकेशस्ततस्त्वां पुष्करेक्षणः |	015a  
अभिवादयतां पार्थः कुन्तीपुत्रो धनञ्जयः ||	015c  
आश्विनेयौ नरव्याघ्रौ रूपेणाप्रतिमौ भुवि |	016a  
तौ च त्वां गुरुवत्प्रेम्णा पूजया प्रत्युदीयताम् ||	016c  
मुञ्चन्त्वानन्दजाश्रूणि दाशार्हप्रमुखा नृपा |	017a  
सङ्गच्छ भ्रातृभिः सार्धं मानं सन्त्यज्य पार्थिव || 	017c  
प्रशाधि पृथिवीं कृत्स्नां ततस्तं भ्रातृभिः सह |	018a  
समालिङ्ग्य च हर्षेण नृपा यान्तु परस्परम् ||	018c  
अलं युद्धेन राजेन्द्र सुहृदां शृणु कारणम् |	019a  
ध्रुवं विनाशो युद्धे हि क्षत्रियाणां प्रदृश्यते ||	019c  
ज्योतींषि प्रतिकूलानि दारुणा मृगपक्षिणः |	020a  
उत्पाता विविधा वीर दृश्यन्ते क्षत्रनाशनाः ||	020c  
विशेषत इहास्माकं निमित्तानि विनाशने |	021a  
उल्काभिर्हि प्रदीप्ताभिर्वध्यते पृतना तव ||	021c  
वाहनान्यप्रहृष्टानि रुदन्तीव विशां पते |	022a  
गृध्रास्ते पर्युपासन्ते सैन्यानि च समन्ततः ||	022c  
नगरं न यथापूर्वं तथा राजनिवेशनम् |	023a  
शिवाश्चाशिवनिर्घोषा दीप्तां सेवन्ति वै दिशम् ||	023c  
कुरु वाक्यं पितुर्मातुरस्माकं च हितैषिणाम् |	024a  
त्वय्यायत्तो महाबाहो शमो व्यायाम एव च ||	024c  
न चेत्करिष्यसि वचः सुहृदामरिकर्शन |	025a  
तप्स्यसे वाहिनीं दृष्ट्वा पार्थबाणप्रपीडिताम् ||	025c  
भीमस्य च महानादं नदतः शुष्मिणो रणे |	026a  
श्रुत्वा स्मर्तासि मे वाक्यं गाण्डीवस्य च निस्वनम् |	026c  
यद्येतदपसव्यं ते भविष्यति वचो मम ||	026e   
