वैशम्पायन उवाच ||	001    
विदुरेणैवमुक्ते तु केशवः शत्रुपूगहा |	001a  
दुर्योधनं धार्तराष्ट्रमभ्यभाषत वीर्यवान् ||	001c  
एकोऽहमिति यन्मोहान्मन्यसे मां सुयोधन |	002a  
परिभूय च दुर्बुद्धे ग्रहीतुं मां चिकीर्षसि ||	002c  
इहैव पाण्डवाः सर्वे तथैवान्धकवृष्णयः |	003a  
इहादित्याश्च रुद्राश्च वसवश्च महर्षिभिः ||	003c  
एवमुक्त्वा जहासोच्चैः केशवः परवीरहा |	004a  
तस्य संस्मयतः शौरेर्विद्युद्रूपा महात्मनः |	004c  
अङ्गुष्ठमात्रास्त्रिदशा मुमुचुः पावकार्चिषः ||	004e   
तस्य ब्रह्मा ललाटस्थो रुद्रो वक्षसि चाभवत् |	005a  
लोकपाला भुजेष्वासन्नग्निरास्यादजायत ||	005c  
आदित्याश्चैव साध्याश्च वसवोऽथाश्विनावपि |	006a  
मरुतश्च सहेन्द्रेण विश्वेदेवास्तथैव च |	006c  
बभूवुश्चैव रूपाणि यक्षगन्धर्वरक्षसाम् ||	006e   
प्रादुरास्तां तथा दोर्भ्यां सङ्कर्षणधनञ्जयौ |	007a  
दक्षिणेऽथार्जुनो धन्वी हली रामश्च सव्यतः ||	007c  
भीमो युधिष्ठिरश्चैव माद्रीपुत्रौ च पृष्ठतः |	008a  
अन्धका वृष्णयश्चैव प्रद्युम्नप्रमुखास्ततः ||	008c  
अग्रे बभूवुः कृष्णस्य समुद्यतमहायुधाः |	009a  
शङ्खचक्रगदाशक्तिशार्ङ्गलाङ्गलनन्दकाः ||	009c  
अदृश्यन्तोद्यतान्येव सर्वप्रहरणानि च |	010a  
नानाबाहुषु कृष्णस्य दीप्यमानानि सर्वशः ||	010c  
नेत्राभ्यां नस्ततश्चैव श्रोत्राभ्यां च समन्ततः |	011a  
प्रादुरासन्महारौद्राः सधूमाः पावकार्चिषः |	011c  
रोमकूपेषु च तथा सूर्यस्येव मरीचयः ||	011e   
तं दृष्ट्वा घोरमात्मानं केशवस्य महात्मनः |	012a  
न्यमीलयन्त नेत्राणि राजानस्त्रस्तचेतसः ||	012c  
ॠते द्रोणं च भीष्मं च विदुरं च महामतिम् |	013a  
सञ्जयं च महाभागमृषींश्चैव तपोधनान् |	013c  
प्रादात्तेषां स भगवान्दिव्यं चक्षुर्जनार्दनः ||	013e   
तद्दृष्ट्वा महदाश्चर्यं माधवस्य सभातले |	014a  
देवदुन्दुभयो नेदुः पुष्पवर्षं पपात च ||	014c  
चचाल च मही कृत्स्ना सागरश्चापि चुक्षुभे |	015a  
विस्मयं परमं जग्मुः पार्थिवा भरतर्षभ ||	015c  
ततः स पुरुषव्याघ्रः सञ्जहार वपुः स्वकम् |	016a  
तां दिव्यामद्भुतां चित्रामृद्धिमत्तामरिन्दमः ||	016c  
ततः सात्यकिमादाय पाणौ हार्दिक्यमेव च |	017a  
ॠषिभिस्तैरनुज्ञातो निर्ययौ मधुसूदनः ||	017c  
ॠषयोऽन्तर्हिता जग्मुस्ततस्ते नारदादयः |	018a  
तस्मिन्कोलाहले वृत्ते तदद्भुतमभूत्तदा ||	018c  
तं प्रस्थितमभिप्रेक्ष्य कौरवाः सह राजभिः |	019a  
अनुजग्मुर्नरव्याघ्रं देवा इव शतक्रतुम् ||	019c  
अचिन्तयन्नमेयात्मा सर्वं तद्राजमण्डलम् |	020a  
निश्चक्राम ततः शौरिः सधूम इव पावकः ||	020c  
ततो रथेन शुभ्रेण महता किङ्किणीकिना |	021a  
हेमजालविचित्रेण लघुना मेघनादिना ||	021c  
सूपस्करेण शुभ्रेण वैयाघ्रेण वरूथिना |	022a  
सैन्यसुग्रीवयुक्तेन प्रत्यदृश्यत दारुकः ||	022c  
तथैव रथमास्थाय कृतवर्मा महारथः |	023a  
वृष्णीनां सम्मतो वीरो हार्दिक्यः प्रत्यदृश्यत ||	023c  
उपस्थितरथं शौरिं प्रयास्यन्तमरिन्दमम् |	024a  
धृतराष्ट्रो महाराजः पुनरेवाभ्यभाषत ||	024c  
यावद्बलं मे पुत्रेषु पश्यस्येतज्जनार्दन |	025a  
प्रत्यक्षं ते न ते किञ्चित्परोक्षं शत्रुकर्शन ||	025c  
कुरूणां शममिच्छन्तं यतमानं च केशव |	026a  
विदित्वैतामवस्थां मे नातिशङ्कितुमर्हसि ||	026c  
न मे पापोऽस्त्यभिप्रायः पाण्डवान्प्रति केशव |	027a  
ज्ञातमेव हि ते वाक्यं यन्मयोक्तः सुयोधनः ||	027c  
जानन्ति कुरवः सर्वे राजानश्चैव पार्थिवाः |	028a  
शमे प्रयतमानं मां सर्वयत्नेन माधव ||	028c  
ततोऽब्रवीन्महाबाहुर्धृतराष्ट्रं जनेश्वरम् |	029a  
द्रोणं पितामहं भीष्मं क्षत्तारं बाह्लिकं कृपम् ||	029c  
प्रत्यक्षमेतद्भवतां यद्वृत्तं कुरुसंसदि |	030a  
यथा चाशिष्टवन्मन्दो रोषादसकृदुत्थितः ||	030c  
वदत्यनीशमात्मानं धृतराष्ट्रो महीपतिः |	031a  
आपृच्छे भवतः सर्वान्गमिष्यामि युधिष्ठिरम् ||	031c  
आमन्त्र्य प्रस्थितं शौरिं रथस्थं पुरुषर्षभम् |	032a  
अनुजग्मुर्महेष्वासाः प्रवीरा भरतर्षभाः ||	032c  
भीष्मो द्रोणः कृपः क्षत्ता धृतराष्ट्रोऽथ बाह्लिकः |	033a  
अश्वत्थामा विकर्णश्च युयुत्सुश्च महारथः ||	033c  
ततो रथेन शुभ्रेण महता किङ्किणीकिना |	034a  
कुरूणां पश्यतां प्रायात्पृथां द्रष्टुं पितृष्वसाम् ||	034c  
