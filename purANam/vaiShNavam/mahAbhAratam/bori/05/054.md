दुर्योधन उवाच	001  
न भेतव्यं महाराज न शोच्या भवता वयम्	001a  
समर्थाः स्म परान्राजन्विजेतुं समरे विभो	001c  
वनं प्रव्राजितान्पार्थान्यदायान्मधुसूदनः	002a  
महता बलचक्रेण परराष्ट्रावमर्दिना	002c  
केकया धृष्टकेतुश्च धृष्टद्युम्नश्च पार्षतः	003a  
राजानश्चान्वयुः पार्थान्बहवोऽन्येऽनुयायिनः	003c  
इन्द्रप्रस्थस्य चादूरात्समाजग्मुर्महारथाः	004a  
व्यगर्हयंश्च सङ्गम्य भवन्तं कुरुभिः सह	004c  
ते युधिष्ठिरमासीनमजिनैः प्रतिवासितम्	005a  
कृष्णप्रधानाः संहत्य पर्युपासन्त भारत	005c  
प्रत्यादानं च राज्यस्य कार्यमूचुर्नराधिपाः	006a  
भवतः सानुबन्धस्य समुच्छेदं चिकीर्षवः	006c  
श्रुत्वा चैतन्मयोक्तास्तु भीष्मद्रोणकृपास्तदा	007a  
ज्ञातिक्षयभयाद्राजन्भीतेन भरतर्षभ	007c  
न ते स्थास्यन्ति समये पाण्डवा इति मे मतिः	008a  
समुच्छेदं हि नः कृत्स्नं वासुदेवश्चिकीर्षति	008c  
ऋते च विदुरं सर्वे यूयं वध्या महात्मनः	009a  
धृतराष्ट्रश्च धर्मज्ञो न वध्यः कुरुसत्तमः	009c  
समुच्छेदं च कृत्स्नं नः कृत्वा तात जनार्दनः	010a  
एकराज्यं कुरूणां स्म चिकीर्षति युधिष्ठिरे	010c  
तत्र किं प्राप्तकालं नः प्रणिपातः पलायनम्	011a  
प्राणान्वा सम्परित्यज्य प्रतियुध्यामहे परान्	011c  
प्रतियुद्धे तु नियतः स्यादस्माकं पराजयः	012a  
युधिष्ठिरस्य सर्वे हि पार्थिवा वशवर्तिनः	012c  
विरक्तराष्ट्राश्च वयं मित्राणि कुपितानि नः	013a  
धिक्कृताः पार्थिवैः सर्वैः स्वजनेन च सर्वशः	013c  
प्रणिपाते तु दोषोऽस्ति बन्धूनां शाश्वतीः समाः	014a  
पितरं त्वेव शोचामि प्रज्ञानेत्रं जनेश्वरम्	014c  
मत्कृते दुःखमापन्नं क्लेशं प्राप्तमनन्तकम्	014e  
कृतं हि तव पुत्रैश्च परेषामवरोधनम्	015a  
मत्प्रियार्थं पुरैवैतद्विदितं ते नरोत्तम	015c  
ते राज्ञो धृतराष्ट्रस्य सामात्यस्य महारथाः	016a  
वैरं प्रतिकरिष्यन्ति कुलोच्छेदेन पाण्डवाः	016c  
ततो द्रोणोऽब्रवीद्भीष्मः कृपो द्रौणिश्च भारत	017a  
मत्वा मां महतीं चिन्तामास्थितं व्यथितेन्द्रियम्	017c  
अभिद्रुग्धाः परे चेन्नो न भेतव्यं परन्तप	018a  
असमर्थाः परे जेतुमस्मान्युधि जनेश्वर	018c  
एकैकशः समर्थाः स्मो विजेतुं सर्वपार्थिवान्	019a  
आगच्छन्तु विनेष्यामो दर्पमेषां शितैः शरैः	019c  
पुरैकेन हि भीष्मेण विजिताः सर्वपार्थिवाः	020a  
मृते पितर्यभिक्रुद्धो रथेनैकेन भारत	020c  
जघान सुबहूंस्तेषां संरब्धः कुरुसत्तमः	021a  
ततस्ते शरणं जग्मुर्देवव्रतमिमं भयात्	021c  
स भीष्मः सुसमर्थोऽयमस्माभिः सहितो रणे	022a  
परान्विजेतुं तस्मात्ते व्येतु भीर्भरतर्षभ	022c  
इत्येषां निश्चयो ह्यासीत्तत्कालममितौजसाम्	022e  
पुरा परेषां पृथिवी कृत्स्नासीद्वशवर्तिनी	023a  
अस्मान्पुनरमी नाद्य समर्था जेतुमाहवे	023c  
छिन्नपक्षाः परे ह्यद्य वीर्यहीनाश्च पाण्डवाः	023e  
अस्मत्संस्था च पृथिवी वर्तते भरतर्षभ	024a  
एकार्थाः सुखदुःखेषु मयानीताश्च पार्थिवाः	024c  
अप्यग्निं प्रविशेयुस्ते समुद्रं वा परन्तप	025a  
मदर्थे पार्थिवाः सर्वे तद्विद्धि कुरुसत्तम	025c  
उन्मत्तमिव चापि त्वां प्रहसन्तीह दुःखितम्	026a  
विलपन्तं बहुविधं भीतं परविकत्थने	026c  
एषां ह्येकैकशो राज्ञां समर्थः पाण्डवान्प्रति	027a  
आत्मानं मन्यते सर्वो व्येतु ते भयमागतम्	027c  
सर्वां समग्रां सेनां मे वासवोऽपि न शक्नुयात्	028a  
हन्तुमक्षय्यरूपेयं ब्रह्मणापि स्वयम्भुवा	028c  
युधिष्ठिरः पुरं हित्वा पञ्च ग्रामान्स याचति	029a  
भीतो हि मामकात्सैन्यात्प्रभावाच्चैव मे प्रभो	029c  
समर्थं मन्यसे यच्च कुन्तीपुत्रं वृकोदरम्	030a  
तन्मिथ्या न हि मे कृत्स्नं प्रभावं वेत्थ भारत	030c  
मत्समो हि गदायुद्धे पृथिव्यां नास्ति कश्चन	031a  
नासीत्कश्चिदतिक्रान्तो भविता न च कश्चन	031c  
युक्तो दुःखोचितश्चाहं विद्यापारगतस्तथा	032a  
तस्मान्न भीमान्नान्येभ्यो भयं मे विद्यते क्वचित्	032c  
दुर्योधनसमो नास्ति गदायामिति निश्चयः	033a  
सङ्कर्षणस्य भद्रं ते यत्तदैनमुपावसम्	033c  
युद्धे सङ्कर्षणसमो बलेनाभ्यधिको भुवि	034a  
गदाप्रहारं भीमो मे न जातु विषहेद्युधि	034c  
एकं प्रहारं यं दद्यां भीमाय रुषितो नृप	035a  
स एवैनं नयेद्घोरं क्षिप्रं वैवस्वतक्षयम्	035c  
इच्छेयं च गदाहस्तं राजन्द्रष्टुं वृकोदरम्	036a  
सुचिरं प्रार्थितो ह्येष मम नित्यं मनोरथः	036c  
गदया निहतो ह्याजौ मम पार्थो वृकोदरः	037a  
विशीर्णगात्रः पृथिवीं परासुः प्रपतिष्यति	037c  
गदाप्रहाराभिहतो हिमवानपि पर्वतः	038a  
सकृन्मया विशीर्येत गिरिः शतसहस्रधा	038c  
स चाप्येतद्विजानाति वासुदेवार्जुनौ तथा	039a  
दुर्योधनसमो नास्ति गदायामिति निश्चयः	039c  
तत्ते वृकोदरमयं भयं व्येतु महाहवे	040a  
व्यपनेष्याम्यहं ह्येनं मा राजन्विमना भव	040c  
तस्मिन्मया हते क्षिप्रमर्जुनं बहवो रथाः	041a  
तुल्यरूपा विशिष्टाश्च क्षेप्स्यन्ति भरतर्षभ	041c  
भीष्मो द्रोणः कृपो द्रौणिः कर्णो भूरिश्रवास्तथा	042a  
प्राग्ज्योतिषाधिपः शल्यः सिन्धुराजो जयद्रथः	042c  
एकैक एषां शक्तस्तु हन्तुं भारत पाण्डवान्	043a  
समस्तास्तु क्षणेनैतान्नेष्यन्ति यमसादनम्	043c  
समग्रा पार्थिवी सेना पार्थमेकं धनञ्जयम्	044a  
कस्मादशक्ता निर्जेतुमिति हेतुर्न विद्यते	044c  
शरव्रातैस्तु भीष्मेण शतशोऽथ सहस्रशः	045a  
द्रोणद्रौणिकृपैश्चैव गन्ता पार्थो यमक्षयम्	045c  
पितामहो हि गाङ्गेयः शन्तनोरधि भारत	046a  
ब्रह्मर्षिसदृशो जज्ञे देवैरपि दुरुत्सहः	046c  
पित्रा ह्युक्तः प्रसन्नेन नाकामस्त्वं मरिष्यसि	046e  
ब्रह्मर्षेश्च भरद्वाजाद्द्रोण्यां द्रोणो व्यजायत	047a  
द्रोणाज्जज्ञे महाराज द्रौणिश्च परमास्त्रवित्	047c  
कृपश्चाचार्यमुख्योऽयं महर्षेर्गौतमादपि	048a  
शरस्तम्बोद्भवः श्रीमानवध्य इति मे मतिः	048c  
अयोनिजं त्रयं ह्येतत्पिता माता च मातुलः	049a  
अश्वत्थाम्नो महाराज स च शूरः स्थितो मम	049c  
सर्व एते महाराज देवकल्पा महारथाः	050a  
शक्रस्यापि व्यथां कुर्युः संयुगे भरतर्षभ	050c  
भीष्मद्रोणकृपाणां च तुल्यः कर्णो मतो मम	051a  
अनुज्ञातश्च रामेण मत्समोऽसीति भारत	051c  
कुण्डले रुचिरे चास्तां कर्णस्य सहजे शुभे	052a  
ते शच्यर्थे महेन्द्रेण याचितः स परन्तपः	052c  
अमोघया महाराज शक्त्या परमभीमया	052e  
तस्य शक्त्योपगूढस्य कस्माज्जीवेद्धनञ्जयः	053a  
विजयो मे ध्रुवं राजन्फलं पाणाविवाहितम्	053c  
अभिव्यक्तः परेषां च कृत्स्नो भुवि पराजयः	053e  
अह्ना ह्येकेन भीष्मोऽयमयुतं हन्ति भारत	054a  
तत्समाश्च महेष्वासा द्रोणद्रौणिकृपा अपि	054c  
संशप्तानि च वृन्दानि क्षत्रियाणां परन्तप	055a  
अर्जुनं वयमस्मान्वा धनञ्जय इति स्म ह	055c  
तांश्चालमिति मन्यन्ते सव्यसाचिवधे विभो	056a  
पार्थिवाः स भवान्राजन्नकस्माद्व्यथते कथम्	056c  
भीमसेने च निहते कोऽन्यो युध्येत भारत	057a  
परेषां तन्ममाचक्ष्व यदि वेत्थ परन्तप	057c  
पञ्च ते भ्रातरः सर्वे धृष्टद्युम्नोऽथ सात्यकिः	058a  
परेषां सप्त ये राजन्योधाः परमकं बलम्	058c  
अस्माकं तु विशिष्टा ये भीष्मद्रोणकृपादयः	059a  
द्रौणिर्वैकर्तनः कर्णः सोमदत्तोऽथ बाह्लिकः	059c  
प्राग्ज्योतिषाधिपः शल्य आवन्त्योऽथ जयद्रथः	060a  
दुःशासनो दुर्मुखश्च दुःसहश्च विशां पते	060c  
श्रुतायुश्चित्रसेनश्च पुरुमित्रो विविंशतिः	061a  
शलो भूरिश्रवाश्चोभौ विकर्णश्च तवात्मजः	061c  
अक्षौहिण्यो हि मे राजन्दशैका च समाहृताः	062a  
न्यूनाः परेषां सप्तैव कस्मान्मे स्यात्पराजयः	062c  
बलं त्रिगुणतो हीनं योध्यं प्राह बृहस्पतिः	063a  
परेभ्यस्त्रिगुणा चेयं मम राजन्ननीकिनी	063c  
गुणहीनं परेषां च बहु पश्यामि भारत	064a  
गुणोदयं बहुगुणमात्मनश्च विशां पते	064c  
एतत्सर्वं समाज्ञाय बलाग्र्यं मम भारत	065a  
न्यूनतां पाण्डवानां च न मोहं गन्तुमर्हसि	065c  
वैशम्पायन उवाच	066  
इत्युक्त्वा सञ्जयं भूयः पर्यपृच्छत भारत	066a  
विधित्सुः प्राप्तकालानि ज्ञात्वा परपुरञ्जयः	066c  
