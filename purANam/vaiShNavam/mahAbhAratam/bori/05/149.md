वैशम्पायन उवाच ||	001    
जनार्दनवचः श्रुत्वा धर्मराजो युधिष्ठिरः |	001a  
भ्रातॄनुवाच धर्मात्मा समक्षं केशवस्य ह ||	001c  
श्रुतं भवद्भिर्यद्वृत्तं सभायां कुरुसंसदि |	002a  
केशवस्यापि यद्वाक्यं तत्सर्वमवधारितम् ||	002c  
तस्मात्सेनाविभागं मे कुरुध्वं नरसत्तमाः |	003a  
अक्षौहिण्यस्तु सप्तैताः समेता विजयाय वै ||	003c  
तासां मे पतयः सप्त विख्यातास्तान्निबोधत |	004a  
द्रुपदश्च विराटश्च धृष्टद्युम्नशिखण्डिनौ ||	004c  
सात्यकिश्चेकितानश्च भीमसेनश्च वीर्यवान् |	005a  
एते सेनाप्रणेतारो वीराः सर्वे तनुत्यजः ||	005c  
सर्वे वेदविदः शूराः सर्वे सुचरितव्रताः |	006a  
ह्रीमन्तो नीतिमन्तश्च सर्वे युद्धविशारदाः |	006c  
इष्वस्त्रकुशलाश्चैव तथा सर्वास्त्रयोधिनः ||	006e   
सप्तानामपि यो नेता सेनानां प्रविभागवित् |	007a  
यः सहेत रणे भीष्मं शरार्चिःपावकोपमम् ||	007c  
त्वं तावत्सहदेवात्र प्रब्रूहि कुरुनन्दन |	008a  
स्वमतं पुरुषव्याघ्र को नः सेनापतिः क्षमः ||	008c  
सहदेव उवाच ||	009    
संयुक्त एकदुःखश्च वीर्यवांश्च महीपतिः |	009a  
यं समाश्रित्य धर्मज्ञं स्वमंशमनुयुञ्ज्महे ||	009c  
मत्स्यो विराटो बलवान्कृतास्त्रो युद्धदुर्मदः |	010a  
प्रसहिष्यति सङ्ग्रामे भीष्मं तांश्च महारथान् ||	010c  
वैशम्पायन उवाच ||	011    
तथोक्ते सहदेवेन वाक्ये वाक्यविशारदः |	011a  
नकुलोऽनन्तरं तस्मादिदं वचनमाददे ||	011c  
वयसा शास्त्रतो धैर्यात्कुलेनाभिजनेन च |	012a  
ह्रीमान्कुलान्वितः श्रीमान्सर्वशास्त्रविशारदः ||	012c  
वेद चास्त्रं भरद्वाजाद्दुर्धर्षः सत्यसङ्गरः |	013a  
यो नित्यं स्पर्धते द्रोणं भीष्मं चैव महाबलम् ||	013c  
श्लाघ्यः पार्थिवसङ्घस्य प्रमुखे वाहिनीपतिः |	014a  
पुत्रपौत्रैः परिवृतः शतशाख इव द्रुमः ||	014c  
यस्तताप तपो घोरं सदारः पृथिवीपतिः |	015a  
रोषाद्द्रोणविनाशाय वीरः समितिशोभनः ||	015c  
पितेवास्मान्समाधत्ते यः सदा पार्थिवर्षभः |	016a  
श्वशुरो द्रुपदोऽस्माकं सेनामग्रे प्रकर्षतु ||	016c  
स द्रोणभीष्मावायान्तौ सहेदिति मतिर्मम |	017a  
स हि दिव्यास्त्रविद्राजा सखा चाङ्गिरसो नृपः ||	017c  
माद्रीसुताभ्यामुक्ते तु स्वमते कुरुनन्दनः |	018a  
वासविर्वासवसमः सव्यसाच्यब्रवीद्वचः ||	018c  
योऽयं तपःप्रभावेन ॠषिसन्तोषणेन च |	019a  
दिव्यः पुरुष उत्पन्नो ज्वालावर्णो महाबलः ||	019c  
धनुष्मान्कवची खड्गी रथमारुह्य दंशितः |	020a  
दिव्यैर्हयवरैर्युक्तमग्निकुण्डात्समुत्थितः ||	020c  
गर्जन्निव महामेघो रथघोषेण वीर्यवान् |	021a  
सिंहसंहननो वीरः सिंहविक्रान्तविक्रमः ||	021c  
सिंहोरस्को महाबाहुः सिंहवक्षा महाबलः |	022a  
सिंहप्रगर्जनो वीरः सिंहस्कन्धो महाद्युतिः ||	022c  
सुभ्रूः सुदंष्ट्रः सुहनुः सुबाहुः सुमुखोऽकृशः |	023a  
सुजत्रुः सुविशालाक्षः सुपादः सुप्रतिष्ठितः ||	023c  
अभेद्यः सर्वशस्त्राणां प्रभिन्न इव वारणः |	024a  
जज्ञे द्रोणविनाशाय सत्यवादी जितेन्द्रियः ||	024c  
धृष्टद्युम्नमहं मन्ये सहेद्भीष्मस्य सायकान् |	025a  
वज्राशनिसमस्पर्शान्दीप्तास्यानुरगानिव||	025c  
यमदूतसमान्वेगे निपाते पावकोपमान् |	026a  
रामेणाजौ विषहितान्वज्रनिष्पेषदारुणान् ||	026c  
पुरुषं तं न पश्यामि यः सहेत महाव्रतम् |	027a  
धृष्टद्युम्नमृते राजन्निति मे धीयते मतिः ||	027c  
क्षिप्रहस्तश्चित्रयोधी मतः सेनापतिर्मम |	028a  
अभेद्यकवचः श्रीमान्मातङ्ग इव यूथपः ||	028c  
भीम उवाच ||	029    
वधार्थं यः समुत्पन्नः शिखण्डी द्रुपदात्मजः |	029a  
वदन्ति सिद्धा राजेन्द्र ॠषयश्च समागताः ||	029c  
यस्य सङ्ग्राममध्येषु दिव्यमस्त्रं विकुर्वतः |	030a  
रूपं द्रक्ष्यन्ति पुरुषा रामस्येव महात्मनः ||	030c  
न तं युद्धेषु पश्यामि यो विभिन्द्याच्छिखण्डिनम् |	031a  
शस्त्रेण समरे राजन्सन्नद्धं स्यन्दने स्थितम् ||	031c  
द्वैरथे विषहेन्नान्यो भीष्मं राजन्महाव्रतम् |	032a  
शिखण्डिनमृते वीरं स मे सेनापतिर्मतः ||	032c  
युधिष्ठिर उवाच ||	033    
सर्वस्य जगतस्तात सारासारं बलाबलम् |	033a  
सर्वं जानाति धर्मात्मा गतमेष्यच्च केशवः ||	033c  
यमाह कृष्णो दाशार्हः सोऽस्तु नो वाहिनीपतिः |	034a  
कृतास्त्रो ह्यकृतास्त्रो वा वृद्धो वा यदि वा युवा ||	034c  
एष नो विजये मूलमेष तात विपर्यये |	035a  
अत्र प्राणाश्च राज्यं च भावाभावौ सुखासुखे ||	035c  
एष धाता विधाता च सिद्धिरत्र प्रतिष्ठिता |	036a  
यमाह कृष्णो दाशार्हः स नः सेनापतिः क्षमः |	036c  
ब्रवीतु वदतां श्रेष्ठो निशा समतिवर्तते ||	036e   
ततः सेनापतिं कृत्वा कृष्णस्य वशवर्तिनम् |	037a  
रात्रिशेषे व्यतिक्रान्ते प्रयास्यामो रणाजिरम् ||	037c  
अधिवासितशस्त्राश्च कृतकौतुकमङ्गलाः ||	037e   
वैशम्पायन उवाच ||	038    
तस्य तद्वचनं श्रुत्वा धर्मराजस्य धीमतः |	038a  
अब्रवीत्पुण्डरीकाक्षो धनञ्जयमवेक्ष्य ह ||	038c  
ममाप्येते महाराज भवद्भिर्य उदाहृताः |	039a  
नेतारस्तव सेनायाः शूरा विक्रान्तयोधिनः |	039c  
सर्व एते समर्था हि तव शत्रून्प्रमर्दितुम् ||	039e   
इन्द्रस्यापि भयं ह्येते जनयेयुर्महाहवे |	040a  
किं पुनर्धार्तराष्ट्राणां लुब्धानां पापचेतसाम् ||	040c  
मयापि हि महाबाहो त्वत्प्रियार्थमरिन्दम |	041a  
कृतो यत्नो महांस्तत्र शमः स्यादिति भारत |	041c  
धर्मस्य गतमानृण्यं न स्म वाच्या विवक्षताम् ||	041e   
कृतार्थं मन्यते बालः सोऽऽत्मानमविचक्षणः |	042a  
धार्तराष्ट्रो बलस्थं च मन्यतेऽऽत्मानमातुरः ||	042c  
युज्यतां वाहिनी साधु वधसाध्या हि ते मताः |	043a  
न धार्तराष्ट्राः शक्ष्यन्ति स्थातुं दृष्ट्वा धनञ्जयम् ||	043c  
भीमसेनं च सङ्क्रुद्धं यमौ चापि यमोपमौ |	044a  
युयुधानद्वितीयं च धृष्टद्युम्नममर्षणम् ||	044c  
अभिमन्युं द्रौपदेयान्विराटद्रुपदावपि |	045a  
अक्षौहिणीपतींश्चान्यान्नरेन्द्रान्दृढविक्रमान् ||	045c  
सारवद्बलमस्माकं दुष्प्रधर्षं दुरासदम् |	046a  
धार्तराष्ट्रबलं सङ्ख्ये वधिष्यति न संशयः ||	046c  
एवमुक्ते तु कृष्णेन सम्प्रहृष्यन्नरोत्तमाः |	047a  
तेषां प्रहृष्टमनसां नादः समभवन्महान् ||	047c  
योग इत्यथ सैन्यानां त्वरतां सम्प्रधावताम् |	048a  
हयवारणशब्दश्च नेमिघोषश्च सर्वशः |	048c  
शङ्खदुन्दुभिनिर्घोषस्तुमुलः सर्वतोऽभवत् ||	048e   
प्रयास्यतां पाण्डवानां ससैन्यानां समन्ततः |	049a  
गङ्गेव पूर्णा दुर्धर्षा समदृश्यत वाहिनी ||	049c  
अग्रानीके भीमसेनो माद्रीपुत्रौ च दंशितौ |	050a  
सौभद्रो द्रौपदेयाश्च धृष्टद्युम्नश्च पार्षतः |	050c  
प्रभद्रकाश्च पाञ्चाला भीमसेनमुखा ययुः ||	050e   
ततः शब्दः समभवत्समुद्रस्येव पर्वणि |	051a  
हृष्टानां सम्प्रयातानां घोषो दिवमिवास्पृशत् ||	051c  
प्रहृष्टा दंशिता योधाः परानीकविदारणाः |	052a  
तेषां मध्ये ययौ राजा कुन्तीपुत्रो युधिष्ठिरः ||	052c  
शकटापणवेशाश्च यानयुग्यं च सर्वशः |	053a  
कोशयन्त्रायुधं चैव ये च वैद्याश्चिकित्सकाः ||	053c  
फल्गु यच्च बलं किञ्चित्तथैव कृशदुर्बलम् |	054a  
तत्सङ्गृह्य ययौ राजा ये चापि परिचारकाः ||	054c  
उपप्लव्ये तु पाञ्चाली द्रौपदी सत्यवादिनी |	055a  
सह स्त्रीभिर्निववृते दासीदाससमावृता ||	055c  
कृत्वा मूलप्रतीकारान्गुल्मैः स्थावरजङ्गमैः |	056a  
स्कन्धावारेण महता प्रययुः पाण्डुनन्दनाः ||	056c  
ददतो गां हिरण्यं च ब्राह्मणैरभिसंवृताः |	057a  
स्तूयमाना ययू राजन्रथैर्मणिविभूषितैः ||	057c  
केकया धृष्टकेतुश्च पुत्रः काश्यस्य चाभिभूः |	058a  
श्रेणिमान्वसुदानश्च शिखण्डी चापराजितः ||	058c  
हृष्टास्तुष्टाः कवचिनः सशस्त्राः समलङ्कृताः |	059a  
राजानमन्वयुः सर्वे परिवार्य युधिष्ठिरम् ||	059c  
जघनार्धे विराटश्च यज्ञसेनश्च सोमकिः |	060a  
सुधर्मा कुन्तिभोजश्च धृष्टद्युम्नस्य चात्मजाः ||	060c  
रथायुतानि चत्वारि हयाः पञ्चगुणास्ततः |	061a  
पत्तिसैन्यं दशगुणं सादिनामयुतानि षट् ||	061c  
अनाधृष्टिश्चेकितानश्चेदिराजोऽथ सात्यकिः |	062a  
परिवार्य ययुः सर्वे वासुदेवधनञ्जयौ ||	062c  
आसाद्य तु कुरुक्षेत्रं व्यूढानीकाः प्रहारिणः |	063a  
पाण्डवाः समदृश्यन्त नर्दन्तो वृषभा इव ||	063c  
तेऽवगाह्य कुरुक्षेत्रं शङ्खान्दध्मुररिन्दमाः |	064a  
तथैव दध्मतुः शङ्खौ वासुदेवधनञ्जयौ ||	064c  
पाञ्चजन्यस्य निर्घोषं विस्फूर्जितमिवाशनेः |	065a  
निशम्य सर्वसैन्यानि समहृष्यन्त सर्वशः ||	065c  
शङ्खदुन्दुभिसंसृष्टः सिंहनादस्तरस्विनाम् |	066a  
पृथिवीं चान्तरिक्षं च सागरांश्चान्वनादयत् ||	066c  
ततो देशे समे स्निग्धे प्रभूतयवसेन्धने |	067a  
निवेशयामास तदा सेनां राजा युधिष्ठिरः ||	067c  
परिहृत्य श्मशानानि देवतायतनानि च |	068a  
आश्रमांश्च महर्षीणां तीर्थान्यायतनानि च ||	068c  
मधुरानूषरे देशे शिवे पुण्ये महीपतिः |	069a  
निवेशं कारयामास कुन्तीपुत्रो युधिष्ठिरः ||	069c  
ततश्च पुनरुत्थाय सुखी विश्रान्तवाहनः |	070a  
प्रययौ पृथिवीपालैर्वृतः शतसहस्रशः ||	070c  
विद्राव्य शतशो गुल्मान्धार्तराष्ट्रस्य सैनिकान् |	071a  
पर्यक्रामत्समन्ताच्च पार्थेन सह केशवः ||	071c  
शिबिरं मापयामास धृष्टद्युम्नश्च पार्षतः |	072a  
सात्यकिश्च रथोदारो युयुधानः प्रतापवान् ||	072c  
आसाद्य सरितं पुण्यां कुरुक्षेत्रे हिरण्वतीम् |	073a  
सूपतीर्थां शुचिजलां शर्करापङ्कवर्जिताम् ||	073c  
खानयामास परिखां केशवस्तत्र भारत |	074a  
गुप्त्यर्थमपि चादिश्य बलं तत्र न्यवेशयत् ||	074c  
विधिर्यः शिबिरस्यासीत्पाण्डवानां महात्मनाम् |	075a  
तद्विधानि नरेन्द्राणां कारयामास केशवः ||	075c  
प्रभूतजलकाष्ठानि दुराधर्षतराणि च |	076a  
भक्ष्यभोज्योपपन्नानि शतशोऽथ सहस्रशः ||	076c  
शिबिराणि महार्हाणि राज्ञां तत्र पृथक्पृथक् |	077a  
विमानानीव राजेन्द्र निविष्टानि महीतले ||	077c  
तत्रासञ्शिल्पिनः प्राज्ञाः शतशो दत्तवेतनाः |	078a  
सर्वोपकरणैर्युक्ता वैद्याश्च सुविशारदाः ||	078c  
ज्याधनुर्वर्मशस्त्राणां तथैव मधुसर्पिषोः |	079a  
ससर्ज रसपांसूनां राशयः पर्वतोपमाः ||	079c  
बहूदकं सुयवसं तुषाङ्गारसमन्वितम् |	080a  
शिबिरे शिबिरे राजा सञ्चकार युधिष्ठिरः ||	080c  
महायन्त्राणि नाराचास्तोमरर्ष्टिपरश्वधाः |	081a  
धनूंषि कवचादीनि हृद्यभूवन्नृणां तदा ||	081c  
गजाः कङ्कटसन्नाहा लोहवर्मोत्तरच्छदाः |	082a  
अदृश्यंस्तत्र गिर्याभाः सहस्रशतयोधिनः ||	082c  
निविष्टान्पाण्डवांस्तत्र ज्ञात्वा मित्राणि भारत |	083a  
अभिसस्रुर्यथोद्देशं सबलाः सहवाहनाः ||	083c  
चरितब्रह्मचर्यास्ते सोमपा भूरिदक्षिणाः |	084a  
जयाय पाण्डुपुत्राणां समाजग्मुर्महीक्षितः ||	084c  
