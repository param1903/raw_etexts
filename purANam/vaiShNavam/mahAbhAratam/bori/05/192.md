भीष्म उवाच ||	001    
ततः शिखण्डिनो माता यथातत्त्वं नराधिप |	001a  
आचचक्षे महाबाहो भर्त्रे कन्यां शिखण्डिनीम् ||	001c  
अपुत्रया मया राजन्सपत्नीनां भयादिदम् |	002a  
कन्या शिखण्डिनी जाता पुरुषो वै निवेदितः ||	002c        
त्वया चैव नरश्रेष्ठ तन्मे प्रीत्यानुमोदितम् |	003a  
पुत्रकर्म कृतं चैव कन्यायाः पार्थिवर्षभ |	003c  
भार्या चोढा त्वया राजन्दशार्णाधिपतेः सुता ||	003e   
त्वया च प्रागभिहितं देववाक्यार्थदर्शनात् |	004a  
कन्या भूत्वा पुमान्भावीत्येवं चैतदुपेक्षितम् ||	004c  
एतच्छ्रुत्वा द्रुपदो यज्ञसेनः सर्वं तत्त्वं मन्त्रविद्भ्यो निवेद्य |	005a  
मन्त्रं राजा मन्त्रयामास राजन्यद्यद्युक्तं रक्षणे वै प्रजानाम् ||	005c  
सम्बन्धकं चैव समर्थ्य तस्मिन्दाशार्णके वै नृपतौ नरेन्द्र |	006a  
स्वयं कृत्वा विप्रलम्भं यथावन्मन्त्रैकाग्रो निश्चयं वै जगाम ||	006c  
स्वभावगुप्तं नगरमापत्काले तु भारत |	007a  
गोपयामास राजेन्द्र सर्वतः समलङ्कृतम् ||	007c  
आर्तिं च परमां राजा जगाम सह भार्यया |	008a  
दशार्णपतिना सार्धं विरोधे भरतर्षभ ||	008c  
कथं सम्बन्धिना सार्धं न मे स्याद्विग्रहो महान् |	009a  
इति सञ्चिन्त्य मनसा दैवतान्यर्चयत्तदा ||	009c  
तं तु दृष्ट्वा तदा राजन्देवी देवपरं तथा |	010a  
अर्चां प्रयुञ्जानमथो भार्या वचनमब्रवीत् ||	010c  
देवानां प्रतिपत्तिश्च सत्या साधुमता सदा |	011a  
सा तु दुःखार्णवं प्राप्य नः स्यादर्चयतां भृशम् ||	011c  
दैवतानि च सर्वाणि पूज्यन्तां भूरिदक्षिणैः |	012a  
अग्नयश्चापि हूयन्तां दाशार्णप्रतिषेधने ||	012c  
अयुद्धेन निवृत्तिं च मनसा चिन्तयाभिभो |	013a  
देवतानां प्रसादेन सर्वमेतद्भविष्यति ||	013c  
मन्त्रिभिर्मन्त्रितं सार्धं त्वया यत्पृथुलोचन |	014a  
पुरस्यास्याविनाशाय तच्च राजंस्तथा कुरु ||	014c  
दैवं हि मानुषोपेतं भृशं सिध्यति पार्थिव |	015a  
परस्परविरोधात्तु नानयोः सिद्धिरस्ति वै ||	015c  
तस्माद्विधाय नगरे विधानं सचिवैः सह |	016a  
अर्चयस्व यथाकामं दैवतानि विशां पते ||	016c  
एवं सम्भाषमाणौ तौ दृष्ट्वा शोकपरायणौ |	017a  
शिखण्डिनी तदा कन्या व्रीडितेव मनस्विनी ||	017c  
ततः सा चिन्तयामास मत्कृते दुःखितावुभौ |	018a  
इमाविति ततश्चक्रे मतिं प्राणविनाशने ||	018c  
एवं सा निश्चयं कृत्वा भृशं शोकपरायणा |	019a  
जगाम भवनं त्यक्त्वा गहनं निर्जनं वनम् ||	019c  
यक्षेणर्द्धिमता राजन्स्थूणाकर्णेन पालितम् |	020a  
तद्भयादेव च जनो विसर्जयति तद्वनम् ||	020c  
तत्र स्थूणस्य भवनं सुधामृत्तिकलेपनम् |	021a  
लाजोल्लापिकधूमाढ्यमुच्चप्राकारतोरणम् ||	021c  
तत्प्रविश्य शिखण्डी सा द्रुपदस्यात्मजा नृप |	022a  
अनश्नती बहुतिथं शरीरमुपशोषयत् ||	022c  
दर्शयामास तां यक्षः स्थूणो मध्वक्षसंयुतः |	023a  
किमर्थोऽयं तवारम्भः करिष्ये ब्रूहि माचिरम् ||	023c  
अशक्यमिति सा यक्षं पुनः पुनरुवाच ह |	024a  
करिष्यामीति चैनां स प्रत्युवाचाथ गुह्यकः ||	024c  
धनेश्वरस्यानुचरो वरदोऽस्मि नृपात्मजे |	025a  
अदेयमपि दास्यामि ब्रूहि यत्ते विवक्षितम् |	025c  
ततः शिखण्डी तत्सर्वमखिलेन न्यवेदयत् |	026a  
तस्मै यक्षप्रधानाय स्थूणाकर्णाय भारत ||	026c  
आपन्नो मे पिता यक्ष नचिराद्विनशिष्यति |	027a  
अभियास्यति सङ्क्रुद्धो दशार्णाधिपतिर्हि तम् ||	027c  
महाबलो महोत्साहः स हेमकवचो नृपः |	028a  
तस्माद्रक्षस्व मां यक्ष पितरं मातरं च मे ||	028c  
प्रतिज्ञातो हि भवता दुःखप्रतिनयो मम |	029a  
भवेयं पुरुषो यक्ष त्वत्प्रसादादनिन्दितः ||	029c  
यावदेव स राजा वै नोपयाति पुरं मम |	030a  
तावदेव महायक्ष प्रसादं कुरु गुह्यक ||	030c  
