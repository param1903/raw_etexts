शल्य उवाच	001  
एवमुक्तः स भगवाञ्शच्या पुनरथाब्रवीत्	001a  
विक्रमस्य न कालोऽयं नहुषो बलवत्तरः	001c  
विवर्धितश्च ऋषिभिर्हव्यैः कव्यैश्च भामिनि	002a  
नीतिमत्र विधास्यामि देवि तां कर्तुमर्हसि	002c  
गुह्यं चैतत्त्वया कार्यं नाख्यातव्यं शुभे क्वचित्	003a  
गत्वा नहुषमेकान्ते ब्रवीहि तनुमध्यमे	003c  
ऋषियानेन दिव्येन मामुपैहि जगत्पते	004a  
एवं तव वशे प्रीता भविष्यामीति तं वद	004c  
इत्युक्ता देवराजेन पत्नी सा कमलेक्षणा	005a  
एवमस्त्वित्यथोक्त्वा तु जगाम नहुषं प्रति	005c  
नहुषस्तां ततो दृष्ट्वा विस्मितो वाक्यमब्रवीत्	006a  
स्वागतं ते वरारोहे किं करोमि शुचिस्मिते	006c  
भक्तं मां भज कल्याणि किमिच्छसि मनस्विनि	007a  
तव कल्याणि यत्कार्यं तत्करिष्ये सुमध्यमे	007c  
न च व्रीडा त्वया कार्या सुश्रोणि मयि विश्वस	008a  
सत्येन वै शपे देवि कर्तास्मि वचनं तव	008c  
इन्द्राण्युवाच	009  
यो मे त्वया कृतः कालस्तमाकाङ्क्षे जगत्पते	009a  
ततस्त्वमेव भर्ता मे भविष्यसि सुराधिप	009c  
कार्यं च हृदि मे यत्तद्देवराजावधारय	010a  
वक्ष्यामि यदि मे राजन्प्रियमेतत्करिष्यसि	010c  
वाक्यं प्रणयसंयुक्तं ततः स्यां वशगा तव	010e  
इन्द्रस्य वाजिनो वाहा हस्तिनोऽथ रथास्तथा	011a  
इच्छाम्यहमिहापूर्वं वाहनं ते सुराधिप	011c  
यन्न विष्णोर्न रुद्रस्य नासुराणां न रक्षसाम्	011e  
वहन्तु त्वां महाराज ऋषयः सङ्गता विभो	012a  
सर्वे शिबिकया राजन्नेतद्धि मम रोचते	012c  
नासुरेषु न देवेषु तुल्यो भवितुमर्हसि	013a  
सर्वेषां तेज आदत्स्व स्वेन वीर्येण दर्शनात्	013c  
न ते प्रमुखतः स्थातुं कश्चिदिच्छति वीर्यवान्	013e  
शल्य उवाच	014  
एवमुक्तस्तु नहुषः प्राहृष्यत तदा किल	014a  
उवाच वचनं चापि सुरेन्द्रस्तामनिन्दिताम्	014c  
अपूर्वं वाहनमिदं त्वयोक्तं वरवर्णिनि	015a  
दृढं मे रुचितं देवि त्वद्वशोऽस्मि वरानने	015c  
न ह्यल्पवीर्यो भवति यो वाहान्कुरुते मुनीन्	016a  
अहं तपस्वी बलवान्भूतभव्यभवत्प्रभुः	016c  
मयि क्रुद्धे जगन्न स्यान्मयि सर्वं प्रतिष्ठितम्	017a  
देवदानवगन्धर्वाः किन्नरोरगराक्षसाः	017c  
न मे क्रुद्धस्य पर्याप्ताः सर्वे लोकाः शुचिस्मिते	018a  
चक्षुषा यं प्रपश्यामि तस्य तेजो हराम्यहम्	018c  
तस्मात्ते वचनं देवि करिष्यामि न संशयः	019a  
सप्तर्षयो मां वक्ष्यन्ति सर्वे ब्रह्मर्षयस्तथा	019c  
पश्य माहात्म्यमस्माकमृद्धिं च वरवर्णिनि	019e  
एवमुक्त्वा तु तां देवीं विसृज्य च वराननाम्	020a  
विमाने योजयित्वा स ऋषीन्नियममास्थितान्	020c  
अब्रह्मण्यो बलोपेतो मत्तो वरमदेन च	021a  
कामवृत्तः स दुष्टात्मा वाहयामास तानृषीन्	021c  
नहुषेण विसृष्टा च बृहस्पतिमुवाच सा	022a  
समयोऽल्पावशेषो मे नहुषेणेह यः कृतः	022c  
शक्रं मृगय शीघ्रं त्वं भक्तायाः कुरु मे दयाम्	022e  
बाढमित्येव भगवान्बृहस्पतिरुवाच ताम्	023a  
न भेतव्यं त्वया देवि नहुषाद्दुष्टचेतसः	023c  
न ह्येष स्थास्यति चिरं गत एष नराधमः	024a  
अधर्मज्ञो महर्षीणां वाहनाच्च हतः शुभे	024c  
इष्टिं चाहं करिष्यामि विनाशायास्य दुर्मतेः	025a  
शक्रं चाधिगमिष्यामि मा भैस्त्वं भद्रमस्तु ते	025c  
ततः प्रज्वाल्य विधिवज्जुहाव परमं हविः	026a  
बृहस्पतिर्महातेजा देवराजोपलब्धये	026c  
तस्माच्च भगवान्देवः स्वयमेव हुताशनः	027a  
स्त्रीवेषमद्भुतं कृत्वा सहसान्तरधीयत	027c  
स दिशः प्रदिशश्चैव पर्वतांश्च वनानि च	028a  
पृथिवीं चान्तरिक्षं च विचीयातिमनोगतिः	028c  
निमेषान्तरमात्रेण बृहस्पतिमुपागमत्	028e  
अग्निरुवाच	029  
बृहस्पते न पश्यामि देवराजमहं क्वचित्	029a  
आपः शेषाः सदा चापः प्रवेष्टुं नोत्सहाम्यहम्	029c  
न मे तत्र गतिर्ब्रह्मन्किमन्यत्करवाणि ते	029e  
शल्य उवाच	030  
तमब्रवीद्देवगुरुरपो विश महाद्युते	030a  
अग्निरुवाच	031  
नापः प्रवेष्टुं शक्ष्यामि क्षयो मेऽत्र भविष्यति	031a  
शरणं त्वां प्रपन्नोऽस्मि स्वस्ति तेऽस्तु महाद्युते	031c  
अद्भ्योऽग्निर्ब्रह्मतः क्षत्रमश्मनो लोहमुत्थितम्	032a  
तेषां सर्वत्रगं तेजः स्वासु योनिषु शाम्यति	032c  
