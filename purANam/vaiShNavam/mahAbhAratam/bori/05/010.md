इन्द्र उवाच	001  
सर्वं व्याप्तमिदं देवा वृत्रेण जगदव्ययम्	001a  
न ह्यस्य सदृशं किञ्चित्प्रतिघाताय यद्भवेत्	001c  
समर्थो ह्यभवं पूर्वमसमर्थोऽस्मि साम्प्रतम्	002a  
कथं कुर्यां नु भद्रं वो दुष्प्रधर्षः स मे मतः	002c  
तेजस्वी च महात्मा च युद्धे चामितविक्रमः	003a  
ग्रसेत्त्रिभुवनं सर्वं सदेवासुरमानुषम्	003c  
तस्माद्विनिश्चयमिमं शृणुध्वं मे दिवौकसः	004a  
विष्णोः क्षयमुपागम्य समेत्य च महात्मना	004c  
तेन सम्मन्त्र्य वेत्स्यामो वधोपायं दुरात्मनः	004e  
शल्य उवाच	005  
एवमुक्ते मघवता देवाः सर्षिगणास्तदा	005a  
शरण्यं शरणं देवं जग्मुर्विष्णुं महाबलम्	005c  
ऊचुश्च सर्वे देवेशं विष्णुं वृत्रभयार्दिताः	006a  
त्वया लोकास्त्रयः क्रान्तास्त्रिभिर्विक्रमणैः प्रभो	006c  
अमृतं चाहृतं विष्णो दैत्याश्च निहता रणे	007a  
बलिं बद्ध्वा महादैत्यं शक्रो देवाधिपः कृतः	007c  
त्वं प्रभुः सर्वलोकानां त्वया सर्वमिदं ततम्	008a  
त्वं हि देव महादेवः सर्वलोकनमस्कृतः	008c  
गतिर्भव त्वं देवानां सेन्द्राणाममरोत्तम	009a  
जगद्व्याप्तमिदं सर्वं वृत्रेणासुरसूदन	009c  
विष्णुरुवाच	010  
अवश्यं करणीयं मे भवतां हितमुत्तमम्	010a  
तस्मादुपायं वक्ष्यामि यथासौ न भविष्यति	010c  
गच्छध्वं सर्षिगन्धर्वा यत्रासौ विश्वरूपधृक्	011a  
साम तस्य प्रयुञ्जध्वं तत एनं विजेष्यथ	011c  
भविष्यति गतिर्देवाः शक्रस्य मम तेजसा	012a  
अदृश्यश्च प्रवेक्ष्यामि वज्रमस्यायुधोत्तमम्	012c  
गच्छध्वमृषिभिः सार्धं गन्धर्वैश्च सुरोत्तमाः	013a  
वृत्रस्य सह शक्रेण सन्धिं कुरुत माचिरम्	013c  
शल्य उवाच	014  
एवमुक्तास्तु देवेन ऋषयस्त्रिदशास्तथा	014a  
ययुः समेत्य सहिताः शक्रं कृत्वा पुरःसरम्	014c  
समीपमेत्य च तदा सर्व एव महौजसः	015a  
तं तेजसा प्रज्वलितं प्रतपन्तं दिशो दश	015c  
ग्रसन्तमिव लोकांस्त्रीन्सूर्याचन्द्रमसौ यथा	016a  
ददृशुस्तत्र ते वृत्रं शक्रेण सह देवताः	016c  
ऋषयोऽथ ततोऽभ्येत्य वृत्रमूचुः प्रियं वचः	017a  
व्याप्तं जगदिदं सर्वं तेजसा तव दुर्जय	017c  
न च शक्नोषि निर्जेतुं वासवं भूरिविक्रमम्	018a  
युध्यतोश्चापि वां कालो व्यतीतः सुमहानिह	018c  
पीड्यन्ते च प्रजाः सर्वाः सदेवासुरमानवाः	019a  
सख्यं भवतु ते वृत्र शक्रेण सह नित्यदा	019c  
अवाप्स्यसि सुखं त्वं च शक्रलोकांश्च शाश्वतान्	019e  
ऋषिवाक्यं निशम्याथ स वृत्रः सुमहाबलः	020a  
उवाच तांस्तदा सर्वान्प्रणम्य शिरसासुरः	020c  
सर्वे यूयं महाभागा गन्धर्वाश्चैव सर्वशः	021a  
यद्ब्रूत तच्छ्रुतं सर्वं ममापि शृणुतानघाः	021c  
सन्धिः कथं वै भविता मम शक्रस्य चोभयोः	022a  
तेजसोर्हि द्वयोर्देवाः सख्यं वै भविता कथम्	022c  
ऋषय ऊचुः	023  
सकृत्सतां सङ्गतं लिप्सितव्यं ततः परं भविता भव्यमेव	023a  
नातिक्रमेत्सत्पुरुषेण सङ्गतं तस्मात्सतां सङ्गतं लिप्सितव्यम्	023c  
दृढं सतां सङ्गतं चापि नित्यं ब्रूयाच्चार्थं ह्यर्थकृच्छ्रेषु धीरः	024a  
महार्थवत्सत्पुरुषेण सङ्गतं तस्मात्सन्तं न जिघांसेत धीरः	024c  
इन्द्रः सतां सम्मतश्च निवासश्च महात्मनाम्	025a  
सत्यवादी ह्यदीनश्च धर्मवित्सुविनिश्चितः	025c  
तेन ते सह शक्रेण सन्धिर्भवतु शाश्वतः	026a  
एवं विश्वासमागच्छ मा ते भूद्बुद्धिरन्यथा	026c  
शल्य उवाच	027  
महर्षिवचनं श्रुत्वा तानुवाच महाद्युतिः	027a  
अवश्यं भगवन्तो मे माननीयास्तपस्विनः	027c  
ब्रवीमि यदहं देवास्तत्सर्वं क्रियतामिह	028a  
ततः सर्वं करिष्यामि यदूचुर्मां द्विजर्षभाः	028c  
न शुष्केण न चार्द्रेण नाश्मना न च दारुणा	029a  
न शस्त्रेण न वज्रेण न दिवा न तथा निशि	029c  
वध्यो भवेयं विप्रेन्द्राः शक्रस्य सह दैवतैः	030a  
एवं मे रोचते सन्धिः शक्रेण सह नित्यदा	030c  
बाढमित्येव ऋषयस्तमूचुर्भरतर्षभ	031a  
एवं कृते तु सन्धाने वृत्रः प्रमुदितोऽभवत्	031c  
यत्तः सदाभवच्चापि शक्रोऽमर्षसमन्वितः	032a  
वृत्रस्य वधसंयुक्तानुपायाननुचिन्तयन्	032c  
रन्ध्रान्वेषी समुद्विग्नः सदाभूद्बलवृत्रहा	032e  
स कदाचित्समुद्रान्ते तमपश्यन्महासुरम्	033a  
सन्ध्याकाल उपावृत्ते मुहूर्ते रम्यदारुणे	033c  
ततः सञ्चिन्त्य भगवान्वरदानं महात्मनः	034a  
सन्ध्येयं वर्तते रौद्रा न रात्रिर्दिवसं न च	034c  
वृत्रश्चावश्यवध्योऽयं मम सर्वहरो रिपुः	034e  
यदि वृत्रं न हन्म्यद्य वञ्चयित्वा महासुरम्	035a  
महाबलं महाकायं न मे श्रेयो भविष्यति	035c  
एवं सञ्चिन्तयन्नेव शक्रो विष्णुमनुस्मरन्	036a  
अथ फेनं तदापश्यत्समुद्रे पर्वतोपमम्	036c  
नायं शुष्को न चार्द्रोऽयं न च शस्त्रमिदं तथा	037a  
एनं क्षेप्स्यामि वृत्रस्य क्षणादेव नशिष्यति	037c  
सवज्रमथ फेनं तं क्षिप्रं वृत्रे निसृष्टवान्	038a  
प्रविश्य फेनं तं विष्णुरथ वृत्रं व्यनाशयत्	038c  
निहते तु ततो वृत्रे दिशो वितिमिराभवन्	039a  
प्रववौ च शिवो वायुः प्रजाश्च जहृषुस्तदा	039c  
ततो देवाः सगन्धर्वा यक्षराक्षसपन्नगाः	040a  
ऋषयश्च महेन्द्रं तमस्तुवन्विविधैः स्तवैः	040c  
नमस्कृतः सर्वभूतैः सर्वभूतानि सान्त्वयन्	041a  
हतशत्रुः प्रहृष्टात्मा वासवः सह दैवतैः	041c  
विष्णुं त्रिभुवनश्रेष्ठं पूजयामास धर्मवित्	041e  
ततो हते महावीर्ये वृत्रे देवभयङ्करे	042a  
अनृतेनाभिभूतोऽभूच्छक्रः परमदुर्मनाः	042c  
त्रैशीर्षयाभिभूतश्च स पूर्वं ब्रह्महत्यया	042e  
सोऽन्तमाश्रित्य लोकानां नष्टसञ्ज्ञो विचेतनः	043a  
न प्राज्ञायत देवेन्द्रस्त्वभिभूतः स्वकल्मषैः	043c  
प्रतिच्छन्नो वसत्यप्सु चेष्टमान इवोरगः	043e  
ततः प्रनष्टे देवेन्द्रे ब्रह्महत्याभयार्दिते	044a  
भूमिः प्रध्वस्तसङ्काशा निर्वृक्षा शुष्ककानना	044c  
विच्छिन्नस्रोतसो नद्यः सरांस्यनुदकानि च	044e  
सङ्क्षोभश्चापि सत्त्वानामनावृष्टिकृतोऽभवत्	045a  
देवाश्चापि भृशं त्रस्तास्तथा सर्वे महर्षयः	045c  
अराजकं जगत्सर्वमभिभूतमुपद्रवैः	046a  
ततो भीताभवन्देवाः को नो राजा भवेदिति	046c  
दिवि देवर्षयश्चापि देवराजविनाकृताः	047a  
न च स्म कश्चिद्देवानां राज्याय कुरुते मनः	047c  
