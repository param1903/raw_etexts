वैशम्पायन उवाच ||	001    
असिद्धानुनये कृष्णे कुरुभ्यः पाण्डवान्गते |	001a  
अभिगम्य पृथां क्षत्ता शनैः शोचन्निवाब्रवीत् ||	001c  
जानासि मे जीवपुत्रे भावं नित्यमनुग्रहे |	002a  
क्रोशतो न च गृह्णीते वचनं मे सुयोधनः ||	002c  
उपपन्नो ह्यसौ राजा चेदिपाञ्चालकेकयैः |	003a  
भीमार्जुनाभ्यां कृष्णेन युयुधानयमैरपि ||	003c  
उपप्लव्ये निविष्टोऽपि धर्ममेव युधिष्ठिरः |	004a  
काङ्क्षते ज्ञातिसौहार्दाद्बलवान्दुर्बलो यथा ||	004c  
राजा तु धृतराष्ट्रोऽयं वयोवृद्धो न शाम्यति |	005a  
मत्तः पुत्रमदेनैव विधर्मे पथि वर्तते ||	005c  
जयद्रथस्य कर्णस्य तथा दुःशासनस्य च |	006a  
सौबलस्य च दुर्बुद्ध्या मिथोभेदः प्रवर्तते ||	006c  
अधर्मेण हि धर्मिष्ठं हृतं वै राज्यमीदृशम् |	007a  
येषां तेषामयं धर्मः सानुबन्धो भविष्यति ||	007c  
ह्रियमाणे बलाद्धर्मे कुरुभिः को न सञ्ज्वरेत् |	008a  
असाम्ना केशवे याते समुद्योक्ष्यन्ति पाण्डवाः ||	008c  
ततः कुरूणामनयो भविता वीरनाशनः |	009a  
चिन्तयन्न लभे निद्रामहःसु च निशासु च ||	009c  
श्रुत्वा तु कुन्ती तद्वाक्यमर्थकामेन भाषितम् |	010a  
अनिष्टनन्ती दुःखार्ता मनसा विममर्श ह ||	010c  
धिगस्त्वर्थं यत्कृतेऽयं महाञ्ज्ञातिवधे क्षयः |	011a  
वर्त्स्यते सुहृदां ह्येषां युद्धेऽस्मिन्वै पराभवः ||	011c  
पाण्डवाश्चेदिपाञ्चाला यादवाश्च समागताः |	012a  
भारतैर्यदि योत्स्यन्ति किं नु दुःखमतः परम् ||	012c  
पश्ये दोषं ध्रुवं युद्धे तथा युद्धे पराभवम् |	013a  
अधनस्य मृतं श्रेयो न हि ज्ञातिक्षये जयः ||	013c  
पितामहः शान्तनव आचार्यश्च युधां पतिः |	014a  
कर्णश्च धार्तराष्ट्रार्थं वर्धयन्ति भयं मम ||	014c  
नाचार्यः कामवाञ्शिष्यैर्द्रोणो युध्येत जातु चित् |	015a  
पाण्डवेषु कथं हार्दं कुर्यान्न च पितामहः ||	015c  
अयं त्वेको वृथादृष्टिर्धार्तराष्ट्रस्य दुर्मतेः |	016a  
मोहानुवर्ती सततं पापो द्वेष्टि च पाण्डवान् ||	016c  
महत्यनर्थे निर्बन्धी बलवांश्च विशेषतः |	017a  
कर्णः सदा पाण्डवानां तन्मे दहति साम्प्रतम् ||	017c  
आशंसे त्वद्य कर्णस्य मनोऽहं पाण्डवान्प्रति |	018a  
प्रसादयितुमासाद्य दर्शयन्ती यथातथम् ||	018c  
तोषितो भगवान्यत्र दुर्वासा मे वरं ददौ |	019a  
आह्वानं देवसंयुक्तं वसन्त्याः पितृवेश्मनि ||	019c  
साहमन्तःपुरे राज्ञः कुन्तिभोजपुरस्कृता |	020a  
चिन्तयन्ती बहुविधं हृदयेन विदूयता ||	020c  
बलाबलं च मन्त्राणां ब्राह्मणस्य च वाग्बलम् |	021a  
स्त्रीभावाद्बालभावाच्च चिन्तयन्ती पुनः पुनः ||	021c  
धात्र्या विश्रब्धया गुप्ता सखीजनवृता तदा |	022a  
दोषं परिहरन्ती च पितुश्चारित्ररक्षिणी ||	022c  
कथं नु सुकृतं मे स्यान्नापराधवती कथम् |	023a  
भवेयमिति सञ्चिन्त्य ब्राह्मणं तं नमस्य च ||	023c  
कौतूहलात्तु तं लब्ध्वा बालिश्यादाचरं तदा |	024a  
कन्या सती देवमर्कमासादयमहं ततः ||	024c  
योऽसौ कानीनगर्भो मे पुत्रवत्परिवर्तितः |	025a  
कस्मान्न कुर्याद्वचनं पथ्यं भ्रातृहितं तथा ||	025c  
इति कुन्ती विनिश्चित्य कार्यं निश्चितमुत्तमम् |	026a  
कार्यार्थमभिनिर्याय ययौ भागीरथीं प्रति ||	026c  
आत्मजस्य ततस्तस्य घृणिनः सत्यसङ्गिनः |	027a  
गङ्गातीरे पृथाशृण्वदुपाध्ययननिस्वनम् ||	027c  
प्राङ्मुखस्योर्ध्वबाहोः सा पर्यतिष्ठत पृष्ठतः |	028a  
जप्यावसानं कार्यार्थं प्रतीक्षन्ती तपस्विनी ||	028c  
अतिष्ठत्सूर्यतापार्ता कर्णस्योत्तरवाससि |	029a  
कौरव्यपत्नी वार्ष्णेयी पद्ममालेव शुष्यती ||	029c  
आ पृष्ठतापाज्जप्त्वा स परिवृत्य यतव्रतः |	030a  
दृष्ट्वा कुन्तीमुपातिष्ठदभिवाद्य कृताञ्जलिः |	030c  
यथान्यायं महातेजा मानी धर्मभृतां वरः ||	030e   
