वैशम्पायन उवाच ||	001    
पृथामामन्त्र्य गोविन्दः कृत्वा चापि प्रदक्षिणम् |	001a  
दुर्योधनगृहं शौरिरभ्यगच्छदरिन्दमः ||	001c  
लक्ष्म्या परमया युक्तं पुरन्दरगृहोपमम् |	002a  
तस्य कक्ष्या व्यतिक्रम्य तिस्रो द्वाःस्थैरवारितः ||	002c  
ततोऽभ्रघनसङ्काशं गिरिकूटमिवोच्छ्रितम् |	003a  
श्रिया ज्वलन्तं प्रासादमारुरोह महायशाः ||	003c  
तत्र राजसहस्रैश्च कुरुभिश्चाभिसंवृतम् |	004a  
धार्तराष्ट्रं महाबाहुं ददर्शासीनमासने ||	004c  
दुःशासनं च कर्णं च शकुनिं चापि सौबलम् |	005a  
दुर्योधनसमीपे तानासनस्थान्ददर्श सः ||	005c  
अभ्यागच्छति दाशार्हे धार्तराष्ट्रो महायशाः |	006a  
उदतिष्ठत्सहामात्यः पूजयन्मधुसूदनम् ||	006c  
समेत्य धार्तराष्ट्रेण सहामात्येन केशवः |	007a  
राजभिस्तत्र वार्ष्णेयः समागच्छद्यथावयः ||	007c  
तत्र जाम्बूनदमयं पर्यङ्कं सुपरिष्कृतम् |	008a  
विविधास्तरणास्तीर्णमभ्युपाविशदच्युतः ||	008c  
तस्मिन्गां मधुपर्कं च उपहृत्य जनार्दने |	009a  
निवेदयामास तदा गृहान्राज्यं च कौरवः ||	009c  
तत्र गोविन्दमासीनं प्रसन्नादित्यवर्चसम् |	010a  
उपासां चक्रिरे सर्वे कुरवो राजभिः सह ||	010c  
ततो दुर्योधनो राजा वार्ष्णेयं जयतां वरम् |	011a  
न्यमन्त्रयद्भोजनेन नाभ्यनन्दच्च केशवः ||	011c  
ततो दुर्योधनः कृष्णमब्रवीद्राजसंसदि |	012a  
मृदुपूर्वं शठोदर्कं कर्णमाभाष्य कौरवः ||	012c  
कस्मादन्नानि पानानि वासांसि शयनानि च |	013a  
त्वदर्थमुपनीतानि नाग्रहीस्त्वं जनार्दन ||	013c  
उभयोश्चाददः साह्यमुभयोश्च हिते रतः |	014a  
सम्बन्धी दयितश्चासि धृतराष्ट्रस्य माधव ||	014c  
त्वं हि गोविन्द धर्मार्थौ वेत्थ तत्त्वेन सर्वशः |	015a  
तत्र कारणमिच्छामि श्रोतुं चक्रगदाधर ||	015c  
स एवमुक्तो गोविन्दः प्रत्युवाच महामनाः |	016a  
ओघमेघस्वनः काले प्रगृह्य विपुलं भुजम् ||	016c  
अनम्बूकृतमग्रस्तमनिरस्तमसङ्कुलम् |	017a  
राजीवनेत्रो राजानं हेतुमद्वाक्यमुत्तमम् ||	017c  
कृतार्था भुञ्जते दूताः पूजां गृह्णन्ति चैव हि |	018a  
कृतार्थं मां सहामात्यस्त्वमर्चिष्यसि भारत ||	018c  
एवमुक्तः प्रत्युवाच धार्तराष्ट्रो जनार्दनम् |	019a  
न युक्तं भवतास्मासु प्रतिपत्तुमसाम्प्रतम् ||	019c  
कृतार्थं चाकृतार्थं च त्वां वयं मधुसूदन |	020a  
यतामहे पूजयितुं गोविन्द न च शक्नुमः ||	020c  
न च तत्कारणं विद्मो यस्मिन्नो मधुसूदन |	021a  
पूजां कृतां प्रीयमाणैर्नामंस्थाः पुरुषोत्तम ||	021c  
वैरं नो नास्ति भवता गोविन्द न च विग्रहः |	022a  
स भवान्प्रसमीक्ष्यैतन्नेदृशं वक्तुमर्हति ||	022c  
एवमुक्तः प्रत्युवाच धार्तराष्ट्रं जनार्दनः |	023a  
अभिवीक्ष्य सहामात्यं दाशार्हः प्रहसन्निव ||	023c  
नाहं कामान्न संरम्भान्न द्वेषान्नार्थकारणात् |	024a  
न हेतुवादाल्लोभाद्वा धर्मं जह्यां कथञ्चन ||	024c  
सम्प्रीतिभोज्यान्यन्नानि आपद्भोज्यानि वा पुनः |	025a  
न च सम्प्रीयसे राजन्न चाप्यापद्गता वयम् ||	025c  
अकस्माद्द्विषसे राजञ्जन्मप्रभृति पाण्डवान् |	026a  
प्रियानुवर्तिनो भ्रातॄन्सर्वैः समुदितान्गुणैः ||	026c  
अकस्माच्चैव पार्थानां द्वेषणं नोपपद्यते |	027a  
धर्मे स्थिताः पाण्डवेयाः कस्तान्किं वक्तुमर्हति ||	027c  
यस्तान्द्वेष्टि स मां द्वेष्टि यस्ताननु स मामनु |	028a  
ऐकात्म्यं मां गतं विद्धि पाण्डवैर्धर्मचारिभिः ||	028c  
कामक्रोधानुवर्ती हि यो मोहाद्विरुरुत्सते |	029a  
गुणवन्तं च यो द्वेष्टि तमाहुः पुरुषाधमम् ||	029c  
यः कल्याणगुणाञ्ज्ञातीन्मोहाल्लोभाद्दिदृक्षते |	030a  
सोऽजितात्माजितक्रोधो न चिरं तिष्ठति श्रियम् ||	030c  
अथ यो गुणसम्पन्नान्हृदयस्याप्रियानपि |	031a  
प्रियेण कुरुते वश्यांश्चिरं यशसि तिष्ठति ||	031c  
सर्वमेतदभोक्तव्यमन्नं दुष्टाभिसंहितम् |	032a  
क्षत्तुरेकस्य भोक्तव्यमिति मे धीयते मतिः ||	032c  
एवमुक्त्वा महाबाहुर्दुर्योधनममर्षणम् |	033a  
निश्चक्राम ततः शुभ्राद्धार्तराष्ट्रनिवेशनात् ||	033c  
निर्याय च महाबाहुर्वासुदेवो महामनाः |	034a  
निवेशाय ययौ वेश्म विदुरस्य महात्मनः ||	034c  
तमभ्यगच्छद्द्रोणश्च कृपो भीष्मोऽथ बाह्लिकः |	035a  
कुरवश्च महाबाहुं विदुरस्य गृहे स्थितम् ||	035c  
तेऽभिगम्याब्रुवंस्तत्र कुरवो मधुसूदनम् |	036a  
निवेदयामो वार्ष्णेय सरत्नांस्ते गृहान्वयम् ||	036c  
तानुवाच महातेजाः कौरवान्मधुसूदनः |	037a  
सर्वे भवन्तो गच्छन्तु सर्वा मेऽपचितिः कृता ||	037c  
यातेषु कुरुषु क्षत्ता दाशार्हमपराजितम् |	038a  
अभ्यर्चयामास तदा सर्वकामैः प्रयत्नवान् ||	038c  
ततः क्षत्तान्नपानानि शुचीनि गुणवन्ति च |	039a  
उपाहरदनेकानि केशवाय महात्मने ||	039c  
तैर्तर्पयित्वा प्रथमं ब्राह्मणान्मधुसूदनः |	040a  
वेदविद्भ्यो ददौ कृष्णः परमद्रविणान्यपि ||	040c  
ततोऽनुयायिभिः सार्धं मरुद्भिरिव वासवः |	041a  
विदुरान्नानि बुभुजे शुचीनि गुणवन्ति च ||	041c  
