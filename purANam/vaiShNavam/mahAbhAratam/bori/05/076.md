अर्जुन उवाच ||	001    
उक्तं युधिष्ठिरेणैव यावद्वाच्यं जनार्दन |	001a  
तव वाक्यं तु मे श्रुत्वा प्रतिभाति परन्तप ||	001c  
नैव प्रशममत्र त्वं मन्यसे सुकरं प्रभो |	002a  
लोभाद्वा धृतराष्ट्रस्य दैन्याद्वा समुपस्थितात् ||	002c  
अफलं मन्यसे चापि पुरुषस्य पराक्रमम् |	003a  
न चान्तरेण कर्माणि पौरुषेण फलोदयः ||	003c  
तदिदं भाषितं वाक्यं तथा च न तथैव च |	004a  
न चैतदेवं द्रष्टव्यमसाध्यमिति किञ्चन ||	004c  
किं चैतन्मन्यसे कृच्छ्रमस्माकं पापमादितः |	005a  
कुर्वन्ति तेषां कर्माणि येषां नास्ति फलोदयः ||	005c  
सम्पाद्यमानं सम्यक्च स्यात्कर्म सफलं प्रभो |	006a  
स तथा कृष्ण वर्तस्व यथा शर्म भवेत्परैः ||	006c  
पाण्डवानां कुरूणां च भवान्परमकः सुहृत् |	007a  
सुराणामसुराणां च यथा वीर प्रजापतिः ||	007c  
कुरूणां पाण्डवानां च प्रतिपत्स्व निरामयम् |	008a  
अस्मद्धितमनुष्ठातुं न मन्ये तव दुष्करम् ||	008c  
एवं चेत्कार्यतामेति कार्यं तव जनार्दन |	009a  
गमनादेवमेव त्वं करिष्यसि न संशयः ||	009c  
चिकीर्षितमथान्यत्ते तस्मिन्वीर दुरात्मनि |	010a  
भविष्यति तथा सर्वं यथा तव चिकीर्षितम् ||	010c  
शर्म तैः सह वा नोऽस्तु तव वा यच्चिकीर्षितम् |	011a  
विचार्यमाणो यः कामस्तव कृष्ण स नो गुरुः ||	011c  
न स नार्हति दुष्टात्मा वधं ससुतबान्धवः |	012a  
येन धर्मसुते दृष्ट्वा न सा श्रीरुपमर्षिता ||	012c  
यच्चाप्यपश्यतोपायं धर्मिष्ठं मधुसूदन |	013a  
उपायेन नृशंसेन हृता दुर्द्यूतदेविना ||	013c  
कथं हि पुरुषो जातः क्षत्रियेषु धनुर्धरः |	014a  
समाहूतो निवर्तेत प्राणत्यागेऽप्युपस्थिते ||	014c  
अधर्मेण जितान्दृष्ट्वा वने प्रव्रजितांस्तथा |	015a  
वध्यतां मम वार्ष्णेय निर्गतोऽसौ सुयोधनः ||	015c  
न चैतदद्भुतं कृष्ण मित्रार्थे यच्चिकीर्षसि |	016a  
क्रिया कथं नु मुख्या स्यान्मृदुना वेतरेण वा ||	016c  
अथ वा मन्यसे ज्यायान्वधस्तेषामनन्तरम् |	017a  
तदेव क्रियतामाशु न विचार्यमतस्त्वया ||	017c  
जानासि हि यथा तेन द्रौपदी पापबुद्धिना |	018a  
परिक्लिष्टा सभामध्ये तच्च तस्यापि मर्षितम् ||	018c  
स नाम सम्यग्वर्तेत पाण्डवेष्विति माधव |	019a  
न मे सञ्जायते बुद्धिर्बीजमुप्तमिवोषरे ||	019c  
तस्माद्यन्मन्यसे युक्तं पाण्डवानां च यद्धितम् |	020a  
तदाशु कुरु वार्ष्णेय यन्नः कार्यमनन्तरम् ||	020c  
