भीष्म उवाच ||	001    
अचलो वृषकश्चैव भ्रातरौ सहितावुभौ |	001a  
रथौ तव दुराधर्षौ शत्रून्विध्वंसयिष्यतः ||	001c  
बलवन्तौ नरव्याघ्रौ दृढक्रोधौ प्रहारिणौ |	002a  
गान्धारमुख्यौ तरुणौ दर्शनीयौ महाबलौ ||	002c  
सखा ते दयितो नित्यं य एष रणकर्कशः |	003a  
प्रोत्साहयति राजंस्त्वां विग्रहे पाण्डवैः सह ||	003c  
परुषः कत्थनो नीचः कर्णो वैकर्तनस्तव |	004a  
मन्त्री नेता च बन्धुश्च मानी चात्यन्तमुच्छ्रितः ||	004c  
एष नैव रथः पूर्णो नाप्येवातिरथो नृप |	005a  
वियुक्तः कवचेनैष सहजेन विचेतनः |	005c  
कुण्डलाभ्यां च दिव्याभ्यां वियुक्तः सततं घृणी ||	005e   
अभिशापाच्च रामस्य ब्राह्मणस्य च भाषणात् |	006a  
करणानां वियोगाच्च तेन मेऽर्धरथो मतः |	006c  
नैष फल्गुनमासाद्य पुनर्जीवन्विमोक्ष्यते ||	006e   
सञ्जय उवाच ||	007    
ततोऽब्रवीन्महाबाहुर्द्रोणः शस्त्रभृतां वरः |	007a  
एवमेतद्यथात्थ त्वं न मिथ्यास्तीति किञ्चन ||	007c  
रणे रणेऽतिमानी च विमुखश्चैव दृश्यते |	008a  
घृणी कर्णः प्रमादी च तेन मेऽर्धरथो मतः ||	008c  
एतच्छ्रुत्वा तु राधेयः क्रोधादुत्फुल्ललोचनः |	009a  
उवाच भीष्मं राजेन्द्र तुदन्वाग्भिः प्रतोदवत् ||	009c  
पितामह यथेष्टं मां वाक्शरैरुपकृन्तसि |	010a  
अनागसं सदा द्वेषादेवमेव पदे पदे |	010c  
मर्षयामि च तत्सर्वं दुर्योधनकृतेन वै ||	010e   
त्वं तु मां मन्यसेऽशक्तं यथा कापुरुषं तथा |	011a  
भवानर्धरथो मह्यं मतो नास्त्यत्र संशयः ||	011c  
सर्वस्य जगतश्चैव गाङ्गेय न मृषा वदे |	012a  
कुरूणामहितो नित्यं न च राजावबुध्यते ||	012c  
को हि नाम समानेषु राजसूदात्तकर्मसु |	013a  
तेजोवधमिमं कुर्याद्विभेदयिषुराहवे |	013c  
यथा त्वं गुणनिर्देशादपराधं चिकीर्षसि ||	013e   
न हायनैर्न पलितैर्न वित्तैर्न च बन्धुभिः |	014a  
महारथत्वं सङ्ख्यातुं शक्यं क्षत्रस्य कौरव ||	014c  
बलज्येष्ठं स्मृतं क्षत्रं मन्त्रज्येष्ठा द्विजातयः |	015a  
धनज्येष्ठाः स्मृता वैश्याः शूद्रास्तु वयसाधिकाः ||	015c  
यथेच्छकं स्वयङ्ग्राहाद्रथानतिरथांस्तथा |	016a  
कामद्वेषसमायुक्तो मोहात्प्रकुरुते भवान् ||	016c  
दुर्योधन महाबाहो साधु सम्यगवेक्ष्यताम् |	017a  
त्यज्यतां दुष्टभावोऽयं भीष्मः किल्बिषकृत्तव ||	017c  
भिन्ना हि सेना नृपते दुःसन्धेया भवत्युत |	018a  
मौलापि पुरुषव्याघ्र किमु नाना समुत्थिता ||	018c  
एषां द्वैधं समुत्पन्नं योधानां युधि भारत |	019a  
तेजोवधो नः क्रियते प्रत्यक्षेण विशेषतः ||	019c  
रथानां क्व च विज्ञानं क्व च भीष्मोऽल्पचेतनः |	020a  
अहमावारयिष्यामि पाण्डवानामनीकिनीम् ||	020c  
आसाद्य माममोघेषुं गमिष्यन्ति दिशो दश |	021a  
पाण्डवाः सहपञ्चालाः शार्दूलं वृषभा इव ||	021c  
क्व च युद्धविमर्दो वा मन्त्राः सुव्याहृतानि वा |	022a  
क्व च भीष्मो गतवया मन्दात्मा कालमोहितः ||	022c  
स्पर्धते हि सदा नित्यं सर्वेण जगता सह |	023a  
न चान्यं पुरुषं कञ्चिन्मन्यते मोघदर्शनः ||	023c  
श्रोतव्यं खलु वृद्धानामिति शास्त्रनिदर्शनम् |	024a  
न त्वेवाप्यतिवृद्धानां पुनर्बाला हि ते मताः ||	024c  
अहमेको हनिष्यामि पाण्डवान्नात्र संशयः |	025a  
सुयुद्धे राजशार्दूल यशो भीष्मं गमिष्यति ||	025c  
कृतः सेनापतिस्त्वेष त्वया भीष्मो नराधिप |	026a  
सेनापतिं गुणो गन्ता न तु योधान्कथञ्चन ||	026c  
नाहं जीवति गाङ्गेये योत्स्ये राजन्कथञ्चन |	027a  
हते तु भीष्मे योधास्मि सर्वैरेव महारथैः ||	027c  
