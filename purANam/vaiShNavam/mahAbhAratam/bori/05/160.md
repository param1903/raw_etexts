सञ्जय उवाच ||	001    
दुर्योधनस्य तद्वाक्यं निशम्य भरतर्षभः |	001a  
नेत्राभ्यामतिताम्राभ्यां कैतव्यं समुदैक्षत ||	001c  
स केशवमभिप्रेक्ष्य गुडाकेशो महायशाः |	002a  
अभ्यभाषत कैतव्यं प्रगृह्य विपुलं भुजम् ||	002c  
स्ववीर्यं यः समाश्रित्य समाह्वयति वै परान् |	003a  
अभीतः पूरयञ्शक्तिं स वै पुरुष उच्यते ||	003c  
परवीर्यं समाश्रित्य यः समाह्वयते परान् |	004a  
क्षत्रबन्धुरशक्तत्वाल्लोके स पुरुषाधमः ||	004c  
स त्वं परेषां वीर्येण मन्यसे वीर्यमात्मनः |	005a  
स्वयं कापुरुषो मूढः परांश्च क्षेप्तुमिच्छसि ||	005c  
यस्त्वं वृद्धं सर्वराज्ञां हितबुद्धिं जितेन्द्रियम् |	006a  
मरणाय महाबुद्धिं दीक्षयित्वा विकत्थसे ||	006c  
भावस्ते विदितोऽस्माभिर्दुर्बुद्धे कुलपांसन |	007a  
न हनिष्यन्ति गङ्गेयं पाण्डवा घृणयेति च ||	007c  
यस्य वीर्यं समाश्रित्य धार्तराष्ट्र विकत्थसे |	008a  
हन्तास्मि प्रथमं भीष्मं मिषतां सर्वधन्विनाम् ||	008c  
कैतव्य गत्वा भरतान्समेत्य सुयोधनं धार्तराष्ट्रं ब्रवीहि |	009a  
तथेत्याह अर्जुनः सव्यसाची निशाव्यपाये भविता विमर्दः ||	009c  
यद्वोऽब्रवीद्वाक्यमदीनसत्त्वो मध्ये कुरूणां हर्षयन्सत्यसन्धः |	010a  
अहं हन्ता पाण्डवानामनीकं शाल्वेयकांश्चेति ममैष भारः ||	010c  
हन्यामहं द्रोणमृते हि लोकं न ते भयं विद्यते पाण्डवेभ्यः |	011a  
ततो हि ते लब्धतमं च राज्यं क्षयं गताः पाण्डवाश्चेति भावः ||	011c  
स दर्पपूर्णो न समीक्षसे त्वमनर्थमात्मन्यपि वर्तमानम् |	012a  
तस्मादहं ते प्रथमं समूहे हन्ता समक्षं कुरुवृद्धमेव ||	012c  
सूर्योदये युक्तसेनः प्रतीक्ष्य ध्वजी रथी रक्ष च सत्यसन्धम् |	013a  
अहं हि वः पश्यतां द्वीपमेनं रथाद्भीष्मं पातयितास्मि बाणैः ||	013c  
श्वोभूते कत्थनावाक्यं विज्ञास्यति सुयोधनः |	014a  
अर्दितं शरजालेन मया दृष्ट्वा पितामहम् ||	014c  
यदुक्तश्च सभामध्ये पुरुषो ह्रस्वदर्शनः |	015a  
क्रुद्धेन भीमसेनेन भ्राता दुःशासनस्तव ||	015c  
अधर्मज्ञो नित्यवैरी पापबुद्धिर्नृशंसकृत् |	016a  
सत्यां प्रतिज्ञां नचिराद्रक्ष्यसे तां सुयोधन ||	016c  
अभिमानस्य दर्पस्य क्रोधपारुष्ययोस्तथा |	017a  
नैष्ठुर्यस्यावलेपस्य आत्मसम्भावनस्य च ||	017c  
नृशंसतायास्तैक्ष्ण्यस्य धर्मविद्वेषणस्य च |	018a  
अधर्मस्यातिवादस्य वृद्धातिक्रमणस्य च ||	018c  
दर्शनस्य च वक्रस्य कृत्स्नस्यापनयस्य च |	019a  
द्रक्ष्यसि त्वं फलं तीव्रमचिरेण सुयोधन ||	019c  
वासुदेवद्वितीये हि मयि क्रुद्धे नराधिप |	020a  
आशा ते जीविते मूढ राज्ये वा केन हेतुना ||	020c  
शान्ते भीष्मे तथा द्रोणे सूतपुत्रे च पातिते |	021a  
निराशो जीविते राज्ये पुत्रेषु च भविष्यसि ||	021c  
भ्रातॄणां निधनं दृष्ट्वा पुत्राणां च सुयोधन |	022a  
भीमसेनेन निहतो दुष्कृतानि स्मरिष्यसि ||	022c  
न द्वितीयां प्रतिज्ञां हि प्रतिज्ञास्यति केशवः |	023a  
सत्यं ब्रवीम्यहं ह्येतत्सर्वं सत्यं भविष्यति ||	023c  
इत्युक्तः कैतवो राजंस्तद्वाक्यमुपधार्य च |	024a  
अनुज्ञातो निववृते पुनरेव यथागतम् ||	024c  
उपावृत्य तु पाण्डुभ्यः कैतव्यो धृतराष्ट्रजम् |	025a  
गत्वा यथोक्तं तत्सर्वमुवाच कुरुसंसदि ||	025c  
केशवार्जुनयोर्वाक्यं निशम्य भरतर्षभः |	026a  
दुःशासनं च कर्णं च शकुनिं चाभ्यभाषत ||	026c  
आज्ञापयत राज्ञश्च बलं मित्रबलं तथा |	027a  
यथा प्रागुदयात्सर्वा युक्ता तिष्ठत्यनीकिनी ||	027c  
ततः कर्णसमादिष्टा दूताः प्रत्वरिता रथैः |	028a  
उष्ट्रवामीभिरप्यन्ये सदश्वैश्च महाजवैः ||	028c  
तूर्णं परिययुः सेनां कृत्स्नां कर्णस्य शासनात् |	029a  
आज्ञापयन्तो राज्ञस्तान्योगः प्रागुदयादिति ||	029c  
