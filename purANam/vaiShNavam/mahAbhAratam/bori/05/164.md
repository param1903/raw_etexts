भीष्म उवाच ||	001    
शकुनिर्मातुलस्तेऽसौ रथ एको नराधिप |	001a  
प्रसज्य पाण्डवैर्वैरं योत्स्यते नात्र संशयः ||	001c  
एतस्य सैन्या दुर्धर्षाः समरेऽप्रतियायिनः |	002a  
विकृतायुधभूयिष्ठा वायुवेगसमा जवे ||	002c  
द्रोणपुत्रो महेष्वासः सर्वेषामति धन्विनाम् |	003a  
समरे चित्रयोधी च दृढास्त्रश्च महारथः ||	003c  
एतस्य हि महाराज यथा गाण्डीवधन्वनः |	004a  
शरासनाद्विनिर्मुक्ताः संसक्ता यान्ति सायकाः ||	004c  
नैष शक्यो मया वीरः सङ्ख्यातुं रथसत्तमः |	005a  
निर्दहेदपि लोकांस्त्रीनिच्छन्नेष महायशाः ||	005c  
क्रोधस्तेजश्च तपसा सम्भृतोऽऽश्रमवासिना |	006a  
द्रोणेनानुगृहीतश्च दिव्यैरस्त्रैरुदारधीः ||	006c  
दोषस्त्वस्य महानेको येनैष भरतर्षभ |	007a  
न मे रथो नातिरथो मतः पार्थिवसत्तम ||	007c  
जीवितं प्रियमत्यर्थमायुष्कामः सदा द्विजः |	008a  
न ह्यस्य सदृशः कश्चिदुभयोः सेनयोरपि ||	008c  
हन्यादेकरथेनैव देवानामपि वाहिनीम् |	009a  
वपुष्मांस्तलघोषेण स्फोटयेदपि पर्वतान् ||	009c  
असङ्ख्येयगुणो वीरः प्रहर्ता दारुणद्युतिः |	010a  
दण्डपाणिरिवासह्यः कालवत्प्रचरिष्यति ||	010c  
युगान्ताग्निसमः क्रोधे सिंहग्रीवो महामतिः |	011a  
एष भारत युद्धस्य पृष्ठं संशमयिष्यति ||	011c  
पिता त्वस्य महातेजा वृद्धोऽपि युवभिर्वरः |	012a  
रणे कर्म महत्कर्ता तत्र मे नास्ति संशयः ||	012c  
अस्त्रवेगानिलोद्धूतः सेनाकक्षेन्धनोत्थितः |	013a  
पाण्डुपुत्रस्य सैन्यानि प्रधक्ष्यति जये धृतः ||	013c  
रथयूथपयूथानां यूथपः स नरर्षभः |	014a  
भारद्वाजात्मजः कर्ता कर्म तीव्रं हिताय वः ||	014c  
सर्वमूर्धाभिषिक्तानामाचार्यः स्थविरो गुरुः |	015a  
गच्छेदन्तं सृञ्जयानां प्रियस्त्वस्य धनञ्जयः ||	015c  
नैष जातु महेष्वासः पार्थमक्लिष्टकारिणम् |	016a  
हन्यादाचार्यकं दीप्तं संस्मृत्य गुणनिर्जितम् ||	016c  
श्लाघत्येष सदा वीरः पार्थस्य गुणविस्तरैः |	017a  
पुत्रादभ्यधिकं चैव भारद्वाजोऽनुपश्यति || 	017c  
हन्यादेकरथेनैव देवगन्धर्वदानवान् |	018a  
एकीभूतानपि रणे दिव्यैरस्त्रैः प्रतापवान् ||	018c  
पौरवो राजशार्दूलस्तव राजन्महारथः |	019a  
मतो मम रथो वीर परवीररथारुजः ||	019c  
स्वेन सैन्येन सहितः प्रतपञ्शत्रुवाहिनीम् |	020a  
प्रधक्ष्यति स पाञ्चालान्कक्षं कृष्णगतिर्यथा ||	020c  
सत्यव्रतो रथवरो राजपुत्रो महारथः |	021a  
तव राजन्रिपुबले कालवत्प्रचरिष्यति ||	021c  
एतस्य योधा राजेन्द्र विचित्रकवचायुधाः |	022a  
विचरिष्यन्ति सङ्ग्रामे निघ्नन्तः शात्रवांस्तव ||	022c  
वृषसेनो रथाग्र्यस्ते कर्णपुत्रो महारथः |	023a  
प्रधक्ष्यति रिपूणां ते बलानि बलिनां वरः ||	023c  
जलसन्धो महातेजा राजन्रथवरस्तव |	024a  
त्यक्ष्यते समरे प्राणान्मागधः परवीरहा ||	024c  
एष योत्स्यति सङ्ग्रामे गजस्कन्धविशारदः |	025a  
रथेन वा महाबाहुः क्षपयञ्शत्रुवाहिनीम् ||	025c  
रथ एष महाराज मतो मम नरर्षभः |	026a  
त्वदर्थे त्यक्ष्यति प्राणान्सह सैन्यो महारणे ||	026c  
एष विक्रान्तयोधी च चित्रयोधी च सङ्गरे |	027a  
वीतभीश्चापि ते राजञ्शात्रवैः सह योत्स्यते ||	027c  
बाह्लीकोऽतिरथश्चैव समरे चानिवर्तिता |	028a  
मम राजन्मतो युद्धे शूरो वैवस्वतोपमः ||	028c  
न ह्येष समरं प्राप्य निवर्तेत कथञ्चन |	029a  
यथा सततगो राजन्नाभिहत्य परान्रणे ||	029c  
सेनापतिर्महाराज सत्यवांस्ते महारथः |	030a  
रणेष्वद्भुतकर्मा च रथः पररथारुजः ||	030c  
एतस्य समरं दृष्ट्वा न व्यथास्ति कथञ्चन |	031a  
उत्स्मयन्नभ्युपैत्येष परान्रथपथे स्थितान् ||	031c  
एष चारिषु विक्रान्तः कर्म सत्पुरुषोचितम् |	032a  
कर्ता विमर्दे सुमहत्त्वदर्थे पुरुषोत्तमः ||	032c  
अलायुधो राक्षसेन्द्रः क्रूरकर्मा महाबलः |	033a  
हनिष्यति परान्राजन्पूर्ववैरमनुस्मरन् ||	033c  
एष राक्षससैन्यानां सर्वेषां रथसत्तमः |	034a  
मायावी दृढवैरश्च समरे विचरिष्यति ||	034c  
प्राग्ज्योतिषाधिपो वीरो भगदत्तः प्रतापवान् |	035a  
गजाङ्कुशधरश्रेष्ठो रथे चैव विशारदः ||	035c  
एतेन युद्धमभवत्पुरा गाण्डीवधन्वनः |	036a  
दिवसान्सुबहून्राजन्नुभयोर्जयगृद्धिनोः ||	036c  
ततः सखायं गान्धारे मानयन्पाकशासनम् |	037a  
अकरोत्संविदं तेन पाण्डवेन महात्मना ||	037c  
एष योत्स्यति सङ्ग्रामे गजस्कन्धविशारदः |	038a  
ऐरावतगतो राजा देवानामिव वासवः ||	038c  
