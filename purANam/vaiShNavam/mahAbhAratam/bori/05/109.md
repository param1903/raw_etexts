सुपर्ण उवाच ||	001    
यस्मादुत्तार्यते पापाद्यस्मान्निःश्रेयसोऽश्नुते |	001a  
तस्मादुत्तारणफलादुत्तरेत्युच्यते बुधैः ||	001c  
उत्तरस्य हिरण्यस्य परिवापस्य गालव |	002a  
मार्गः पश्चिमपूर्वाभ्यां दिग्भ्यां वै मध्यमः स्मृतः ||	002c  
अस्यां दिशि वरिष्ठायामुत्तरायां द्विजर्षभ |	003a  
नासौम्यो नाविधेयात्मा नाधर्म्यो वसते जनः ||	003c  
अत्र नारायणः कृष्णो जिष्णुश्चैव नरोत्तमः |	004a  
बदर्यामाश्रमपदे तथा ब्रह्मा च शाश्वतः ||	004c  
अत्र वै हिमवत्पृष्ठे नित्यमास्ते महेश्वरः |	005a  
अत्र राज्येन विप्राणां चन्द्रमाश्चाभ्यषिच्यत ||	005c  
अत्र गङ्गां महादेवः पतन्तीं गगनाच्च्युताम् |	006a  
प्रतिगृह्य ददौ लोके मानुषे ब्रह्मवित्तम ||	006c  
अत्र देव्या तपस्तप्तं महेश्वरपरीप्सया |	007a  
अत्र कामश्च रोषश्च शैलश्चोमा च सम्बभुः ||	007c  
अत्र राक्षसयक्षाणां गन्धर्वाणां च गालव |	008a  
आधिपत्येन कैलासे धनदोऽप्यभिषेचितः ||	008c  
अत्र चैत्ररथं रम्यमत्र वैखानसाश्रमः |	009a  
अत्र मन्दाकिनी चैव मन्दरश्च द्विजर्षभ ||	009c  
अत्र सौगन्धिकवनं नैर्ॠतैरभिरक्ष्यते |	010a  
शाड्वलं कदलीस्कन्धमत्र सन्तानका नगाः ||	010c  
अत्र संयमनित्यानां सिद्धानां स्वैरचारिणाम् |	011a  
विमानान्यनुरूपाणि कामभोग्यानि गालव ||	011c  
अत्र ते ऋषयः सप्त देवी चारुन्धती तथा |	012a  
अत्र तिष्ठति वै स्वातिरत्रास्या उदयः स्मृतः ||	012c  
अत्र यज्ञं समारुह्य ध्रुवं स्थाता पितामहः |	013a  
ज्योतींषि चन्द्रसूर्यौ च परिवर्तन्ति नित्यशः ||	013c  
अत्र गायन्तिकाद्वारं रक्षन्ति द्विजसत्तमाः |	014a  
धामा नाम महात्मानो मुनयः सत्यवादिनः ||	014c  
न तेषां ज्ञायते सूतिर्नाकृतिर्न तपश्चितम् |	015a  
परिवर्तसहस्राणि कामभोग्यानि गालव ||	015c  
यथा यथा प्रविशति तस्मात्परतरं नरः |	016a  
तथा तथा द्विजश्रेष्ठ प्रविलीयति गालव ||	016c  
न तत्केनचिदन्येन गतपूर्वं द्विजर्षभ |	017a  
ॠते नारायणं देवं नरं वा जिष्णुमव्ययम् ||	017c  
अत्र कैलासमित्युक्तं स्थानमैलविलस्य तत् |	018a  
अत्र विद्युत्प्रभा नाम जज्ञिरेऽप्सरसो दश ||	018c  
अत्र विष्णुपदं नाम क्रमता विष्णुना कृतम् |	019a  
त्रिलोकविक्रमे ब्रह्मन्नुत्तरां दिशमाश्रितम् ||	019c  
अत्र राज्ञा मरुत्तेन यज्ञेनेष्टं द्विजोत्तम |	020a  
उशीरबीजे विप्रर्षे यत्र जाम्बूनदं सरः ||	020c  
जीमूतस्यात्र विप्रर्षेरुपतस्थे महात्मनः |	021a  
साक्षाद्धैमवतः पुण्यो विमलः कमलाकरः ||	021c  
ब्राह्मणेषु च यत्कृत्स्नं स्वन्तं कृत्वा धनं महत् |	022a  
वव्रे वनं महर्षिः स जैमूतं तद्वनं ततः ||	022c  
अत्र नित्यं दिशापालाः सायं प्रातर्द्विजर्षभ |	023a  
कस्य कार्यं किमिति वै परिक्रोशन्ति गालव ||	023c  
एवमेषा द्विजश्रेष्ठ गुणैरन्यैर्दिगुत्तरा |	024a  
उत्तरेति परिख्याता सर्वकर्मसु चोत्तरा ||	024c  
एता विस्तरशस्तात तव सङ्कीर्तिता दिशः |	025a  
चतस्रः क्रमयोगेन कामाशां गन्तुमिच्छसि ||	025c  
उद्यतोऽहं द्विजश्रेष्ठ तव दर्शयितुं दिशः |	026a  
पृथिवीं चाखिलां ब्रह्मंस्तस्मादारोह मां द्विज ||	026c  
