भीष्म उवाच ||	001    
द्रौपदेया महाराज सर्वे पञ्च महारथाः |	001a  
वैराटिरुत्तरश्चैव रथो मम महान्मतः ||	001c  
अभिमन्युर्महाराज रथयूथपयूथपः |	002a  
समः पार्थेन समरे वासुदेवेन वा भवेत् ||	002c  
लघ्वस्त्रश्चित्रयोधी च मनस्वी दृढविक्रमः |	003a  
संस्मरन्वै परिक्लेशं स्वपितुर्विक्रमिष्यति ||	003c  
सात्यकिर्माधवः शूरो रथयूथपयूथपः |	004a  
एष वृष्णिप्रवीराणाममर्षी जितसाध्वसः ||	004c  
उत्तमौजास्तथा राजन्रथो मम महान्मतः |	005a  
युधामन्युश्च विक्रान्तो रथोदारो नरर्षभः ||	005c  
एतेषां बहुसाहस्रा रथा नागा हयास्तथा |	006a  
योत्स्यन्ते ते तनुं त्यक्त्वा कुन्तीपुत्रप्रियेप्सया ||	006c  
पाण्डवैः सह राजेन्द्र तव सेनासु भारत |	007a  
अग्निमारुतवद्राजन्नाह्वयन्तः परस्परम् ||	007c  
अजेयौ समरे वृद्धौ विराटद्रुपदावुभौ |	008a  
महारथौ महावीर्यौ मतौ मे पुरुषर्षभौ ||	008c  
वयोवृद्धावपि तु तौ क्षत्रधर्मपरायणौ |	009a  
यतिष्येते परं शक्त्या स्थितौ वीरगते पथि ||	009c  
सम्बन्धकेन राजेन्द्र तौ तु वीर्यबलान्वयात् |	010a  
आर्यवृत्तौ महेष्वासौ स्नेहपाशसितावुभौ ||	010c  
कारणं प्राप्य तु नराः सर्व एव महाभुजाः |	011a  
शूरा वा कातरा वापि भवन्ति नरपुङ्गव ||	011c  
एकायनगतावेतौ पार्थेन दृढभक्तिकौ |	012a  
त्यक्त्वा प्राणान्परं शक्त्या घटितारौ नराधिप ||	012c  
पृथगक्षौहिणीभ्यां तावुभौ संयति दारुणौ |	013a  
सम्बन्धिभावं रक्षन्तौ महत्कर्म करिष्यतः ||	013c  
लोकवीरौ महेष्वासौ त्यक्तात्मानौ च भारत |	014a  
प्रत्ययं परिरक्षन्तौ महत्कर्म करिष्यतः ||	014c  
