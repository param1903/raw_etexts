वासुदेव उवाच ||	001    
एवमुक्ते तु भीष्मेण द्रोणेन विदुरेण च |	001a  
गान्धार्या धृतराष्ट्रेण न च मन्दोऽन्वबुध्यत ||	001c  
अवधूयोत्थितः क्रुद्धो रोषात्संरक्तलोचनः |	002a  
अन्वद्रवन्त तं पश्चाद्राजानस्त्यक्तजीविताः ||	002c  
अज्ञापयच्च राज्ञस्तान्पार्थिवान्दुष्टचेतसः |	003a  
प्रयाध्वं वै कुरुक्षेत्रं पुष्योऽद्येति पुनः पुनः ||	003c  
ततस्ते पृथिवीपालाः प्रययुः सहसैनिकाः |	004a  
भीष्मं सेनापतिं कृत्वा संहृष्टाः कालचोदिताः ||	004c  
अक्षौहिण्यो दशैका च पार्थिवानां समागताः |	005a  
तासां प्रमुखतो भीष्मस्तालकेतुर्व्यरोचत |	005c  
यदत्र युक्तं प्राप्तं च तद्विधत्स्व विशां पते ||	005e   
उक्तं भीष्मेण यद्वाक्यं द्रोणेन विदुरेण च |	006a  
गान्धार्या धृतराष्ट्रेण समक्षं मम भारत |	006c  
एतत्ते कथितं राजन्यद्वृत्तं कुरुसंसदि ||	006e   
साम आदौ प्रयुक्तं मे राजन्सौभ्रात्रमिच्छता |	007a  
अभेदात्कुरुवंशस्य प्रजानां च विवृद्धये ||	007c  
पुनर्भेदश्च मे युक्तो यदा साम न गृह्यते |	008a  
कर्मानुकीर्तनं चैव देवमानुषसंहितम् ||	008c  
यदा नाद्रियते वाक्यं सामपूर्वं सुयोधनः |	009a  
तदा मया समानीय भेदिताः सर्वपार्थिवाः ||	009c  
अद्भुतानि च घोराणि दारुणानि च भारत |	010a  
अमानुषाणि कर्माणि दर्शितानि च मे विभो ||	010c  
भर्त्सयित्वा तु राज्ञस्तांस्तृणीकृत्य सुयोधनम् |	011a  
राधेयं भीषयित्वा च सौबलं च पुनः पुनः ||	011c  
न्यूनतां धार्तराष्ट्राणां निन्दां चैव पुनः पुनः |	012a  
भेदयित्वा नृपान्सर्वान्वाग्भिर्मन्त्रेण चासकृत् ||	012c  
पुनः सामाभिसंयुक्तं सम्प्रदानमथाब्रुवम् |	013a  
अभेदात्कुरुवंशस्य कार्ययोगात्तथैव च ||	013c  
ते बाला धृतराष्ट्रस्य भीष्मस्य विदुरस्य च |	014a  
तिष्ठेयुः पाण्डवाः सर्वे हित्वा मानमधश्चराः ||	014c  
प्रयच्छन्तु च ते राज्यमनीशास्ते भवन्तु च |	015a  
यथाह राजा गाङ्गेयो विदुरश्च तथास्तु तत् ||	015c  
सर्वं भवतु ते राज्यं पञ्च ग्रामान्विसर्जय |	016a  
अवश्यं भरणीया हि पितुस्ते राजसत्तम ||	016c  
एवमुक्तस्तु दुष्टात्मा नैव भावं व्यमुञ्चत |	017a  
दण्डं चतुर्थं पश्यामि तेषु पापेषु नान्यथा ||	017c  
निर्याताश्च विनाशाय कुरुक्षेत्रं नराधिपाः |	018a  
एतत्ते कथितं सर्वं यद्वृत्तं कुरुसंसदि ||	018c  
न ते राज्यं प्रयच्छन्ति विना युद्धेन पाण्डव |	019a  
विनाशहेतवः सर्वे प्रत्युपस्थितमृत्यवः ||	019c  
