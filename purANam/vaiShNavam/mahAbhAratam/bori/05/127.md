वैशम्पायन उवाच ||	001    
कृष्णस्य वचनं श्रुत्वा धृतराष्ट्रो जनेश्वरः |	001a  
विदुरं सर्वधर्मज्ञं त्वरमाणोऽभ्यभाषत ||	001c  
गच्छ तात महाप्राज्ञां गान्धारीं दीर्घदर्शिनीम् |	002a  
आनयेह तया सार्धमनुनेष्यामि दुर्मतिम् ||	002c  
यदि सापि दुरात्मानं शमयेद्दुष्टचेतसम् |	003a  
अपि कृष्णस्य सुहृदस्तिष्ठेम वचने वयम् ||	003c  
अपि लोभाभिभूतस्य पन्थानमनुदर्शयेत् |	004a  
दुर्बुद्धेर्दुःसहायस्य समर्थं ब्रुवती वचः ||	004c  
अपि नो व्यसनं घोरं दुर्योधनकृतं महत् |	005a  
शमयेच्चिररात्राय योगक्षेमवदव्ययम् ||	005c  
राज्ञस्तु वचनं श्रुत्वा विदुरो दीर्घदर्शिनीम् |	006a  
आनयामास गान्धारीं धृतराष्ट्रस्य शासनात् ||	006c  
धृतराष्ट्र उवाच ||	007    
एष गान्धारि पुत्रस्ते दुरात्मा शासनातिगः |	007a  
ऐश्वर्यलोभादैश्वर्यं जीवितं च प्रहास्यति ||	007c  
अशिष्टवदमर्यादः पापैः सह दुरात्मभिः |	008a  
सभाया निर्गतो मूढो व्यतिक्रम्य सुहृद्वचः ||	008c  
वैशम्पायन उवाच ||	009    
सा भर्तुर्वचनं श्रुत्वा राजपुत्री यशस्विनी |	009a  
अन्विच्छन्ती महच्छ्रेयो गान्धारी वाक्यमब्रवीत् ||	009c  
आनयेह सुतं क्षिप्रं राज्यकामुकमातुरम् |	010a  
न हि राज्यमशिष्टेन शक्यं धर्मार्थलोपिना ||	010c  
त्वं ह्येवात्र भृशं गर्ह्यो धृतराष्ट्र सुतप्रियः |	011a  
यो जानन्पापतामस्य तत्प्रज्ञामनुवर्तसे ||	011c  
स एष काममन्युभ्यां प्रलब्धो मोहमास्थितः |	012a  
अशक्योऽद्य त्वया राजन्विनिवर्तयितुं बलात् ||	012c  
राज्यप्रदाने मूढस्य बालिशस्य दुरात्मनः |	013a  
दुःसहायस्य लुब्धस्य धृतराष्ट्रोऽश्नुते फलम् ||	013c  
कथं हि स्वजने भेदमुपेक्षेत महामतिः |	014a  
भिन्नं हि स्वजनेन त्वां प्रसहिष्यन्ति शत्रवः ||	014c  
या हि शक्या महाराज साम्ना दानेन वा पुनः |	015a  
निस्तर्तुमापदः स्वेषु दण्डं कस्तत्र पातयेत् ||	015c  
शासनाद्धृतराष्ट्रस्य दुर्योधनममर्षणम् |	016a  
मातुश्च वचनात्क्षत्ता सभां प्रावेशयत्पुनः ||	016c  
स मातुर्वचनाकाङ्क्षी प्रविवेश सभां पुनः |	017a  
अभिताम्रेक्षणः क्रोधान्निःश्वसन्निव पन्नगः ||	017c  
तं प्रविष्टमभिप्रेक्ष्य पुत्रमुत्पथमास्थितम् |	018a  
विगर्हमाणा गान्धारी समर्थं वाक्यमब्रवीत् ||	018c  
दुर्योधन निबोधेदं वचनं मम पुत्रक |	019a  
हितं ते सानुबन्धस्य तथायत्यां सुखोदयम् ||	019c  
भीष्मस्य तु पितुश्चैव मम चापचितिः कृता |	020a  
भवेद्द्रोणमुखानां च सुहृदां शाम्यता त्वया ||	020c  
न हि राज्यं महाप्राज्ञ स्वेन कामेन शक्यते |	021a  
अवाप्तुं रक्षितुं वापि भोक्तुं वा भरतर्षभ ||	021c  
न ह्यवश्येन्द्रियो राज्यमश्नीयाद्दीर्घमन्तरम् |	022a  
विजितात्मा तु मेधावी स राज्यमभिपालयेत् ||	022c  
कामक्रोधौ हि पुरुषमर्थेभ्यो व्यपकर्षतः |	023a  
तौ तु शत्रू विनिर्जित्य राजा विजयते महीम् ||	023c  
लोकेश्वरप्रभुत्वं हि महदेतद्दुरात्मभिः |	024a  
राज्यं नामेप्सितं स्थानं न शक्यमभिरक्षितुम् ||	024c  
इन्द्रियाणि महत्प्रेप्सुर्नियच्छेदर्थधर्मयोः |	025a  
इन्द्रियैर्नियतैर्बुद्धिर्वर्धतेऽग्निरिवेन्धनैः ||	025c  
अविध्येयानि हीमानि व्यापादयितुमप्यलम् |	026a  
अविधेया इवादान्ता हयाः पथि कुसारथिम् ||	026c  
अविजित्य य आत्मानममात्यान्विजिगीषते |	027a  
अजितात्माजितामात्यः सोऽवशः परिहीयते ||	027c  
आत्मानमेव प्रथमं देशरूपेण यो जयेत् |	028a  
ततोऽमात्यानमित्रांश्च न मोघं विजिगीषते ||	028c  
वश्येन्द्रियं जितामात्यं धृतदण्डं विकारिषु |	029a  
परीक्ष्यकारिणं धीरमत्यन्तं श्रीर्निषेवते ||	029c  
क्षुद्राक्षेणेव जालेन झषावपिहितावुभौ |	030a  
कामक्रोधौ शरीरस्थौ प्रज्ञानं तौ विलुम्पतः ||	030c  
याभ्यां हि देवाः स्वर्यातुः स्वर्गस्यापिदधुर्मुखम् |	031a  
बिभ्यतोऽनुपरागस्य कामक्रोधौ स्म वर्धितौ ||	031c  
कामं क्रोधं च लोभं च दम्भं दर्पं च भूमिपः |	032a  
सम्यग्विजेतुं यो वेद स महीमभिजायते ||	032c  
सततं निग्रहे युक्त इन्द्रियाणां भवेन्नृपः |	033a  
ईप्सन्नर्थं च धर्मं च द्विषतां च पराभवम् ||	033c  
कामाभिभूतः क्रोधाद्वा यो मिथ्या प्रतिपद्यते |	034a  
स्वेषु चान्येषु वा तस्य न सहाया भवन्त्युत ||	034c  
एकीभूतैर्महाप्राज्ञैः शूरैररिनिबर्हणैः |	035a  
पाण्डवैः पृथिवीं तात भोक्ष्यसे सहितः सुखी ||	035c  
यथा भीष्मः शान्तनवो द्रोणश्चापि महारथः |	036a  
आहतुस्तात तत्सत्यमजेयौ कृष्णपाण्डवौ ||	036c  
प्रपद्यस्व महाबाहुं कृष्णमक्लिष्टकारिणम् |	037a  
प्रसन्नो हि सुखाय स्यादुभयोरेव केशवः ||	037c  
सुहृदामर्थकामानां यो न तिष्ठति शासने |	038a  
प्राज्ञानां कृतविद्यानां स नरः शत्रुनन्दनः ||	038c  
न युद्धे तात कल्याणं न धर्मार्थौ कुतः सुखम् |	039a  
न चापि विजयो नित्यं मा युद्धे चेत आधिथाः ||	039c  
भीष्मेण हि महाप्राज्ञ पित्रा ते बाह्लिकेन च |	040a  
दत्तोंऽशः पाण्डुपुत्राणां भेदाद्भीतैररिन्दम ||	040c  
तस्य चैतत्प्रदानस्य फलमद्यानुपश्यसि |	041a  
यद्भुङ्क्षे पृथिवीं सर्वां शूरैर्निहतकण्टकाम् ||	041c  
प्रयच्छ पाण्डुपुत्राणां यथोचितमरिन्दम |	042a  
यदीच्छसि सहामात्यो भोक्तुमर्धं महीक्षिताम् ||	042c  
अलमर्धं पृथिव्यास्ते सहामात्यस्य जीवनम् |	043a  
सुहृदां वचने तिष्ठन्यशः प्राप्स्यसि भारत ||	043c  
श्रीमद्भिरात्मवद्भिर्हि बुद्धिमद्भिर्जितेन्द्रियैः |	044a  
पाण्डवैर्विग्रहस्तात भ्रंशयेन्महतः सुखात् ||	044c  
निगृह्य सुहृदां मन्युं शाधि राज्यं यथोचितम् |	045a  
स्वमंशं पाण्डुपुत्रेभ्यः प्रदाय भरतर्षभ ||	045c  
अलमह्ना निकारोऽयं त्रयोदश समाः कृतः |	046a  
शमयैनं महाप्राज्ञ कामक्रोधसमेधितम् ||	046c  
न चैष शक्तः पार्थानां यस्त्वदर्थमभीप्सति |	047a  
सूतपुत्रो दृढक्रोधो भ्राता दुःशासनश्च ते ||	047c  
भीष्मे द्रोणे कृपे कर्णे भीमसेने धनञ्जये |	048a  
धृष्टद्युम्ने च सङ्क्रुद्धे न स्युः सर्वाः प्रजा ध्रुवम् ||	048c  
अमर्षवशमापन्नो मा कुरूंस्तात जीघनः |	049a  
सर्वा हि पृथिवी स्पृष्टा त्वत्पाण्डवकृते वधम् ||	049c  
यच्च त्वं मन्यसे मूढ भीष्मद्रोणकृपादयः |	050a  
योत्स्यन्ते सर्वशक्त्येति नैतदद्योपपद्यते ||	050c  
समं हि राज्यं प्रीतिश्च स्थानं च विजितात्मनाम् |	051a  
पाण्डवेष्वथ युष्मासु धर्मस्त्वभ्यधिकस्ततः ||	051c  
राजपिण्डभयादेते यदि हास्यन्ति जीवितम् |	052a  
न हि शक्ष्यन्ति राजानं युधिष्ठिरमुदीक्षितुम् ||	052c  
न लोभादर्थसम्पत्तिर्नराणामिह दृश्यते |	053a  
तदलं तात लोभेन प्रशाम्य भरतर्षभ ||	053c  
