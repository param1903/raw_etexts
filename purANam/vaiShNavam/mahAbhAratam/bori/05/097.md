नारद उवाच ||	001    
एतत्तु नागलोकस्य नाभिस्थाने स्थितं पुरम् |	001a  
पातालमिति विख्यातं दैत्यदानवसेवितम् ||	001c  
इदमद्भिः समं प्राप्ता ये केचिद्ध्रुवजङ्गमाः |	002a  
प्रविशन्तो महानादं नदन्ति भयपीडिताः ||	002c  
अत्रासुरोऽग्निः सततं दीप्यते वारिभोजनः |	003a  
व्यापारेण धृतात्मानं निबद्धं समबुध्यत ||	003c  
अत्रामृतं सुरैः पीत्वा निहितं निहतारिभिः |	004a  
अतः सोमस्य हानिश्च वृद्धिश्चैव प्रदृश्यते ||	004c  
अत्र दिव्यं हयशिरः काले पर्वणि पर्वणि |	005a  
उत्तिष्ठति सुवर्णाभं वार्भिरापूरयञ्जगत् ||	005c  
यस्मादत्र समग्रास्ताः पतन्ति जलमूर्तयः |	006a  
तस्मात्पातालमित्येतत्ख्यायते पुरमुत्तमम् ||	006c  
ऐरावतोऽस्मात्सलिलं गृहीत्वा जगतो हितः |	007a  
मेघेष्वामुञ्चते शीतं यन्महेन्द्रः प्रवर्षति ||	007c  
अत्र नानाविधाकारास्तिमयो नैकरूपिणः |	008a  
अप्सु सोमप्रभां पीत्वा वसन्ति जलचारिणः ||	008c  
अत्र सूर्यांशुभिर्भिन्नाः पातालतलमाश्रिताः |	009a  
मृता दिवसतः सूत पुनर्जीवन्ति ते निशि ||	009c  
उदये नित्यशश्चात्र चन्द्रमा रश्मिभिर्वृतः |	010a  
अमृतं स्पृश्य संस्पर्शात्सञ्जीवयति देहिनः ||	010c  
अत्र तेऽधर्मनिरता बद्धाः कालेन पीडिताः |	011a  
दैतेया निवसन्ति स्म वासवेन हृतश्रियः ||	011c  
अत्र भूतपतिर्नाम सर्वभूतमहेश्वरः |	012a  
भूतये सर्वभूतानामचरत्तप उत्तमम् ||	012c  
अत्र गोव्रतिनो विप्राः स्वाध्यायाम्नायकर्शिताः |	013a  
त्यक्तप्राणा जितस्वर्गा निवसन्ति महर्षयः ||	013c  
यत्रतत्रशयो नित्यं येनकेनचिदाशितः |	014a  
येनकेनचिदाच्छन्नः स गोव्रत इहोच्यते ||	014c  
ऐरावतो नागराजो वामनः कुमुदोऽञ्जनः |	015a  
प्रसूताः सुप्रतीकस्य वंशे वारणसत्तमाः ||	015c  
पश्य यद्यत्र ते कश्चिद्रोचते गुणतो वरः |	016a  
वरयिष्याव तं गत्वा यत्नमास्थाय मातले ||	016c  
अण्डमेतज्जले न्यस्तं दीप्यमानमिव श्रिया |	017a  
आ प्रजानां निसर्गाद्वै नोद्भिद्यति न सर्पति ||	017c  
नास्य जातिं निसर्गं वा कथ्यमानं शृणोमि वै |	018a  
पितरं मातरं वापि नास्य जानाति कश्चन ||	018c  
अतः किल महानग्निरन्तकाले समुत्थितः |	019a  
धक्ष्यते मातले सर्वं त्रैलोक्यं सचराचरम् ||	019c  
कण्व उवाच ||	020    
मातलिस्त्वब्रवीच्छ्रुत्वा नारदस्याथ भाषितम |	020a  
न मेऽत्र रोचते कश्चिदन्यतो व्रज माचिरम् ||	020c  
