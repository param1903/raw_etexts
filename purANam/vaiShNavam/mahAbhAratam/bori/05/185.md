भीष्म उवाच ||	001    
ततो रात्र्यां व्यतीतायां प्रतिबुद्धोऽस्मि भारत |	001a  
तं च सञ्चिन्त्य वै स्वप्नमवापं हर्षमुत्तमम् ||	001c  
ततः समभवद्युद्धं मम तस्य च भारत |	002a  
तुमुलं सर्वभूतानां लोमहर्षणमद्भुतम् ||	002c  
ततो बाणमयं वर्षं ववर्ष मयि भार्गवः |	003a  
न्यवारयमहं तं च शरजालेन भारत ||	003c  
ततः परमसङ्क्रुद्धः पुनरेव महातपाः |	004a  
ह्यस्तनेनैव कोपेन शक्तिं वै प्राहिणोन्मयि ||	004c  
इन्द्राशनिसमस्पर्शां यमदण्डोपमप्रभाम् |	005a  
ज्वलन्तीमग्निवत्सङ्ख्ये लेलिहानां समन्ततः ||	005c  
ततो भरतशार्दूल धिष्ण्यमाकाशगं यथा |	006a  
सा मामभ्यहनत्तूर्णमंसदेशे च भारत ||	006c  
अथासृङ्मेऽस्रवद्घोरं गिरेर्गैरिकधातुवत् |	007a  
रामेण सुमहाबाहो क्षतस्य क्षतजेक्षण ||	007c  
ततोऽहं जामदग्न्याय भृशं क्रोधसमन्वितः |	008a  
प्रेषयं मृत्युसङ्काशं बाणं सर्पविषोपमम् ||	008c  
स तेनाभिहतो वीरो ललाटे द्विजसत्तमः |	009a  
अशोभत महाराज सशृङ्ग इव पर्वतः ||	009c  
स संरब्धः समावृत्य बाणं कालान्तकोपमम् |	010a  
सन्दधे बलवत्कृष्य घोरं शत्रुनिबर्हणम् ||	010c  
स वक्षसि पपातोग्रः शरो व्याल इव श्वसन् |	011a  
महीं राजंस्ततश्चाहमगच्छं रुधिराविलः ||	011c  
अवाप्य तु पुनः सञ्ज्ञां जामदग्न्याय धीमते |	012a  
प्राहिण्वं विमलां शक्तिं ज्वलन्तीमशनीमिव ||	012c  
सा तस्य द्विजमुख्यस्य निपपात भुजान्तरे |	013a  
विह्वलश्चाभवद्राजन्वेपथुश्चैनमाविशत् ||	013c  
तत एनं परिष्वज्य सखा विप्रो महातपाः |	014a  
अकृतव्रणः शुभैर्वाक्यैराश्वासयदनेकधा ||	014c  
समाश्वस्तस्तदा रामः क्रोधामर्षसमन्वितः |	015a  
प्रादुश्चक्रे तदा ब्राह्मं परमास्त्रं महाव्रतः ||	015c  
ततस्तत्प्रतिघातार्थं ब्राह्ममेवास्त्रमुत्तमम् |	016a  
मया प्रयुक्तं जज्वाल युगान्तमिव दर्शयत् ||	016c  
तयोर्ब्रह्मास्त्रयोरासीदन्तरा वै समागमः |	017a  
असम्प्राप्यैव रामं च मां च भारतसत्तम ||	017c  
ततो व्योम्नि प्रादुरभूत्तेज एव हि केवलम् |	018a  
भूतानि चैव सर्वाणि जग्मुरार्तिं विशां पते ||	018c  
ऋषयश्च सगन्धर्वा देवताश्चैव भारत |	019a  
सन्तापं परमं जग्मुरस्त्रतेजोभिपीडिताः ||	019c  
ततश्चचाल पृथिवी सपर्वतवनद्रुमा |	020a  
सन्तप्तानि च भूतानि विषादं जग्मुरुत्तमम् ||	020c  
प्रजज्वाल नभो राजन्धूमायन्ते दिशो दश |	021a  
न स्थातुमन्तरिक्षे च शेकुराकाशगास्तदा ||	021c  
ततो हाहाकृते लोके सदेवासुरराक्षसे |	022a  
इदमन्तरमित्येव योक्तुकामोऽस्मि भारत ||	022c  
प्रस्वापमस्त्रं दयितं वचनाद्ब्रह्मवादिनाम् |	023a  
चिन्तितं च तदस्त्रं मे मनसि प्रत्यभात्तदा ||	023c  
