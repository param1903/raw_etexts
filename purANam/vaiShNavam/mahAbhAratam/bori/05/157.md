सञ्जय उवाच ||	001    
हिरण्वत्यां निविष्टेषु पाण्डवेषु महात्मसु |	001a  
दुर्योधनो महाराज कर्णेन सह भारत ||	001c  
सौबलेन च राजेन्द्र तथा दुःशासनेन च |	002a  
आहूयोपह्वरे राजन्नुलूकमिदमब्रवीत् ||	002c  
उलूक गच्छ कैतव्य पाण्डवान्सहसोमकान् |	003a  
गत्वा मम वचो ब्रूहि वासुदेवस्य शृण्वतः ||	003c  
इदं तत्समनुप्राप्तं वर्षपूगाभिचिन्तितम् |	004a  
पाण्डवानां कुरूणां च युद्धं लोकभयङ्करम् ||	004c  
यदेतत्कत्थनावाक्यं सञ्जयो महदब्रवीत् |	005a  
मध्ये कुरूणां कौन्तेय तस्य कालोऽयमागतः |	005c  
यथा वः सम्प्रतिज्ञातं तत्सर्वं क्रियतामिति ||	005e   
अमर्षं राज्यहरणं वनवासं च पाण्डव |	006a  
द्रौपद्याश्च परिक्लेशं संस्मरन्पुरुषो भव ||	006c  
यदर्थं क्षत्रिया सूते गर्भं तदिदमागतम् |	007a  
बलं वीर्यं च शौर्यं च परं चाप्यस्त्रलाघवम् |	007c  
पौरुषं दर्शयन्युद्धे कोपस्य कुरु निष्कृतिम् ||	007e   
परिक्लिष्टस्य दीनस्य दीर्घकालोषितस्य च |	008a  
न स्फुटेद्धृदयं कस्य ऐश्वर्याद्भ्रंशितस्य च ||	008c  
कुले जातस्य शूरस्य परवित्तेषु गृध्यतः |	009a  
आच्छिन्नं राज्यमाक्रम्य कोपं कस्य न दीपयेत् ||	009c  
यत्तदुक्तं महद्वाक्यं कर्मणा तद्विभाव्यताम् |	010a  
अकर्मणा कत्थितेन सन्तः कुपुरुषं विदुः ||	010c  
अमित्राणां वशे स्थानं राज्यस्य च पुनर्भवः |	011a  
द्वावर्थौ युध्यमानस्य तस्मात्कुरुत पौरुषम् ||	011c  
अस्मान्वा त्वं पराजित्य प्रशाधि पृथिवीमिमाम् |	012a  
अथ वा निहतोऽस्माभिर्वीरलोकं गमिष्यसि ||	012c  
राष्ट्रात्प्रव्राजनं क्लेशं वनवासं च पाण्डव |	013a  
कृष्णायाश्च परिक्लेशं संस्मरन्पुरुषो भव ||	013c  
अप्रियाणां च वचने प्रव्रजत्सु पुनः पुनः |	014a  
अमर्षं दर्शयाद्य त्वममर्षो ह्येव पौरुषम् ||	014c  
क्रोधो बलं तथा वीर्यं ज्ञानयोगोऽस्त्रलाघवम् |	015a  
इह ते पार्थ दृश्यन्तां सङ्ग्रामे पुरुषो भव ||	015c  
तं च तूबरकं मूढं बह्वाशिनमविद्यकम् |	016a  
उलूक मद्वचो ब्रूया असकृद्भीमसेनकम् ||	016c  
अशक्तेनैव यच्छप्तं सभामध्ये वृकोदर |	017a  
दुःशासनस्य रुधिरं पीयतां यदि शक्यते ||	017c  
लोहाभिहारो निर्वृत्तः कुरुक्षेत्रमकर्दमम् |	018a  
पुष्टास्तेऽश्वा भृता योधाः श्वो युध्यस्व सकेशवः ||	018c  
