वैशम्पायन उवाच ||	001    
जामदग्न्यवचः श्रुत्वा कण्वोऽपि भगवानृषिः |	001a  
दुर्योधनमिदं वाक्यमब्रवीत्कुरुसंसदि ||	001c  
अक्षयश्चाव्ययश्चैव ब्रह्मा लोकपितामहः |	002a  
तथैव भगवन्तौ तौ नरनारायणावृषी ||	002c  
आदित्यानां हि सर्वेषां विष्णुरेकः सनातनः |	003a  
अजय्यश्चाव्ययश्चैव शाश्वतः प्रभुरीश्वरः ||	003c  
निमित्तमरणास्त्वन्ये चन्द्रसूर्यौ मही जलम् |	004a  
वायुरग्निस्तथाकाशं ग्रहास्तारागणास्तथा ||	004c  
ते च क्षयान्ते जगतो हित्वा लोकत्रयं सदा |	005a  
क्षयं गच्छन्ति वै सर्वे सृज्यन्ते च पुनः पुनः ||	005c  
मुहूर्तमरणास्त्वन्ये मानुषा मृगपक्षिणः |	006a  
तिर्यग्योन्यश्च ये चान्ये जीवलोकचराः स्मृताः ||	006c  
भूयिष्ठेन तु राजानः श्रियं भुक्त्वायुषः क्षये |	007a  
मरणं प्रतिगच्छन्ति भोक्तुं सुकृतदुष्कृतम् ||	007c  
स भवान्धर्मपुत्रेण शमं कर्तुमिहार्हति |	008a  
पाण्डवाः कुरवश्चैव पालयन्तु वसुन्धराम् ||	008c  
बलवानहमित्येव न मन्तव्यं सुयोधन |	009a  
बलवन्तो हि बलिभिर्दृश्यन्ते पुरुषर्षभ ||	009c  
न बलं बलिनां मध्ये बलं भवति कौरव |	010a  
बलवन्तो हि ते सर्वे पाण्डवा देवविक्रमाः ||	010c  
अत्राप्युदाहरन्तीममितिहासं पुरातनम् |	011a  
मातलेर्दातुकामस्य कन्यां मृगयतो वरम् ||	011c  
मतस्त्रैलोक्यराजस्य मातलिर्नाम सारथिः |	012a  
तस्यैकैव कुले कन्या रूपतो लोकविश्रुता ||	012c  
गुणकेशीति विख्याता नाम्ना सा देवरूपिणी |	013a  
श्रिया च वपुषा चैव स्त्रियोऽन्याः सातिरिच्यते ||	013c  
तस्याः प्रदानसमयं मातलिः सह भार्यया |	014a  
ज्ञात्वा विममृशे राजंस्तत्परः परिचिन्तयन् ||	014c  
धिक्खल्वलघुशीलानामुच्छ्रितानां यशस्विनाम् |	015a  
नराणामृद्धसत्त्वानां कुले कन्याप्ररोहणम् ||	015c  
मातुः कुलं पितृकुलं यत्र चैव प्रदीयते |	016a  
कुलत्रयं संशयितं कुरुते कन्यका सताम् ||	016c  
देवमानुषलोकौ द्वौ मानसेनैव चक्षुषा |	017a  
अवगाह्यैव विचितौ न च मे रोचते वरः ||	017c  
न देवान्नैव दितिजान्न गन्धर्वान्न मानुषान् |	018a  
अरोचयं वरकृते तथैव बहुलानृषीन् ||	018c  
भार्यया तु स सम्मन्त्र्य सह रात्रौ सुधर्मया |	019a  
मातलिर्नागलोकाय चकार गमने मतिम् ||	019c  
न मे देवमनुष्येषु गुणकेश्याः समो वरः |	020a  
रूपतो दृश्यते कश्चिन्नागेषु भविता ध्रुवम् ||	020c  
इत्यामन्त्र्य सुधर्मां स कृत्वा चाभिप्रदक्षिणम् |	021a  
कन्यां शिरस्युपाघ्राय प्रविवेश महीतलम् ||	021c  
