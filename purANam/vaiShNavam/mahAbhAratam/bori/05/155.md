वैशम्पायन उवाच ||	001    
एतस्मिन्नेव काले तु भीष्मकस्य महात्मनः |	001a  
हिरण्यलोम्नो नृपतेः साक्षादिन्द्रसखस्य वै ||	001c  
आहृतीनामधिपतेर्भोजस्यातियशस्विनः |	002a  
दाक्षिणात्यपतेः पुत्रो दिक्षु रुक्मीति विश्रुतः ||	002c  
यः किम्पुरुषसिंहस्य गन्धमादनवासिनः |	003a  
शिष्यः कृत्स्नं धनुर्वेदं चतुष्पादमवाप्तवान् ||	003c  
यो माहेन्द्रं धनुर्लेभे तुल्यं गाण्डीवतेजसा |	004a  
शार्ङ्गेण च महाबाहुः सम्मितं दिव्यमक्षयम् ||	004c  
त्रीण्येवैतानि दिव्यानि धनूंषि दिविचारिणाम् |	005a  
वारुणं गाण्डिवं तत्र माहेन्द्रं विजयं धनुः ||	005c  
शार्ङ्गं तु वैष्णवं प्राहुर्दिव्यं तेजोमयं धनुः |	006a  
धारयामास यत्कृष्णः परसेनाभयावहम् ||	006c  
गाण्डीवं पावकाल्लेभे खाण्डवे पाकशासनिः |	007a  
द्रुमाद्रुक्मी महातेजा विजयं प्रत्यपद्यत ||	007c  
सञ्छिद्य मौरवान्पाशान्निहत्य मुरमोजसा |	008a  
निर्जित्य नरकं भौममाहृत्य मणिकुण्डले ||	008c  
षोडश स्त्रीसहस्राणि रत्नानि विविधानि च |	009a  
प्रतिपेदे हृषीकेशः शार्ङ्गं च धनुरुत्तमम् ||	009c  
रुक्मी तु विजयं लब्ध्वा धनुर्मेघसमस्वनम् |	010a  
विभीषयन्निव जगत्पाण्डवानभ्यवर्तत ||	010c  
नामृष्यत पुरा योऽसौ स्वबाहुबलदर्पितः |	011a  
रुक्मिण्या हरणं वीरो वासुदेवेन धीमता ||	011c  
कृत्वा प्रतिज्ञां नाहत्वा निवर्तिष्यामि केशवम् |	012a  
ततोऽन्वधावद्वार्ष्णेयं सर्वशस्त्रभृतां वरम् ||	012c  
सेनया चतुरङ्गिण्या महत्या दूरपातया |	013a  
विचित्रायुधवर्मिण्या गङ्गयेव प्रवृद्धया ||	013c  
स समासाद्य वार्ष्णेयं योगानामीश्वरं प्रभुम् |	014a  
व्यंसितो व्रीडितो राजन्नाजगाम स कुण्डिनम् ||	014c  
यत्रैव कृष्णेन रणे निर्जितः परवीरहा |	015a  
तत्र भोजकटं नाम चक्रे नगरमुत्तमम् ||	015c  
सैन्येन महता तेन प्रभूतगजवाजिना |	016a  
पुरं तद्भुवि विख्यातं नाम्ना भोजकटं नृप ||	016c  
स भोजराजः सैन्येन महता परिवारितः |	017a  
अक्षौहिण्या महावीर्यः पाण्डवान्समुपागमत् ||	017c  
ततः स कवची खड्गी शरी धन्वी तली रथी |	018a  
ध्वजेनादित्यवर्णेन प्रविवेश महाचमूम् ||	018c  
विदितः पाण्डवेयानां वासुदेवप्रियेप्सया |	019a  
युधिष्ठिरस्तु तं राजा प्रत्युद्गम्याभ्यपूजयत् ||	019c  
स पूजितः पाण्डुसुतैर्यथान्यायं सुसत्कृतः |	020a  
प्रतिपूज्य च तान्सर्वान्विश्रान्तः सहसैनिकः |	020c  
उवाच मध्ये वीराणां कुन्तीपुत्रं धनञ्जयम् ||	020e   
सहायोऽस्मि स्थितो युद्धे यदि भीतोऽसि पाण्डव |	021a  
करिष्यामि रणे साह्यमसह्यं तव शत्रुभिः ||	021c  
न हि मे विक्रमे तुल्यः पुमानस्तीह कश्चन |	022a  
निहत्य समरे शत्रूंस्तव दास्यामि फल्गुन ||	022c  
इत्युक्तो धर्मराजस्य केशवस्य च सन्निधौ |	023a  
शृण्वतां पार्थिवेन्द्राणामन्येषां चैव सर्वशः ||	023c  
वासुदेवमभिप्रेक्ष्य धर्मराजं च पाण्डवम् |	024a  
उवाच धीमान्कौन्तेयः प्रहस्य सखिपूर्वकम् ||	024c  
युध्यमानस्य मे वीर गन्धर्वैः सुमहाबलैः |	025a  
सहायो घोषयात्रायां कस्तदासीत्सखा मम ||	025c  
तथा प्रतिभये तस्मिन्देवदानवसङ्कुले |	026a  
खाण्डवे युध्यमानस्य कः सहायस्तदाभवत् ||	026c  
निवातकवचैर्युद्धे कालकेयैश्च दानवैः |	027a  
तत्र मे युध्यमानस्य कः सहायस्तदाभवत् ||	027c  
तथा विराटनगरे कुरुभिः सह सङ्गरे |	028a  
युध्यतो बहुभिस्तात कः सहायोऽभवन्मम ||	028c  
उपजीव्य रणे रुद्रं शक्रं वैश्रवणं यमम् |	029a  
वरुणं पावकं चैव कृपं द्रोणं च माधवम् ||	029c  
धारयन्गाण्डिवं दिव्यं धनुस्तेजोमयं दृढम् |	030a  
अक्षय्यशरसंयुक्तो दिव्यास्त्रपरिबृंहितः ||	030c  
कौरवाणां कुले जातः पाण्डोः पुत्रो विशेषतः |	031a  
द्रोणं व्यपदिशञ्शिष्यो वासुदेवसहायवान् ||	031c  
कथमस्मद्विधो ब्रूयाद्भीतोऽस्मीत्ययशस्करम् |	032a  
वचनं नरशार्दूल वज्रायुधमपि स्वयम् ||	032c  
नास्मि भीतो महाबाहो सहायार्थश्च नास्ति मे |	033a  
यथाकामं यथायोगं गच्छ वान्यत्र तिष्ठ वा ||	033c  
विनिवर्त्य ततो रुक्मी सेनां सागरसन्निभाम् |	034a  
दुर्योधनमुपागच्छत्तथैव भरतर्षभ ||	034c  
तथैव चाभिगम्यैनमुवाच स नराधिपः |	035a  
प्रत्याख्यातश्च तेनापि स तदा शूरमानिना ||	035c  
द्वावेव तु महाराज तस्माद्युद्धाद्व्यपेयतुः |	036a  
रौहिणेयश्च वार्ष्णेयो रुक्मी च वसुधाधिपः ||	036c  
गते रामे तीर्थयात्रां भीष्मकस्य सुते तथा |	037a  
उपाविशन्पाण्डवेया मन्त्राय पुनरेव हि ||	037c  
समितिर्धर्मराजस्य सा पार्थिवसमाकुला |	038a  
शुशुभे तारकाचित्रा द्यौश्चन्द्रेणेव भारत ||	038c  
