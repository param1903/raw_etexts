धृतराष्ट्र उवाच ||	001    
भगवन्नेवमेवैतद्यथा वदसि नारद |	001a  
इच्छामि चाहमप्येवं न त्वीशो भगवन्नहम् ||	001c  
वैशम्पायन उवाच ||	002    
एवमुक्त्वा ततः कृष्णमभ्यभाषत भारत |	002a  
स्वर्ग्यं लोक्यं च मामात्थ धर्म्यं न्याय्यं च केशव ||	002c  
न त्वहं स्ववशस्तात क्रियमाणं न मे प्रियम् |	003a  
अङ्ग दुर्योधनं कृष्ण मन्दं शास्त्रातिगं मम ||	003c  
अनुनेतुं महाबाहो यतस्व पुरुषोत्तम |	004a  
सुहृत्कार्यं तु सुमहत्कृतं ते स्याज्जनार्दन ||	004c  
ततोऽभ्यावृत्य वार्ष्णेयो दुर्योधनममर्षणम् |	005a  
अब्रवीन्मधुरां वाचं सर्वधर्मार्थतत्त्ववित् ||	005c  
दुर्योधन निबोधेदं मद्वाक्यं कुरुसत्तम |	006a  
समर्थं ते विशेषेण सानुबन्धस्य भारत ||	006c  
महाप्राज्ञ कुले जातः साध्वेतत्कर्तुमर्हसि |	007a  
श्रुतवृत्तोपसम्पन्नः सर्वैः समुदितो गुणैः ||	007c  
दौष्कुलेया दुरात्मानो नृशंसा निरपत्रपाः |	008a  
त एतदीदृशं कुर्युर्यथा त्वं तात मन्यसे ||	008c  
धर्मार्थयुक्ता लोकेऽस्मिन्प्रवृत्तिर्लक्ष्यते सताम् |	009a  
असतां विपरीता तु लक्ष्यते भरतर्षभ ||	009c  
विपरीता त्वियं वृत्तिरसकृल्लक्ष्यते त्वयि |	010a  
अधर्मश्चानुबन्धोऽत्र घोरः प्राणहरो महान् ||	010c  
अनेकशस्त्वन्निमित्तमयशस्यं च भारत |	011a  
तमनर्थं परिहरन्नात्मश्रेयः करिष्यसि ||	011c  
भ्रातॄणामथ भृत्यानां मित्राणां च परन्तप |	012a  
अधर्म्यादयशस्याच्च कर्मणस्त्वं प्रमोक्ष्यसे ||	012c  
प्राज्ञैः शूरैर्महोत्साहैरात्मवद्भिर्बहुश्रुतैः |	013a  
सन्धत्स्व पुरुषव्याघ्र पाण्डवैर्भरतर्षभ ||	013c  
तद्धितं च प्रियं चैव धृतराष्ट्रस्य धीमतः |	014a  
पितामहस्य द्रोणस्य विदुरस्य महामतेः ||	014c  
कृपस्य सोमदत्तस्य बाह्लीकस्य च धीमतः |	015a  
अश्वत्थाम्नो विकर्णस्य सञ्जयस्य विशां पते ||	015c  
ज्ञातीनां चैव भूयिष्ठं मित्राणां च परन्तप |	016a  
शमे शर्म भवेत्तात सर्वस्य जगतस्तथा ||	016c  
ह्रीमानसि कुले जातः श्रुतवाननृशंसवान् |	017a  
तिष्ठ तात पितुः शास्त्रे मातुश्च भरतर्षभ ||	017c  
एतच्छ्रेयो हि मन्यन्ते पिता यच्छास्ति भारत |	018a  
उत्तमापद्गतः सर्वः पितुः स्मरति शासनम् ||	018c  
रोचते ते पितुस्तात पाण्डवैः सह सङ्गमः |	019a  
सामात्यस्य कुरुश्रेष्ठ तत्तुभ्यं तात रोचताम् ||	019c  
श्रुत्वा यः सुहृदां शास्त्रं मर्त्यो न प्रतिपद्यते |	020a  
विपाकान्ते दहत्येनं किम्पाकमिव भक्षितम् ||	020c  
यस्तु निःश्रेयसं वाक्यं मोहान्न प्रतिपद्यते |	021a  
स दीर्घसूत्रो हीनार्थः पश्चात्तापेन युज्यते ||	021c  
यस्तु निःश्रेयसं श्रुत्वा प्राप्तमेवाभिपद्यते |	022a  
आत्मनो मतमुत्सृज्य स लोके सुखमेधते ||	022c  
योऽर्थकामस्य वचनं प्रातिकूल्यान्न मृष्यते |	023a  
शृणोति प्रतिकूलानि द्विषतां वशमेति सः ||	023c  
सतां मतमतिक्रम्य योऽसतां वर्तते मते |	024a  
शोचन्ते व्यसने तस्य सुहृदो नचिरादिव ||	024c  
मुख्यानमात्यानुत्सृज्य यो निहीनान्निषेवते |	025a  
स घोरामापदं प्राप्य नोत्तारमधिगच्छति ||	025c  
योऽसत्सेवी वृथाचारो न श्रोता सुहृदां सदा |	026a  
परान्वृणीते स्वान्द्वेष्टि तं गौः शपति भारत ||	026c  
स त्वं विरुध्य तैर्वीरैरन्येभ्यस्त्राणमिच्छसि |	027a  
अशिष्टेभ्योऽसमर्थेभ्यो मूढेभ्यो भरतर्षभ ||	027c  
को हि शक्रसमाञ्ज्ञातीनतिक्रम्य महारथान् |	028a  
अन्येभ्यस्त्राणमाशंसेत्त्वदन्यो भुवि मानवः ||	028c  
जन्मप्रभृति कौन्तेया नित्यं विनिकृतास्त्वया |	029a  
न च ते जातु कुप्यन्ति धर्मात्मानो हि पाण्डवाः ||	029c  
मिथ्याप्रचरितास्तात जन्मप्रभृति पाण्डवाः |	030a  
त्वयि सम्यङ्महाबाहो प्रतिपन्ना यशस्विनः ||	030c  
त्वयापि प्रतिपत्तव्यं तथैव भरतर्षभ |	031a  
स्वेषु बन्धुषु मुख्येषु मा मन्युवशमन्वगाः ||	031c  
त्रिवर्गयुक्ता प्राज्ञानामारम्भा भरतर्षभ |	032a  
धर्मार्थावनुरुध्यन्ते त्रिवर्गासम्भवे नराः ||	032c  
पृथक्तु विनिविष्टानां धर्मं धीरोऽनुरुध्यते |	033a  
मध्यमोऽर्थं कलिं बालः काममेवानुरुध्यते ||	033c  
इन्द्रियैः प्रसृतो लोभाद्धर्मं विप्रजहाति यः |	034a  
कामार्थावनुपायेन लिप्समानो विनश्यति ||	034c  
कामार्थौ लिप्समानस्तु धर्ममेवादितश्चरेत् |	035a  
न हि धर्मादपैत्यर्थः कामो वापि कदाचन ||	035c  
उपायं धर्ममेवाहुस्त्रिवर्गस्य विशां पते |	036a  
लिप्समानो हि तेनाशु कक्षेऽग्निरिव वर्धते ||	036c  
स त्वं तातानुपायेन लिप्ससे भरतर्षभ |	037a  
आधिराज्यं महद्दीप्तं प्रथितं सर्वराजसु ||	037c  
आत्मानं तक्षति ह्येष वनं परशुना यथा |	038a  
यः सम्यग्वर्तमानेषु मिथ्या राजन्प्रवर्तते ||	038c  
न तस्य हि मतिं छिन्द्याद्यस्य नेच्छेत्पराभवम् |	039a  
अविच्छिन्नस्य धीरस्य कल्याणे धीयते मतिः ||	039c  
त्यक्तात्मानं न बाधेत त्रिषु लोकेषु भारत |	040a  
अप्यन्यं प्राकृतं किञ्चित्किमु तान्पाण्डवर्षभान् ||	040c  
अमर्षवशमापन्नो न किञ्चिद्बुध्यते नरः |	041a  
छिद्यते ह्याततं सर्वं प्रमाणं पश्य भारत |	041c  
श्रेयस्ते दुर्जनात्तात पाण्डवैः सह सङ्गमः |	042a  
तैर्हि सम्प्रीयमाणस्त्वं सर्वान्कामानवाप्स्यसि ||	042c  
पाण्डवैर्निर्जितां भूमिं भुञ्जानो राजसत्तम |	043a  
पाण्डवान्पृष्ठतः कृत्वा त्राणमाशंससेऽन्यतः ||	043c  
दुःशासने दुर्विषहे कर्णे चापि ससौबले |	044a  
एतेष्वैश्वर्यमाधाय भूतिमिच्छसि भारत ||	044c  
न चैते तव पर्याप्ता ज्ञाने धर्मार्थयोस्तथा |	045a  
विक्रमे चाप्यपर्याप्ताः पाण्डवान्प्रति भारत ||	045c  
न हीमे सर्वराजानः पर्याप्ताः सहितास्त्वया |	046a  
क्रुद्धस्य भीमसेनस्य प्रेक्षितुं मुखमाहवे ||	046c  
इदं सन्निहितं तात समग्रं पार्थिवं बलम् |	047a  
अयं भीष्मस्तथा द्रोणः कर्णश्चायं तथा कृपः ||	047c  
भूरिश्रवाः सौमदत्तिरश्वत्थामा जयद्रथः |	048a  
अशक्ताः सर्व एवैते प्रतियोद्धुं धनञ्जयम् ||	048c  
अजेयो ह्यर्जुनः क्रुद्धः सर्वैरपि सुरासुरैः |	049a  
मानुषैरपि गन्धर्वैर्मा युद्धे चेत आधिथाः ||	049c  
दृश्यतां वा पुमान्कश्चित्समग्रे पार्थिवे बले |	050a  
योऽर्जुनं समरे प्राप्य स्वस्तिमानाव्रजेद्गृहान् ||	050c  
किं ते जनक्षयेणेह कृतेन भरतर्षभ |	051a  
यस्मिञ्जिते जितं ते स्यात्पुमानेकः स दृश्यताम् ||	051c  
यः स देवान्सगन्धर्वान्सयक्षासुरपन्नगान् |	052a  
अजयत्खाण्डवप्रस्थे कस्तं युध्येत मानवः ||	052c  
तथा विराटनगरे श्रूयते महदद्भुतम् |	053a  
एकस्य च बहूनां च पर्याप्तं तन्निदर्शनम् ||	053c  
तमजेयमनाधृष्यं विजेतुं जिष्णुमच्युतम् |	054a  
आशंससीह समरे वीरमर्जुनमूर्जितम् ||	054c  
मद्द्वितीयं पुनः पार्थं कः प्रार्थयितुमर्हति |	055a  
युद्धे प्रतीपमायान्तमपि साक्षात्पुरन्दरः ||	055c  
बाहुभ्यामुद्धरेद्भूमिं दहेत्क्रुद्ध इमाः प्रजाः |	056a  
पातयेत्त्रिदिवाद्देवान्योऽर्जुनं समरे जयेत् ||	056c  
पश्य पुत्रांस्तथा भ्रातॄञ्ज्ञातीन्सम्बन्धिनस्तथा |	057a  
त्वत्कृते न विनश्येयुरेते भरतसत्तम ||	057c  
अस्तु शेषं कौरवाणां मा पराभूदिदं कुलम् |	058a  
कुलघ्न इति नोच्येथा नष्टकीर्तिर्नराधिप ||	058c  
त्वामेव स्थापयिष्यन्ति यौवराज्ये महारथाः |	059a  
महाराज्ये च पितरं धृतराष्ट्रं जनेश्वरम् ||	059c  
मा तात श्रियमायान्तीमवमंस्थाः समुद्यताम् |	060a  
अर्धं प्रदाय पार्थेभ्यो महतीं श्रियमाप्स्यसि ||	060c  
पाण्डवैः संशमं कृत्वा कृत्वा च सुहृदां वचः |	061a  
सम्प्रीयमाणो मित्रैश्च चिरं भद्राण्यवाप्स्यसि ||	061c  
