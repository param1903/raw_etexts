वैशम्पायन उवाच ||	001    
एतच्छ्रुत्वा तु कौन्तेयः सर्वान्भ्रातॄनुपह्वरे |	001a  
आहूय भरतश्रेष्ठ इदं वचनमब्रवीत् ||	001c  
धार्तराष्ट्रस्य सैन्येषु ये चारपुरुषा मम |	002a  
ते प्रवृत्तिं प्रयच्छन्ति ममेमां व्युषितां निशाम् ||	002c  
दुर्योधनः किलापृच्छदापगेयं महाव्रतम् |	003a  
केन कालेन पाण्डूनां हन्याः सैन्यमिति प्रभो ||	003c  
मासेनेति च तेनोक्तो धार्तराष्ट्रः सुदुर्मतिः |	004a  
तावता चापि कालेन द्रोणोऽपि प्रत्यजानत ||	004c  
गौतमो द्विगुणं कालमुक्तवानिति नः श्रुतम् |	005a  
द्रौणिस्तु दशरात्रेण प्रतिजज्ञे महास्त्रवित् ||	005c  
तथा दिव्यास्त्रवित्कर्णः सम्पृष्टः कुरुसंसदि |	006a  
पञ्चभिर्दिवसैर्हन्तुं स सैन्यं प्रतिजज्ञिवान् ||	006c  
तस्मादहमपीच्छामि श्रोतुमर्जुन ते वचः |	007a  
कालेन कियता शत्रून्क्षपयेरिति संयुगे ||	007c  
एवमुक्तो गुडाकेशः पार्थिवेन धनञ्जयः |	008a  
वासुदेवमवेक्ष्येदं वचनं प्रत्यभाषत ||	008c  
सर्व एते महात्मानः कृतास्त्राश्चित्रयोधिनः |	009a  
असंशयं महाराज हन्युरेव बलं तव ||	009c  
अपैतु ते मनस्तापो यथासत्यं ब्रवीम्यहम् |	010a  
हन्यामेकरथेनाहं वासुदेवसहायवान् ||	010c  
सामरानपि लोकांस्त्रीन्सहस्थावरजङ्गमान् |	011a  
भूतं भव्यं भविष्यच्च निमेषादिति मे मतिः ||	011c  
यत्तद्घोरं पशुपतिः प्रादादस्त्रं महन्मम |	012a  
कैराते द्वन्द्वयुद्धे वै तदिदं मयि वर्तते ||	012c  
यद्युगान्ते पशुपतिः सर्वभूतानि संहरन् |	013a  
प्रयुङ्क्ते पुरुषव्याघ्र तदिदं मयि वर्तते ||	013c  
तन्न जानाति गाङ्गेयो न द्रोणो न च गौतमः |	014a  
न च द्रोणसुतो राजन्कुत एव तु सूतजः ||	014c  
न तु युक्तं रणे हन्तुं दिव्यैरस्त्रैः पृथग्जनम् |	015a  
आर्जवेनैव युद्धेन विजेष्यामो वयं परान् ||	015c  
तथेमे पुरुषव्याघ्राः सहायास्तव पार्थिव |	016a  
सर्वे दिव्यास्त्रविदुषः सर्वे युद्धाभिनन्दिनः ||	016c  
वेदान्तावभृथस्नाताः सर्व एतेऽपराजिताः |	017a  
निहन्युः समरे सेनां देवानामपि पाण्डव ||	017c  
शिखण्डी युयुधानश्च धृष्टद्युम्नश्च पार्षतः |	018a  
भीमसेनो यमौ चोभौ युधामन्यूत्तमौजसौ ||	018c  
विराटद्रुपदौ चोभौ भीष्मद्रोणसमौ युधि |	019a  
स्वयं चापि समर्थोऽसि त्रैलोक्योत्सादने अपि ||	019c  
क्रोधाद्यं पुरुषं पश्येस्त्वं वासवसमद्युते |	020a  
क्षिप्रं न स भवेद्व्यक्तमिति त्वां वेद्मि कौरव ||	020c  
