द्रुपद उवाच	001  
एवमेतन्महाबाहो भविष्यति न संशयः	001a  
न हि दुर्योधनो राज्यं मधुरेण प्रदास्यति	001c  
अनुवर्त्स्यति तं चापि धृतराष्ट्रः सुतप्रियः	002a  
भीष्मद्रोणौ च कार्पण्यान्मौर्ख्याद्राधेयसौबलौ	002c  
बलदेवस्य वाक्यं तु मम ज्ञाने न युज्यते	003a  
एतद्धि पुरुषेणाग्रे कार्यं सुनयमिच्छता	003c  
न तु वाच्यो मृदु वचो धार्तराष्ट्रः कथञ्चन	004a  
न हि मार्दवसाध्योऽसौ पापबुद्धिर्मतो मम	004c  
गर्दभे मार्दवं कुर्याद्गोषु तीक्ष्णं समाचरेत्	005a  
मृदु दुर्योधने वाक्यं यो ब्रूयात्पापचेतसि	005c  
मृदु वै मन्यते पापो भाष्यमाणमशक्तिजम्	006a  
जितमर्थं विजानीयादबुधो मार्दवे सति	006c  
एतच्चैव करिष्यामो यत्नश्च क्रियतामिह	007a  
प्रस्थापयाम मित्रेभ्यो बलान्युद्योजयन्तु नः	007c  
शल्यस्य धृष्टकेतोश्च जयत्सेनस्य चाभिभोः	008a  
केकयानां च सर्वेषां दूता गच्छन्तु शीघ्रगाः	008c  
स तु दुर्योधनो नूनं प्रेषयिष्यति सर्वशः	009a  
पूर्वाभिपन्नाः सन्तश्च भजन्ते पूर्वचोदकम्	009c  
तत्त्वरध्वं नरेन्द्राणां पूर्वमेव प्रचोदने	010a  
महद्धि कार्यं वोढव्यमिति मे वर्तते मतिः	010c  
शल्यस्य प्रेष्यतां शीघ्रं ये च तस्यानुगा नृपाः	011a  
भगदत्ताय राज्ञे च पूर्वसागरवासिने	011c  
अमितौजसे तथोग्राय हार्दिक्यायाहुकाय च	012a  
दीर्घप्रज्ञाय मल्लाय रोचमानाय चाभिभो	012c  
आनीयतां बृहन्तश्च सेनाबिन्दुश्च पार्थिवः	013a  
पापजित्प्रतिविन्ध्यश्च चित्रवर्मा सुवास्तुकः	013c  
बाह्लीको मुञ्जकेशश्च चैद्याधिपतिरेव च	014a  
सुपार्श्वश्च सुबाहुश्च पौरवश्च महारथः	014c  
शकानां पह्लवानां च दरदानां च ये नृपाः	015a  
काम्बोजा ऋषिका ये च पश्चिमानूपकाश्च ये	015c  
जयत्सेनश्च काश्यश्च तथा पञ्चनदा नृपाः	016a  
क्राथपुत्रश्च दुर्धर्षः पार्वतीयाश्च ये नृपाः	016c  
जानकिश्च सुशर्मा च मणिमान्पौतिमत्स्यकः	017a  
पांसुराष्ट्राधिपश्चैव धृष्टकेतुश्च वीर्यवान्	017c  
औड्रश्च दण्डधारश्च बृहत्सेनश्च वीर्यवान्	018a  
अपराजितो निषादश्च श्रेणिमान्वसुमानपि	018c  
बृहद्बलो महौजाश्च बाहुः परपुरञ्जयः	019a  
समुद्रसेनो राजा च सह पुत्रेण वीर्यवान्	019c  
अदारिश्च नदीजश्च कर्णवेष्टश्च पार्थिवः	020a  
समर्थश्च सुवीरश्च मार्जारः कन्यकस्तथा	020c  
महावीरश्च कद्रुश्च निकरस्तुमुलः क्रथः	021a  
नीलश्च वीरधर्मा च भूमिपालश्च वीर्यवान्	021c  
दुर्जयो दन्तवक्त्रश्च रुक्मी च जनमेजयः	022a  
आषाढो वायुवेगश्च पूर्वपाली च पार्थिवः	022c  
भूरितेजा देवकश्च एकलव्यस्य चात्मजः	023a  
कारूषकाश्च राजानः क्षेमधूर्तिश्च वीर्यवान्	023c  
उद्भवः क्षेमकश्चैव वाटधानश्च पार्थिवः	024a  
श्रुतायुश्च दृढायुश्च शाल्वपुत्रश्च वीर्यवान्	024c  
कुमारश्च कलिङ्गानामीश्वरो युद्धदुर्मदः	025a  
एतेषां प्रेष्यतां शीघ्रमेतद्धि मम रोचते	025c  
अयं च ब्राह्मणः शीघ्रं मम राजन्पुरोहितः	026a  
प्रेष्यतां धृतराष्ट्राय वाक्यमस्मिन्समर्प्यताम्	026c  
यथा दुर्योधनो वाच्यो यथा शान्तनवो नृपः	027a  
धृतराष्ट्रो यथा वाच्यो द्रोणश्च विदुषां वरः	027c  
