वैशम्पायन उवाच	001  
तथोक्तो वासुदेवेन नित्यमन्युरमर्षणः	001a  
सदश्ववत्समाधावद्बभाषे तदनन्तरम्	001c  
अन्यथा मां चिकीर्षन्तमन्यथा मन्यसेऽच्युत	002a  
प्रणीतभावमत्यन्तं युधि सत्यपराक्रमम्	002c  
वेत्थ दाशार्ह सत्त्वं मे दीर्घकालं सहोषितः	003a  
उत वा मां न जानासि प्लवन्ह्रद इवाप्लवः	003c  
तस्मादप्रतिरूपाभिर्वाग्भिर्मां त्वं समर्छसि	003e  
कथं हि भीमसेनं मां जानन्कश्चन माधव	004a  
ब्रूयादप्रतिरूपाणि यथा मां वक्तुमर्हसि	004c  
तस्मादिदं प्रवक्ष्यामि वचनं वृष्णिनन्दन	005a  
आत्मनः पौरुषं चैव बलं च न समं परैः	005c  
सर्वथा नार्यकर्मैतत्प्रशंसा स्वयमात्मनः	006a  
अतिवादापविद्धस्तु वक्ष्यामि बलमात्मनः	006c  
पश्येमे रोदसी कृष्ण ययोरासन्निमाः प्रजाः	007a  
अचले चाप्यनन्ते च प्रतिष्ठे सर्वमातरौ	007c  
यदीमे सहसा क्रुद्धे समेयातां शिले इव	008a  
अहमेते निगृह्णीयां बाहुभ्यां सचराचरे	008c  
पश्यैतदन्तरं बाह्वोर्महापरिघयोरिव	009a  
य एतत्प्राप्य मुच्येत न तं पश्यामि पूरुषम्	009c  
हिमवांश्च समुद्रश्च वज्री च बलभित्स्वयम्	010a  
मयाभिपन्नं त्रायेरन्बलमास्थाय न त्रयः	010c  
युध्येयं क्षत्रियान्सर्वान्पाण्डवेष्वाततायिनः	011a  
अधः पादतलेनैतानधिष्ठास्यामि भूतले	011c  
न हि त्वं नाभिजानासि मम विक्रममच्युत	012a  
यथा मया विनिर्जित्य राजानो वशगाः कृताः	012c  
अथ चेन्मां न जानासि सूर्यस्येवोद्यतः प्रभाम्	013a  
विगाढे युधि सम्बाधे वेत्स्यसे मां जनार्दन	013c  
किं मात्यवाक्षीः परुषैर्व्रणं सूच्या इवानघ	014a  
यथामति ब्रवीम्येतद्विद्धि मामधिकं ततः	014c  
द्रष्टासि युधि सम्बाधे प्रवृत्ते वैशसेऽहनि	015a  
मया प्रणुन्नान्मातङ्गान्रथिनः सादिनस्तथा	015c  
तथा नरानभिक्रुद्धं निघ्नन्तं क्षत्रियर्षभान्	016a  
द्रष्टा मां त्वं च लोकश्च विकर्षन्तं वरान्वरान्	016c  
न मे सीदन्ति मज्जानो न ममोद्वेपते मनः	017a  
सर्वलोकादभिक्रुद्धान्न भयं विद्यते मम	017c  
किं तु सौहृदमेवैतत्कृपया मधुसूदन	018a  
सर्वांस्तितिक्षे सङ्क्लेशान्मा स्म नो भरता नशन्	018c  
