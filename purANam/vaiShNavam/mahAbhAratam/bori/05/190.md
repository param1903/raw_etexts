भीष्म उवाच ||	001    
चकार यत्नं द्रुपदः सर्वस्मिन्स्वजने महत् |	001a  
ततो लेख्यादिषु तथा शिल्पेषु च परं गता |	001c  
इष्वस्त्रे चैव राजेन्द्र द्रोणशिष्यो बभूव ह ||	001e  
तस्य माता महाराज राजानं वरवर्णिनी |	002a  
चोदयामास भार्यार्थं कन्यायाः पुत्रवत्तदा ||	002c  
ततस्तां पार्षतो दृष्ट्वा कन्यां सम्प्राप्तयौवनाम् |	003a  
स्त्रियं मत्वा तदा चिन्तां प्रपेदे सह भार्यया ||	003c  
द्रुपद उवाच ||	004    
कन्या ममेयं सम्प्राप्ता यौवनं शोकवर्धिनी |	004a  
मया प्रच्छादिता चेयं वचनाच्छूलपाणिनः ||	004c  
न तन्मिथ्या महाराज्ञि भविष्यति कथञ्चन |	005a  
त्रैलोक्यकर्ता कस्माद्धि तन्मृषा कर्तुमर्हति ||	005c  
भार्योवाच ||	006    
यदि ते रोचते राजन्वक्ष्यामि शृणु मे वचः |	006a  
श्रुत्वेदानीं प्रपद्येथाः स्वकार्यं पृषतात्मज ||	006c  
क्रियतामस्य नृपते विधिवद्दारसङ्ग्रहः |	007a  
सत्यं भवति तद्वाक्यमिति मे निश्चिता मतिः ||	007c  
भीष्म उवाच ||	008    
ततस्तौ निश्चयं कृत्वा तस्मिन्कार्येऽथ दम्पती |	008a  
वरयां चक्रतुः कन्यां दशार्णाधिपतेः सुताम् ||	008c  
ततो राजा द्रुपदो राजसिंहः सर्वान्राज्ञः कुलतः सन्निशाम्य |	009a  
दाशार्णकस्य नृपतेस्तनूजां शिखण्डिने वरयामास दारान् ||	009c  
हिरण्यवर्मेति नृपो योऽसौ दाशार्णकः स्मृतः |	010a  
स च प्रादान्महीपालः कन्यां तस्मै शिखण्डिने ||	010c  
स च राजा दशार्णेषु महानासीन्महीपतिः |	011a  
हिरण्यवर्मा दुर्धर्षो महासेनो महामनाः ||	011c  
कृते विवाहे तु तदा सा कन्या राजसत्तम |	012a  
यौवनं समनुप्राप्ता सा च कन्या शिखण्डिनी ||	012c  
कृतदारः शिखण्डी तु काम्पिल्यं पुनरागमत् |	013a  
न च सा वेद तां कन्यां कञ्चित्कालं स्त्रियं किल ||	013c  
हिरण्यवर्मणः कन्या ज्ञात्वा तां तु शिखण्डिनीम् |	014a  
धात्रीणां च सखीनां च व्रीडमाना न्यवेदयत् |	014c  
कन्यां पञ्चालराजस्य सुतां तां वै शिखण्डिनीम् ||	014e  
ततस्ता राजशार्दूल धात्र्यो दाशार्णिकास्तदा |	015a  
जग्मुरार्तिं परां दुःखात्प्रेषयामासुरेव च ||	015c  
ततो दशार्णाधिपतेः प्रेष्याः सर्वं न्यवेदयन् |	016a  
विप्रलम्भं यथावृत्तं स च चुक्रोध पार्थिवः ||	016c  
शिखण्ड्यपि महाराज पुंवद्राजकुले तदा |	017a  
विजहार मुदा युक्तः स्त्रीत्वं नैवातिरोचयन् ||	017c  
ततः कतिपयाहस्य तच्छ्रुत्वा भरतर्षभ |	018a  
हिरण्यवर्मा राजेन्द्र रोषादार्तिं जगाम ह ||	018c  
ततो दाशार्णको राजा तीव्रकोपसमन्वितः |	019a  
दूतं प्रस्थापयामास द्रुपदस्य निवेशने ||	019c  
ततो द्रुपदमासाद्य दूतः काञ्चनवर्मणः |	020a  
एक एकान्तमुत्सार्य रहो वचनमब्रवीत् ||	020c  
दशार्णराजो राजंस्त्वामिदं वचनमब्रवीत् |	021a  
अभिषङ्गात्प्रकुपितो विप्रलब्धस्त्वयानघ ||	021c  
अवमन्यसे मां नृपते नूनं दुर्मन्त्रितं तव |	022a  
यन्मे कन्यां स्वकन्यार्थे मोहाद्याचितवानसि ||	022c  
तस्याद्य विप्रलम्भस्य फलं प्राप्नुहि दुर्मते |	023a  
एष त्वां सजनामात्यमुद्धरामि स्थिरो भव ||	023c  
