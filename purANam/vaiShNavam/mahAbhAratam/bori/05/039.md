धृतराष्ट्र उवाच	001  
अनीश्वरोऽयं पुरुषो भवाभवे सूत्रप्रोता दारुमयीव योषा	001a  
धात्रा तु दिष्टस्य वशे किलायं तस्माद्वद त्वं श्रवणे धृतोऽहम्	001c  
विदुर उवाच	002  
अप्राप्तकालं वचनं बृहस्पतिरपि ब्रुवन्	002a  
लभते बुद्ध्यवज्ञानमवमानं च भारत	002c  
प्रियो भवति दानेन प्रियवादेन चापरः	003a  
मन्त्रं मूलबलेनान्यो यः प्रियः प्रिय एव सः	003c  
द्वेष्यो न साधुर्भवति न मेधावी न पण्डितः	004a  
प्रिये शुभानि कर्माणि द्वेष्ये पापानि भारत	004c  
न स क्षयो महाराज यः क्षयो वृद्धिमावहेत्	005a  
क्षयः स त्विह मन्तव्यो यं लब्ध्वा बहु नाशयेत्	005c  
समृद्धा गुणतः केचिद्भवन्ति धनतोऽपरे	006a  
धनवृद्धान्गुणैर्हीनान्धृतराष्ट्र विवर्जयेत्	006c  
धृतराष्ट्र उवाच	007  
सर्वं त्वमायतीयुक्तं भाषसे प्राज्ञसम्मतम्	007a  
न चोत्सहे सुतं त्यक्तुं यतो धर्मस्ततो जयः	007c  
विदुर उवाच	008  
स्वभावगुणसम्पन्नो न जातु विनयान्वितः	008a  
सुसूक्ष्ममपि भूतानामुपमर्दं प्रयोक्ष्यते	008c  
परापवादनिरताः परदुःखोदयेषु च	009a  
परस्परविरोधे च यतन्ते सततोत्थिताः	009c  
सदोषं दर्शनं येषां संवासे सुमहद्भयम्	010a  
अर्थादाने महान्दोषः प्रदाने च महद्भयम्	010c  
ये पापा इति विख्याताः संवासे परिगर्हिताः	011a  
युक्ताश्चान्यैर्महादोषैर्ये नरास्तान्विवर्जयेत्	011c  
निवर्तमाने सौहार्दे प्रीतिर्नीचे प्रणश्यति	012a  
या चैव फलनिर्वृत्तिः सौहृदे चैव यत्सुखम्	012c  
यतते चापवादाय यत्नमारभते क्षये	013a  
अल्पेऽप्यपकृते मोहान्न शान्तिमुपगच्छति	013c  
तादृशैः सङ्गतं नीचैर्नृशंसैरकृतात्मभिः	014a  
निशाम्य निपुणं बुद्ध्या विद्वान्दूराद्विवर्जयेत्	014c  
यो ज्ञातिमनुगृह्णाति दरिद्रं दीनमातुरम्	015a  
स पुत्रपशुभिर्वृद्धिं यशश्चाव्ययमश्नुते	015c  
ज्ञातयो वर्धनीयास्तैर्य इच्छन्त्यात्मनः शुभम्	016a  
कुलवृद्धिं च राजेन्द्र तस्मात्साधु समाचर	016c  
श्रेयसा योक्ष्यसे राजन्कुर्वाणो ज्ञातिसत्क्रियाम्	017a  
विगुणा ह्यपि संरक्ष्या ज्ञातयो भरतर्षभ	017c  
किं पुनर्गुणवन्तस्ते त्वत्प्रसादाभिकाङ्क्षिणः	018a  
प्रसादं कुरु दीनानां पाण्डवानां विशां पते	018c  
दीयन्तां ग्रामकाः केचित्तेषां वृत्त्यर्थमीश्वर	019a  
एवं लोके यशःप्राप्तो भविष्यसि नराधिप	019c  
वृद्धेन हि त्वया कार्यं पुत्राणां तात रक्षणम्	020a  
मया चापि हितं वाच्यं विद्धि मां त्वद्धितैषिणम्	020c  
ज्ञातिभिर्विग्रहस्तात न कर्तव्यो भवार्थिना	021a  
सुखानि सह भोज्यानि ज्ञातिभिर्भरतर्षभ	021c  
सम्भोजनं सङ्कथनं सम्प्रीतिश्च परस्परम्	022a  
ज्ञातिभिः सह कार्याणि न विरोधः कथञ्चन	022c  
ज्ञातयस्तारयन्तीह ज्ञातयो मज्जयन्ति च	023a  
सुवृत्तास्तारयन्तीह दुर्वृत्ता मज्जयन्ति च	023c  
सुवृत्तो भव राजेन्द्र पाण्डवान्प्रति मानद	024a  
अधर्षणीयः शत्रूणां तैर्वृतस्त्वं भविष्यसि	024c  
श्रीमन्तं ज्ञातिमासाद्य यो ज्ञातिरवसीदति	025a  
दिग्धहस्तं मृग इव स एनस्तस्य विन्दति	025c  
पश्चादपि नरश्रेष्ठ तव तापो भविष्यति	026a  
तान्वा हतान्सुतान्वापि श्रुत्वा तदनुचिन्तय	026c  
येन खट्वां समारूढः परितप्येत कर्मणा	027a  
आदावेव न तत्कुर्यादध्रुवे जीविते सति	027c  
न कश्चिन्नापनयते पुमानन्यत्र भार्गवात्	028a  
शेषसम्प्रतिपत्तिस्तु बुद्धिमत्स्वेव तिष्ठति	028c  
दुर्योधनेन यद्येतत्पापं तेषु पुरा कृतम्	029a  
त्वया तत्कुलवृद्धेन प्रत्यानेयं नरेश्वर	029c  
तांस्त्वं पदे प्रतिष्ठाप्य लोके विगतकल्मषः	030a  
भविष्यसि नरश्रेष्ठ पूजनीयो मनीषिणाम्	030c  
सुव्याहृतानि धीराणां फलतः प्रविचिन्त्य यः	031a  
अध्यवस्यति कार्येषु चिरं यशसि तिष्ठति	031c  
अवृत्तिं विनयो हन्ति हन्त्यनर्थं पराक्रमः	032a  
हन्ति नित्यं क्षमा क्रोधमाचारो हन्त्यलक्षणम्	032c  
परिच्छदेन क्षेत्रेण वेश्मना परिचर्यया	033a  
परीक्षेत कुलं राजन्भोजनाच्छादनेन च	033c  
ययोश्चित्तेन वा चित्तं नैभृतं नैभृतेन वा	034a  
समेति प्रज्ञया प्रज्ञा तयोर्मैत्री न जीर्यते	034c  
दुर्बुद्धिमकृतप्रज्ञं छन्नं कूपं तृणैरिव	035a  
विवर्जयीत मेधावी तस्मिन्मैत्री प्रणश्यति	035c  
अवलिप्तेषु मूर्खेषु रौद्रसाहसिकेषु च	036a  
तथैवापेतधर्मेषु न मैत्रीमाचरेद्बुधः	036c  
कृतज्ञं धार्मिकं सत्यमक्षुद्रं दृढभक्तिकम्	037a  
जितेन्द्रियं स्थितं स्थित्यां मित्रमत्यागि चेष्यते	037c  
इन्द्रियाणामनुत्सर्गो मृत्युना न विशिष्यते	038a  
अत्यर्थं पुनरुत्सर्गः सादयेद्दैवतान्यपि	038c  
मार्दवं सर्वभूतानामनसूया क्षमा धृतिः	039a  
आयुष्याणि बुधाः प्राहुर्मित्राणां चाविमानना	039c  
अपनीतं सुनीतेन योऽर्थं प्रत्यानिनीषते	040a  
मतिमास्थाय सुदृढां तदकापुरुषव्रतम्	040c  
आयत्यां प्रतिकारज्ञस्तदात्वे दृढनिश्चयः	041a  
अतीते कार्यशेषज्ञो नरोऽर्थैर्न प्रहीयते	041c  
कर्मणा मनसा वाचा यदभीक्ष्णं निषेवते	042a  
तदेवापहरत्येनं तस्मात्कल्याणमाचरेत्	042c  
मङ्गलालम्भनं योगः श्रुतमुत्थानमार्जवम्	043a  
भूतिमेतानि कुर्वन्ति सतां चाभीक्ष्णदर्शनम्	043c  
अनिर्वेदः श्रियो मूलं दुःखनाशे सुखस्य च	044a  
महान्भवत्यनिर्विण्णः सुखं चात्यन्तमश्नुते	044c  
नातः श्रीमत्तरं किञ्चिदन्यत्पथ्यतमं तथा	045a  
प्रभविष्णोर्यथा तात क्षमा सर्वत्र सर्वदा	045c  
क्षमेदशक्तः सर्वस्य शक्तिमान्धर्मकारणात्	046a  
अर्थानर्थौ समौ यस्य तस्य नित्यं क्षमा हिता	046c  
यत्सुखं सेवमानोऽपि धर्मार्थाभ्यां न हीयते	047a  
कामं तदुपसेवेत न मूढव्रतमाचरेत्	047c  
दुःखार्तेषु प्रमत्तेषु नास्तिकेष्वलसेषु च	048a  
न श्रीर्वसत्यदान्तेषु ये चोत्साहविवर्जिताः	048c  
आर्जवेन नरं युक्तमार्जवात्सव्यपत्रपम्	049a  
अशक्तिमन्तं मन्यन्तो धर्षयन्ति कुबुद्धयः	049c  
अत्यार्यमतिदातारमतिशूरमतिव्रतम्	050a  
प्रज्ञाभिमानिनं चैव श्रीर्भयान्नोपसर्पति	050c  
अग्निहोत्रफला वेदाः शीलवृत्तफलं श्रुतम्	051a  
रतिपुत्रफला दारा दत्तभुक्तफलं धनम्	051c  
अधर्मोपार्जितैरर्थैर्यः करोत्यौर्ध्वदेहिकम्	052a  
न स तस्य फलं प्रेत्य भुङ्क्तेऽर्थस्य दुरागमात्	052c  
कान्तारवनदुर्गेषु कृच्छ्रास्वापत्सु सम्भ्रमे	053a  
उद्यतेषु च शस्त्रेषु नास्ति शेषवतां भयम्	053c  
उत्थानं संयमो दाक्ष्यमप्रमादो धृतिः स्मृतिः	054a  
समीक्ष्य च समारम्भो विद्धि मूलं भवस्य तत्	054c  
तपो बलं तापसानां ब्रह्म ब्रह्मविदां बलम्	055a  
हिंसा बलमसाधूनां क्षमा गुणवतां बलम्	055c  
अष्टौ तान्यव्रतघ्नानि आपो मूलं फलं पयः	056a  
हविर्ब्राह्मणकाम्या च गुरोर्वचनमौषधम्	056c  
न तत्परस्य सन्दध्यात्प्रतिकूलं यदात्मनः	057a  
सङ्ग्रहेणैष धर्मः स्यात्कामादन्यः प्रवर्तते	057c  
अक्रोधेन जयेत्क्रोधमसाधुं साधुना जयेत्	058a  
जयेत्कदर्यं दानेन जयेत्सत्येन चानृतम्	058c  
स्त्रीधूर्तकेऽलसे भीरौ चण्डे पुरुषमानिनि	059a  
चौरे कृतघ्ने विश्वासो न कार्यो न च नास्तिके	059c  
अभिवादनशीलस्य नित्यं वृद्धोपसेविनः	060a  
चत्वारि सम्प्रवर्धन्ते कीर्तिरायुर्यशोबलम्	060c  
अतिक्लेशेन येऽर्थाः स्युर्धर्मस्यातिक्रमेण च	061a  
अरेर्वा प्रणिपातेन मा स्म तेषु मनः कृथाः	061c  
अविद्यः पुरुषः शोच्यः शोच्यं मिथुनमप्रजम्	062a  
निराहाराः प्रजाः शोच्याः शोच्यं राष्ट्रमराजकम्	062c  
अध्वा जरा देहवतां पर्वतानां जलं जरा	063a  
असम्भोगो जरा स्त्रीणां वाक्शल्यं मनसो जरा	063c  
अनाम्नायमला वेदा ब्राह्मणस्याव्रतं मलम्	064a  
कौतूहलमला साध्वी विप्रवासमलाः स्त्रियः	064c  
सुवर्णस्य मलं रूप्यं रूप्यस्यापि मलं त्रपु	065a  
ज्ञेयं त्रपुमलं सीसं सीसस्यापि मलं मलम्	065c  
न स्वप्नेन जयेन्निद्रां न कामेन स्त्रियं जयेत्	066a  
नेन्धनेन जयेदग्निं न पानेन सुरां जयेत्	066c  
यस्य दानजितं मित्रममित्रा युधि निर्जिताः	067a  
अन्नपानजिता दाराः सफलं तस्य जीवितम्	067c  
सहस्रिणोऽपि जीवन्ति जीवन्ति शतिनस्तथा	068a  
धृतराष्ट्रं विमुञ्चेच्छां न कथञ्चिन्न जीव्यते	068c  
यत्पृथिव्यां व्रीहियवं हिरण्यं पशवः स्त्रियः	069a  
नालमेकस्य तत्सर्वमिति पश्यन्न मुह्यति	069c  
राजन्भूयो ब्रवीमि त्वां पुत्रेषु सममाचर	070a  
समता यदि ते राजन्स्वेषु पाण्डुसुतेषु च	070c  
