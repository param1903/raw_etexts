शल्य उवाच	001  
क्रुद्धं तु नहुषं ज्ञात्वा देवाः सर्षिपुरोगमाः	001a  
अब्रुवन्देवराजानं नहुषं घोरदर्शनम्	001c  
देवराज जहि क्रोधं त्वयि क्रुद्धे जगद्विभो	002a  
त्रस्तं सासुरगन्धर्वं सकिन्नरमहोरगम्	002c  
जहि क्रोधमिमं साधो न क्रुध्यन्ति भवद्विधाः	003a  
परस्य पत्नी सा देवी प्रसीदस्व सुरेश्वर	003c  
निवर्तय मनः पापात्परदाराभिमर्शनात्	004a  
देवराजोऽसि भद्रं ते प्रजा धर्मेण पालय	004c  
एवमुक्तो न जग्राह तद्वचः काममोहितः	005a  
अथ देवानुवाचेदमिन्द्रं प्रति सुराधिपः	005c  
अहल्या धर्षिता पूर्वमृषिपत्नी यशस्विनी	006a  
जीवतो भर्तुरिन्द्रेण स वः किं न निवारितः	006c  
बहूनि च नृशंसानि कृतानीन्द्रेण वै पुरा	007a  
वैधर्म्याण्युपधाश्चैव स वः किं न निवारितः	007c  
उपतिष्ठतु मां देवी एतदस्या हितं परम्	008a  
युष्माकं च सदा देवाः शिवमेवं भविष्यति	008c  
देवा ऊचुः	009  
इन्द्राणीमानयिष्यामो यथेच्छसि दिवस्पते	009a  
जहि क्रोधमिमं वीर प्रीतो भव सुरेश्वर	009c  
शल्य उवाच	010  
इत्युक्त्वा ते तदा देवा ऋषिभिः सह भारत	010a  
जग्मुर्बृहस्पतिं वक्तुमिन्द्राणीं चाशुभं वचः	010c  
जानीमः शरणं प्राप्तमिन्द्राणीं तव वेश्मनि	011a  
दत्ताभयां च विप्रेन्द्र त्वया देवर्षिसत्तम	011c  
ते त्वां देवाः सगन्धर्वा ऋषयश्च महाद्युते	012a  
प्रसादयन्ति चेन्द्राणी नहुषाय प्रदीयताम्	012c  
इन्द्राद्विशिष्टो नहुषो देवराजो महाद्युतिः	013a  
वृणोत्वियं वरारोहा भर्तृत्वे वरवर्णिनी	013c  
एवमुक्ते तु सा देवी बाष्पमुत्सृज्य सस्वरम्	014a  
उवाच रुदती दीना बृहस्पतिमिदं वचः	014c  
नाहमिच्छामि नहुषं पतिमन्वास्य तं प्रभुम्	015a  
शरणागतास्मि ते ब्रह्मंस्त्राहि मां महतो भयात्	015c  
बृहस्पतिरुवाच	016  
शरणागतां न त्यजेयमिन्द्राणि मम निश्चितम्	016a  
धर्मज्ञां धर्मशीलां च न त्यजे त्वामनिन्दिते	016c  
नाकार्यं कर्तुमिच्छामि ब्राह्मणः सन्विशेषतः	017a  
श्रुतधर्मा सत्यशीलो जानन्धर्मानुशासनम्	017c  
नाहमेतत्करिष्यामि गच्छध्वं वै सुरोत्तमाः	018a  
अस्मिंश्चार्थे पुरा गीतं ब्रह्मणा श्रूयतामिदम्	018c  
न तस्य बीजं रोहति बीजकाले न चास्य वर्षं वर्षति वर्षकाले	019a  
भीतं प्रपन्नं प्रददाति शत्रवे न सोऽन्तरं लभते त्राणमिच्छन्	019c  
मोघमन्नं विन्दति चाप्यचेताः स्वर्गाल्लोकाद्भ्रश्यति नष्टचेष्टः	020a  
भीतं प्रपन्नं प्रददाति यो वै न तस्य हव्यं प्रतिगृह्णन्ति देवाः	020c  
प्रमीयते चास्य प्रजा ह्यकाले सदा विवासं पितरोऽस्य कुर्वते	021a  
भीतं प्रपन्नं प्रददाति शत्रवे सेन्द्रा देवाः प्रहरन्त्यस्य वज्रम्	021c  
एतदेवं विजानन्वै न दास्यामि शचीमिमाम्	022a  
इन्द्राणीं विश्रुतां लोके शक्रस्य महिषीं प्रियाम्	022c  
अस्या हितं भवेद्यच्च मम चापि हितं भवेत्	023a  
क्रियतां तत्सुरश्रेष्ठा न हि दास्याम्यहं शचीम्	023c  
शल्य उवाच	024  
अथ देवास्तमेवाहुर्गुरुमङ्गिरसां वरम्	024a  
कथं सुनीतं तु भवेन्मन्त्रयस्व बृहस्पते	024c  
बृहस्पतिरुवाच	025  
नहुषं याचतां देवी किञ्चित्कालान्तरं शुभा	025a  
इन्द्राणीहितमेतद्धि तथास्माकं भविष्यति	025c  
बहुविघ्नकरः कालः कालः कालं नयिष्यति	026a  
दर्पितो बलवांश्चापि नहुषो वरसंश्रयात्	026c  
शल्य उवाच	027  
ततस्तेन तथोक्ते तु प्रीता देवास्तमब्रुवन्	027a  
ब्रह्मन्साध्विदमुक्तं ते हितं सर्वदिवौकसाम्	027c  
एवमेतद्द्विजश्रेष्ठ देवी चेयं प्रसाद्यताम्	027e  
ततः समस्ता इन्द्राणीं देवाः साग्निपुरोगमाः	028a  
ऊचुर्वचनमव्यग्रा लोकानां हितकाम्यया	028c  
त्वया जगदिदं सर्वं धृतं स्थावरजङ्गमम्	029a  
एकपत्न्यसि सत्या च गच्छस्व नहुषं प्रति	029c  
क्षिप्रं त्वामभिकामश्च विनशिष्यति पार्थिवः	030a  
नहुषो देवि शक्रश्च सुरैश्वर्यमवाप्स्यति	030c  
एवं विनिश्चयं कृत्वा इन्द्राणी कार्यसिद्धये	031a  
अभ्यगच्छत सव्रीडा नहुषं घोरदर्शनम्	031c  
दृष्ट्वा तां नहुषश्चापि वयोरूपसमन्विताम्	032a  
समहृष्यत दुष्टात्मा कामोपहतचेतनः	032c  
