वैशम्पायन उवाच ||	001    
तथा दूतैः समाज्ञाय आयान्तं मधुसूदनम् |	001a  
धृतराष्ट्रोऽब्रवीद्भीष्ममर्चयित्वा महाभुजम् ||	001c  
द्रोणं च सञ्जयं चैव विदुरं च महामतिम् |	002a  
दुर्योधनं च सामात्यं हृष्टरोमाब्रवीदिदम् ||	002c  
अद्भुतं महदाश्चर्यं श्रूयते कुरुनन्दन |	003a  
स्त्रियो बालाश्च वृद्धाश्च कथयन्ति गृहे गृहे ||	003c  
सत्कृत्याचक्षते चान्ये तथैवान्ये समागताः |	004a  
पृथग्वादाश्च वर्तन्ते चत्वरेषु सभासु च ||	004c  
उपयास्यति दाशार्हः पाण्डवार्थे पराक्रमी |	005a  
स नो मान्यश्च पूज्यश्च सर्वथा मधुसूदनः ||	005c  
तस्मिन्हि यात्रा लोकस्य भूतानामीश्वरो हि सः |	006a  
तस्मिन्धृतिश्च वीर्यं च प्रज्ञा चौजश्च माधवे ||	006c  
स मान्यतां नरश्रेष्ठः स हि धर्मः सनातनः |	007a  
पूजितो हि सुखाय स्यादसुखः स्यादपूजितः ||	007c  
स चेत्तुष्यति दाशार्ह उपचारैररिन्दमः |	008a  
कृत्स्नान्सर्वानभिप्रायान्प्राप्स्यामः सर्वराजसु ||	008c  
तस्य पूजार्थमद्यैव संविधत्स्व परन्तप |	009a  
सभाः पथि विधीयन्तां सर्वकामसमाहिताः ||	009c  
यथा प्रीतिर्महाबाहो त्वयि जायेत तस्य वै |	010a  
तथा कुरुष्व गान्धारे कथं वा भीष्म मन्यसे ||	010c  
ततो भीष्मादयः सर्वे धृतराष्ट्रं जनाधिपम् |	011a  
ऊचुः परममित्येवं पूजयन्तोऽस्य तद्वचः ||	011c  
तेषामनुमतं ज्ञात्वा राजा दुर्योधनस्तदा |	012a  
सभावास्तूनि रम्याणि प्रदेष्टुमुपचक्रमे ||	012c  
ततो देशेषु देशेषु रमणीयेषु भागशः |	013a  
सर्वरत्नसमाकीर्णाः सभाश्चक्रुरनेकशः ||	013c  
आसनानि विचित्राणि युक्तानि विविधैर्गुणैः |	014a  
स्त्रियो गन्धानलङ्कारान्सूक्ष्माणि वसनानि च ||	014c  
गुणवन्त्यन्नपानानि भोज्यानि विविधानि च |	015a  
माल्यानि च सुगन्धीनि तानि राजा ददौ ततः ||	015c  
विशेषतश्च वासार्थं सभां ग्रामे वृकस्थले |	016a  
विदधे कौरवो राजा बहुरत्नां मनोरमाम् ||	016c  
एतद्विधाय वै सर्वं देवार्हमतिमानुषम् |	017a  
आचख्यौ धृतराष्ट्राय राजा दुर्योधनस्तदा ||	017c  
ताः सभाः केशवः सर्वा रत्नानि विविधानि च |	018a  
असमीक्ष्यैव दाशार्ह उपायात्कुरुसद्म तत् ||	018c  
