सञ्जय उवाच ||	001    
प्रभातायां तु शर्वर्यां पुनरेव सुतस्तव |	001a  
मध्ये सर्वस्य सैन्यस्य पितामहमपृच्छत ||	001c  
पाण्डवेयस्य गाङ्गेय यदेतत्सैन्यमुत्तमम् |	002a  
प्रभूतनरनागाश्वं महारथसमाकुलम् ||	002c  
भीमार्जुनप्रभृतिभिर्महेष्वासैर्महाबलैः |	003a  
लोकपालोपमैर्गुप्तं धृष्टद्युम्नपुरोगमैः ||	003c  
अप्रधृष्यमनावार्यमुद्वृत्तमिव सागरम् |	004a  
सेनासागरमक्षोभ्यमपि देवैर्महाहवे ||	004c  
केन कालेन गाङ्गेय क्षपयेथा महाद्युते |	005a  
आचार्यो वा महेष्वासः कृपो वा सुमहाबलः ||	005c  
कर्णो वा समरश्लाघी द्रौणिर्वा द्विजसत्तमः |	006a  
दिव्यास्त्रविदुषः सर्वे भवन्तो हि बले मम ||	006c  
एतदिच्छाम्यहं ज्ञातुं परं कौतूहलं हि मे |	007a  
हृदि नित्यं महाबाहो वक्तुमर्हसि तन्मम ||	007c  
भीष्म उवाच ||	008    
अनुरूपं कुरुश्रेष्ठ त्वय्येतत्पृथिवीपते |	008a  
बलाबलममित्राणां स्वेषां च यदि पृच्छसि ||	008c  
शृणु राजन्मम रणे या शक्तिः परमा भवेत् |	009a  
अस्त्रवीर्यं रणे यच्च भुजयोश्च महाभुज ||	009c  
आर्जवेनैव युद्धेन योद्धव्य इतरो जनः |	010a  
मायायुद्धेन मायावी इत्येतद्धर्मनिश्चयः ||	010c  
हन्यामहं महाबाहो पाण्डवानामनीकिनीम् |	011a  
दिवसे दिवसे कृत्वा भागं प्रागाह्निकं मम ||	011c  
योधानां दशसाहस्रं कृत्वा भागं महाद्युते |	012a  
सहस्रं रथिनामेकमेष भागो मतो मम ||	012c  
अनेनाहं विधानेन सन्नद्धः सततोत्थितः |	013a  
क्षपयेयं महत्सैन्यं कालेनानेन भारत ||	013c  
यदि त्वस्त्राणि मुञ्चेयं महान्ति समरे स्थितः |	014a  
शतसाहस्रघातीनि हन्यां मासेन भारत ||	014c  
सञ्जय उवाच ||	015    
श्रुत्वा भीष्मस्य तद्वाक्यं राजा दुर्योधनस्तदा |	015a  
पर्यपृच्छत राजेन्द्र द्रोणमङ्गिरसां वरम् ||	015c  
आचार्य केन कालेन पाण्डुपुत्रस्य सैनिकान् |	016a  
निहन्या इति तं द्रोणः प्रत्युवाच हसन्निव ||	016c  
स्थविरोऽस्मि कुरुश्रेष्ठ मन्दप्राणविचेष्टितः |	017a  
अस्त्राग्निना निर्दहेयं पाण्डवानामनीकिनीम् ||	017c  
यथा भीष्मः शान्तनवो मासेनेति मतिर्मम |	018a  
एषा मे परमा शक्तिरेतन्मे परमं बलम् ||	018c  
द्वाभ्यामेव तु मासाभ्यां कृपः शारद्वतोऽब्रवीत् |	019a  
द्रौणिस्तु दशरात्रेण प्रतिजज्ञे बलक्षयम् |	019c  
कर्णस्तु पञ्चरात्रेण प्रतिजज्ञे महास्त्रवित् ||	019e   
तच्छ्रुत्वा सूतपुत्रस्य वाक्यं सागरगासुतः |	020a  
जहास सस्वनं हासं वाक्यं चेदमुवाच ह ||	020c  
न हि तावद्रणे पार्थं बाणखड्गधनुर्धरम् |	021a  
वासुदेवसमायुक्तं रथेनोद्यन्तमच्युतम् ||	021c  
समागच्छसि राधेय तेनैवमभिमन्यसे |	022a  
शक्यमेवं च भूयश्च त्वया वक्तुं यथेष्टतः ||	022c  
