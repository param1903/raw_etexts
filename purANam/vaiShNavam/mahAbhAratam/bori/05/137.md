वैशम्पायन उवाच ||	001    
एवमुक्तस्तु विमनास्तिर्यग्दृष्टिरधोमुखः |	001c  
संहत्य च भ्रुवोर्मध्यं न किञ्चिद्व्याजहार ह||	001c  
तं वै विमनसं दृष्ट्वा सम्प्रेक्ष्यान्योन्यमन्तिकात् |	002c  
पुनरेवोत्तरं वाक्यमुक्तवन्तौ नरर्षभौ ||	002c  
भीष्म उवाच ||	003    
शुश्रूषुमनसूयं च ब्रह्मण्यं सत्यसङ्गरम् |	003c  
प्रतियोत्स्यामहे पार्थमतो दुःखतरं नु किम् ||	003c  
द्रोण उवाच ||	004    
अश्वत्थाम्नि यथा पुत्रे भूयो मम धनञ्जये |	004c  
बहुमानः परो राजन्सन्नतिश्च कपिध्वजे ||	004c  
तं चेत्पुत्रात्प्रियतरं प्रतियोत्स्ये धनञ्जयम् |	005c  
क्षत्रधर्ममनुष्ठाय धिगस्तु क्षत्रजीविकाम् ||	005c  
यस्य लोके समो नास्ति कश्चिदन्यो धनुर्धरः |	006c  
मत्प्रसादात्स बीभत्सुः श्रेयानन्यैर्धनुर्धरैः ||	006c  
मित्रध्रुग्दुष्टभावश्च नास्तिकोऽथानृजुः शठः |	007c  
न सत्सु लभते पूजां यज्ञे मूर्ख इवागतः ||	007c  
वार्यमाणोऽपि पापेभ्यः पापात्मा पापमिच्छति |	008c  
चोद्यमानोऽपि पापेन शुभात्मा शुभमिच्छति ||	008c  
मिथ्योपचरिता ह्येते वर्तमाना ह्यनु प्रिये |	009c  
अहितत्वाय कल्पन्ते दोषा भरतसत्तम ||	009c  
त्वमुक्तः कुरुवृद्धेन मया च विदुरेण च |	010c  
वासुदेवेन च तथा श्रेयो नैवाभिपद्यसे ||	010c  
अस्ति मे बलमित्येव सहसा त्वं तितीर्षसि |	011c  
सग्राहनक्रमकरं गङ्गावेगमिवोष्णगे ||	011c  
वास एव यथा हि त्वं प्रावृण्वानोऽद्य मन्यसे |	012c  
स्रजं त्यक्तामिव प्राप्य लोभाद्यौधिष्ठिरीं श्रियम् ||	012c  
द्रौपदीसहितं पार्थं सायुधैर्भ्रातृभिर्वृतम् |	013c  
वनस्थमपि राज्यस्थः पाण्डवं कोऽतिजीवति ||	013c  
निदेशे यस्य राजानः सर्वे तिष्ठन्ति किङ्कराः |	014c  
तमैलविलमासाद्य धर्मराजो व्यराजत ||	014c  
कुबेरसदनं प्राप्य ततो रत्नान्यवाप्य च |	015c  
स्फीतमाक्रम्य ते राष्ट्रं राज्यमिच्छन्ति पाण्डवाः ||	015c  
दत्तं हुतमधीतं च ब्राह्मणास्तर्पिता धनैः |	016c  
आवयोर्गतमायुश्च कृतकृत्यौ च विद्धि नौ ||	016c  
त्वं तु हित्वा सुखं राज्यं मित्राणि च धनानि च |	017c  
विग्रहं पाण्डवैः कृत्वा महद्व्यसनमाप्स्यसि ||	017c  
द्रौपदी यस्य चाशास्ते विजयं सत्यवादिनी |	018c  
तपोघोरव्रता देवी न त्वं जेष्यसि पाण्डवम् ||	018c  
मन्त्री जनार्दनो यस्य भ्राता यस्य धनञ्जयः |	019c  
सर्वशस्त्रभृतां श्रेष्ठं कथं जेष्यसि पाण्डवम् ||	019c  
सहाया ब्राह्मणा यस्य धृतिमन्तो जितेन्द्रियाः |	020c  
तमुग्रतपसं वीरं कथं जेष्यसि पाण्डवम् ||	020c  
पुनरुक्तं च वक्ष्यामि यत्कार्यं भूतिमिच्छता |	021c  
सुहृदा मज्जमानेषु सुहृत्सु व्यसनार्णवे ||	021c  
अलं युद्धेन तैर्वीरैः शाम्य त्वं कुरुवृद्धये |	022c  
मा गमः ससुतामात्यः सबलश्च पराभवम् ||	022c  
