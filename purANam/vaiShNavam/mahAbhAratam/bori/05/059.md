वैशम्पायन उवाच	001  
सञ्जयस्य वचः श्रुत्वा प्रज्ञाचक्षुर्नरेश्वरः	001a  
ततः सङ्ख्यातुमारेभे तद्वचो गुणदोषतः	001c  
प्रसङ्ख्याय च सौक्ष्म्येण गुणदोषान्विचक्षणः	002a  
यथावन्मतितत्त्वेन जयकामः सुतान्प्रति	002c  
बलाबले विनिश्चित्य याथातथ्येन बुद्धिमान्	003a  
शक्तिं सङ्ख्यातुमारेभे तदा वै मनुजाधिपः	003c  
देवमानुषयोः शक्त्या तेजसा चैव पाण्डवान्	004a  
कुरूञ्शक्त्याल्पतरया दुर्योधनमथाब्रवीत्	004c  
दुर्योधनेयं चिन्ता मे शश्वन्नाप्युपशाम्यति	005a  
सत्यं ह्येतदहं मन्ये प्रत्यक्षं नानुमानतः	005c  
आत्मजेषु परं स्नेहं सर्वभूतानि कुर्वते	006a  
प्रियाणि चैषां कुर्वन्ति यथाशक्ति हितानि च	006c  
एवमेवोपकर्तॄणां प्रायशो लक्षयामहे	007a  
इच्छन्ति बहुलं सन्तः प्रतिकर्तुं महत्प्रियम्	007c  
अग्निः साचिव्यकर्ता स्यात्खाण्डवे तत्कृतं स्मरन्	008a  
अर्जुनस्यातिभीमेऽस्मिन्कुरुपाण्डुसमागमे	008c  
जातगृध्याभिपन्नाश्च पाण्डवानामनेकशः	009a  
धर्मादयो भविष्यन्ति समाहूता दिवौकसः	009c  
भीष्मद्रोणकृपादीनां भयादशनिसम्मितम्	010a  
रिरक्षिषन्तः संरम्भं गमिष्यन्तीति मे मतिः	010c  
ते देवसहिताः पार्था न शक्याः प्रतिवीक्षितुम्	011a  
मानुषेण नरव्याघ्रा वीर्यवन्तोऽस्त्रपारगाः	011c  
दुरासदं यस्य दिव्यं गाण्डीवं धनुरुत्तमम्	012a  
वारुणौ चाक्षयौ दिव्यौ शरपूर्णौ महेषुधी	012c  
वानरश्च ध्वजो दिव्यो निःसङ्गो धूमवद्गतिः	013a  
रथश्च चतुरन्तायां यस्य नास्ति समस्त्विषा	013c  
महामेघनिभश्चापि निर्घोषः श्रूयते जनैः	014a  
महाशनिसमः शब्दः शात्रवाणां भयङ्करः	014c  
यं चातिमानुषं वीर्ये कृत्स्नो लोको व्यवस्यति	015a  
देवानामपि जेतारं यं विदुः पार्थिवा रणे	015c  
शतानि पञ्च चैवेषूनुद्वपन्निव दृश्यते	016a  
निमेषान्तरमात्रेण मुञ्चन्दूरं च पातयन्	016c  
यमाह भीष्मो द्रोणश्च कृपो द्रौणिस्तथैव च	017a  
मद्रराजस्तथा शल्यो मध्यस्था ये च मानवाः	017c  
युद्धायावस्थितं पार्थं पार्थिवैरतिमानुषैः	018a  
अशक्यं रथशार्दूलं पराजेतुमरिन्दमम्	018c  
क्षिपत्येकेन वेगेन पञ्च बाणशतानि यः	019a  
सदृशं बाहुवीर्येण कार्तवीर्यस्य पाण्डवम्	019c  
तमर्जुनं महेष्वासं महेन्द्रोपेन्द्ररक्षितम्	020a  
निघ्नन्तमिव पश्यामि विमर्देऽस्मिन्महामृधे	020c  
इत्येवं चिन्तयन्कृत्स्नमहोरात्राणि भारत	021a  
अनिद्रो निःसुखश्चास्मि कुरूणां शमचिन्तया	021c  
क्षयोदयोऽयं सुमहान्कुरूणां प्रत्युपस्थितः	022a  
अस्य चेत्कलहस्यान्तः शमादन्यो न विद्यते	022c  
शमो मे रोचते नित्यं पार्थैस्तात न विग्रहः	023a  
कुरुभ्यो हि सदा मन्ये पाण्डवाञ्शक्तिमत्तरान्	023c  
