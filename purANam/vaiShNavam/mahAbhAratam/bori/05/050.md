धृतराष्ट्र उवाच	001  
सर्व एते महोत्साहा ये त्वया परिकीर्तिताः	001a  
एकतस्त्वेव ते सर्वे समेता भीम एकतः	001c  
भीमसेनाद्धि मे भूयो भयं सञ्जायते महत्	002a  
क्रुद्धादमर्षणात्तात व्याघ्रादिव महारुरोः	002c  
जागर्मि रात्रयः सर्वा दीर्घमुष्णं च निःश्वसन्	003a  
भीतो वृकोदरात्तात सिंहात्पशुरिवाबलः	003c  
न हि तस्य महाबाहोः शक्रप्रतिमतेजसः	004a  
सैन्येऽस्मिन्प्रतिपश्यामि य एनं विषहेद्युधि	004c  
अमर्षणश्च कौन्तेयो दृढवैरश्च पाण्डवः	005a  
अनर्महासी सोन्मादस्तिर्यक्प्रेक्षी महास्वनः	005c  
महावेगो महोत्साहो महाबाहुर्महाबलः	006a  
मन्दानां मम पुत्राणां युद्धेनान्तं करिष्यति	006c  
ऊरुग्राहगृहीतानां गदां बिभ्रद्वृकोदरः	007a  
कुरूणामृषभो युद्धे दण्डपाणिरिवान्तकः	007c  
शैक्यायसमयीं घोरां गदां काञ्चनभूषिताम्	008a  
मनसाहं प्रपश्यामि ब्रह्मदण्डमिवोद्यतम्	008c  
यथा रुरूणां यूथेषु सिंहो जातबलश्चरेत्	009a  
मामकेषु तथा भीमो बलेषु विचरिष्यति	009c  
सर्वेषां मम पुत्राणां स एकः क्रूरविक्रमः	010a  
बह्वाशी विप्रतीपश्च बाल्येऽपि रभसः सदा	010c  
उद्वेपते मे हृदयं यदा दुर्योधनादयः	011a  
बाल्येऽपि तेन युध्यन्तो वारणेनेव मर्दिताः	011c  
तस्य वीर्येण सङ्क्लिष्टा नित्यमेव सुता मम	012a  
स एव हेतुर्भेदस्य भीमो भीमपराक्रमः	012c  
ग्रसमानमनीकानि नरवारणवाजिनाम्	013a  
पश्यामीवाग्रतो भीमं क्रोधमूर्छितमाहवे	013c  
अस्त्रे द्रोणार्जुनसमं वायुवेगसमं जवे	014a  
सञ्जयाचक्ष्व मे शूरं भीमसेनममर्षणम्	014c  
अतिलाभं तु मन्येऽहं यत्तेन रिपुघातिना	015a  
तदैव न हताः सर्वे मम पुत्रा मनस्विना	015c  
येन भीमबला यक्षा राक्षसाश्च समाहताः	016a  
कथं तस्य रणे वेगं मानुषः प्रसहिष्यति	016c  
न स जातु वशे तस्थौ मम बालोऽपि सञ्जय	017a  
किं पुनर्मम दुष्पुत्रैः क्लिष्टः सम्प्रति पाण्डवः	017c  
निष्ठुरः स च नैष्ठुर्याद्भज्येदपि न सन्नमेत्	018a  
तिर्यक्प्रेक्षी संहतभ्रूः कथं शाम्येद्वृकोदरः	018c  
बृहदंसोऽप्रतिबलो गौरस्ताल इवोद्गतः	019a  
प्रमाणतो भीमसेनः प्रादेशेनाधिकोऽर्जुनात्	019c  
जवेन वाजिनोऽत्येति बलेनात्येति कुञ्जरान्	020a  
अव्यक्तजल्पी मध्वक्षो मध्यमः पाण्डवो बली	020c  
इति बाल्ये श्रुतः पूर्वं मया व्यासमुखात्पुरा	021a  
रूपतो वीर्यतश्चैव याथातथ्येन पाण्डवः	021c  
आयसेन स दण्डेन रथान्नागान्हयान्नरान्	022a  
हनिष्यति रणे क्रुद्धो भीमः प्रहरतां वरः	022c  
अमर्षी नित्यसंरब्धो रौद्रः क्रूरपराक्रमः	023a  
मम तात प्रतीपानि कुर्वन्पूर्वं विमानितः	023c  
निष्कीर्णामायसीं स्थूलां सुपर्वां काञ्चनीं गदाम्	024a  
शतघ्नीं शतनिर्ह्रादां कथं शक्ष्यन्ति मे सुताः	024c  
अपारमप्लवागाधं समुद्रं शरवेगिनम्	025a  
भीमसेनमयं दुर्गं तात मन्दास्तितीर्षवः	025c  
क्रोशतो मे न शृण्वन्ति बालाः पण्डितमानिनः	026a  
विषमं नावबुध्यन्ते प्रपातं मधुदर्शिनः	026c  
संयुगं ये करिष्यन्ति नररूपेण वायुना	027a  
नियतं चोदिता धात्रा सिंहेनेव महामृगाः	027c  
शैक्यां तात चतुष्किष्कुं षडस्रिममितौजसम्	028a  
प्रहितां दुःखसंस्पर्शां कथं शक्ष्यन्ति मे सुताः	028c  
गदां भ्रामयतस्तस्य भिन्दतो हस्तिमस्तकान्	029a  
सृक्किणी लेलिहानस्य बाष्पमुत्सृजतो मुहुः	029c  
उद्दिश्य पातान्पततः कुर्वतो भैरवान्रवान्	030a  
प्रतीपान्पततो मत्तान्कुञ्जरान्प्रतिगर्जतः	030c  
विगाह्य रथमार्गेषु वरानुद्दिश्य निघ्नतः	031a  
अग्नेः प्रज्वलितस्येव अपि मुच्येत मे प्रजा	031c  
वीथीं कुर्वन्महाबाहुर्द्रावयन्मम वाहिनीम्	032a  
नृत्यन्निव गदापाणिर्युगान्तं दर्शयिष्यति	032c  
प्रभिन्न इव मातङ्गः प्रभञ्जन्पुष्पितान्द्रुमान्	033a  
प्रवेक्ष्यति रणे सेनां पुत्राणां मे वृकोदरः	033c  
कुर्वन्रथान्विपुरुषान्विध्वजान्भग्नपुष्करान्	034a  
आरुजन्पुरुषव्याघ्रो रथिनः सादिनस्तथा	034c  
गङ्गावेग इवानूपांस्तीरजान्विविधान्द्रुमान्	035a  
प्रवेक्ष्यति महासेनां पुत्राणां मम सञ्जय	035c  
वशं नूनं गमिष्यन्ति भीमसेनबलार्दिताः	036a  
मम पुत्राश्च भृत्याश्च राजानश्चैव सञ्जय	036c  
येन राजा महावीर्यः प्रविश्यान्तःपुरं पुरा	037a  
वासुदेवसहायेन जरासन्धो निपातितः	037c  
कृत्स्नेयं पृथिवी देवी जरासन्धेन धीमता	038a  
मागधेन्द्रेण बलिना वशे कृत्वा प्रतापिता	038c  
भीष्मप्रतापात्कुरवो नयेनान्धकवृष्णयः	039a  
ते न तस्य वशं जग्मुः केवलं दैवमेव वा	039c  
स गत्वा पाण्डुपुत्रेण तरसा बाहुशालिना	040a  
अनायुधेन वीरेण निहतः किं ततोऽधिकम्	040c  
दीर्घकालेन संसिक्तं विषमाशीविषो यथा	041a  
स मोक्ष्यति रणे तेजः पुत्रेषु मम सञ्जय	041c  
महेन्द्र इव वज्रेण दानवान्देवसत्तमः	042a  
भीमसेनो गदापाणिः सूदयिष्यति मे सुतान्	042c  
अविषह्यमनावार्यं तीव्रवेगपराक्रमम्	043a  
पश्यामीवातिताम्राक्षमापतन्तं वृकोदरम्	043c  
अगदस्याप्यधनुषो विरथस्य विवर्मणः	044a  
बाहुभ्यां युध्यमानस्य कस्तिष्ठेदग्रतः पुमान्	044c  
भीष्मो द्रोणश्च विप्रोऽयं कृपः शारद्वतस्तथा	045a  
जानन्त्येते यथैवाहं वीर्यज्ञस्तस्य धीमतः	045c  
आर्यव्रतं तु जानन्तः सङ्गरान्न बिभित्सवः	046a  
सेनामुखेषु स्थास्यन्ति मामकानां नरर्षभाः	046c  
बलीयः सर्वतो दिष्टं पुरुषस्य विशेषतः	047a  
पश्यन्नपि जयं तेषां न नियच्छामि यत्सुतान्	047c  
ते पुराणं महेष्वासा मार्गमैन्द्रं समास्थिताः	048a  
त्यक्ष्यन्ति तुमुले प्राणान्रक्षन्तः पार्थिवं यशः	048c  
यथैषां मामकास्तात तथैषां पाण्डवा अपि	049a  
पौत्रा भीष्मस्य शिष्याश्च द्रोणस्य च कृपस्य च	049c  
यत्त्वस्मदाश्रयं किञ्चिद्दत्तमिष्टं च सञ्जय	050a  
तस्यापचितिमार्यत्वात्कर्तारः स्थविरास्त्रयः	050c  
आददानस्य शस्त्रं हि क्षत्रधर्मं परीप्सतः	051a  
निधनं ब्राह्मणस्याजौ वरमेवाहुरुत्तमम्	051c  
स वै शोचामि सर्वान्वै ये युयुत्सन्ति पाण्डवान्	052a  
विक्रुष्टं विदुरेणादौ तदेतद्भयमागतम्	052c  
न तु मन्ये विघाताय ज्ञानं दुःखस्य सञ्जय	053a  
भवत्यतिबले ह्येतज्ज्ञानमप्युपघातकम्	053c  
ऋषयो ह्यपि निर्मुक्ताः पश्यन्तो लोकसङ्ग्रहान्	054a  
सुखे भवन्ति सुखिनस्तथा दुःखेन दुःखिताः	054c  
किं पुनर्योऽहमासक्तस्तत्र तत्र सहस्रधा	055a  
पुत्रेषु राज्यदारेषु पौत्रेष्वपि च बन्धुषु	055c  
संशये तु महत्यस्मिन्किं नु मे क्षममुत्तमम्	056a  
विनाशं ह्येव पश्यामि कुरूणामनुचिन्तयन्	056c  
द्यूतप्रमुखमाभाति कुरूणां व्यसनं महत्	057a  
मन्देनैश्वर्यकामेन लोभात्पापमिदं कृतम्	057c  
मन्ये पर्यायधर्मोऽयं कालस्यात्यन्तगामिनः	058a  
चक्रे प्रधिरिवासक्तो नास्य शक्यं पलायितुम्	058c  
किं नु कार्यं कथं कुर्यां क्व नु गच्छामि सञ्जय	059a  
एते नश्यन्ति कुरवो मन्दाः कालवशं गताः	059c  
अवशोऽहं पुरा तात पुत्राणां निहते शते	060a  
श्रोष्यामि निनदं स्त्रीणां कथं मां मरणं स्पृशेत्	060c  
यथा निदाघे ज्वलनः समिद्धो दहेत्कक्षं वायुना चोद्यमानः	061a  
गदाहस्तः पाण्डवस्तद्वदेव हन्ता मदीयान्सहितोऽर्जुनेन	061c  
