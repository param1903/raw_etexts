राम उवाच ||	001    
प्रत्यक्षमेतल्लोकानां सर्वेषामेव भामिनि |	001a  
यथा मया परं शक्त्या कृतं वै पौरुषं महत् ||	001c  
न चैव युधि शक्नोमि भीष्मं शस्त्रभृतां वरम् |	002a  
विशेषयितुमत्यर्थमुत्तमास्त्राणि दर्शयन् ||	002c  
एषा मे परमा शक्तिरेतन्मे परमं बलम् |	003a  
यथेष्टं गम्यतां भद्रे किमन्यद्वा करोमि ते ||	003c  
भीष्ममेव प्रपद्यस्व न तेऽन्या विद्यते गतिः |	004a  
निर्जितो ह्यस्मि भीष्मेण महास्त्राणि प्रमुञ्चता ||	004c  
भीष्म उवाच ||	005    
एवमुक्त्वा ततो रामो विनिःश्वस्य महामनाः |	005a  
तूष्णीमासीत्तदा कन्या प्रोवाच भृगुनन्दनम् ||	005c  
भगवन्नेवमेवैतद्यथाह भगवांस्तथा |	006a  
अजेयो युधि भीष्मोऽयमपि देवैरुदारधीः ||	006c  
यथाशक्ति यथोत्साहं मम कार्यं कृतं त्वया |	007a  
अनिधाय रणे वीर्यमस्त्राणि विविधानि च ||	007c  
न चैष शक्यते युद्धे विशेषयितुमन्ततः |	008a  
न चाहमेनं यास्यामि पुनर्भीष्मं कथञ्चन ||	008c  
गमिष्यामि तु तत्राहं यत्र भीष्मं तपोधन |	009a  
समरे पातयिष्यामि स्वयमेव भृगूद्वह ||	009c  
एवमुक्त्वा ययौ कन्या रोषव्याकुललोचना |	010a  
तपसे धृतसङ्कल्पा मम चिन्तयती वधम् ||	010c  
ततो महेन्द्रं सह तैर्मुनिभिर्भृगुसत्तमः |	011a  
यथागतं ययौ रामो मामुपामन्त्र्य भारत ||	011c  
ततोऽहं रथमारुह्य स्तूयमानो द्विजातिभिः |	012a  
प्रविश्य नगरं मात्रे सत्यवत्यै न्यवेदयम् |	012c  
यथावृत्तं महाराज सा च मां प्रत्यनन्दत ||	012e   
पुरुषांश्चादिशं प्राज्ञान्कन्यावृत्तान्तकर्मणि |	013a  
दिवसे दिवसे ह्यस्या गतजल्पितचेष्टितम् |	013c  
प्रत्याहरंश्च मे युक्ताः स्थिताः प्रियहिते मम ||	013e   
यदैव हि वनं प्रायात्कन्या सा तपसे धृता |	014a  
तदैव व्यथितो दीनो गतचेता इवाभवम् ||	014c  
न हि मां क्षत्रियः कश्चिद्वीर्येण विजयेद्युधि |	015a  
ऋते ब्रह्मविदस्तात तपसा संशितव्रतात् ||	015c  
अपि चैतन्मया राजन्नारदेऽपि निवेदितम् |	016a  
व्यासे चैव भयात्कार्यं तौ चोभौ मामवोचताम् ||	016c  
न विषादस्त्वया कार्यो भीष्म काशिसुतां प्रति |	017a  
दैवं पुरुषकारेण को निवर्तितुमुत्सहेत् ||	017c  
सा तु कन्या महाराज प्रविश्याश्रममण्डलम् |	018a  
यमुनातीरमाश्रित्य तपस्तेपेऽतिमानुषम् ||	018c  
निराहारा कृशा रूक्षा जटिला मलपङ्किनी |	019a  
षण्मासान्वायुभक्षा च स्थाणुभूता तपोधना ||	019c  
यमुनातीरमासाद्य संवत्सरमथापरम् |	020a  
उदवासं निराहारा पारयामास भामिनी ||	020c  
शीर्णपर्णेन चैकेन पारयामास चापरम् |	021a  
संवत्सरं तीव्रकोपा पादाङ्गुष्ठाग्रधिष्ठिता ||	021c  
एवं द्वादश वर्षाणि तापयामास रोदसी |	022a  
निवर्त्यमानापि तु सा ज्ञातिभिर्नैव शक्यते ||	022c  
ततोऽगमद्वत्सभूमिं सिद्धचारणसेविताम् |	023a  
आश्रमं पुण्यशीलानां तापसानां महात्मनाम् ||	023c  
तत्र पुण्येषु देशेषु साप्लुताङ्गी दिवानिशम् |	024a  
व्यचरत्काशिकन्या सा यथाकामविचारिणी ||	024c  
नन्दाश्रमे महाराज ततोलूकाश्रमे शुभे |	025a  
च्यवनस्याश्रमे चैव ब्रह्मणः स्थान एव च ||	025c  
प्रयागे देवयजने देवारण्येषु चैव ह |	026a  
भोगवत्यां तथा राजन्कौशिकस्याश्रमे तथा ||	026c  
माण्डव्यस्याश्रमे राजन्दिलीपस्याश्रमे तथा |	027a  
रामह्रदे च कौरव्य पैलगार्ग्यस्य चाश्रमे ||	027c  
एतेषु तीर्थेषु तदा काशिकन्या विशां पते |	028a  
आप्लावयत गात्राणि तीव्रमास्थाय वै तपः ||	028c  
तामब्रवीत्कौरवेय मम माता जलोत्थिता |	029a  
किमर्थं क्लिश्यसे भद्रे तथ्यमेतद्ब्रवीहि मे ||	029c  
सैनामथाब्रवीद्राजन्कृताञ्जलिरनिन्दिता |	030a  
भीष्मो रामेण समरे न जितश्चारुलोचने ||	030c  
कोऽन्यस्तमुत्सहेज्जेतुमुद्यतेषुं महीपतिम् |	031a  
साहं भीष्मविनाशाय तपस्तप्स्ये सुदारुणम् ||	031c  
चरामि पृथिवीं देवि यथा हन्यामहं नृपम् |	032a  
एतद्व्रतफलं देहे परस्मिन्स्याद्यथा हि मे ||	032c  
ततोऽब्रवीत्सागरगा जिह्मं चरसि भामिनि |	033a  
नैष कामोऽनवद्याङ्गि शक्यः प्राप्तुं त्वयाबले ||	033c  
यदि भीष्मविनाशाय काश्ये चरसि वै व्रतम् ||	034a  
व्रतस्था च शरीरं त्वं यदि नाम विमोक्ष्यसि |	034c  
नदी भविष्यसि शुभे कुटिला वार्षिकोदका ||	034e   
दुस्तीर्था चानभिज्ञेया वार्षिकी नाष्टमासिकी |	035a  
भीमग्राहवती घोरा सर्वभूतभयङ्करी ||	035c  
एवमुक्त्वा ततो राजन्काशिकन्यां न्यवर्तत |	036a  
माता मम महाभागा स्मयमानेव भामिनी ||	036c  
कदाचिदष्टमे मासि कदाचिद्दशमे तथा |	037a  
न प्राश्नीतोदकमपि पुनः सा वरवर्णिनी ||	037c  
सा वत्सभूमिं कौरव्य तीर्थलोभात्ततस्ततः |	038a  
पतिता परिधावन्ती पुनः काशिपतेः सुता ||	038c  
सा नदी वत्सभूम्यां तु प्रथिताम्बेति भारत |	039a  
वार्षिकी ग्राहबहुला दुस्तीर्था कुटिला तथा ||	039c  
सा कन्या तपसा तेन भागार्धेन व्यजायत |	040a  
नदी च राजन्वत्सेषु कन्या चैवाभवत्तदा ||	040c  
