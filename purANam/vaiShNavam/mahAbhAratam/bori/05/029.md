वासुदेव उवाच	001  
अविनाशं सञ्जय पाण्डवानामिच्छाम्यहं भूतिमेषां प्रियं च	001a  
तथा राज्ञो धृतराष्ट्रस्य सूत सदाशंसे बहुपुत्रस्य वृद्धिम्	001c  
कामो हि मे सञ्जय नित्यमेव नान्यद्ब्रूयां तान्प्रति शाम्यतेति	002a  
राज्ञश्च हि प्रियमेतच्छृणोमि मन्ये चैतत्पाण्डवानां समर्थम्	002c  
सुदुष्करश्चात्र शमो हि नूनं प्रदर्शितः सञ्जय पाण्डवेन	003a  
यस्मिन्गृद्धो धृतराष्ट्रः सपुत्रः कस्मादेषां कलहो नात्र मूर्च्छेत्	003c  
तत्त्वं धर्मं विचरन्सञ्जयेह मत्तश्च जानासि युधिष्ठिराच्च	004a  
अथो कस्मात्सञ्जय पाण्डवस्य उत्साहिनः पूरयतः स्वकर्म	004c  
यथाख्यातमावसतः कुटुम्बं पुराकल्पात्साधु विलोपमात्थ	004e  
अस्मिन्विधौ वर्तमाने यथावदुच्चावचा मतयो ब्राह्मणानाम्	005a  
कर्मणाहुः सिद्धिमेके परत्र हित्वा कर्म विद्यया सिद्धिमेके	005c  
नाभुञ्जानो भक्ष्यभोज्यस्य तृप्येद्विद्वानपीह विदितं ब्राह्मणानाम्	005e  
या वै विद्याः साधयन्तीह कर्म तासां फलं विद्यते नेतरासाम्	006a  
तत्रेह वै दृष्टफलं तु कर्म पीत्वोदकं शाम्यति तृष्णयार्तः	006c  
सोऽयं विधिर्विहितः कर्मणैव तद्वर्तते सञ्जय तत्र कर्म	007a  
तत्र योऽन्यत्कर्मणः साधु मन्येन्मोघं तस्य लपितं दुर्बलस्य	007c  
कर्मणामी भान्ति देवाः परत्र कर्मणैवेह प्लवते मातरिश्वा	008a  
अहोरात्रे विदधत्कर्मणैव अतन्द्रितो नित्यमुदेति सूर्यः	008c  
मासार्धमासानथ नक्षत्रयोगानतन्द्रितश्चन्द्रमा अभ्युपैति	009a  
अतन्द्रितो दहते जातवेदाः समिध्यमानः कर्म कुर्वन्प्रजाभ्यः	009c  
अतन्द्रिता भारमिमं महान्तं बिभर्ति देवी पृथिवी बलेन	010a  
अतन्द्रिताः शीघ्रमपो वहन्ति सन्तर्पयन्त्यः सर्वभूतानि नद्यः	010c  
अतन्द्रितो वर्षति भूरितेजाः सन्नादयन्नन्तरिक्षं दिवं च	011a  
अतन्द्रितो ब्रह्मचर्यं चचार श्रेष्ठत्वमिच्छन्बलभिद्देवतानाम्	011c  
हित्वा सुखं मनसश्च प्रियाणि तेन शक्रः कर्मणा श्रैष्ठ्यमाप	012a  
सत्यं धर्मं पालयन्नप्रमत्तो दमं तितिक्षां समतां प्रियं च	012c  
एतानि सर्वाण्युपसेवमानो देवराज्यं मघवान्प्राप मुख्यम्	012e  
बृहस्पतिर्ब्रह्मचर्यं चचार समाहितः संशितात्मा यथावत्	013a  
हित्वा सुखं प्रतिरुध्येन्द्रियाणि तेन देवानामगमद्गौरवं सः	013c  
नक्षत्राणि कर्मणामुत्र भान्ति रुद्रादित्या वसवोऽथापि विश्वे	014a  
यमो राजा वैश्रवणः कुबेरो गन्धर्वयक्षाप्सरसश्च शुभ्राः	014c  
ब्रह्मचर्यं वेदविद्याः क्रियाश्च निषेवमाणा मुनयोऽमुत्र भान्ति	014e  
जानन्निमं सर्वलोकस्य धर्मं ब्राह्मणानां क्षत्रियाणां विशां च	015a  
स कस्मात्त्वं जानतां ज्ञानवान्सन्व्यायच्छसे सञ्जय कौरवार्थे	015c  
आम्नायेषु नित्यसंयोगमस्य तथाश्वमेधे राजसूये च विद्धि	016a  
संयुज्यते धनुषा वर्मणा च हस्तत्राणै रथशस्त्रैश्च भूयः	016c  
ते चेदिमे कौरवाणामुपायमधिगच्छेयुरवधेनैव पार्थाः	017a  
धर्मत्राणं पुण्यमेषां कृतं स्यादार्ये वृत्ते भीमसेनं निगृह्य	017c  
ते चेत्पित्र्ये कर्मणि वर्तमाना आपद्येरन्दिष्टवशेन मृत्युम्	018a  
यथाशक्त्या पूरयन्तः स्वकर्म तदप्येषां निधनं स्यात्प्रशस्तम्	018c  
उताहो त्वं मन्यसे सर्वमेव राज्ञां युद्धे वर्तते धर्मतन्त्रम्	019a  
अयुद्धे वा वर्तते धर्मतन्त्रं तथैव ते वाचमिमां शृणोमि	019c  
चातुर्वर्ण्यस्य प्रथमं विभागमवेक्ष्य त्वं सञ्जय स्वं च कर्म	020a  
निशम्याथो पाण्डवानां स्वकर्म प्रशंस वा निन्द वा या मतिस्ते	020c  
अधीयीत ब्राह्मणोऽथो यजेत दद्यादियात्तीर्थमुख्यानि चैव	021a  
अध्यापयेद्याजयेच्चापि याज्यान्प्रतिग्रहान्वा विदितान्प्रतीच्छेत्	021c  
तथा राजन्यो रक्षणं वै प्रजानां कृत्वा धर्मेणाप्रमत्तोऽथ दत्त्वा	022a  
यज्ञैरिष्ट्वा सर्ववेदानधीत्य दारान्कृत्वा पुण्यकृदावसेद्गृहान्	022c  
वैश्योऽधीत्य कृषिगोरक्षपण्यैर्वित्तं चिन्वन्पालयन्नप्रमत्तः	023a  
प्रियं कुर्वन्ब्राह्मणक्षत्रियाणां धर्मशीलः पुण्यकृदावसेद्गृहान्	023c  
परिचर्या वन्दनं ब्राह्मणानां नाधीयीत प्रतिषिद्धोऽस्य यज्ञः	024a  
नित्योत्थितो भूतयेऽतन्द्रितः स्यादेष स्मृतः शूद्रधर्मः पुराणः	024c  
एतान्राजा पालयन्नप्रमत्तो नियोजयन्सर्ववर्णान्स्वधर्मे	025a  
अकामात्मा समवृत्तिः प्रजासु नाधार्मिकाननुरुध्येत कामान्	025c  
श्रेयांस्तस्माद्यदि विद्येत कश्चिदभिज्ञातः सर्वधर्मोपपन्नः	026a  
स तं दुष्टमनुशिष्यात्प्रजानन्न चेद्गृध्येदिति तस्मिन्न साधु	026c  
यदा गृध्येत्परभूमिं नृशंसो विधिप्रकोपाद्बलमाददानः	027a  
ततो राज्ञां भविता युद्धमेतत्तत्र जातं वर्म शस्त्रं धनुश्च	027c  
इन्द्रेणेदं दस्युवधाय कर्म उत्पादितं वर्म शस्त्रं धनुश्च	027e  
स्तेनो हरेद्यत्र धनं ह्यदृष्टः प्रसह्य वा यत्र हरेत दृष्टः	028a  
उभौ गर्ह्यौ भवतः सञ्जयैतौ किं वै पृथक्त्वं धृतराष्ट्रस्य पुत्रे	028c  
योऽयं लोभान्मन्यते धर्ममेतं यमिच्छते मन्युवशानुगामी	028e  
भागः पुनः पाण्डवानां निविष्टस्तं नोऽकस्मादाददीरन्परे वै	029a  
अस्मिन्पदे युध्यतां नो वधोऽपि श्लाघ्यः पित्र्यः परराज्याद्विशिष्टः	029c  
एतान्धर्मान्कौरवाणां पुराणानाचक्षीथाः सञ्जय राज्यमध्ये	029e  
ये ते मन्दा मृत्युवशाभिपन्नाः समानीता धार्तराष्ट्रेण मूढाः	030a  
इदं पुनः कर्म पापीय एव सभामध्ये पश्य वृत्तं कुरूणाम्	030c  
प्रियां भार्यां द्रौपदीं पाण्डवानां यशस्विनीं शीलवृत्तोपपन्नाम्	031a  
यदुपेक्षन्त कुरवो भीष्ममुख्याः कामानुगेनोपरुद्धां रुदन्तीम्	031c  
तं चेत्तदा ते सकुमारवृद्धा अवारयिष्यन्कुरवः समेताः	032a  
मम प्रियं धृतराष्ट्रोऽकरिष्यत्पुत्राणां च कृतमस्याभविष्यत्	032c  
दुःशासनः प्रातिलोम्यान्निनाय सभामध्ये श्वशुराणां च कृष्णाम्	033a  
सा तत्र नीता करुणान्यवोचन्नान्यं क्षत्तुर्नाथमदृष्ट कञ्चित्	033c  
कार्पण्यादेव सहितास्तत्र राज्ञो नाशक्नुवन्प्रतिवक्तुं सभायाम्	034a  
एकः क्षत्ता धर्म्यमर्थं ब्रुवाणो धर्मं बुद्ध्वा प्रत्युवाचाल्पबुद्धिम्	034c  
अनुक्त्वा त्वं धर्ममेवं सभायामथेच्छसे पाण्डवस्योपदेष्टुम्	035a  
कृष्णा त्वेतत्कर्म चकार शुद्धं सुदुष्करं तद्धि सभां समेत्य	035c  
येन कृच्छ्रात्पाण्डवानुज्जहार तथात्मानं नौरिव सागरौघात्	035e  
यत्राब्रवीत्सूतपुत्रः सभायां कृष्णां स्थितां श्वशुराणां समीपे	036a  
न ते गतिर्विद्यते याज्ञसेनि प्रपद्येदानीं धार्तराष्ट्रस्य वेश्म	036c  
पराजितास्ते पतयो न सन्ति पतिं चान्यं भामिनि त्वं वृणीष्व	036e  
यो बीभत्सोर्हृदये प्रौढ आसीदस्थिप्रच्छिन्मर्मघाती सुघोरः	037a  
कर्णाच्छरो वाङ्मयस्तिग्मतेजाः प्रतिष्ठितो हृदये फल्गुनस्य	037c  
कृष्णाजिनानि परिधित्समानान्दुःशासनः कटुकान्यभ्यभाषत्	038a  
एते सर्वे षण्ढतिला विनष्टाः क्षयं गता नरकं दीर्घकालम्	038c  
गान्धारराजः शकुनिर्निकृत्या यदब्रवीद्द्यूतकाले स पार्थान्	039a  
पराजितो नकुलः किं तवास्ति कृष्णया त्वं दीव्य वै याज्ञसेन्या	039c  
जानासि त्वं सञ्जय सर्वमेतद्द्यूतेऽवाच्यं वाक्यमेवं यथोक्तम्	040a  
स्वयं त्वहं प्रार्थये तत्र गन्तुं समाधातुं कार्यमेतद्विपन्नम्	040c  
अहापयित्वा यदि पाण्डवार्थं शमं कुरूणामथ चेच्चरेयम्	041a  
पुण्यं च मे स्याच्चरितं महोदयं मुच्येरंश्च कुरवो मृत्युपाशात्	041c  
अपि वाचं भाषमाणस्य काव्यां धर्मारामामर्थवतीमहिंस्राम्	042a  
अवेक्षेरन्धार्तराष्ट्राः समक्षं मां च प्राप्तं कुरवः पूजयेयुः	042c  
अतोऽन्यथा रथिना फल्गुनेन भीमेन चैवाहवदंशितेन	043a  
परासिक्तान्धार्तराष्ट्रांस्तु विद्धि प्रदह्यमानान्कर्मणा स्वेन मन्दान्	043c  
पराजितान्पाण्डवेयांस्तु वाचो रौद्ररूपा भाषते धार्तराष्ट्रः	044a  
गदाहस्तो भीमसेनोऽप्रमत्तो दुर्योधनं स्मारयित्वा हि काले	044c  
सुयोधनो मन्युमयो महाद्रुमः स्कन्धः कर्णः शकुनिस्तस्य शाखाः	045a  
दुःशासनः पुष्पफले समृद्धे मूलं राजा धृतराष्ट्रोऽमनीषी	045c  
युधिष्ठिरो धर्ममयो महाद्रुमः स्कन्धोऽर्जुनो भीमसेनोऽस्य शाखाः	046a  
माद्रीपुत्रौ पुष्पफले समृद्धे मूलं त्वहं ब्रह्म च ब्राह्मणाश्च	046c  
वनं राजा धृतराष्ट्रः सपुत्रो व्याघ्रा वने सञ्जय पाण्डवेयाः	047a  
मा वनं छिन्धि सव्याघ्रं मा व्याघ्रान्नीनशो वनात्	047c  
निर्वनो वध्यते व्याघ्रो निर्व्याघ्रं छिद्यते वनम्	048a  
तस्माद्व्याघ्रो वनं रक्षेद्वनं व्याघ्रं च पालयेत्	048c  
लताधर्मा धार्तराष्ट्राः शालाः सञ्जय पाण्डवाः	049a  
न लता वर्धते जातु अनाश्रित्य महाद्रुमम्	049c  
स्थिताः शुश्रूषितुं पार्थाः स्थिता योद्धुमरिन्दमाः	050a  
यत्कृत्यं धृतराष्ट्रस्य तत्करोतु नराधिपः	050c  
स्थिताः शमे महात्मानः पाण्डवा धर्मचारिणः	051a  
योधाः समृद्धास्तद्विद्वन्नाचक्षीथा यथातथम्	051c  
