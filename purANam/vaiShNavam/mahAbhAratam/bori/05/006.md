द्रुपद उवाच	001  
भूतानां प्राणिनः श्रेष्ठाः प्राणिनां बुद्धिजीविनः	001a  
बुद्धिमत्सु नराः श्रेष्ठा नराणां तु द्विजातयः	001c  
द्विजेषु वैद्याः श्रेयांसो वैद्येषु कृतबुद्धयः	002a  
स भवान्कृतबुद्धीनां प्रधान इति मे मतिः	002c  
कुलेन च विशिष्टोऽसि वयसा च श्रुतेन च	003a  
प्रज्ञयानवमश्चासि शुक्रेणाङ्गिरसेन च	003c  
विदितं चापि ते सर्वं यथावृत्तः स कौरवः	004a  
पाण्डवश्च यथावृत्तः कुन्तीपुत्रो युधिष्ठिरः	004c  
धृतराष्ट्रस्य विदिते वञ्चिताः पाण्डवाः परैः	005a  
विदुरेणानुनीतोऽपि पुत्रमेवानुवर्तते	005c  
शकुनिर्बुद्धिपूर्वं हि कुन्तीपुत्रं समाह्वयत्	006a  
अनक्षज्ञं मताक्षः सन्क्षत्रवृत्ते स्थितं शुचिम्	006c  
ते तथा वञ्चयित्वा तु धर्मपुत्रं युधिष्ठिरम्	007a  
न कस्याञ्चिदवस्थायां राज्यं दास्यन्ति वै स्वयम्	007c  
भवांस्तु धर्मसंयुक्तं धृतराष्ट्रं ब्रुवन्वचः	008a  
मनांसि तस्य योधानां ध्रुवमावर्तयिष्यति	008c  
विदुरश्चापि तद्वाक्यं साधयिष्यति तावकम्	009a  
भीष्मद्रोणकृपाणां च भेदं सञ्जनयिष्यति	009c  
अमात्येषु च भिन्नेषु योधेषु विमुखेषु च	010a  
पुनरेकाग्रकरणं तेषां कर्म भविष्यति	010c  
एतस्मिन्नन्तरे पार्थाः सुखमेकाग्रबुद्धयः	011a  
सेनाकर्म करिष्यन्ति द्रव्याणां चैव सञ्चयम्	011c  
भिद्यमानेषु च स्वेषु लम्बमाने च वै त्वयि	012a  
न तथा ते करिष्यन्ति सेनाकर्म न संशयः	012c  
एतत्प्रयोजनं चात्र प्राधान्येनोपलभ्यते	013a  
सङ्गत्या धृतराष्ट्रश्च कुर्याद्धर्म्यं वचस्तव	013c  
स भवान्धर्मयुक्तश्च धर्म्यं तेषु समाचरन्	014a  
कृपालुषु परिक्लेशान्पाण्डवानां प्रकीर्तयन्	014c  
वृद्धेषु कुलधर्मं च ब्रुवन्पूर्वैरनुष्ठितम्	015a  
विभेत्स्यति मनांस्येषामिति मे नात्र संशयः	015c  
न च तेभ्यो भयं तेऽस्ति ब्राह्मणो ह्यसि वेदवित्	016a  
दूतकर्मणि युक्तश्च स्थविरश्च विशेषतः	016c  
स भवान्पुष्ययोगेन मुहूर्तेन जयेन च	017a  
कौरवेयान्प्रयात्वाशु कौन्तेयस्यार्थसिद्धये	017c  
वैशम्पायन उवाच	018  
तथानुशिष्टः प्रययौ द्रुपदेन महात्मना	018a  
पुरोधा वृत्तसम्पन्नो नगरं नागसाह्वयम्	018c  
