धृतराष्ट्र उवाच	001  
ब्रूहि भूयो महाबुद्धे धर्मार्थसहितं वचः	001a  
शृण्वतो नास्ति मे तृप्तिर्विचित्राणीह भाषसे	001c  
विदुर उवाच	002  
सर्वतीर्थेषु वा स्नानं सर्वभूतेषु चार्जवम्	002a  
उभे एते समे स्यातामार्जवं वा विशिष्यते	002c  
आर्जवं प्रतिपद्यस्व पुत्रेषु सततं विभो	003a  
इह कीर्तिं परां प्राप्य प्रेत्य स्वर्गमवाप्स्यसि	003c  
यावत्कीर्तिर्मनुष्यस्य पुण्या लोकेषु गीयते	004a  
तावत्स पुरुषव्याघ्र स्वर्गलोके महीयते	004c  
अत्राप्युदाहरन्तीममितिहासं पुरातनम्	005a  
विरोचनस्य संवादं केशिन्यर्थे सुधन्वना	005c  
केशिन्युवाच	006  
किं ब्राह्मणाः स्विच्छ्रेयांसो दितिजाः स्विद्विरोचन	006a  
अथ केन स्म पर्यङ्कं सुधन्वा नाधिरोहति	006c  
विरोचन उवाच	007  
प्राजापत्या हि वै श्रेष्ठा वयं केशिनि सत्तमाः	007a  
अस्माकं खल्विमे लोकाः के देवाः के द्विजातयः	007c  
केशिन्युवाच	008  
इहैवास्स्व प्रतीक्षाव उपस्थाने विरोचन	008a  
सुधन्वा प्रातरागन्ता पश्येयं वां समागतौ	008c  
विरोचन उवाच	009  
तथा भद्रे करिष्यामि यथा त्वं भीरु भाषसे	009a  
सुधन्वानं च मां चैव प्रातर्द्रष्टासि सङ्गतौ	009c  
सुधन्वोवाच	010  
अन्वालभे हिरण्मयं प्राह्रादेऽहं तवासनम्	010a  
एकत्वमुपसम्पन्नो न त्वासेयं त्वया सह	010c  
विरोचन उवाच	011  
अन्वाहरन्तु फलकं कूर्चं वाप्यथ वा बृसीम्	011a  
सुधन्वन्न त्वमर्होऽसि मया सह समासनम्	011c  
सुधन्वोवाच	012  
पितापि ते समासीनमुपासीतैव मामधः	012a  
बालः सुखैधितो गेहे न त्वं किञ्चन बुध्यसे	012c  
विरोचन उवाच	013  
हिरण्यं च गवाश्वं च यद्वित्तमसुरेषु नः	013a  
सुधन्वन्विपणे तेन प्रश्नं पृच्छाव ये विदुः	013c  
सुधन्वोवाच	014  
हिरण्यं च गवाश्वं च तवैवास्तु विरोचन	014a  
प्राणयोस्तु पणं कृत्वा प्रश्नं पृच्छाव ये विदुः	014c  
विरोचन उवाच	015  
आवां कुत्र गमिष्यावः प्राणयोर्विपणे कृते	015a  
न हि देवेष्वहं स्थाता न मनुष्येषु कर्हिचित्	015c  
सुधन्वोवाच	016  
पितरं ते गमिष्यावः प्राणयोर्विपणे कृते	016a  
पुत्रस्यापि स हेतोर्हि प्रह्रादो नानृतं वदेत्	016c  
प्रह्राद उवाच	017  
इमौ तौ सम्प्रदृश्येते याभ्यां न चरितं सह	017a  
आशीविषाविव क्रुद्धावेकमार्गमिहागतौ	017c  
किं वै सहैव चरतो न पुरा चरतः सह	018a  
विरोचनैतत्पृच्छामि किं ते सख्यं सुधन्वना	018c  
विरोचन उवाच	019  
न मे सुधन्वना सख्यं प्राणयोर्विपणावहे	019a  
प्रह्राद तत्त्वां पृच्छामि मा प्रश्नमनृतं वदीः	019c  
प्रह्राद उवाच	020  
उदकं मधुपर्कं चाप्यानयन्तु सुधन्वने	020a  
ब्रह्मन्नभ्यर्चनीयोऽसि श्वेता गौः पीवरीकृता	020c  
सुधन्वोवाच	021  
उदकं मधुपर्कं च पथ एवार्पितं मम	021a  
प्रह्राद त्वं तु नौ प्रश्नं तथ्यं प्रब्रूहि पृच्छतोः	021c  
प्रह्राद उवाच	022  
पुत्रो वान्यो भवान्ब्रह्मन्साक्ष्ये चैव भवेत्स्थितः	022a  
तयोर्विवदतोः प्रश्नं कथमस्मद्विधो वदेत्	022c  
अथ यो नैव प्रब्रूयात्सत्यं वा यदि वानृतम्	023a  
एतत्सुधन्वन्पृच्छामि दुर्विवक्ता स्म किं वसेत्	023c  
सुधन्वोवाच	024  
यां रात्रिमधिविन्ना स्त्री यां चैवाक्षपराजितः	024a  
यां च भाराभितप्ताङ्गो दुर्विवक्ता स्म तां वसेत्	024c  
नगरे प्रतिरुद्धः सन्बहिर्द्वारे बुभुक्षितः	025a  
अमित्रान्भूयसः पश्यन्दुर्विवक्ता स्म तां वसेत्	025c  
पञ्च पश्वनृते हन्ति दश हन्ति गवानृते	026a  
शतमश्वानृते हन्ति सहस्रं पुरुषानृते	026c  
हन्ति जातानजातांश्च हिरण्यार्थेऽनृतं वदन्	027a  
सर्वं भूम्यनृते हन्ति मा स्म भूम्यनृतं वदीः	027c  
प्रह्राद उवाच	028  
मत्तः श्रेयानङ्गिरा वै सुधन्वा त्वद्विरोचन	028a  
मातास्य श्रेयसी मातुस्तस्मात्त्वं तेन वै जितः	028c  
विरोचन सुधन्वायं प्राणानामीश्वरस्तव	029a  
सुधन्वन्पुनरिच्छामि त्वया दत्तं विरोचनम्	029c  
सुधन्वोवाच	030  
यद्धर्ममवृणीथास्त्वं न कामादनृतं वदीः	030a  
पुनर्ददामि ते तस्मात्पुत्रं प्रह्राद दुर्लभम्	030c  
एष प्रह्राद पुत्रस्ते मया दत्तो विरोचनः	031a  
पादप्रक्षालनं कुर्यात्कुमार्याः सन्निधौ मम	031c  
विदुर उवाच	032  
तस्माद्राजेन्द्र भूम्यर्थे नानृतं वक्तुमर्हसि	032a  
मा गमः ससुतामात्योऽत्ययं पुत्राननुभ्रमन्	032c  
न देवा यष्टिमादाय रक्षन्ति पशुपालवत्	033a  
यं तु रक्षितुमिच्छन्ति बुद्ध्या संविभजन्ति तम्	033c  
यथा यथा हि पुरुषः कल्याणे कुरुते मनः	034a  
तथा तथास्य सर्वार्थाः सिध्यन्ते नात्र संशयः	034c  
न छन्दांसि वृजिनात्तारयन्ति मायाविनं मायया वर्तमानम्	035a  
नीडं शकुन्ता इव जातपक्षाश्छन्दांस्येनं प्रजहत्यन्तकाले	035c  
मत्तापानं कलहं पूगवैरं भार्यापत्योरन्तरं ज्ञातिभेदम्	036a  
राजद्विष्टं स्त्रीपुमांसोर्विवादं वर्ज्यान्याहुर्यश्च पन्थाः प्रदुष्टः	036c  
सामुद्रिकं वणिजं चोरपूर्वं शलाकधूर्तं च चिकित्सकं च	037a  
अरिं च मित्रं च कुशीलवं च नैतान्साक्ष्येष्वधिकुर्वीत सप्त	037c  
मानाग्निहोत्रमुत मानमौनं मानेनाधीतमुत मानयज्ञः	038a  
एतानि चत्वार्यभयङ्कराणि भयं प्रयच्छन्त्ययथाकृतानि	038c  
अगारदाही गरदः कुण्डाशी सोमविक्रयी	039a  
पर्वकारश्च सूची च मित्रध्रुक्पारदारिकः	039c  
भ्रूणहा गुरुतल्पी च यश्च स्यात्पानपो द्विजः	040a  
अतितीक्ष्णश्च काकश्च नास्तिको वेदनिन्दकः	040c  
स्रुवप्रग्रहणो व्रात्यः कीनाशश्चार्थवानपि	041a  
रक्षेत्युक्तश्च यो हिंस्यात्सर्वे ब्रह्महणैः समाः	041c  
तृणोल्कया ज्ञायते जातरूपं युगे भद्रो व्यवहारेण साधुः	042a  
शूरो भयेष्वर्थकृच्छ्रेषु धीरः कृच्छ्रास्वापत्सु सुहृदश्चारयश्च	042c  
जरा रूपं हरति हि धैर्यमाशा मृत्युः प्राणान्धर्मचर्यामसूया	043a  
क्रोधः श्रियं शीलमनार्यसेवा ह्रियं कामः सर्वमेवाभिमानः	043c  
श्रीर्मङ्गलात्प्रभवति प्रागल्भ्यात्सम्प्रवर्धते	044a  
दाक्ष्यात्तु कुरुते मूलं संयमात्प्रतितिष्ठति	044c  
अष्टौ गुणाः पुरुषं दीपयन्ति प्रज्ञा च कौल्यं च दमः श्रुतं च	045a  
पराक्रमश्चाबहुभाषिता च दानं यथाशक्ति कृतज्ञता च	045c  
एतान्गुणांस्तात महानुभावानेको गुणः संश्रयते प्रसह्य	046a  
राजा यदा सत्कुरुते मनुष्यं सर्वान्गुणानेष गुणोऽतिभाति	046c  
अष्टौ नृपेमानि मनुष्यलोके स्वर्गस्य लोकस्य निदर्शनानि	047a  
चत्वार्येषामन्ववेतानि सद्भिश्चत्वार्येषामन्ववयन्ति सन्तः	047c  
यज्ञो दानमध्ययनं तपश्च चत्वार्येतान्यन्ववेतानि सद्भिः	048a  
दमः सत्यमार्जवमानृशंस्यं चत्वार्येतान्यन्ववयन्ति सन्तः	048c  
न सा सभा यत्र न सन्ति वृद्धा न ते वृद्धा ये न वदन्ति धर्मम्	049a  
नासौ धर्मो यत्र न सत्यमस्ति न तत्सत्यं यच्छलेनानुविद्धम्	049c  
सत्यं रूपं श्रुतं विद्या कौल्यं शीलं बलं धनम्	050a  
शौर्यं च चित्रभाष्यं च दश संसर्गयोनयः	050c  
पापं कुर्वन्पापकीर्तिः पापमेवाश्नुते फलम्	051a  
पुण्यं कुर्वन्पुण्यकीर्तिः पुण्यमेवाश्नुते फलम्	051c  
पापं प्रज्ञां नाशयति क्रियमाणं पुनः पुनः	052a  
नष्टप्रज्ञः पापमेव नित्यमारभते नरः	052c  
पुण्यं प्रज्ञां वर्धयति क्रियमाणं पुनः पुनः	053a  
वृद्धप्रज्ञः पुण्यमेव नित्यमारभते नरः	053c  
असूयको दन्दशूको निष्ठुरो वैरकृन्नरः	054a  
स कृच्छ्रं महदाप्नोति नचिरात्पापमाचरन्	054c  
अनसूयः कृतप्रज्ञः शोभनान्याचरन्सदा	055a  
अकृच्छ्रात्सुखमाप्नोति सर्वत्र च विराजते	055c  
प्रज्ञामेवागमयति यः प्राज्ञेभ्यः स पण्डितः	056a  
प्राज्ञो ह्यवाप्य धर्मार्थौ शक्नोति सुखमेधितुम्	056c  
दिवसेनैव तत्कुर्याद्येन रात्रौ सुखं वसेत्	057a  
अष्टमासेन तत्कुर्याद्येन वर्षाः सुखं वसेत्	057c  
पूर्वे वयसि तत्कुर्याद्येन वृद्धः सुखं वसेत्	058a  
यावज्जीवेन तत्कुर्याद्येन प्रेत्य सुखं वसेत्	058c  
जीर्णमन्नं प्रशंसन्ति भार्यां च गतयौवनाम्	059a  
शूरं विगतसङ्ग्रामं गतपारं तपस्विनम्	059c  
धनेनाधर्मलब्धेन यच्छिद्रमपिधीयते	060a  
असंवृतं तद्भवति ततोऽन्यदवदीर्यते	060c  
गुरुरात्मवतां शास्ता शास्ता राजा दुरात्मनाम्	061a  
अथ प्रच्छन्नपापानां शास्ता वैवस्वतो यमः	061c  
ऋषीणां च नदीनां च कुलानां च महात्मनाम्	062a  
प्रभवो नाधिगन्तव्यः स्त्रीणां दुश्चरितस्य च	062c  
द्विजातिपूजाभिरतो दाता ज्ञातिषु चार्जवी	063a  
क्षत्रियः स्वर्गभाग्राजंश्चिरं पालयते महीम्	063c  
सुवर्णपुष्पां पृथिवीं चिन्वन्ति पुरुषास्त्रयः	064a  
शूरश्च कृतविद्यश्च यश्च जानाति सेवितुम्	064c  
बुद्धिश्रेष्ठानि कर्माणि बाहुमध्यानि भारत	065a  
तानि जङ्घाजघन्यानि भारप्रत्यवराणि च	065c  
दुर्योधने च शकुनौ मूढे दुःशासने तथा	066a  
कर्णे चैश्वर्यमाधाय कथं त्वं भूतिमिच्छसि	066c  
सर्वैर्गुणैरुपेताश्च पाण्डवा भरतर्षभ	067a  
पितृवत्त्वयि वर्तन्ते तेषु वर्तस्व पुत्रवत्	067c  
