वैशम्पायन उवाच	001  
स तु कौरव्यमासाद्य द्रुपदस्य पुरोहितः	001a  
सत्कृतो धृतराष्ट्रेण भीष्मेण विदुरेण च	001c  
सर्वं कौशल्यमुक्त्वादौ पृष्ट्वा चैवमनामयम्	002a  
सर्वसेनाप्रणेतॄणां मध्ये वाक्यमुवाच ह	002c  
सर्वैर्भवद्भिर्विदितो राजधर्मः सनातनः	003a  
वाक्योपादानहेतोस्तु वक्ष्यामि विदिते सति	003c  
धृतराष्ट्रश्च पाण्डुश्च सुतावेकस्य विश्रुतौ	004a  
तयोः समानं द्रविणं पैतृकं नात्र संशयः	004c  
धृतराष्ट्रस्य ये पुत्रास्ते प्राप्ताः पैतृकं वसु	005a  
पाण्डुपुत्राः कथं नाम न प्राप्ताः पैतृकं वसु	005c  
एवं गते पाण्डवेयैर्विदितं वः पुरा यथा	006a  
न प्राप्तं पैतृकं द्रव्यं धार्तराष्ट्रेण संवृतम्	006c  
प्राणान्तिकैरप्युपायैः प्रयतद्भिरनेकशः	007a  
शेषवन्तो न शकिता नयितुं यमसादनम्	007c  
पुनश्च वर्धितं राज्यं स्वबलेन महात्मभिः	008a  
छद्मनापहृतं क्षुद्रैर्धार्तराष्ट्रैः ससौबलैः	008c  
तदप्यनुमतं कर्म तथायुक्तमनेन वै	009a  
वासिताश्च महारण्ये वर्षाणीह त्रयोदश	009c  
सभायां क्लेशितैर्वीरैः सहभार्यैस्तथा भृशम्	010a  
अरण्ये विविधाः क्लेशाः सम्प्राप्तास्तैः सुदारुणाः	010c  
तथा विराटनगरे योन्यन्तरगतैरिव	011a  
प्राप्तः परमसङ्क्लेशो यथा पापैर्महात्मभिः	011c  
ते सर्वे पृष्ठतः कृत्वा तत्सर्वं पूर्वकिल्बिषम्	012a  
सामैव कुरुभिः सार्धमिच्छन्ति कुरुपुङ्गवाः	012c  
तेषां च वृत्तमाज्ञाय वृत्तं दुर्योधनस्य च	013a  
अनुनेतुमिहार्हन्ति धृतराष्ट्रं सुहृज्जनाः	013c  
न हि ते विग्रहं वीराः कुर्वन्ति कुरुभिः सह	014a  
अविनाशेन लोकस्य काङ्क्षन्ते पाण्डवाः स्वकम्	014c  
यश्चापि धार्तराष्ट्रस्य हेतुः स्याद्विग्रहं प्रति	015a  
स च हेतुर्न मन्तव्यो बलीयांसस्तथा हि ते	015c  
अक्षौहिण्यो हि सप्तैव धर्मपुत्रस्य सङ्गताः	016a  
युयुत्समानाः कुरुभिः प्रतीक्षन्तेऽस्य शासनम्	016c  
अपरे पुरुषव्याघ्राः सहस्राक्षौहिणीसमाः	017a  
सात्यकिर्भीमसेनश्च यमौ च सुमहाबलौ	017c  
एकादशैताः पृतना एकतश्च समागताः	018a  
एकतश्च महाबाहुर्बहुरूपो धनञ्जयः	018c  
यथा किरीटी सेनाभ्यः सर्वाभ्यो व्यतिरिच्यते	019a  
एवमेव महाबाहुर्वासुदेवो महाद्युतिः	019c  
बहुलत्वं च सेनानां विक्रमं च किरीटिनः	020a  
बुद्धिमत्तां च कृष्णस्य बुद्ध्वा युध्येत को नरः	020c  
ते भवन्तो यथाधर्मं यथासमयमेव च	021a  
प्रयच्छन्तु प्रदातव्यं मा वः कालोऽत्यगादयम्	021c  
