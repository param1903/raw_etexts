सञ्जय उवाच ||	001    
कर्णस्य वचनं श्रुत्वा केशवः परवीरहा |	001a  
उवाच प्रहसन्वाक्यं स्मितपूर्वमिदं तदा ||	001c  
अपि त्वां न तपेत्कर्ण राज्यलाभोपपादना |	002a  
मया दत्तां हि पृथिवीं न प्रशासितुमिच्छसि ||	002c  
ध्रुवो जयः पाण्डवानामितीदं न संशयः कश्चन विद्यतेऽत्र |	003a  
जयध्वजो दृश्यते पाण्डवस्य समुच्छ्रितो वानरराज उग्रः ||	003c  
दिव्या माया विहिता भौवनेन समुच्छ्रिता इन्द्रकेतुप्रकाशा |	004a  
दिव्यानि भूतानि भयावहानि दृश्यन्ति चैवात्र भयानकानि ||	004c  
न सज्जते शैलवनस्पतिभ्य ऊर्ध्वं तिर्यग्योजनमात्ररूपः |	005a  
श्रीमान्ध्वजः कर्ण धनञ्जयस्य समुच्छ्रितः पावकतुल्यरूपः ||	005c  
यदा द्रक्ष्यसि सड्ग्रामे श्वेताश्वं कृष्णसारथिम् |	006a  
ऐन्द्रमस्त्रं विकुर्वाणमुभे चैवाग्निमारुते ||	006c  
गाण्डीवस्य च निर्घोषं विस्फूर्जितमिवाशनेः |	007a  
न तदा भविता त्रेता न कृतं द्वापरं न च ||	007c  
यदा द्रक्ष्यसि सङ्ग्रामे कुन्तीपुत्रं युधिष्ठिरम् |	008a  
जपहोमसमायुक्तं स्वां रक्षन्तं महाचमूम्  ||	008c  
आदित्यमिव दुर्धर्षं तपन्तं शत्रुवाहिनीम् |	009a  
न तदा भविता त्रेता न कृतं द्वापरं न च ||	009c  
यदा द्रक्ष्यसि सङ्ग्रामे भीमसेनं महाबलम् |	010a  
दुःशासनस्य रुधिरं पीत्वा नृत्यन्तमाहवे ||	010c  
प्रभिन्नमिव मातङ्गं प्रतिद्विरदघातिनम् |	011a  
न तदा भविता त्रेता न कृतं द्वापरं न च ||	011c  
यदा द्रक्ष्यसि सङ्ग्रामे माद्रीपुत्रौ महारथौ |	012a  
वाहिनीं धार्तराष्ट्राणां क्षोभयन्तौ गजाविव ||	012c  
विगाढे शस्त्रसम्पाते परवीररथारुजौ |	013a  
न तदा भविता त्रेता न कृतं द्वापरं न च ||	013c  
यदा द्रक्ष्यसि सङ्ग्रामे द्रोणं शान्तनवं कृपम् |	014a  
सुयोधनं च राजानं सैन्धवं च जयद्रथम् ||	014c  
युद्धायापततस्तूर्णं वारितान्सव्यसाचिना |	015a  
न तदा भविता त्रेता न कृतं द्वापरं न च ||	015c  
ब्रूयाः कर्ण इतो गत्वा द्रोणं शान्तनवं कृपम् |	016a  
सौम्योऽयं वर्तते मासः सुप्रापयवसेन्धनः ||	016c  
पक्वौषधिवनस्फीतः फलवानल्पमक्षिकः  |	017a  
निष्पङ्को रसवत्तोयो नात्युष्णशिशिरः सुखः ||	017c  
सप्तमाच्चापि दिवसादमावास्या भविष्यति |	018a  
सङ्ग्रामं योजयेत्तत्र तां ह्याहुः शक्रदेवताम् ||	018c  
तथा राज्ञो वदेः सर्वान्ये युद्धायाभ्युपागताः |	019a  
यद्वो मनीषितं तद्वै सर्वं सम्पादयामि वः ||	019c  
राजानो राजपुत्राश्च दुर्योधनवशानुगाः |	020a  
प्राप्य शस्त्रेण निधनं प्राप्स्यन्ति गतिमुत्तमाम् ||	020c  
