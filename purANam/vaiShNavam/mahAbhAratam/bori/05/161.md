सञ्जय उवाच ||	001    
उलूकस्य वचः श्रुत्वा कुन्तीपुत्रो युधिष्ठिरः |	001a  
सेनां निर्यापयामास धृष्टद्युम्नपुरोगमाम् ||	001c  
पदातिनीं नागवतीं रथिनीमश्ववृन्दिनीम् |	002a  
चतुर्विधबलां भीमामकम्प्यां पृथिवीमिव ||	002c  
भीमसेनादिभिर्गुप्तां सार्जुनैश्च महारथैः |	003a  
धृष्टद्युम्नवशां दुर्गां सागरस्तिमितोपमाम् ||	003c  
तस्यास्त्वग्रे महेष्वासः पाञ्चाल्यो युद्धदुर्मदः | 	004a  
द्रोणप्रेप्सुरनीकानि धृष्टद्युम्नः प्रकर्षति  ||	004c  
यथाबलं यथोत्साहं रथिनः समुपादिशत् | 	005a  
अर्जुनं सूतपुत्राय भीमं दुर्योधनाय च ||	005c  
अश्वत्थाम्ने च नकुलं शैब्यं च कृतवर्मणे |	006a  
सैन्धवाय च वार्ष्णेयं युयुधानमुपादिशत् ||	006c  
शिखण्डिनं च भीष्माय प्रमुखे समकल्पयत् | 	007a  
सहदेवं शकुनये चेकितानं शलाय च ||	007c  
धृष्टकेतुं च शल्याय गौतमायोत्तमौजसम् |	008a  
द्रौपदेयांश्च पञ्चभ्यस्त्रिगर्तेभ्यः समादिशत् ||	008c  
वृषसेनाय सौभद्रं शेषाणां च महीक्षिताम् |	009a  
समर्थं तं हि मेने वै पार्थादभ्यधिकं रणे ||	009c  
एवं विभज्य योधांस्तान्पृथक्च सह चैव ह |	010a  
ज्वालावर्णो महेष्वासो द्रोणमंशमकल्पयत् ||	010c  
धृष्टद्युम्नो महेष्वासः सेनापतिपतिस्ततः |	011a  
विधिवद्व्यूह्य मेधावी युद्धाय धृतमानसः ||	011c  
यथादिष्टान्यनीकानि पाण्डवानामयोजयत् |	012a  
जयाय पाण्डुपुत्राणां यत्तस्तस्थौ रणाजिरे ||	012c  
