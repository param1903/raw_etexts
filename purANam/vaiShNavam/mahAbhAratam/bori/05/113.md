नारद उवाच ||	001    
एवमुक्तः सुपर्णेन तथ्यं वचनमुत्तमम् |	001a  
विमृश्यावहितो राजा निश्चित्य च पुनः पुनः ||	001c  
यष्टा क्रतुसहस्राणां दाता दानपतिः प्रभुः |	002a  
ययातिर्वत्सकाशीश इदं वचनमब्रवीत् ||	002c  
दृष्ट्वा प्रियसखं तार्क्ष्यं गालवं च द्विजर्षभम् |	003a  
निदर्शनं च तपसो भिक्षां श्लाघ्यां च कीर्तिताम् ||	003c  
अतीत्य च नृपानन्यानादित्यकुलसम्भवान् |	004a  
मत्सकाशमनुप्राप्तावेतौ बुद्धिमवेक्ष्य च ||	004c  
अद्य मे सफलं जन्म तारितं चाद्य मे कुलम् |	005a  
अद्यायं तारितो देशो मम तार्क्ष्य त्वयानघ ||	005c  
वक्तुमिच्छामि तु सखे यथा जानासि मां पुरा |	006a  
न तथा वित्तवानस्मि क्षीणं वित्तं हि मे सखे ||	006c  
न च शक्तोऽस्मि ते कर्तुं मोघमागमनं खग |	007a  
न चाशामस्य विप्रर्षेर्वितथां कर्तुमुत्सहे ||	007c  
तत्तु दास्यामि यत्कार्यमिदं सम्पादयिष्यति |	008a  
अभिगम्य हताशो हि निवृत्तो दहते कुलम् ||	008c  
नातः परं वैनतेय किञ्चित्पापिष्ठमुच्यते |	009a  
यथाशानाशनं लोके देहि नास्तीति वा वचः ||	009c  
हताशो ह्यकृतार्थः सन्हतः सम्भावितो नरः |	010a  
हिनस्ति तस्य पुत्रांश्च पौत्रांश्चाकुर्वतोऽर्थिनाम् ||	010c  
तस्माच्चतुर्णां वंशानां स्थापयित्री सुता मम |	011a  
इयं सुरसुतप्रख्या सर्वधर्मोपचायिनी ||	011c  
सदा देवमनुष्याणामसुराणां च गालव |	012a  
काङ्क्षिता रूपतो बाला सुता मे प्रतिगृह्यताम् ||	012c  
अस्याः शुल्कं प्रदास्यन्ति नृपा राज्यमपि ध्रुवम् |	013a  
किं पुनः श्यामकर्णानां हयानां द्वे चतुःशते ||	013c  
स भवान्प्रतिगृह्णातु ममेमां माधवीं सुताम् |	014a  
अहं दौहित्रवान्स्यां वै वर एष मम प्रभो ||	014c  
प्रतिगृह्य च तां कन्यां गालवः सह पक्षिणा |	015a  
पुनर्द्रक्ष्याव इत्युक्त्वा प्रतस्थे सह कन्यया ||	015c  
उपलब्धमिदं द्वारमश्वानामिति चाण्डजः |	016a  
उक्त्वा गालवमापृच्छ्य जगाम भवनं स्वकम् ||	016c  
गते पतगराजे तु गालवः सह कन्यया |	017a  
चिन्तयानः क्षमं दाने राज्ञां वै शुल्कतोऽगमत् ||	017c  
सोऽगच्छन्मनसेक्ष्वाकुं हर्यश्वं राजसत्तमम् |	018a  
अयोध्यायां महावीर्यं चतुरङ्गबलान्वितम् ||	018c  
कोशधान्यबलोपेतं प्रियपौरं द्विजप्रियम् |	019a  
प्रजाभिकामं शाम्यन्तं कुर्वाणं तप उत्तमम् ||	019c  
तमुपागम्य विप्रः स हर्यश्वं गालवोऽब्रवीत् |	020a  
कन्येयं मम राजेन्द्र प्रसवैः कुलवर्धिनी ||	020c  
इयं शुल्केन भार्यार्थे हर्यश्व प्रतिगृह्यताम् |	021a  
शुल्कं ते कीर्तयिष्यामि तच्छ्रुत्वा सम्प्रधार्यताम् ||	021c  
