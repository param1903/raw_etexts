सहदेव उवाच ||	001    
यदेतत्कथितं राज्ञा धर्म एष सनातनः |	001a  
यथा तु युद्धमेव स्यात्तथा कार्यमरिन्दम ||	001c  
यदि प्रशममिच्छेयुः कुरवः पाण्डवैः सह |	002a  
तथापि युद्धं दाशार्ह योजयेथाः सहैव तैः ||	002c  
कथं नु दृष्ट्वा पाञ्चालीं तथा क्लिष्टां सभागताम् |	003a  
अवधेन प्रशाम्येत मम मन्युः सुयोधने ||	003c  
यदि भीमार्जुनौ कृष्ण धर्मराजश्च धार्मिकः |	004a  
धर्ममुत्सृज्य तेनाहं योद्धुमिच्छामि संयुगे ||	004c  
सात्यकिरुवाच ||	005    
सत्यमाह महाबाहो सहदेवो महामतिः |	005a  
दुर्योधनवधे शान्तिस्तस्य कोपस्य मे भवेत् ||	005c  
जानासि हि यथा दृष्ट्वा चीराजिनधरान्वने |	006a  
तवापि मन्युरुद्भूतो दुःखितान्प्रेक्ष्य पाण्डवान् ||	006c  
तस्मान्माद्रीसुतः शूरो यदाह पुरुषर्षभः |	007a  
वचनं सर्वयोधानां तन्मतं पुरुषोत्तम ||	007c  
वैशम्पायन उवाच ||	008    
एवं वदति वाक्यं तु युयुधाने महामतौ |	008a  
सुभीमः सिंहनादोऽभूद्योधानां तत्र सर्वशः ||	008c  
सर्वे हि सर्वतो वीरास्तद्वचः प्रत्यपूजयन् |	009a  
साधु साध्विति शैनेयं हर्षयन्तो युयुत्सवः ||	009c  
