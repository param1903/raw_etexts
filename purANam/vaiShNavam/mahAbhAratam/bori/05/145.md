वैशम्पायन उवाच ||	001    
आगम्य हास्तिनपुरादुपप्लव्यमरिन्दमः |	001a  
पाण्डवानां यथावृत्तं केशवः सर्वमुक्तवान् ||	001c  
सम्भाष्य सुचिरं कालं मन्त्रयित्वा पुनः पुनः |	002a  
स्वमेवावसथं शौरिर्विश्रामार्थं जगाम ह ||	002c  
विसृज्य सर्वान्नृपतीन्विराटप्रमुखांस्तदा |	003a  
पाण्डवा भ्रातरः पञ्च भानावस्तङ्गते सति ||	003c  
सन्ध्यामुपास्य ध्यायन्तस्तमेव गतमानसाः |	004a  
आनाय्य कृष्णं दाशार्हं पुनर्मन्त्रममन्त्रयन् ||	004c  
युधिष्ठिर उवाच ||	005    
त्वया नागपुरं गत्वा सभायां धृतराष्ट्रजः |	005a  
किमुक्तः पुण्डरीकाक्ष तन्नः शंसितुमर्हसि ||	005c  
वासुदेव उवाच ||	006    
मया नागपुरं गत्वा सभायां धृतराष्ट्रजः |	006a  
तथ्यं पथ्यं हितं चोक्तो न च गृह्णाति दुर्मतिः ||	006c  
युधिष्ठिर उवाच ||	007    
तस्मिन्नुत्पथमापन्ने कुरुवृद्धः पितामहः |	007a  
किमुक्तवान्हृषीकेश दुर्योधनममर्षणम् |	007c  
आचार्यो वा महाबाहो भारद्वाजः किमब्रवीत् ||	007e   
पिता यवीयानस्माकं क्षत्ता धर्मभृतां वरः |	008a  
पुत्रशोकाभिसन्तप्तः किमाह धृतराष्ट्रजम्  ||	008c  
किं च सर्वे नृपतयः सभायां ये समासते |	009a  
उक्तवन्तो यथातत्त्वं तद्ब्रूहि त्वं जनार्दन ||	009c  
उक्तवान्हि भवान्सर्वं वचनं कुरुमुख्ययोः |	010a  
कामलोभाभिभूतस्य मन्दस्य प्राज्ञमानिनः ||	010c  
अप्रियं हृदये मह्यं तन्न तिष्ठति केशव |	011a  
तेषां वाक्यानि गोविन्द श्रोतुमिच्छाम्यहं विभो ||	011c  
यथा च नाभिपद्येत कालस्तात तथा कुरु |	012a  
भवान्हि नो गतिः कृष्ण भवान्नाथो भवान्गुरुः ||	012c  
वासुदेव उवाच ||	013    
शृणु राजन्यथा वाक्यमुक्तो राजा सुयोधनः |	013a  
मध्ये कुरूणां राजेन्द्र सभायां तन्निबोध मे ||	013c  
मया वै श्राविते वाक्ये जहास धृतराष्ट्रजः |	014a  
अथ भीष्मः सुसङ्क्रुद्ध इदं वचनमब्रवीत् ||	014c  
दुर्योधन निबोधेदं कुलार्थे यद्ब्रवीमि ते |	015a  
तच्छ्रुत्वा राजशार्दूल स्वकुलस्य हितं कुरु ||	015c  
मम तात पिता राजञ्शन्तनुर्लोकविश्रुतः |	016a  
तस्याहमेक एवासं पुत्रः पुत्रवतां वरः ||	016c  
तस्य बुद्धिः समुत्पन्ना द्वितीयः स्यात्कथं सुतः |	017a  
एकपुत्रमपुत्रं वै प्रवदन्ति मनीषिणः ||	017c  
न चोच्छेदं कुलं यायाद्विस्तीर्येत कथं यशः |	018a  
तस्याहमीप्सितं बुद्ध्वा कालीं मातरमावहम् ||	018c  
प्रतिज्ञां दुष्करां कृत्वा पितुरर्थे कुलस्य च |	019a  
अराजा चोर्ध्वरेताश्च यथा सुविदितं तव |	019c  
प्रतीतो निवसाम्येष प्रतिज्ञामनुपालयन् ||	019e   
तस्यां जज्ञे महाबाहुः श्रीमान्कुरुकुलोद्वहः |	020a  
विचित्रवीर्यो धर्मात्मा कनीयान्मम पार्थिवः ||	020c  
स्वर्यातेऽहं पितरि तं स्वराज्ये सन्न्यवेशयम् |	021a  
विचित्रवीर्यं राजानं भृत्यो भूत्वा ह्यधश्चरः ||	021c  
तस्याहं सदृशान्दारान्राजेन्द्र समुदावहम् |	022a  
जित्वा पार्थिवसङ्घातमपि ते बहुशः श्रुतम् ||	022c  
ततो रामेण समरे द्वन्द्वयुद्धमुपागमम् |	023a  
स हि रामभयादेभिर्नागरैर्विप्रवासितः |	023c  
दारेष्वतिप्रसक्तश्च यक्ष्माणं समपद्यत ||	023e   
यदा त्वराजके राष्ट्रे न ववर्ष सुरेश्वरः |	024a  
तदाभ्यधावन्मामेव प्रजाः क्षुद्भयपीडिताः ||	024c  
प्रजा ऊचुः ||	025    
उपक्षीणाः प्रजाः सर्वा राजा भव भवाय नः |	025a  
ईतयो नुद भद्रं ते शन्तनोः कुलवर्धन ||	025c  
पीड्यन्ते ते प्रजाः सर्वा व्याधिभिर्भृशदारुणैः |	026a  
अल्पावशिष्टा गाङ्गेय ताः परित्रातुमर्हसि ||	026c  
व्याधीन्प्रणुद्य वीर त्वं प्रजा धर्मेण पालय |	027a  
त्वयि जीवति मा राष्ट्रं विनाशमुपगच्छतु ||	027c  
भीष्म उवाच ||	028    
प्रजानां क्रोशतीनां वै नैवाक्षुभ्यत मे मनः |	028a  
प्रतिज्ञां रक्षमाणस्य सद्वृत्तं स्मरतस्तथा ||	028c  
ततः पौरा महाराज माता काली च मे शुभा |	029a  
भृत्याः पुरोहिताचार्या ब्राह्मणाश्च बहुश्रुताः |	029c  
मामूचुर्भृशसन्तप्ता भव राजेति सन्ततम् ||	029e   
प्रतीपरक्षितं राष्ट्रं त्वां प्राप्य विनशिष्यति |	030a  
स त्वमस्मद्धितार्थं वै राजा भव महामते ||	030c  
इत्युक्तः प्राञ्जलिर्भूत्वा दुःखितो भृशमातुरः |	031a  
तेभ्यो न्यवेदयं पुत्र प्रतिज्ञां पितृगौरवात् |	031c  
ऊर्ध्वरेता ह्यराजा च कुलस्यार्थे पुनः पुनः ||	031e   
ततोऽहं प्राञ्जलिर्भूत्वा मातरं सम्प्रसादयम् ||	032a  
नाम्ब शन्तनुना जातः कौरवं वंशमुद्वहन् |	032c  
प्रतिज्ञां वितथां कुर्यामिति राजन्पुनः पुनः ||	032e   
विशेषतस्त्वदर्थं च धुरि मा मां नियोजय |	033a  
अहं प्रेष्यश्च दासश्च तवाम्ब सुतवत्सले ||	033c  
एवं तामनुनीयाहं मातरं जनमेव च |	034a  
अयाचं भ्रातृदारेषु तदा व्यासं महामुनिम् ||	034c  
सह मात्रा महाराज प्रसाद्य तमृषिं तदा |	035a  
अपत्यार्थमयाचं वै प्रसादं कृतवांश्च सः ||	035c  
त्रीन्स पुत्रानजनयत्तदा भरतसत्तम |	035e   
अन्धः करणहीनेति न वै राजा पिता तव ||	036a  
राजा तु पाण्डुरभवन्महात्मा लोकविश्रुतः |	036c  
स राजा तस्य ते पुत्राः पितुर्दायाद्यहारिणः ||	037a  
मा तात कलहं कार्षी राज्यस्यार्धं प्रदीयताम् |	037c  
मयि जीवति राज्यं कः सम्प्रशासेत्पुमानिह ||	038a  
मावमंस्था वचो मह्यं शममिच्छामि वः सदा |	038c  
न विशेषोऽस्ति मे पुत्र त्वयि तेषु च पार्थिव ||	039a  
मतमेतत्पितुस्तुभ्यं गान्धार्या विदुरस्य च ||	039c  
श्रोतव्यं यदि वृद्धानां मातिशङ्कीर्वचो मम |	040a  
नाशयिष्यसि मा सर्वमात्मानं पृथिवीं तथा ||	040c  
