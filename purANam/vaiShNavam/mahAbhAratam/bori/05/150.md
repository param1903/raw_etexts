जनमेजय उवाच ||	001    
युधिष्ठिरं सहानीकमुपयान्तं युयुत्सया |	001a  
सन्निविष्टं कुरुक्षेत्रे वासुदेवेन पालितम् ||	001c  
विराटद्रुपदाभ्यां च सपुत्राभ्यां समन्वितम् |	002a  
केकयैर्वृष्णिभिश्चैव पार्थिवैः शतशो वृतम् ||	002c  
महेन्द्रमिव चादित्यैरभिगुप्तं महारथैः |	003a  
श्रुत्वा दुर्योधनो राजा किं कार्यं प्रत्यपद्यत ||	003c  
एतदिच्छाम्यहं श्रोतुं विस्तरेण तपोधन |	004a  
सम्भ्रमे तुमुले तस्मिन्यदासीत्कुरुजाङ्गले ||	004c  
व्यथयेयुर्हि देवानां सेनामपि समागमे |	005a  
पाण्डवा वासुदेवश्च विराटद्रुपदौ तथा ||	005c  
धृष्टद्युम्नश्च पाञ्चाल्यः शिखण्डी च महारथः |	006a  
युयुधानश्च विक्रान्तो देवैरपि दुरासदः ||	006c  
एतदिच्छाम्यहं श्रोतुं विस्तरेण तपोधन |	007a  
कुरूणां पाण्डवानां च यद्यदासीद्विचेष्टितम् ||	007c  
वैशम्पायन उवाच ||	008    
प्रतियाते तु दाशार्हे राजा दुर्योधनस्तदा |	008a  
कर्णं दुःशासनं चैव शकुनिं चाब्रवीदिदम् ||	008c  
अकृतेनैव कार्येण गतः पार्थानधोक्षजः |	009a  
स एनान्मन्युनाविष्टो ध्रुवं वक्ष्यत्यसंशयम् ||	009c  
इष्टो हि वासुदेवस्य पाण्डवैर्मम विग्रहः |	010a  
भीमसेनार्जुनौ चैव दाशार्हस्य मते स्थितौ ||	010c  
अजातशत्रुरप्यद्य भीमार्जुनवशानुगः |	011a  
निकृतश्च मया पूर्वं सह सर्वैः सहोदरैः ||	011c  
विराटद्रुपदौ चैव कृतवैरौ मया सह |	012a  
तौ च सेनाप्रणेतारौ वासुदेववशानुगौ ||	012c  
भविता विग्रहः सोऽयं तुमुलो लोमहर्षणः |	013a  
तस्मात्साङ्ग्रामिकं सर्वं कारयध्वमतन्द्रिताः ||	013c  
शिबिराणि कुरुक्षेत्रे क्रियन्तां वसुधाधिपाः |	014a  
सुपर्याप्तावकाशानि दुरादेयानि शत्रुभिः ||	014c  
आसन्नजलकाष्ठानि शतशोऽथ सहस्रशः |	015a  
अच्छेद्याहारमार्गाणि रत्नोच्चयचितानि च |	015c  
विविधायुधपूर्णानि पताकाध्वजवन्ति च ||	015e   
समाश्च तेषां पन्थानः क्रियन्तां नगराद्बहिः |	016a  
प्रयाणं घुष्यतामद्य श्वोभूत इति माचिरम् ||	016c  
ते तथेति प्रतिज्ञाय श्वोभूते चक्रिरे तथा |	017a  
हृष्टरूपा महात्मानो विनाशाय महीक्षिताम् ||	017c  
ततस्ते पार्थिवाः सर्वे तच्छ्रुत्वा राजशासनम् |	018a  
आसनेभ्यो महार्हेभ्य उदतिष्ठन्नमर्षिताः ||	018c  
बाहून्परिघसङ्काशान्संस्पृशन्तः शनैः शनैः |	019a  
काञ्चनाङ्गददीप्तांश्च चन्दनागरुभूषितान् ||	019c  
उष्णीषाणि नियच्छन्तः पुण्डरीकनिभैः करैः |	020a  
अन्तरीयोत्तरीयाणि भूषणानि च सर्वशः ||	020c  
ते रथान्रथिनः श्रेष्ठा हयांश्च हयकोविदाः |	021a  
सज्जयन्ति स्म नागांश्च नागशिक्षासु निष्ठिताः ||	021c  
अथ वर्माणि चित्राणि काञ्चनानि बहूनि च |	022a  
विविधानि च शस्त्राणि चक्रुः सज्जानि सर्वशः ||	022c  
पदातयश्च पुरुषाः शस्त्राणि विविधानि च |	023a  
उपजह्रुः शरीरेषु हेमचित्राण्यनेकशः ||	023c  
तदुत्सव इवोदग्रं सम्प्रहृष्टनरावृतम् |	024a  
नगरं धार्तराष्ट्रस्य भारतासीत्समाकुलम् ||	024c  
जनौघसलिलावर्तो रथनागाश्वमीनवान् |	025a  
शङ्खदुन्दुभिनिर्घोषः कोशसञ्चयरत्नवान् ||	025c  
चित्राभरणवर्मोर्मिः शस्त्रनिर्मलफेनवान् | 	026a  
प्रासादमालाद्रिवृतो रथ्यापणमहाह्रदः ||	026c  
योधचन्द्रोदयोद्भूतः कुरुराजमहार्णवः |	027a  
अदृश्यत तदा राजंश्चन्द्रोदय इवार्णवः ||	027c  
