नारद उवाच ||	001    
सूतोऽयं मातलिर्नाम शक्रस्य दयितः सुहृत् |	001a  
शुचिः शीलगुणोपेतस्तेजस्वी वीर्यवान्बली ||	001c  
शक्रस्यायं सखा चैव मन्त्री सारथिरेव च |	002a  
अल्पान्तरप्रभावश्च वासवेन रणे रणे ||	002c  
अयं हरिसहस्रेण युक्तं जैत्रं रथोत्तमम् |	003a  
देवासुरेषु युद्धेषु मनसैव नियच्छति ||	003c  
अनेन विजितानश्वैर्दोर्भ्यां जयति वासवः |	004a  
अनेन प्रहृते पूर्वं बलभित्प्रहरत्युत ||	004c  
अस्य कन्या वरारोहा रूपेणासदृशी भुवि |	005a  
सत्त्वशीलगुणोपेता गुणकेशीति विश्रुता ||	005c  
तस्यास्य यत्नाच्चरतस्त्रैलोक्यममरद्युते |	006a  
सुमुखो भवतः पौत्रो रोचते दुहितुः पतिः ||	006c  
यदि ते रोचते सौम्य भुजगोत्तम माचिरम् |	007a  
क्रियतामार्यक क्षिप्रं बुद्धिः कन्याप्रतिग्रहे ||	007c  
यथा विष्णुकुले लक्ष्मीर्यथा स्वाहा विभावसोः |	008a  
कुले तव तथैवास्तु गुणकेशी सुमध्यमा ||	008c  
पौत्रस्यार्थे भवांस्तस्माद्गुणकेशीं प्रतीच्छतु |	009a  
सदृशीं प्रतिरूपस्य वासवस्य शचीमिव ||	009c  
पितृहीनमपि ह्येनं गुणतो वरयामहे |	010a  
बहुमानाच्च भवतस्तथैवैरावतस्य च |	010c  
सुमुखस्य गुणैश्चैव शीलशौचदमादिभिः ||	010e   
अभिगम्य स्वयं कन्यामयं दातुं समुद्यतः |	011a  
मातलेस्तस्य सम्मानं कर्तुमर्हो भवानपि ||	011c  
कण्व उवाच ||	012    
स तु दीनः प्रहृष्टश्च प्राह नारदमार्यकः |	012a  
व्रियमाणे तथा पौत्रे पुत्रे च निधनं गते ||	012c  
न मे नैतद्बहुमतं देवर्षे वचनं तव |	013a  
सखा शक्रस्य संयुक्तः कस्यायं नेप्सितो भवेत् ||	013c  
कारणस्य तु दौर्बल्याच्चिन्तयामि महामुने |	014a  
अस्य देहकरस्तात मम पुत्रो महाद्युते |	014c  
भक्षितो वैनतेयेन दुःखार्तास्तेन वै वयम् ||	014e   
पुनरेव च तेनोक्तं वैनतेयेन गच्छता |	015a  
मासेनान्येन सुमुखं भक्षयिष्य इति प्रभो ||	015c  
ध्रुवं तथा तद्भविता जानीमस्तस्य निश्चयम् |	016a  
तेन हर्षः प्रनष्टो मे सुपर्णवचनेन वै ||	016c  
मातलिस्त्वब्रवीदेनं बुद्धिरत्र कृता मया |	017a  
जामातृभावेन वृतः सुमुखस्तव पुत्रजः ||	017c  
सोऽयं मया च सहितो नारदेन च पन्नगः |	018a  
त्रिलोकेशं सुरपतिं गत्वा पश्यतु वासवम् ||	018c  
शेषेणैवास्य कार्येण प्रज्ञास्याम्यहमायुषः |	019a  
सुपर्णस्य विघाते च प्रयतिष्यामि सत्तम ||	019c  
सुमुखश्च मया सार्धं देवेशमभिगच्छतु |	020a  
कार्यसंसाधनार्थाय स्वस्ति तेऽस्तु भुजङ्गम ||	020c  
ततस्ते सुमुखं गृह्य सर्व एव महौजसः |	021a  
ददृशुः शक्रमासीनं देवराजं महाद्युतिम् ||	021c  
सङ्गत्या तत्र भगवान्विष्णुरासीच्चतुर्भुजः |	022a  
ततस्तत्सर्वमाचख्यौ नारदो मातलिं प्रति ||	022c  
ततः पुरन्दरं विष्णुरुवाच भुवनेश्वरम् |	023a  
अमृतं दीयतामस्मै क्रियताममरैः समः ||	023c  
मातलिर्नारदश्चैव सुमुखश्चैव वासव |	024a  
लभन्तां भवतः कामात्काममेतं यथेप्सितम् ||	024c  
पुरन्दरोऽथ सञ्चिन्त्य वैनतेयपराक्रमम् |	025a  
विष्णुमेवाब्रवीदेनं भवानेव ददात्विति ||	025c  
विष्णुरुवाच ||	026    
ईशस्त्वमसि लोकानां चराणामचराश्च ये |	026a  
त्वया दत्तमदत्तं कः कर्तुमुत्सहते विभो ||	026c  
कण्व उवाच ||	027    
प्रादाच्छक्रस्ततस्तस्मै पन्नगायायुरुत्तमम् |	027a  
न त्वेनममृतप्राशं चकार बलवृत्रहा ||	027c  
लब्ध्वा वरं तु सुमुखः सुमुखः सम्बभूव ह |	028a  
कृतदारो यथाकामं जगाम च गृहान्प्रति ||	028c  
नारदस्त्वार्यकश्चैव कृतकार्यौ मुदा युतौ |	029a  
प्रतिजग्मतुरभ्यर्च्य देवराजं महाद्युतिम् ||	029c  
