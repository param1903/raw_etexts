भीष्म उवाच ||	001    
एवमुक्तस्य दूतेन द्रुपदस्य तदा नृप |	001a  
चोरस्येव गृहीतस्य न प्रावर्तत भारती ||	001c  
स यत्नमकरोत्तीव्रं सम्बन्धैरनुसान्त्वनैः |	002a  
दूतैर्मधुरसम्भाषैर्नैतदस्तीति सन्दिशन् ||	002c  
स राजा भूय एवाथ कृत्वा तत्त्वत आगमम् |	003a  
कन्येति पाञ्चालसुतां त्वरमाणोऽभिनिर्ययौ ||	003c  
ततः सम्प्रेषयामास मित्राणाममितौजसाम् |	004a  
दुहितुर्विप्रलम्भं तं धात्रीणां वचनात्तदा ||	004c  
ततः समुदयं कृत्वा बलानां राजसत्तमः |	005a  
अभियाने मतिं चक्रे द्रुपदं प्रति भारत ||	005c  
ततः सम्मन्त्रयामास मित्रैः सह महीपतिः |	006a  
हिरण्यवर्मा राजेन्द्र पाञ्चाल्यं पार्थिवं प्रति ||	006c  
तत्र वै निश्चितं तेषामभूद्राज्ञां महात्मनाम् |	007a  
तथ्यं चेद्भवति ह्येतत्कन्या राजञ्शिखण्डिनी |	007c  
बद्ध्वा पाञ्चालराजानमानयिष्यामहे गृहान् ||	007e   
अन्यं राजानमाधाय पाञ्चालेषु नरेश्वरम् |	008a  
घातयिष्याम नृपतिं द्रुपदं सशिखण्डिनम् ||	008c  
स तदा दूतमाज्ञाय पुनः क्षत्तारमीश्वरः |	009a  
प्रास्थापयत्पार्षताय हन्मीति त्वां स्थिरो भव ||	009c  
स प्रकृत्या च वै भीरुः किल्बिषी च नराधिपः |	010a  
भयं तीव्रमनुप्राप्तो द्रुपदः पृथिवीपतिः ||	010c  
विसृज्य दूतं दाशार्णं द्रुपदः शोककर्शितः |	011a  
समेत्य भार्यां रहिते वाक्यमाह नराधिपः ||	011c  
भयेन महताविष्टो हृदि शोकेन चाहतः |	012a  
पाञ्चालराजो दयितां मातरं वै शिखण्डिनः ||	012c  
अभियास्यति मां कोपात्सम्बन्धी सुमहाबलः |	013a  
हिरण्यवर्मा नृपतिः कर्षमाणो वरूथिनीम् ||	013c  
किमिदानीं करिष्यामि मूढः कन्यामिमां प्रति |	014a  
शिखण्डी किल पुत्रस्ते कन्येति परिशङ्कितः ||	014c  
इति निश्चित्य तत्त्वेन समित्रः सबलानुगः |	015a  
वञ्चितोऽस्मीति मन्वानो मां किलोद्धर्तुमिच्छति ||	015c  
किमत्र तथ्यं सुश्रोणि किं मिथ्या ब्रूहि शोभने |	016a  
श्रुत्वा त्वत्तः शुभे वाक्यं संविधास्याम्यहं तथा ||	016c  
अहं हि संशयं प्राप्तो बाला चेयं शिखण्डिनी |	017a  
त्वं च राज्ञि महत्कृच्छ्रं सम्प्राप्ता वरवर्णिनि ||	017c  
सा त्वं सर्वविमोक्षाय तत्त्वमाख्याहि पृच्छतः |	018a  
तथा विदध्यां सुश्रोणि कृत्यस्यास्य शुचिस्मिते |	018c  
शिखण्डिनि च मा भैस्त्वं विधास्ये तत्र तत्त्वतः ||	018e   
क्रिययाहं वरारोहे वञ्चितः पुत्रधर्मतः |	019a  
मया दाशार्णको राजा वञ्चितश्च महीपतिः |	019c  
तदाचक्ष्व महाभागे विधास्ये तत्र यद्धितम् ||	019e   
जानतापि नरेन्द्रेण ख्यापनार्थं परस्य वै |	020a  
प्रकाशं चोदिता देवी प्रत्युवाच महीपतिम्न ||	020c  
