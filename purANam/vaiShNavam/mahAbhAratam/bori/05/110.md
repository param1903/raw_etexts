001  गालव उवाच ||
001a गरुत्मन्भुजगेन्द्रारे सुपर्ण विनतात्मज |
001c नय मां तार्क्ष्य पूर्वेण यत्र धर्मस्य चक्षुषी ||
002a पूर्वमेतां दिशं गच्छ या पूर्वं परिकीर्तिता |
002c दैवतानां हि सान्निध्यमत्र कीर्तितवानसि ||
003a अत्र सत्यं च धर्मश्च त्वया सम्यक्प्रकीर्तितः |
003c इच्छेयं तु समागन्तुं समस्तैर्दैवतैरहम् |
003e भूयश्च तान्सुरान्द्रष्टुमिच्छेयमरुणानुज ||
004  नारद उवाच ||
004a तमाह विनतासूनुरारोहस्वेति वै द्विजम् |
004c आरुरोहाथ स मुनिर्गरुडं गालवस्तदा ||
005  गालव उवाच ||
005a क्रममाणस्य ते रूपं दृश्यते पन्नगाशन |
005c भास्करस्येव पूर्वाह्णे सहस्रांशोर्विवस्वतः ||
006a पक्षवातप्रणुन्नानां वृक्षाणामनुगामिनाम् |
006c प्रस्थितानामिव समं पश्यामीह गतिं खग ||
007a ससागरवनामुर्वीं सशैलवनकाननाम् |
007c आकर्षन्निव चाभासि पक्षवातेन खेचर ||
008a समीननागनक्रं च खमिवारोप्यते जलम् |
008c वायुना चैव महता पक्षवातेन चानिशम् ||
009a तुल्यरूपाननान्मत्स्यांस्तिमिमत्स्यांस्तिमिङ्गिलान् |
009c नागांश्च नरवक्त्रांश्च पश्याम्युन्मथितानिव ||
010a महार्णवस्य च रवैः श्रोत्रे मे बधिरीकृते |
010c न शृणोमि न पश्यामि नात्मनो वेद्मि कारणम् ||
011a शनैः साधु भवान्यातु ब्रह्महत्यामनुस्मरन् |
011c न दृश्यते रविस्तात न दिशो न च खं खग ||
012a तम एव तु पश्यामि शरीरं ते न लक्षये |
012c मणीव जात्यौ पश्यामि चक्षुषी तेऽहमण्डज ||
013a शरीरे तु न पश्यामि तव चैवात्मनश्च ह |
013c पदे पदे तु पश्यामि सलिलादग्निमुत्थितम् ||
014a स मे निर्वाप्य सहसा चक्षुषी शाम्यते पुनः |
014c तन्निवर्त महान्कालो गच्छतो विनतात्मज ||
015a न मे प्रयोजनं किञ्चिद्गमने पन्नगाशन |
015c सन्निवर्त महावेग न वेगं विषहामि ते ||
016a गुरवे संश्रुतानीह शतान्यष्टौ हि वाजिनाम् |
016c एकतःश्यामकर्णानां शुभ्राणां चन्द्रवर्चसाम् ||
017a तेषां चैवापवर्गाय मार्गं पश्यामि नाण्डज |
017c ततोऽयं जीवितत्यागे दृष्टो मार्गो मयात्मनः ||
018a नैव मेऽस्ति धनं किञ्चिन्न धनेनान्वितः सुहृत् |
018c न चार्थेनापि महता शक्यमेतद्व्यपोहितुम् ||
019  नारद उवाच ||
019a एवं बहु च दीनं च ब्रुवाणं गालवं तदा |
019c प्रत्युवाच व्रजन्नेव प्रहसन्विनतात्मजः ||
020a नातिप्रज्ञोऽसि विप्रर्षे योऽऽत्मानं त्यक्तुमिच्छसि |
020c न चापि कृत्रिमः कालः कालो हि परमेश्वरः ||
021a किमहं पूर्वमेवेह भवता नाभिचोदितः |
021c उपायोऽत्र महानस्ति येनैतदुपपद्यते ||
022a तदेष ॠषभो नाम पर्वतः सागरोरसि |
022c अत्र विश्रम्य भुक्त्वा च निवर्तिष्याव गालव ||
