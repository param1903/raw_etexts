नारद उवाच ||	001    
अथाह गालवं दीनं सुपर्णः पततां वरः |	001a  
निर्मितं वह्निना भूमौ वायुना वैधितं तथा |	001c  
यस्माद्धिरण्मयं सर्वं हिरण्यं तेन चोच्यते ||	001e   
धत्ते धारयते चेदमेतस्मात्कारणाद्धनम् |	002a  
तदेतत्त्रिषु लोकेषु धनं तिष्ठति शाश्वतम् ||	002c  
नित्यं प्रोष्ठपदाभ्यां च शुक्रे धनपतौ तथा |	003a  
मनुष्येभ्यः समादत्ते शुक्रश्चित्तार्जितं धनम् ||	003c  
अजैकपादहिर्बुध्न्यै रक्ष्यते धनदेन च |	004a  
एवं न शक्यते लब्धुमलब्धव्यं द्विजर्षभ ||	004c  
ॠते च धनमश्वानां नावाप्तिर्विद्यते तव |	005a  
अर्थं याचात्र राजानं कञ्चिद्राजर्षिवंशजम् |	005c  
अपीड्य राजा पौरान्हि यो नौ कुर्यात्कृतार्थिनौ ||	005e   
अस्ति सोमान्ववाये मे जातः कश्चिन्नृपः सखा |	006a  
अभिगच्छावहे तं वै तस्यास्ति विभवो भुवि ||	006c  
ययातिर्नाम राजर्षिर्नाहुषः सत्यविक्रमः |	007a  
स दास्यति मया चोक्तो भवता चार्थितः स्वयम् ||	007c  
विभवश्चास्य सुमहानासीद्धनपतेरिव |	008a  
एवं स तु धनं विद्वान्दानेनैव व्यशोधयत् ||	008c  
तथा तौ कथयन्तौ च चिन्तयन्तौ च यत्क्षमम् |	009a  
प्रतिष्ठाने नरपतिं ययातिं प्रत्युपस्थितौ ||	009c  
प्रतिगृह्य च सत्कारमर्घादिं भोजनं वरम् |	010a  
पृष्टश्चागमने हेतुमुवाच विनतासुतः ||	010c  
अयं मे नाहुष सखा गालवस्तपसो निधिः |	011a  
विश्वामित्रस्य शिष्योऽभूद्वर्षाण्ययुतशो नृप ||	011c  
सोऽयं तेनाभ्यनुज्ञात उपकारेप्सया द्विजः |	012a  
तमाह भगवान्कां ते ददानि गुरुदक्षिणाम् ||	012c  
असकृत्तेन चोक्तेन किञ्चिदागतमन्युना |	013a  
अयमुक्तः प्रयच्छेति जानता विभवं लघु ||	013c  
एकतःश्यामकर्णानां शुभ्राणां शुद्धजन्मनाम् |	014a  
अष्टौ शतानि मे देहि हयानां चन्द्रवर्चसाम् ||	014c  
गुर्वर्थो दीयतामेष यदि गालव मन्यसे |	015a  
इत्येवमाह सक्रोधो विश्वामित्रस्तपोधनः ||	015c  
सोऽयं शोकेन महता तप्यमानो द्विजर्षभः |	016a  
अशक्तः प्रतिकर्तुं तद्भवन्तं शरणं गतः ||	016c  
प्रतिगृह्य नरव्याघ्र त्वत्तो भिक्षां गतव्यथः |	017a  
कृत्वापवर्गं गुरवे चरिष्यति महत्तपः ||	017c  
तपसः संविभागेन भवन्तमपि योक्ष्यते |	018a  
स्वेन राजर्षितपसा पूर्णं त्वां पूरयिष्यति ||	018c  
यावन्ति रोमाणि हये भवन्ति हि नरेश्वर |	019a  
तावतो वाजिदा लोकान्प्राप्नुवन्ति महीपते ||	019c  
पात्रं प्रतिग्रहस्यायं दातुं पात्रं तथा भवान् |	020a  
शङ्खे क्षीरमिवासक्तं भवत्वेतत्तथोपमम् ||	020c  
