वैशम्पायन उवाच ||	001    
व्युषितायां रजन्यां तु राजा दुर्योधनस्ततः |	001a  
व्यभजत्तान्यनीकानि दश चैकं च भारत ||	001c  
नरहस्तिरथाश्वानां सारं मध्यं च फल्गु च |	002a  
सर्वेष्वेतेष्वनीकेषु सन्दिदेश महीपतिः ||	002c  
सानुकर्षाः सतूणीराः सवरूथाः सतोमराः |	003a  
सोपासङ्गाः सशक्तीकाः सनिषङ्गाः सपोथिकाः ||	003c  
सध्वजाः सपताकाश्च सशरासनतोमराः |	004a  
रज्जुभिश्च विचित्राभिः सपाशाः सपरिस्तराः ||	004c  
सकचग्रहविक्षेपाः सतैलगुडवालुकाः |	005a  
साशीविषघटाः सर्वे ससर्जरसपांसवः ||	005c  
सघण्टाफलकाः सर्वे वासीवृक्षादनान्विताः |	006a  
व्याघ्रचर्मपरीवारा वृताश्च द्वीपिचर्मभिः ||	006c  
सवस्तयः सशृङ्गाश्च सप्रासविविधायुधाः |	007a  
सकुठाराः सकुद्दालाः सतैलक्षौमसर्पिषः ||	007c  
चित्रानीकाः सुवपुषो ज्वलिता इव पावकाः |	008a  
तथा कवचिनः शूराः शस्त्रेषु कृतनिश्रमाः ||	008c  
कुलीना हययोनिज्ञाः सारथ्ये विनिवेशिताः |	009a  
बद्धारिष्टा बद्धकक्ष्या बद्धध्वजपताकिनः ||	009c  
चतुर्युजो रथाः सर्वे सर्वे शस्त्रसमायुताः |	010a  
संहृष्टवाहनाः सर्वे सर्वे शतशरासनाः ||	010c  
धुर्ययोर्हययोरेकस्तथान्यौ पार्ष्णिसारथी |	011a  
तौ चापि रथिनां श्रेष्ठौ रथी च हयवित्तथा ||	011c  
नगराणीव गुप्तानि दुरादेयानि शत्रुभिः |	012a  
आसन्रथसहस्राणि हेममालीनि सर्वशः ||	012c  
यथा रथास्तथा नागा बद्धकक्ष्याः स्वलङ्कृताः |	013a  
बभूवुः सप्त पुरुषा रत्नवन्त इवाद्रयः ||	013c  
द्वावङ्कुशधरौ तेषु द्वावुत्तमधनुर्धरौ |	014a  
द्वौ वरासिधरौ राजन्नेकः शक्तिपताकधृक् ||	014c  
गजैर्मत्तैः समाकीर्णं सर्वमायुधकोशकैः |	015a  
तद्बभूव बलं राजन्कौरव्यस्य सहस्रशः ||	015c  
विचित्रकवचामुक्तैः सपताकैः स्वलङ्कृतैः |	016a  
सादिभिश्चोपसम्पन्ना आसन्नयुतशो हयाः ||	016c  
सुसङ्ग्राहाः सुसन्तोषा हेमभाण्डपरिच्छदाः |	017a  
अनेकशतसाहस्रास्ते च सादिवशे स्थिताः ||	017c  
नानारूपविकाराश्च नानाकवचशस्त्रिणः |	018a  
पदातिनो नरास्तत्र बभूवुर्हेममालिनः ||	018c  
रथस्यासन्दश गजा गजस्य दश वाजिनः |	019a  
नरा दश हयस्यासन्पादरक्षाः समन्ततः ||	019c  
रथस्य नागाः पञ्चाशन्नागस्यासञ्शतं हयाः |	020a  
हयस्य पुरुषाः सप्त भिन्नसन्धानकारिणः ||	020c  
सेना पञ्चशतं नागा रथास्तावन्त एव च |	021a  
दशसेना च पृतना पृतना दशवाहिनी ||	021c  
वाहिनी पृतना सेना ध्वजिनी सादिनी चमूः |	022a  
अक्षौहिणीति पर्यायैर्निरुक्ताथ वरूथिनी |	022c  
एवं व्यूढान्यनीकानि कौरवेयेण धीमता ||	022e   
अक्षौहिण्यो दशैका च सङ्ख्याताः सप्त चैव ह |	023a  
अक्षौहिण्यस्तु सप्तैव पाण्डवानामभूद्बलम् |	023c  
अक्षौहिण्यो दशैका च कौरवाणामभूद्बलम् ||	023e   
नराणां पञ्चपञ्चाशदेषा पत्तिर्विधीयते |	024a  
सेनामुखं च तिस्रस्ता गुल्म इत्यभिसञ्ज्ञितः ||	024c  
दश गुल्मा गणस्त्वासीद्गणास्त्वयुतशोऽभवन् |	025a  
दुर्योधनस्य सेनासु योत्स्यमानाः प्रहारिणः ||	025c  
तत्र दुर्योधनो राजा शूरान्बुद्धिमतो नरान् |	026a  
प्रसमीक्ष्य महाबाहुश्चक्रे सेनापतींस्तदा ||	026c  
पृथगक्षौहिणीनां च प्रणेतॄन्नरसत्तमान् |	027a  
विधिपूर्वं समानीय पार्थिवानभ्यषेचयत् ||	027c  
कृपं द्रोणं च शल्यं च सैन्धवं च महारथम् |	028a  
सुदक्षिणं च काम्बोजं कृतवर्माणमेव च ||	028c  
द्रोणपुत्रं च कर्णं च भूरिश्रवसमेव च |	029a  
शकुनिं सौबलं चैव बाह्लीकं च महारथम् ||	029c  
दिवसे दिवसे तेषां प्रतिवेलं च भारत |	030a  
चक्रे स विविधाः सञ्ज्ञाः प्रत्यक्षं च पुनः पुनः ||	030c  
तथा विनियताः सर्वे ये च तेषां पदानुगाः |	031a  
बभूवुः सैनिका राजन्राज्ञः प्रियचिकीर्षवः ||	031c  
