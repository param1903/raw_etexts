दुर्योधन उवाच ||	001    
कथं शिखण्डी गाङ्गेय कन्या भूत्वा सती तदा |	001a  
पुरुषोऽभवद्युधि श्रेष्ठ तन्मे ब्रूहि पितामह ||	001c  
भीष्म उवाच ||	002    
भार्या तु तस्य राजेन्द्र द्रुपदस्य महीपतेः |	002a  
महिषी दयिता ह्यासीदपुत्रा च विशां पते ||	002c  
एतस्मिन्नेव काले तु द्रुपदो वै महीपतिः |	003a  
अपत्यार्थं महाराज तोषयामास शङ्करम् ||	003c  
अस्मद्वधार्थं निश्चित्य तपो घोरं समास्थितः |	004a  
लेभे कन्यां महादेवात्पुत्रो मे स्यादिति ब्रुवन् ||	004c  
भगवन्पुत्रमिच्छामि भीष्मं प्रतिचिकीर्षया |	005a  
इत्युक्तो देवदेवेन स्त्रीपुमांस्ते भविष्यति ||	005c  
निवर्तस्व महीपाल नैतज्जात्वन्यथा भवेत् |	006a  
स तु गत्वा च नगरं भार्यामिदमुवाच ह ||	006c  
कृतो यत्नो मया देवि पुत्रार्थे तपसा महान् |	007a  
कन्या भूत्वा पुमान्भावी इति चोक्तोऽस्मि शम्भुना ||	007c  
पुनः पुनर्याच्यमानो दिष्टमित्यब्रवीच्छिवः |	008a  
न तदन्यद्धि भविता भवितव्यं हि तत्तथा ||	008c  
ततः सा नियता भूत्वा ऋतुकाले मनस्विनी |	009a  
पत्नी द्रुपदराजस्य द्रुपदं संविवेश ह ||	009c  
लेभे गर्भं यथाकालं विधिदृष्टेन हेतुना |	010a  
पार्षतात्सा महीपाल यथा मां नारदोऽब्रवीत् ||	010c  
ततो दधार तं गर्भं देवी राजीवलोचना |	011a  
तां स राजा प्रियां भार्यां द्रुपदः कुरुनन्दन |	011c  
पुत्रस्नेहान्महाबाहुः सुखं पर्यचरत्तदा ||	011e   
अपुत्रस्य ततो राज्ञो द्रुपदस्य महीपतेः |	012a  
कन्यां प्रवररूपां तां प्राजायत नराधिप ||	012c  
अपुत्रस्य तु राज्ञः सा द्रुपदस्य यशस्विनी |	013a  
ख्यापयामास राजेन्द्र पुत्रो जातो ममेति वै ||	013c  
ततः स राजा द्रुपदः प्रच्छन्नाया नराधिप |	014a  
पुत्रवत्पुत्रकार्याणि सर्वाणि समकारयत् ||	014c  
रक्षणं चैव मन्त्रस्य महिषी द्रुपदस्य सा |	015a  
चकार सर्वयत्नेन ब्रुवाणा पुत्र इत्युत |	015c  
न हि तां वेद नगरे कश्चिदन्यत्र पार्षतात् ||	015e   
श्रद्दधानो हि तद्वाक्यं देवस्याद्भुततेजसः |	016a  
छादयामास तां कन्यां पुमानिति च सोऽब्रवीत् ||	016c  
जातकर्माणि सर्वाणि कारयामास पार्थिवः |	017a  
पुंवद्विधानयुक्तानि शिखण्डीति च तां विदुः ||	017c  
अहमेकस्तु चारेण वचनान्नारदस्य च |	018a  
ज्ञातवान्देववाक्येन अम्बायास्तपसा तथा ||	018c  
