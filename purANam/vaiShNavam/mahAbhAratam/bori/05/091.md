भगवानुवाच ||	001    
यथा ब्रूयान्महाप्राज्ञो यथा ब्रूयाद्विचक्षणः |	001a  
यथा वाच्यस्त्वद्विधेन सुहृदा मद्विधः सुहृत् ||	001c  
धर्मार्थयुक्तं तथ्यं च यथा त्वय्युपपद्यते |	002a  
तथा वचनमुक्तोऽस्मि त्वयैतत्पितृमातृवत् ||	002c  
सत्यं प्राप्तं च युक्तं चाप्येवमेव यथात्थ माम् |	003a  
शृणुष्वागमने हेतुं विदुरावहितो भव ||	003c  
दौरात्म्यं धार्तराष्ट्रस्य क्षत्रियाणां च वैरिताम् |	004a  
सर्वमेतदहं जानन्क्षत्तः प्राप्तोऽद्य कौरवान् ||	004c  
पर्यस्तां पृथिवीं सर्वां साश्वां सरथकुञ्जराम् |	005a  
यो मोचयेन्मृत्युपाशात्प्राप्नुयाद्धर्ममुत्तमम् ||	005c  
धर्मकार्यं यतञ्शक्त्या न चेच्छक्नोति मानवः |	006a  
प्राप्तो भवति तत्पुण्यमत्र मे नास्ति संशयः ||	006c  
मनसा चिन्तयन्पापं कर्मणा नाभिरोचयन् |	007a  
न प्राप्नोति फलं तस्य एवं धर्मविदो विदुः ||	007c  
सोऽहं यतिष्ये प्रशमं क्षत्तः कर्तुममायया |	008a  
कुरूणां सृञ्जयानां च सङ्ग्रामे विनशिष्यताम् ||	008c  
सेयमापन्महाघोरा कुरुष्वेव समुत्थिता |	009a  
कर्णदुर्योधनकृता सर्वे ह्येते तदन्वयाः ||	009c  
व्यसनैः क्लिश्यमानं हि यो मित्रं नाभिपद्यते |	010a  
अनुनीय यथाशक्ति तं नृशंसं विदुर्बुधाः ||	010c  
आ केशग्रहणान्मित्रमकार्यात्सन्निवर्तयन् |	011a  
अवाच्यः कस्यचिद्भवति कृतयत्नो यथाबलम् ||	011c  
तत्समर्थं शुभं वाक्यं धर्मार्थसहितं हितम् |	012a  
धार्तराष्ट्रः सहामात्यो ग्रहीतुं विदुरार्हति ||	012c  
हितं हि धार्तराष्ट्राणां पाण्डवानां तथैव च |	013a  
पृथिव्यां क्षत्रियाणां च यतिष्येऽहममायया ||	013c  
हिते प्रयतमानं मां शङ्केद्दुर्योधनो यदि |	014a  
हृदयस्य च मे प्रीतिरानृण्यं च भविष्यति ||	014c  
ज्ञातीनां हि मिथो भेदे यन्मित्रं नाभिपद्यते |	015a  
सर्वयत्नेन मध्यस्थं न तन्मित्रं विदुर्बुधाः ||	015c  
न मां ब्रूयुरधर्मज्ञा मूढा असुहृदस्तथा |	016a  
शक्तो नावारयत्कृष्णः संरब्धान्कुरुपाण्डवान् ||	016c  
उभयोः साधयन्नर्थमहमागत इत्युत |	017a  
तत्र यत्नमहं कृत्वा गच्छेयं नृष्ववाच्यताम् ||	017c  
मम धर्मार्थयुक्तं हि श्रुत्वा वाक्यमनामयम्	018a  
न चेदादास्यते बालो दिष्टस्य वशमेष्यति	018c  
अहापयन्पाण्डवार्थं यथावच्छमं कुरूणां यदि चाचरेयम्	019a  
पुण्यं च मे स्याच्चरितं महार्थं मुच्येरंश्च कुरवो मृत्युपाशात् |	019c  
अपि वाचं भाषमाणस्य काव्यां धर्मारामामर्थवतीमहिंस्राम् |	020a  
अवेक्षेरन्धार्तराष्ट्राः समर्थां मां च प्राप्तं कुरवः पूजयेयुः |	020c  
न चापि मम पर्याप्ताः सहिताः सर्वपार्थिवाः |	021a  
क्रुद्धस्य प्रमुखे स्थातुं सिंहस्येवेतरे मृगाः ||	021c  
वैशम्पायन उवाच ||	022    
इत्येवमुक्त्वा वचनं वृष्णीनामृषभस्तदा |	022a  
शयने सुखसंस्पर्शे शिश्ये यदुसुखावहः ||	022c  
