वैशम्पायन उवाच ||	001    
तथैव राजा कौन्तेयो धर्मपुत्रो युधिष्ठिरः |	001a  
धृष्टद्युम्नमुखान्वीरांश्चोदयामास भारत ||	001c  
चेदिकाशिकरूषाणां नेतारं दृढविक्रमम् |	002a  
सेनापतिममित्रघ्नं धृष्टकेतुमथादिशत् ||	002c  
विराटं द्रुपदं चैव युयुधानं शिखण्डिनम् |	003a  
पाञ्चाल्यौ च महेष्वासौ युधामन्यूत्तमौजसौ ||	003c  
ते शूराश्चित्रवर्माणस्तप्तकुण्डलधारिणः |	004a  
आज्यावसिक्ता ज्वलिता धिष्ण्येष्विव हुताशनाः |	004c  
अशोभन्त महेष्वासा ग्रहाः प्रज्वलिता इव ||	004e   
सोऽथ सैन्यं यथायोगं पूजयित्वा नरर्षभः |	005a  
दिदेश तान्यनीकानि प्रयाणाय महीपतिः ||	005c  
अभिमन्युं बृहन्तं च द्रौपदेयांश्च सर्वशः |	006a  
धृष्टद्युम्नमुखानेतान्प्राहिणोत्पाण्डुनन्दनः ||	006c  
भीमं च युयुधानं च पाण्डवं च धनञ्जयम् |	007a  
द्वितीयं प्रेषयामास बलस्कन्धं युधिष्ठिरः ||	007c  
भाण्डं समारोपयतां चरतां सम्प्रधावताम् |	008a  
हृष्टानां तत्र योधानां शब्दो दिवमिवास्पृशत् ||	008c  
स्वयमेव ततः पश्चाद्विराटद्रुपदान्वितः |	009a  
तथान्यैः पृथिवीपालैः सह प्रायान्महीपतिः ||	009c  
भीमधन्वायनी सेना धृष्टद्युम्नपुरस्कृता |	010a  
गङ्गेव पूर्णा स्तिमिता स्यन्दमाना व्यदृश्यत ||	010c  
ततः पुनरनीकानि व्ययोजयत बुद्धिमान् |	011a  
मोहयन्धृतराष्ट्रस्य पुत्राणां बुद्धिनिस्रवम् ||	011c  
द्रौपदेयान्महेष्वासानभिमन्युं च पाण्डवः |	012a  
नकुलं सहदेवं च सर्वांश्चैव प्रभद्रकान् |	012c  
दश चाश्वसहस्राणि द्विसाहस्रं च दन्तिनः |	013a  
अयुतं च पदातीनां रथाः पञ्चशतास्तथा ||	013c  
भीमसेनं च दुर्धर्षं प्रथमं प्रादिशद्बलम् |	014a  
मध्यमे तु विराटं च जयत्सेनं च मागधम् ||	014c  
महारथौ च पाञ्चाल्यौ युधामन्यूत्तमौजसौ |	015a  
वीर्यवन्तौ महात्मानौ गदाकार्मुकधारिणौ |	015c  
अन्वयातां ततो मध्ये वासुदेवधनञ्जयौ ||	015e   
बभूवुरतिसंरब्धाः कृतप्रहरणा नराः |	016a  
तेषां विंशतिसाहस्रा ध्वजाः शूरैरधिष्ठिताः ||	016c  
पञ्च नागसहस्राणि रथवंशाश्च सर्वशः |	017a  
पदातयश्च ये शूराः कार्मुकासिगदाधराः |	017c  
सहस्रशोऽन्वयुः पश्चादग्रतश्च सहस्रशः ||	017e   
युधिष्ठिरो यत्र सैन्ये स्वयमेव बलार्णवे |	018a  
तत्र ते पृथिवीपाला भूयिष्ठं पर्यवस्थिताः ||	018c  
तत्र नागसहस्राणि हयानामयुतानि च |	019a  
तथा रथसहस्राणि पदातीनां च भारत |	019c  
यदाश्रित्याभियुयुधे धार्तराष्ट्रं सुयोधनम् ||	019e   
ततोऽन्ये शतशः पश्चात्सहस्रायुतशो नराः |	020a  
नदन्तः प्रययुस्तेषामनीकानि सहस्रशः ||	020c  
तत्र भेरीसहस्राणि शङ्खानामयुतानि च |	021a  
वादयन्ति स्म संहृष्टाः सहस्रायुतशो नराः ||	021c  

