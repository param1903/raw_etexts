वैशम्पायन उवाच	001  
युयुधानस्ततो वीरः सात्वतानां महारथः	001a  
महता चतुरङ्गेण बलेनागाद्युधिष्ठिरम्	001c  
तस्य योधा महावीर्या नानादेशसमागताः	002a  
नानाप्रहरणा वीराः शोभयाञ्चक्रिरे बलम्	002c  
परश्वधैर्भिण्डिपालैः शक्तितोमरमुद्गरैः	003a  
शक्त्यृष्टिपरशुप्रासैः करवालैश्च निर्मलैः	003c  
खड्गकार्मुकनिर्यूहैः शरैश्च विविधैरपि	004a  
तैलधौतैः प्रकाशद्भिस्तदशोभत वै बलम्	004c  
तस्य मेघप्रकाशस्य शस्त्रैस्तैः शोभितस्य च	005a  
बभूव रूपं सैन्यस्य मेघस्येव सविद्युतः	005c  
अक्षौहिणी हि सेना सा तदा यौधिष्ठिरं बलम्	006a  
प्रविश्यान्तर्दधे राजन्सागरं कुनदी यथा	006c  
तथैवाक्षौहिणीं गृह्य चेदीनामृषभो बली	007a  
धृष्टकेतुरुपागच्छत्पाण्डवानमितौजसः	007c  
मागधश्च जयत्सेनो जारासन्धिर्महाबलः	008a  
अक्षौहिण्यैव सैन्यस्य धर्मराजमुपागमत्	008c  
तथैव पाण्ड्यो राजेन्द्र सागरानूपवासिभिः	009a  
वृतो बहुविधैर्योधैर्युधिष्ठिरमुपागमत्	009c  
तस्य सैन्यमतीवासीत्तस्मिन्बलसमागमे	010a  
प्रेक्षणीयतरं राजन्सुवेषं बलवत्तदा	010c  
द्रुपदस्याप्यभूत्सेना नानादेशसमागतैः	011a  
शोभिता पुरुषैः शूरैः पुत्रैश्चास्य महारथैः	011c  
तथैव राजा मत्स्यानां विराटो वाहिनीपतिः	012a  
पार्वतीयैर्महीपालैः सहितः पाण्डवानियात्	012c  
इतश्चेतश्च पाण्डूनां समाजग्मुर्महात्मनाम्	013a  
अक्षौहिण्यस्तु सप्तैव विविधध्वजसङ्कुलाः	013c  
युयुत्समानाः कुरुभिः पाण्डवान्समहर्षयन्	013e  
तथैव धार्तराष्ट्रस्य हर्षं समभिवर्धयन्	014a  
भगदत्तो महीपालः सेनामक्षौहिणीं ददौ	014c  
तस्य चीनैः किरातैश्च काञ्चनैरिव संवृतम्	015a  
बभौ बलमनाधृष्यं कर्णिकारवनं यथा	015c  
तथा भूरिश्रवाः शूरः शल्यश्च कुरुनन्दन	016a  
दुर्योधनमुपायातावक्षौहिण्या पृथक्पृथक्	016c  
कृतवर्मा च हार्दिक्यो भोजान्धकबलैः सह	017a  
अक्षौहिण्यैव सेनाया दुर्योधनमुपागमत्	017c  
तस्य तैः पुरुषव्याघ्रैर्वनमालाधरैर्बलम्	018a  
अशोभत यथा मत्तैर्वनं प्रक्रीडितैर्गजैः	018c  
जयद्रथमुखाश्चान्ये सिन्धुसौवीरवासिनः	019a  
आजग्मुः पृथिवीपालाः कम्पयन्त इवाचलान्	019c  
तेषामक्षौहिणी सेना बहुला विबभौ तदा	020a  
विधूयमाना वातेन बहुरूपा इवाम्बुदाः	020c  
सुदक्षिणश्च काम्बोजो यवनैश्च शकैस्तथा	021a  
उपाजगाम कौरव्यमक्षौहिण्या विशां पते	021c  
तस्य सेनासमावायः शलभानामिवाबभौ	022a  
स च सम्प्राप्य कौरव्यं तत्रैवान्तर्दधे तदा	022c  
तथा माहिष्मतीवासी नीलो नीलायुधैः सह	023a  
महीपालो महावीर्यैर्दक्षिणापथवासिभिः	023c  
आवन्त्यौ च महीपालौ महाबलसुसंवृतौ	024a  
पृथगक्षौहिणीभ्यां तावभियातौ सुयोधनम्	024c  
केकयाश्च नरव्याघ्राः सोदर्याः पञ्च पार्थिवाः	025a  
संहर्षयन्तः कौरव्यमक्षौहिण्या समाद्रवन्	025c  
इतश्चेतश्च सर्वेषां भूमिपानां महात्मनाम्	026a  
तिस्रोऽन्याः समवर्तन्त वाहिन्यो भरतर्षभ	026c  
एवमेकादशावृत्ताः सेना दुर्योधनस्य ताः	027a  
युयुत्समानाः कौन्तेयान्नानाध्वजसमाकुलाः	027c  
न हास्तिनपुरे राजन्नवकाशोऽभवत्तदा	028a  
राज्ञां सबलमुख्यानां प्राधान्येनापि भारत	028c  
ततः पञ्चनदं चैव कृत्स्नं च कुरुजाङ्गलम्	029a  
तथा रोहितकारण्यं मरुभूमिश्च केवला	029c  
अहिच्छत्रं कालकूटं गङ्गाकूलं च भारत	030a  
वारणा वाटधानं च यामुनश्चैव पर्वतः	030c  
एष देशः सुविस्तीर्णः प्रभूतधनधान्यवान्	031a  
बभूव कौरवेयाणां बलेन सुसमाकुलः	031c  
तत्र सैन्यं तथायुक्तं ददर्श स पुरोहितः	032a  
यः स पाञ्चालराजेन प्रेषितः कौरवान्प्रति	032c  
