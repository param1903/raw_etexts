भीष्म उवाच || 	001    
पाञ्चालराजस्य सुतो राजन्परपुरञ्जयः |	001a  
शिखण्डी रथमुख्यो मे मतः पार्थस्य भारत ||	001c  
एष योत्स्यति सङ्ग्रामे नाशयन्पूर्वसंस्थितिम् |	002a  
परं यशो विप्रथयंस्तव सेनासु भारत ||	002c  
एतस्य बहुलाः सेनाः पाञ्चालाश्च प्रभद्रकाः |	003a  
तेनासौ रथवंशेन महत्कर्म करिष्यति ||	003c  
धृष्टद्युम्नश्च सेनानीः सर्वसेनासु भारत |	004a  
मतो मेऽतिरथो राजन्द्रोणशिष्यो महारथः ||	004c  
एष योत्स्यति सङ्ग्रामे सूदयन्वै परान्रणे |	005a  
भगवानिव सङ्क्रुद्धः पिनाकी युगसङ्क्षये ||	005c  
एतस्य तद्रथानीकं कथयन्ति रणप्रियाः |	006a  
बहुत्वात्सागरप्रख्यं देवानामिव संयुगे ||	006c  
क्षत्रधर्मा तु राजेन्द्र मतो मेऽर्धरथो नृप |	007a  
धृष्टद्युम्नस्य तनयो बाल्यान्नातिकृतश्रमः ||	007c  
शिशुपालसुतो वीरश्चेदिराजो महारथः |	008a  
धृष्टकेतुर्महेष्वासः सम्बन्धी पाण्डवस्य ह ||	008c  
एष चेदिपतिः शूरः सह पुत्रेण भारत |	009a  
महारथेनासुकरं महत्कर्म करिष्यति ||	009c  
क्षत्रधर्मरतो मह्यं मतः परपुरञ्जयः |	010a  
क्षत्रदेवस्तु राजेन्द्र पाण्डवेषु रथोत्तमः |	010c  
जयन्तश्चामितौजाश्च सत्यजिच्च महारथः ||	010e   
महारथा महात्मानः सर्वे पाञ्चालसत्तमाः |	011a  
योत्स्यन्ते समरे तात संरब्धा इव कुञ्जराः ||	011c  
अजो भोजश्च विक्रान्तौ पाण्डवेषु महारथौ |	012a  
पाण्डवानां सहायार्थे परं शक्त्या यतिष्यतः |	012c  
शीघ्रास्त्रौ चित्रयोद्धारौ कृतिनौ दृढविक्रमौ ||	012e   
केकयाः पञ्च राजेन्द्र भ्रातरो युद्धदुर्मदाः |	013a  
सर्व एते रथोदाराः सर्वे लोहितकध्वजाः ||	013c  
काशिकः सुकुमारश्च नीलो यश्चापरो नृपः |	014a  
सूर्यदत्तश्च शङ्खश्च मदिराश्वश्च नामतः ||	014c  
सर्व एते रथोदाराः सर्वे चाहवलक्षणाः |	015a  
सर्वास्त्रविदुषः सर्वे महात्मानो मता मम ||	015c  
वार्धक्षेमिर्महाराज रथो मम महान्मतः |	016a  
चित्रायुधश्च नृपतिर्मतो मे रथसत्तमः |	016c  
स हि सङ्ग्रामशोभी च भक्तश्चापि किरीटिनः ||	016e   
चेकितानः सत्यधृतिः पाण्डवानां महारथौ |	017a  
द्वाविमौ पुरुषव्याघ्रौ रथोदारौ मतौ मम ||	017c  
व्याघ्रदत्तश्च राजेन्द्र चन्द्रसेनश्च भारत |	018a  
मतौ मम रथोदारौ पाण्डवानां न संशयः ||	018c  
सेनाबिन्दुश्च राजेन्द्र क्रोधहन्ता च नामतः |	019a  
यः समो वासुदेवेन भीमसेनेन चाभिभूः |	019c  
स योत्स्यतीह विक्रम्य समरे तव सैनिकैः ||	019e   
मां द्रोणं च कृपं चैव यथा सम्मन्यते भवान् |	020a  
तथा स समरश्लाघी मन्तव्यो रथसत्तमः ||	020c  
काश्यः परमशीघ्रास्त्रः श्लाघनीयो रथोत्तमः |	021a  
रथ एकगुणो मह्यं मतः परपुरञ्जयः ||	021c  
अयं च युधि विक्रान्तो मन्तव्योऽष्टगुणो रथः |	022a  
सत्यजित्समरश्लाघी द्रुपदस्यात्मजो युवा ||	022c  
गतः सोऽतिरथत्वं हि धृष्टद्युम्नेन सम्मितः |	023a  
पाण्डवानां यशस्कामः परं कर्म करिष्यति ||	023c  
अनुरक्तश्च शूरश्च रथोऽयमपरो महान् |	024a  
पाण्ड्यराजो महावीर्यः पाण्डवानां धुरन्धरः ||	024c  
दृढधन्वा महेष्वासः पाण्डवानां रथोत्तमः |	025a  
श्रेणिमान्कौरवश्रेष्ठ वसुदानश्च पार्थिवः |	025c  
उभावेतावतिरथौ मतौ मम परन्तप ||	025e   
