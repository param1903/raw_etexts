विदुर उवाच ||	001    
राजन्बहुमतश्चासि त्रैलोक्यस्यापि सत्तमः |	001a  
सम्भावितश्च लोकस्य सम्मतश्चासि भारत ||	001c  
यत्त्वमेवङ्गते ब्रूयाः पश्चिमे वयसि स्थितः |	002a  
शास्त्राद्वा सुप्रतर्काद्वा सुस्थिरः स्थविरो ह्यसि ||	002c  
लेखाश्मनीव भाः सूर्ये महोर्मिरिव सागरे |	003a  
धर्मस्त्वयि महान्राजन्निति व्यवसिताः प्रजाः ||	003c  
सदैव भावितो लोको गुणौघैस्तव पार्थिव |	004a  
गुणानां रक्षणे नित्यं प्रयतस्व सबान्धवः ||	004c  
आर्जवं प्रतिपद्यस्व मा बाल्याद्बहुधा नशीः |	005a  
राज्यं पुत्रांश्च पौत्रांश्च सुहृदश्चापि सुप्रियान् ||	005c  
यत्त्वं दित्ससि कृष्णाय राजन्नतिथये बहु |	006a  
एतदन्यच्च दाशार्हः पृथिवीमपि चार्हति ||	006c  
न तु त्वं धर्ममुद्दिश्य तस्य वा प्रियकारणात् |	007a  
एतदिच्छसि कृष्णाय सत्येनात्मानमालभे ||	007c  
मायैषातत्त्वमेवैतच्छद्मैतद्भूरिदक्षिण |	008a  
जानामि ते मतं राजन्गूढं बाह्येन कर्मणा ||	008c  
पञ्च पञ्चैव लिप्सन्ति ग्रामकान्पाण्डवा नृप |	009a  
न च दित्ससि तेभ्यस्तांस्तच्छमं कः करिष्यति ||	009c  
अर्थेन तु महाबाहुं वार्ष्णेयं त्वं जिहीर्षसि |	010a  
अनेनैवाभ्युपायेन पाण्डवेभ्यो बिभित्ससि ||	010c  
न च वित्तेन शक्योऽसौ नोद्यमेन न गर्हया |	011a  
अन्यो धनञ्जयात्कर्तुमेतत्तत्त्वं ब्रवीमि ते ||	011c  
वेद कृष्णस्य माहात्म्यं वेदास्य दृढभक्तिताम् |	012a  
अत्याज्यमस्य जानामि प्राणैस्तुल्यं धनञ्जयम् ||	012c  
अन्यत्कुम्भादपां पूर्णादन्यत्पादावसेचनात् |	013a  
अन्यत्कुशलसम्प्रश्नान्नैषिष्यति जनार्दनः ||	013c  
यत्त्वस्य प्रियमातिथ्यं मानार्हस्य महात्मनः |	014a  
तदस्मै क्रियतां राजन्मानार्हो हि जनार्दनः ||	014c  
आशंसमानः कल्याणं कुरूनभ्येति केशवः |	015a  
येनैव राजन्नर्थेन तदेवास्मा उपाकुरु ||	015c  
शममिच्छति दाशार्हस्तव दुर्योधनस्य च |	016a  
पाण्डवानां च राजेन्द्र तदस्य वचनं कुरु ||	016c  
पितासि राजन्पुत्रास्ते वृद्धस्त्वं शिशवः परे |	017a  
वर्तस्व पितृवत्तेषु वर्तन्ते ते हि पुत्रवत् ||	017c  
