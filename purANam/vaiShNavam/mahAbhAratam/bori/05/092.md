वैशम्पायन उवाच ||	001    
तथा कथयतोरेव तयोर्बुद्धिमतोस्तदा |	001a  
शिवा नक्षत्रसम्पन्ना सा व्यतीयाय शर्वरी ||	001c  
धर्मार्थकामयुक्ताश्च विचित्रार्थपदाक्षराः |	002a  
शृण्वतो विविधा वाचो विदुरस्य महात्मनः ||	002c  
कथाभिरनुरूपाभिः कृष्णस्यामिततेजसः |	003a  
अकामस्येव कृष्णस्य सा व्यतीयाय शर्वरी ||	003c  
ततस्तु स्वरसम्पन्ना बहवः सूतमागधाः |	004a  
शङ्खदुन्दुभिनिर्घोषैः केशवं प्रत्यबोधयन् ||	004c  
तत उत्थाय दाशार्ह ऋषभः सर्वसात्वताम् |	005a  
सर्वमावश्यकं चक्रे प्रातःकार्यं जनार्दनः ||	005c  
कृतोदकार्यजप्यः स हुताग्निः समलङ्कृतः |	006a  
तत आदित्यमुद्यन्तमुपातिष्ठत माधवः ||	006c  
अथ दुर्योधनः कृष्णं शकुनिश्चापि सौबलः |	007a  
सन्ध्यां तिष्ठन्तमभ्येत्य दाशार्हमपराजितम् ||	007c  
आचक्षेतां तु कृष्णस्य धृतराष्ट्रं सभागतम् |	008a  
कुरूंश्च भीष्मप्रमुखान्राज्ञः सर्वांश्च पार्थिवान् ||	008c  
त्वामर्थयन्ते गोविन्द दिवि शक्रमिवामराः |	009a  
तावभ्यनन्दद्गोविन्दः साम्ना परमवल्गुना ||	009c  
ततो विमल आदित्ये ब्राह्मणेभ्यो जनार्दनः |	010a  
ददौ हिरण्यं वासांसि गाश्चाश्वांश्च परन्तपः ||	010c  
विसृष्टवन्तं रत्नानि दाशार्हमपराजितम् |	011a  
तिष्ठन्तमुपसङ्गम्य ववन्दे सारथिस्तदा ||	011c  
तमुपस्थितमाज्ञाय रथं दिव्यं महामनाः |	012a  
महाभ्रघननिर्घोषं सर्वरत्नविभूषितम् ||	012c  
अग्निं प्रदक्षिणं कृत्वा ब्राह्मणांश्च जनार्दनः |	013a  
कौस्तुभं मणिमामुच्य श्रिया परमया ज्वलन् ||	013c  
कुरुभिः संवृतः कृष्णो वृष्णिभिश्चाभिरक्षितः |	014a  
आतिष्ठत रथं शौरिः सर्वयादवनन्दनः ||	014c  
अन्वारुरोह दाशार्हं विदुरः सर्वधर्मवित् |	015a  
सर्वप्राणभृतां श्रेष्ठं सर्वधर्मभृतां वरम् ||	015c  
ततो दुर्योधनः कृष्णं शकुनिश्चापि सौबलः |	016a  
द्वितीयेन रथेनैनमन्वयातां परन्तपम् ||	016c  
सात्यकिः कृतवर्मा च वृष्णीनां च महारथाः |	017a  
पृष्ठतोऽनुययुः कृष्णं रथैरश्वैर्गजैरपि ||	017c  
तेषां हेमपरिष्कारा युक्ताः परमवाजिभिः |	018a  
गच्छतां घोषिणश्चित्राश्चारु बभ्राजिरे रथाः ||	018c  
सम्मृष्टसंसिक्तरजः प्रतिपेदे महापथम् |	019a  
राजर्षिचरितं काले कृष्णो धीमाञ्श्रिया ज्वलन् ||	019c  
ततः प्रयाते दाशार्हे प्रावाद्यन्तैकपुष्कराः |	020a  
शङ्खाश्च दध्मिरे तत्र वाद्यान्यन्यानि यानि च ||	020c  
प्रवीराः सर्वलोकस्य युवानः सिंहविक्रमाः |	021a  
परिवार्य रथं शौरेरगच्छन्त परन्तपाः ||	021c  
ततोऽन्ये बहुसाहस्रा विचित्राद्भुतवाससः |	022a  
असिप्रासायुधधराः कृष्णस्यासन्पुरःसराः ||	022c  
गजाः परःशतास्तत्र वराश्चाश्वाः सहस्रशः |	023a  
प्रयान्तमन्वयुर्वीरं दाशार्हमपराजितम् ||	023c  
पुरं कुरूणां संवृत्तं द्रष्टुकामं जनार्दनम् |	024a  
सवृद्धबालं सस्त्रीकं रथ्यागतमरिन्दमम् ||	024c  
वेदिकापाश्रिताभिश्च समाक्रान्तान्यनेकशः |	025a  
प्रचलन्तीव भारेण योषिद्भिर्भवनान्युत ||	025c  
सम्पूज्यमानः कुरुभिः संशृण्वन्विविधाः कथाः |	026a  
यथार्हं प्रतिसत्कुर्वन्प्रेक्षमाणः शनैर्ययौ ||	026c  
ततः सभां समासाद्य केशवस्यानुयायिनः |	027a  
सशङ्खैर्वेणुनिर्घोषैर्दिशः सर्वा व्यनादयन् ||	027c  
ततः सा समितिः सर्वा राज्ञाममिततेजसाम् |	028a  
सम्प्राकम्पत हर्षेण कृष्णागमनकाङ्क्षया ||	028c  
ततोऽभ्याशगते कृष्णे समहृष्यन्नराधिपाः |	029a  
श्रुत्वा तं रथनिर्घोषं पर्जन्यनिनदोपमम् ||	029c  
आसाद्य तु सभाद्वारमृषभः सर्वसात्वताम् |	030a  
अवतीर्य रथाच्छौरिः कैलासशिखरोपमात् ||	030c  
नगमेघप्रतीकाशां ज्वलन्तीमिव तेजसा |	031a  
महेन्द्रसदनप्रख्यां प्रविवेश सभां ततः ||	031c  
पाणौ गृहीत्वा विदुरं सात्यकिं च महायशाः |	032a  
ज्योतींष्यादित्यवद्राजन्कुरून्प्रच्छादयञ्श्रिया ||	032c  
अग्रतो वासुदेवस्य कर्णदुर्योधनावुभौ |	033a  
वृष्णयः कृतवर्मा च आसन्कृष्णस्य पृष्ठतः ||	033c  
धृतराष्ट्रं पुरस्कृत्य भीष्मद्रोणादयस्ततः |	034a  
आसनेभ्योऽचलन्सर्वे पूजयन्तो जनार्दनम् ||	034c  
अभ्यागच्छति दाशार्हे प्रज्ञाचक्षुर्महामनाः |	035a  
सहैव भीष्मद्रोणाभ्यामुदतिष्ठन्महायशाः ||	035c  
उत्तिष्ठति महाराजे धृतराष्ट्रे जनेश्वरे |	036a  
तानि राजसहस्राणि समुत्तस्थुः समन्ततः ||	036c  
आसनं सर्वतोभद्रं जाम्बूनदपरिष्कृतम् |	037a  
कृष्णार्थे कल्पितं तत्र धृतराष्ट्रस्य शासनात् ||	037c  
स्मयमानस्तु राजानं भीष्मद्रोणौ च माधवः |	038a  
अभ्यभाषत धर्मात्मा राज्ञश्चान्यान्यथावयः ||	038c  
तत्र केशवमानर्चुः सम्यगभ्यागतं सभाम् |	039a  
राजानः पार्थिवाः सर्वे कुरवश्च जनार्दनम् ||	039c  
तत्र तिष्ठन्स दाशार्हो राजमध्ये परन्तपः |	040a  
अपश्यदन्तरिक्षस्थानृषीन्परपुरञ्जयः ||	040c  
ततस्तानभिसम्प्रेक्ष्य नारदप्रमुखानृषीन् |	041a  
अभ्यभाषत दाशार्हो भीष्मं शान्तनवं शनैः ||	041c  
पार्थिवीं समितिं द्रष्टुमृषयोऽभ्यागता नृप |	042a  
निमन्त्र्यन्तामासनैश्च सत्कारेण च भूयसा ||	042c  
नैतेष्वनुपविष्टेषु शक्यं केनचिदासितुम् |	043a  
पूजा प्रयुज्यतामाशु मुनीनां भावितात्मनाम् ||	043c  
ऋषीञ्शान्तनवो दृष्ट्वा सभाद्वारमुपस्थितान् |	044a  
त्वरमाणस्ततो भृत्यानासनानीत्यचोदयत् ||	044c  
आसनान्यथ मृष्टानि महान्ति विपुलानि च |	045a  
मणिकाञ्चनचित्राणि समाजह्रुस्ततस्ततः ||	045c  
तेषु तत्रोपविष्टेषु गृहीतार्घेषु भारत |	046a  
निषसादासने कृष्णो राजानश्च यथासनम् ||	046c  
दुःशासनः सात्यकये ददावासनमुत्तमम् |	047a  
विविंशतिर्ददौ पीठं काञ्चनं कृतवर्मणे ||	047c  
अविदूरेऽथ कृष्णस्य कर्णदुर्योधनावुभौ |	048a  
एकासने महात्मानौ निषीदतुरमर्षणौ ||	048c  
गान्धारराजः शकुनिर्गान्धारैरभिरक्षितः |	049a  
निषसादासने राजा सहपुत्रो विशां पते ||	049c  
विदुरो मणिपीठे तु शुक्लस्पर्ध्याजिनोत्तरे |	050a  
संस्पृशन्नासनं शौरेर्महामतिरुपाविशत् ||	050c  
चिरस्य दृष्ट्वा दाशार्हं राजानः सर्वपार्थिवाः |	051a  
अमृतस्येव नातृप्यन्प्रेक्षमाणा जनार्दनम् ||	051c  
अतसीपुष्पसङ्काशः पीतवासा जनार्दनः |	052a  
व्यभ्राजत सभामध्ये हेम्नीवोपहितो मणिः ||	052c  
ततस्तूष्णीं सर्वमासीद्गोविन्दगतमानसम् |	053a  
न तत्र कश्चित्किञ्चिद्धि व्याजहार पुमान्क्वचित् ||	053c  
