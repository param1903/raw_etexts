सात्यकिरुवाच	001  
यादृशः पुरुषस्यात्मा तादृशं सम्प्रभाषते	001a  
यथारूपोऽन्तरात्मा ते तथारूपं प्रभाषसे	001c  
सन्ति वै पुरुषाः शूराः सन्ति कापुरुषास्तथा	002a  
उभावेतौ दृढौ पक्षौ दृश्येते पुरुषान्प्रति	002c  
एकस्मिन्नेव जायेते कुले क्लीबमहारथौ	003a  
फलाफलवती शाखे यथैकस्मिन्वनस्पतौ	003c  
नाभ्यसूयामि ते वाक्यं ब्रुवतो लाङ्गलध्वज	004a  
ये तु शृण्वन्ति ते वाक्यं तानसूयामि माधव	004c  
कथं हि धर्मराजस्य दोषमल्पमपि ब्रुवन्	005a  
लभते परिषन्मध्ये व्याहर्तुमकुतोभयः	005c  
समाहूय महात्मानं जितवन्तोऽक्षकोविदाः	006a  
अनक्षज्ञं यथाश्रद्धं तेषु धर्मजयः कुतः	006c  
यदि कुन्तीसुतं गेहे क्रीडन्तं भ्रातृभिः सह	007a  
अभिगम्य जयेयुस्ते तत्तेषां धर्मतो भवेत्	007c  
समाहूय तु राजानं क्षत्रधर्मरतं सदा	008a  
निकृत्या जितवन्तस्ते किं नु तेषां परं शुभम्	008c  
कथं प्रणिपतेच्चायमिह कृत्वा पणं परम्	009a  
वनवासाद्विमुक्तस्तु प्राप्तः पैतामहं पदम्	009c  
यद्ययं परवित्तानि कामयेत युधिष्ठिरः	010a  
एवमप्ययमत्यन्तं परान्नार्हति याचितुम्	010c  
कथं च धर्मयुक्तास्ते न च राज्यं जिहीर्षवः	011a  
निवृत्तवासान्कौन्तेयान्य आहुर्विदिता इति	011c  
अनुनीता हि भीष्मेण द्रोणेन च महात्मना	012a  
न व्यवस्यन्ति पाण्डूनां प्रदातुं पैतृकं वसु	012c  
अहं तु ताञ्शितैर्बाणैरनुनीय रणे बलात्	013a  
पादयोः पातयिष्यामि कौन्तेयस्य महात्मनः	013c  
अथ ते न व्यवस्यन्ति प्रणिपाताय धीमतः	014a  
गमिष्यन्ति सहामात्या यमस्य सदनं प्रति	014c  
न हि ते युयुधानस्य संरब्धस्य युयुत्सतः	015a  
वेगं समर्थाः संसोढुं वज्रस्येव महीधराः	015c  
को हि गाण्डीवधन्वानं कश्च चक्रायुधं युधि	016a  
मां चापि विषहेत्को नु कश्च भीमं दुरासदम्	016c  
यमौ च दृढधन्वानौ यमकल्पौ महाद्युती	017a  
को जिजीविषुरासीदेद्धृष्टद्युम्नं च पार्षतम्	017c  
पञ्चेमान्पाण्डवेयांश्च द्रौपद्याः कीर्तिवर्धनान्	018a  
समप्रमाणान्पाण्डूनां समवीर्यान्मदोत्कटान्	018c  
सौभद्रं च महेष्वासममरैरपि दुःसहम्	019a  
गदप्रद्युम्नसाम्बांश्च कालवज्रानलोपमान्	019c  
ते वयं धृतराष्ट्रस्य पुत्रं शकुनिना सह	020a  
कर्णेन च निहत्याजावभिषेक्ष्याम पाण्डवम्	020c  
नाधर्मो विद्यते कश्चिच्छत्रून्हत्वाततायिनः	021a  
अधर्म्यमयशस्यं च शात्रवाणां प्रयाचनम्	021c  
हृद्गतस्तस्य यः कामस्तं कुरुध्वमतन्द्रिताः	022a  
निसृष्टं धृतराष्ट्रेण राज्यं प्राप्नोतु पाण्डवः	022c  
अद्य पाण्डुसुतो राज्यं लभतां वा युधिष्ठिरः	023a  
निहता वा रणे सर्वे स्वप्स्यन्ति वसुधातले	023c  
