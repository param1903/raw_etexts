नारद उवाच ||	001    
हिरण्यपुरमित्येतत्ख्यातं पुरवरं महत् |	001a  
दैत्यानां दानवानां च मायाशतविचारिणाम् ||	001c  
अनल्पेन प्रयत्नेन निर्मितं विश्वकर्मणा |	002a  
मयेन मनसा सृष्टं पातालतलमाश्रितम् ||	002c  
अत्र मायासहस्राणि विकुर्वाणा महौजसः |	003a  
दानवा निवसन्ति स्म शूरा दत्तवराः पुरा ||	003c  
नैते शक्रेण नान्येन वरुणेन यमेन वा |	004a  
शक्यन्ते वशमानेतुं तथैव धनदेन च ||	004c  
असुराः कालखञ्जाश्च तथा विष्णुपदोद्भवाः |	005a  
नैॠृता यातुधानाश्च ब्रह्मवेदोद्भवाश्च ये ||	005c  
दंष्ट्रिणो भीमरूपाश्च निवसन्त्यात्मरक्षिणः |	006a  
मायावीर्योपसम्पन्ना निवसन्त्यात्मरक्षिणः ||	006c  
निवातकवचा नाम दानवा युद्धदुर्मदाः |	007a  
जानासि च यथा शक्रो नैताञ्शक्नोति बाधितुम् ||	007c  
बहुशो मातले त्वं च तव पुत्रश्च गोमुखः |	008a  
निर्भग्नो देवराजश्च सहपुत्रः शचीपतिः ||	008c  
पश्य वेश्मानि रौक्माणि मातले राजतानि च |	009a  
कर्मणा विधियुक्तेन युक्तान्युपगतानि च ||	009c  
वैडूर्यहरितानीव प्रवालरुचिराणि च |	010a  
अर्कस्फटिकशुभ्राणि वज्रसारोज्ज्वलानि च ||	010c  
पार्थिवानीव चाभान्ति पुनर्नगमयानि च |	011a  
शैलानीव च दृश्यन्ते तारकाणीव चाप्युत ||	011c  
सूर्यरूपाणि चाभान्ति दीप्ताग्निसदृशानि च |	012a  
मणिजालविचित्राणि प्रांशूनि निबिडानि च ||	012c  
नैतानि शक्यं निर्देष्टुं रूपतो द्रव्यतस्तथा |	013a  
गुणतश्चैव सिद्धानि प्रमाणगुणवन्ति च ||	013c  
आक्रीडान्पश्य दैत्यानां तथैव शयनान्युत |	014a  
रत्नवन्ति महार्हाणि भाजनान्यासनानि च ||	014c  
जलदाभांस्तथा शैलांस्तोयप्रस्रवणान्वितान् |	015a  
कामपुष्पफलांश्चैव पादपान्कामचारिणः ||	015c  
मातले कश्चिदत्रापि रुचितस्ते वरो भवेत् |	016a  
अथ वान्यां दिशं भूमेर्गच्छाव यदि मन्यसे ||	016c  
कण्व उवाच ||	017    
मातलिस्त्वब्रवीदेनं भाषमाणं तथाविधम् |	017a  
देवर्षे नैव मे कार्यं विप्रियं त्रिदिवौकसाम् ||	017c  
नित्यानुषक्तवैरा हि भ्रातरो देवदानवाः |	018a  
अरिपक्षेण सम्बन्धं रोचयिष्याम्यहं कथम् ||	018c  
अन्यत्र साधु गच्छावो द्रष्टुं नार्हामि दानवान् |	019a  
जानामि तु तथात्मानं दित्सात्मकमलं यथा ||	019c  
