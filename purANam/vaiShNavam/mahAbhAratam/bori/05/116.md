नारद उवाच ||	001    
तथैव सा श्रियं त्यक्त्वा कन्या भूत्वा यशस्विनी |	001a  
माधवी गालवं विप्रमन्वयात्सत्यसङ्गरा ||	001c  
गालवो विमृशन्नेव स्वकार्यगतमानसः |	002a  
जगाम भोजनगरं द्रष्टुमौशीनरं नृपम् ||	002c  
तमुवाचाथ गत्वा स नृपतिं सत्यविक्रमम् |	003a  
इयं कन्या सुतौ द्वौ ते जनयिष्यति पार्थिवौ ||	003c  
अस्यां भवानवाप्तार्थो भविता प्रेत्य चेह च |	004a  
सोमार्कप्रतिसङ्काशौ जनयित्वा सुतौ नृप ||	004c  
शुल्कं तु सर्वधर्मज्ञ हयानां चन्द्रवर्चसाम् |	005a  
एकतःश्यामकर्णानां देयं मह्यं चतुःशतम् ||	005c  
गुर्वर्थोऽयं समारम्भो न हयैः कृत्यमस्ति मे |	006a  
यदि शक्यं महाराज क्रियतां मा विचार्यताम् ||	006c  
अनपत्योऽसि राजर्षे पुत्रौ जनय पार्थिव |	007a  
पितॄन्पुत्रप्लवेन त्वमात्मानं चैव तारय ||	007c  
न पुत्रफलभोक्ता हि राजर्षे पात्यते दिवः |	008a  
न याति नरकं घोरं यत्र गच्छन्त्यनात्मजाः ||	008c  
एतच्चान्यच्च विविधं श्रुत्वा गालवभाषितम् |	009a  
उशीनरः प्रतिवचो ददौ तस्य नराधिपः ||	009c  
श्रुतवानस्मि ते वाक्यं यथा वदसि गालव |	010a  
विधिस्तु बलवान्ब्रह्मन्प्रवणं हि मनो मम ||	010c  
शते द्वे तु ममाश्वानामीदृशानां द्विजोत्तम |	011a  
इतरेषां सहस्राणि सुबहूनि चरन्ति मे ||	011c  
अहमप्येकमेवास्यां जनयिष्यामि गालव |	012a  
पुत्रं द्विज गतं मार्गं गमिष्यामि परैरहम् ||	012c  
मूल्येनापि समं कुर्यां तवाहं द्विजसत्तम |	013a  
पौरजानपदार्थं तु ममार्थो नात्मभोगतः ||	013c  
कामतो हि धनं राजा पारक्यं यः प्रयच्छति |	014a  
न स धर्मेण धर्मात्मन्युज्यते यशसा न च ||	014c  
सोऽहं प्रतिग्रहीष्यामि ददात्वेतां भवान्मम |	015a  
कुमारीं देवगर्भाभामेकपुत्रभवाय मे ||	015c  
तथा तु बहुकल्याणमुक्तवन्तं नराधिपम् |	016a  
उशीनरं द्विजश्रेष्ठो गालवः प्रत्यपूजयत् ||	016c  
उशीनरं प्रतिग्राह्य गालवः प्रययौ वनम् |	017a  
रेमे स तां समासाद्य कृतपुण्य इव श्रियम् ||	017c  
कन्दरेषु च शैलानां नदीनां निर्झरेषु च |	018a  
उद्यानेषु विचित्रेषु वनेषूपवनेषु च ||	018c  
हर्म्येषु रमणीयेषु प्रासादशिखरेषु च |	019a  
वातायनविमानेषु तथा गर्भगृहेषु च ||	019c  
ततोऽस्य समये जज्ञे पुत्रो बालरविप्रभः |	020a  
शिबिर्नाम्नाभिविख्यातो यः स पार्थिवसत्तमः ||	020c  
उपस्थाय स तं विप्रो गालवः प्रतिगृह्य च |	021a  
कन्यां प्रयातस्तां राजन्दृष्टवान्विनतात्मजम् ||	021c  
