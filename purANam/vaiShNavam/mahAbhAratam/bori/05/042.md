वैशम्पायन उवाच	001  
ततो राजा धृतराष्ट्रो मनीषी सम्पूज्य वाक्यं विदुरेरितं तत्	001a  
सनत्सुजातं रहिते महात्मा पप्रच्छ बुद्धिं परमां बुभूषन्	001c  
धृतराष्ट्र उवाच	002  
सनत्सुजात यदीदं शृणोमि मृत्युर्हि नास्तीति तवोपदेशम्	002a  
देवासुरा ह्याचरन्ब्रह्मचर्यममृत्यवे तत्कतरन्नु सत्यम्	002c  
सनत्सुजात उवाच	003  
अमृत्युः कर्मणा केचिन्मृत्युर्नास्तीति चापरे	003a  
शृणु मे ब्रुवतो राजन्यथैतन्मा विशङ्किथाः	003c  
उभे सत्ये क्षत्रियाद्यप्रवृत्ते मोहो मृत्युः सम्मतो यः कवीनाम्	004a  
प्रमादं वै मृत्युमहं ब्रवीमि सदाप्रमादममृतत्वं ब्रवीमि	004c  
प्रमादाद्वै असुराः पराभवन्नप्रमादाद्ब्रह्मभूता भवन्ति	005a  
न वै मृत्युर्व्याघ्र इवात्ति जन्तून्न ह्यस्य रूपमुपलभ्यते ह	005c  
यमं त्वेके मृत्युमतोऽन्यमाहुरात्मावसन्नममृतं ब्रह्मचर्यम्	006a  
पितृलोके राज्यमनुशास्ति देवः शिवः शिवानामशिवोऽशिवानाम्	006c  
आस्यादेष निःसरते नराणां क्रोधः प्रमादो मोहरूपश्च मृत्युः	007a  
ते मोहितास्तद्वशे वर्तमाना इतः प्रेतास्तत्र पुनः पतन्ति	007c  
ततस्तं देवा अनु विप्लवन्ते अतो मृत्युर्मरणाख्यामुपैति	008a  
कर्मोदये कर्मफलानुरागास्तत्रानु यान्ति न तरन्ति मृत्युम्	008c  
योऽभिध्यायन्नुत्पतिष्णून्निहन्यादनादरेणाप्रतिबुध्यमानः	009a  
स वै मृत्युर्मृत्युरिवात्ति भूत्वा एवं विद्वान्यो विनिहन्ति कामान्	009c  
कामानुसारी पुरुषः कामाननु विनश्यति	010a  
कामान्व्युदस्य धुनुते यत्किञ्चित्पुरुषो रजः	010c  
तमोऽप्रकाशो भूतानां नरकोऽयं प्रदृश्यते	011a  
गृह्यन्त इव धावन्ति गच्छन्तः श्वभ्रमुन्मुखाः	011c  
अभिध्या वै प्रथमं हन्ति चैनं कामक्रोधौ गृह्य चैनं तु पश्चात्	012a  
एते बालान्मृत्यवे प्रापयन्ति धीरास्तु धैर्येण तरन्ति मृत्युम्	012c  
अमन्यमानः क्षत्रिय किञ्चिदन्यन्नाधीयते तार्ण इवास्य व्याघ्रः	013a  
क्रोधाल्लोभान्मोहमयान्तरात्मा स वै मृत्युस्त्वच्छरीरे य एषः	013c  
एवं मृत्युं जायमानं विदित्वा ज्ञाने तिष्ठन्न बिभेतीह मृत्योः	014a  
विनश्यते विषये तस्य मृत्युर्मृत्योर्यथा विषयं प्राप्य मर्त्यः	014c  
धृतराष्ट्र उवाच	015  
येऽस्मिन्धर्मान्नाचरन्तीह के चित्तथा धर्मान्केचिदिहाचरन्ति	015a  
धर्मः पापेन प्रतिहन्यते स्म उताहो धर्मः प्रतिहन्ति पापम्	015c  
सनत्सुजात उवाच	016  
उभयमेव तत्रोपभुज्यते फलं धर्मस्यैवेतरस्य च	016a  
धर्मेणाधर्मं प्रणुदतीह विद्वान्धर्मो बलीयानिति तस्य विद्धि	016c  
धृतराष्ट्र उवाच	017  
यानिमानाहुः स्वस्य धर्मस्य लोकान्द्विजातीनां पुण्यकृतां सनातनान्	017a  
तेषां परिक्रमान्कथयन्तस्ततोऽन्यान्नैतद्विद्वन्नैव कृतं च कर्म	017c  
सनत्सुजात उवाच	018  
येषां बले न विस्पर्धा बले बलवतामिव	018a  
ते ब्राह्मणा इतः प्रेत्य स्वर्गलोके प्रकाशते	018c  
यत्र मन्येत भूयिष्ठं प्रावृषीव तृणोलपम्	019a  
अन्नं पानं च ब्राह्मणस्तज्जीवन्नानुसञ्ज्वरेत्	019c  
यत्राकथयमानस्य प्रयच्छत्यशिवं भयम्	020a  
अतिरिक्तमिवाकुर्वन्स श्रेयान्नेतरो जनः	020c  
यो वाकथयमानस्य आत्मानं नानुसञ्ज्वरेत्	021a  
ब्रह्मस्वं नोपभुञ्जेद्वा तदन्नं सम्मतं सताम्	021c  
यथा स्वं वान्तमश्नाति श्वा वै नित्यमभूतये	022a  
एवं ते वान्तमश्नन्ति स्ववीर्यस्योपजीवनात्	022c  
नित्यमज्ञातचर्या मे इति मन्येत ब्राह्मणः	023a  
ज्ञातीनां तु वसन्मध्ये नैव विद्येत किञ्चन	023c  
को ह्येवमन्तरात्मानं ब्राह्मणो हन्तुमर्हति	024a  
तस्माद्धि किञ्चित्क्षत्रिय ब्रह्मावसति पश्यति	024c  
अश्रान्तः स्यादनादानात्सम्मतो निरुपद्रवः	025a  
शिष्टो न शिष्टवत्स स्याद्ब्राह्मणो ब्रह्मवित्कविः	025c  
अनाढ्या मानुषे वित्ते आढ्या वेदेषु ये द्विजाः	026a  
ते दुर्धर्षा दुष्प्रकम्प्या विद्यात्तान्ब्रह्मणस्तनुम्	026c  
सर्वान्स्विष्टकृतो देवान्विद्याद्य इह कश्चन	027a  
न समानो ब्राह्मणस्य यस्मिन्प्रयतते स्वयम्	027c  
यमप्रयतमानं तु मानयन्ति स मानितः	028a  
न मान्यमानो मन्येत नामानादभिसञ्ज्वरेत्	028c  
विद्वांसो मानयन्तीह इति मन्येत मानितः	029a  
अधर्मविदुषो मूढा लोकशास्त्रविशारदाः	029c  
न मान्यं मानयिष्यन्ति इति मन्येदमानितः	029e  
न वै मानं च मौनं च सहितौ चरतः सदा	030a  
अयं हि लोको मानस्य असौ मानस्य तद्विदुः	030c  
श्रीः सुखस्येह संवासः सा चापि परिपन्थिनी	031a  
ब्राह्मी सुदुर्लभा श्रीर्हि प्रज्ञाहीनेन क्षत्रिय	031c  
द्वाराणि तस्या हि वदन्ति सन्तो बहुप्रकाराणि दुरावराणि	032a  
सत्यार्जवे ह्रीर्दमशौचविद्याः षण्मानमोहप्रतिबाधनानि	032c  
