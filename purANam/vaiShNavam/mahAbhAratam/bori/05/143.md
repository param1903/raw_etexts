कर्ण उवाच ||	001    
राधेयोऽहमाधिरथिः कर्णस्त्वामभिवादये |	001a  
प्राप्ता किमर्थं भवती ब्रूहि किं करवाणि ते ||	001c  
कुन्त्युवाच ||	002    
कौन्तेयस्त्वं न राधेयो न तवाधिरथः पिता |	002a  
नासि सूतकुले जातः कर्ण तद्विद्धि मे वचः ||	002c  
कानीनस्त्वं मया जातः पूर्वजः कुक्षिणा धृतः |	003a  
कुन्तिभोजस्य भवने पार्थस्त्वमसि पुत्रक ||	003c  
प्रकाशकर्मा तपनो योऽयं देवो विरोचनः |	004a  
अजीजनत्त्वां मय्येष कर्ण शस्त्रभृतां वरम् ||	004c  
कुण्डली बद्धकवचो देवगर्भः श्रिया वृतः |	005a  
जातस्त्वमसि दुर्धर्ष मया पुत्र पितुर्गृहे ||	005c  
स त्वं भ्रातॄनसम्बुद्ध्वा मोहाद्यदुपसेवसे |	006a  
धार्तराष्ट्रान्न तद्युक्तं त्वयि पुत्र विशेषतः ||	006c  
एतद्धर्मफलं पुत्र नराणां धर्मनिश्चये |	007a  
यत्तुष्यन्त्यस्य पितरो माता चाप्येकदर्शिनी ||	007c  
अर्जुनेनार्जितां पूर्वं हृतां लोभादसाधुभिः |	008a  
आच्छिद्य धार्तराष्ट्रेभ्यो भुङ्क्ष्व यौधिष्ठिरीं श्रियम् ||	008c  
अद्य पश्यन्तु कुरवः कर्णार्जुनसमागमम् |	009a  
सौभ्रात्रेण तदालक्ष्य सन्नमन्तामसाधवः ||	009c  
कर्णार्जुनौ वै भवतां यथा रामजनार्दनौ |	010a  
असाध्यं किं नु लोके स्याद्युवयोः सहितात्मनोः ||	010c  
कर्ण शोभिष्यसे नूनं पञ्चभिर्भ्रातृभिर्वृतः |	011a  
वेदैः परिवृतो ब्रह्मा यथा वेदाङ्गपञ्चमैः ||	011c  
उपपन्नो गुणैः श्रेष्ठो ज्येष्ठः श्रेष्ठेषु बन्धुषु |	012a  
सूतपुत्रेति मा शब्दः पार्थस्त्वमसि वीर्यवान् ||	012c  
