भीष्म उवाच ||	001    
सा निष्क्रमन्ती नगराच्चिन्तयामास भारत |	001a  
पृथिव्यां नास्ति युवतिर्विषमस्थतरा मया |	001c  
बान्धवैर्विप्रहीनास्मि शाल्वेन च निराकृता ||	001e   
न च शक्यं पुनर्गन्तुं मया वारणसाह्वयम् |	002a  
अनुज्ञातास्मि भीष्मेण शाल्वमुद्दिश्य कारणम् ||	002c  
किं नु गर्हाम्यथात्मानमथ भीष्मं दुरासदम् |	003a  
आहो स्वित्पितरं मूढं यो मेऽकार्षीत्स्वयंवरम् ||	003c  
ममायं स्वकृतो दोषो याहं भीष्मरथात्तदा |	004a  
प्रवृत्ते वैशसे युद्धे शाल्वार्थं नापतं पुरा |	004c  
तस्येयं फलनिर्वृत्तिर्यदापन्नास्मि मूढवत् ||	004e   
धिग्भीष्मं धिक्च मे मन्दं पितरं मूढचेतसम् |	005a  
येनाहं वीर्यशुल्केन पण्यस्त्रीवत्प्रवेरिता ||	005c  
धिङ्मां धिक्शाल्वराजानं धिग्धातारमथापि च |	006a  
येषां दुर्नीतभावेन प्राप्तास्म्यापदमुत्तमाम् ||	006c  
सर्वथा भागधेयानि स्वानि प्राप्नोति मानवः |	007a  
अनयस्यास्य तु मुखं भीष्मः शान्तनवो मम ||	007c  
सा भीष्मे प्रतिकर्तव्यमहं पश्यामि साम्प्रतम् |	008a  
तपसा वा युधा वापि दुःखहेतुः स मे मतः |	008c  
को नु भीष्मं युधा जेतुमुत्सहेत महीपतिः ||	008e   
एवं सा परिनिश्चित्य जगाम नगराद्बहिः |	009a  
आश्रमं पुण्यशीलानां तापसानां महात्मनाम् |	009c  
ततस्तामवसद्रात्रिं तापसैः परिवारिता ||	009e   
आचख्यौ च यथा वृत्तं सर्वमात्मनि भारत |	010a  
विस्तरेण महाबाहो निखिलेन शुचिस्मिता |	010c  
हरणं च विसर्गं च शाल्वेन च विसर्जनम् ||	010e   
ततस्तत्र महानासीद्ब्राह्मणः संशितव्रतः |	011a  
शैखावत्यस्तपोवृद्धः शास्त्रे चारण्यके गुरुः ||	011c  
आर्तां तामाह स मुनिः शैखावत्यो महातपाः |	012a  
निःश्वसन्तीं सतीं बालां दुःखशोकपरायणाम् ||	012c  
एवं गते किं नु भद्रे शक्यं कर्तुं तपस्विभिः |	013a  
आश्रमस्थैर्महाभागैस्तपोनित्यैर्महात्मभिः ||	013c  
सा त्वेनमब्रवीद्राजन्क्रियतां मदनुग्रहः |	014a  
प्रव्राजितुमिहेच्छामि तपस्तप्स्यामि दुश्चरम् ||	014c  
मयैवैतानि कर्माणि पूर्वदेहेषु मूढया |	015a  
कृतानि नूनं पापानि तेषामेतत्फलं ध्रुवम् ||	015c  
नोत्सहेयं पुनर्गन्तुं स्वजनं प्रति तापसाः |	016a  
प्रत्याख्याता निरानन्दा शाल्वेन च निराकृता ||	016c  
उपदिष्टमिहेच्छामि तापस्यं वीतकल्मषाः |	017a  
युष्माभिर्देवसङ्काशाः कृपा भवतु वो मयि ||	017c  
स तामाश्वासयत्कन्यां दृष्टान्तागमहेतुभिः |	018a  
सान्त्वयामास कार्यं च प्रतिजज्ञे द्विजैः सह ||	018c  
