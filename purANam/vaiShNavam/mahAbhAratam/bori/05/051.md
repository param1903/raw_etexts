धृतराष्ट्र उवाच	001  
यस्य वै नानृता वाचः प्रवृत्ता अनुशुश्रुमः	001a  
त्रैलोक्यमपि तस्य स्याद्योद्धा यस्य धनञ्जयः	001c  
तस्यैव च न पश्यामि युधि गाण्डीवधन्वनः	002a  
अनिशं चिन्तयानोऽपि यः प्रतीयाद्रथेन तम्	002c  
अस्यतः कर्णिनालीकान्मार्गणान्हृदयच्छिदः	003a  
प्रत्येता न समः कश्चिद्युधि गाण्डीवधन्वनः	003c  
द्रोणकर्णौ प्रतीयातां यदि वीरौ नरर्षभौ	004a  
माहात्म्यात्संशयो लोके न त्वस्ति विजयो मम	004c  
घृणी कर्णः प्रमादी च आचार्यः स्थविरो गुरुः	005a  
समर्थो बलवान्पार्थो दृढधन्वा जितक्लमः	005c  
भवेत्सुतुमुलं युद्धं सर्वशोऽप्यपराजयः	005e  
सर्वे ह्यस्त्रविदः शूराः सर्वे प्राप्ता महद्यशः	006a  
अपि सर्वामरैश्वर्यं त्यजेयुर्न पुनर्जयम्	006c  
वधे नूनं भवेच्छान्तिस्तयोर्वा फल्गुनस्य वा	006e  
न तु जेतार्जुनस्यास्ति हन्ता चास्य न विद्यते	007a  
मन्युस्तस्य कथं शाम्येन्मन्दान्प्रति य उत्थितः	007c  
अन्येऽप्यस्त्राणि जानन्ति जीयन्ते च जयन्ति च	008a  
एकान्तविजयस्त्वेव श्रूयते फल्गुनस्य ह	008c  
त्रयस्त्रिंशत्समाहूय खाण्डवेऽग्निमतर्पयत्	009a  
जिगाय च सुरान्सर्वान्नास्य वेद्मि पराजयम्	009c  
यस्य यन्ता हृषीकेशः शीलवृत्तसमो युधि	010a  
ध्रुवस्तस्य जयस्तात यथेन्द्रस्य जयस्तथा	010c  
कृष्णावेकरथे यत्तावधिज्यं गाण्डिवं धनुः	011a  
युगपत्त्रीणि तेजांसि समेतान्यनुशुश्रुमः	011c  
नैव नोऽस्ति धनुस्तादृङ्न योद्धा न च सारथिः	012a  
तच्च मन्दा न जानन्ति दुर्योधनवशानुगाः	012c  
शेषयेदशनिर्दीप्तो निपतन्मूर्ध्नि सञ्जय	013a  
न तु शेषं शराः कुर्युरस्तास्तात किरीटिना	013c  
अपि चास्यन्निवाभाति निघ्नन्निव च फल्गुनः	014a  
उद्धरन्निव कायेभ्यः शिरांसि शरवृष्टिभिः	014c  
अपि बाणमयं तेजः प्रदीप्तमिव सर्वतः	015a  
गाण्डीवेद्धं दहेताजौ पुत्राणां मम वाहिनीम्	015c  
अपि सा रथघोषेण भयार्ता सव्यसाचिनः	016a  
वित्रस्ता बहुला सेना भारती प्रतिभाति मे	016c  
यथा कक्षं दहत्यग्निः प्रवृद्धः सर्वतश्चरन्	017a  
महार्चिरनिलोद्धूतस्तद्वद्धक्ष्यति मामकान्	017c  
यदोद्वमन्निशितान्बाणसङ्घान्स्थाताततायी समरे किरीटी	018a  
सृष्टोऽन्तकः सर्वहरो विधात्रा यथा भवेत्तद्वदवारणीयः	018c  
यदा ह्यभीक्ष्णं सुबहून्प्रकाराञ्श्रोतास्मि तानावसथे कुरूणाम्	019a  
तेषां समन्ताच्च तथा रणाग्रे क्षयः किलायं भरतानुपैति	019c  
