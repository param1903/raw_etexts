भीष्म उवाच ||	001    
ततोऽहं निशि राजेन्द्र प्रणम्य शिरसा तदा |	001a  
ब्राह्मणानां पितॄणां च देवतानां च सर्वशः ||	001c  
नक्तञ्चराणां भूतानां रजन्याश्च विशां पते |	002a  
शयनं प्राप्य रहिते मनसा समचिन्तयम् ||	002c  
जामदग्न्येन मे युद्धमिदं परमदारुणम् |	003a  
अहानि सुबहून्यद्य वर्तते सुमहात्ययम् ||	003c  
न च रामं महावीर्यं शक्नोमि रणमूर्धनि |	004a  
विजेतुं समरे विप्रं जामदग्न्यं महाबलम् ||	004c  
यदि शक्यो मया जेतुं जामदग्न्यः प्रतापवान् |	005a  
दैवतानि प्रसन्नानि दर्शयन्तु निशां मम ||	005c  
ततोऽहं निशि राजेन्द्र प्रसुप्तः शरविक्षतः |	006a  
दक्षिणेनैव पार्श्वेन प्रभातसमये इव ||	006c  
ततोऽहं विप्रमुख्यैस्तैर्यैरस्मि पतितो रथात् |	007a  
उत्थापितो धृतश्चैव मा भैरिति च सान्त्वितः ||	007c  
त एव मां महाराज स्वप्नदर्शनमेत्य वै |	008a  
परिवार्याब्रुवन्वाक्यं तन्निबोध कुरूद्वह ||	008c  
उत्तिष्ठ मा भैर्गाङ्गेय भयं ते नास्ति किञ्चन |	009a  
रक्षामहे नरव्याघ्र स्वशरीरं हि नो भवान् ||	009c  
न त्वां रामो रणे जेता जामदग्न्यः कथञ्चन |	010a  
त्वमेव समरे रामं विजेता भरतर्षभ ||	010c  
इदमस्त्रं सुदयितं प्रत्यभिज्ञास्यते भवान् |	011a  
विदितं हि तवाप्येतत्पूर्वस्मिन्देहधारणे ||	011c  
प्राजापत्यं विश्वकृतं प्रस्वापं नाम भारत |	012a  
न हीदं वेद रामोऽपि पृथिव्यां वा पुमान्क्वचित् ||	012c  
तत्स्मरस्व महाबाहो भृशं संयोजयस्व च |	013a  
न च रामः क्षयं गन्ता तेनास्त्रेण नराधिप ||	013c  
एनसा च न योगं त्वं प्राप्स्यसे जातु मानद |	014a  
स्वप्स्यते जामदग्न्योऽसौ त्वद्बाणबलपीडितः ||	014c  
ततो जित्वा त्वमेवैनं पुनरुत्थापयिष्यसि |	015a  
अस्त्रेण दयितेनाजौ भीष्म सम्बोधनेन वै ||	015c  
एवं कुरुष्व कौरव्य प्रभाते रथमास्थितः |	016a  
प्रसुप्तं वा मृतं वापि तुल्यं मन्यामहे वयम् ||	016c  
न च रामेण मर्तव्यं कदाचिदपि पार्थिव |	017a  
ततः समुत्पन्नमिदं प्रस्वापं युज्यतामिति ||	017c  
इत्युक्त्वान्तर्हिता राजन्सर्व एव द्विजोत्तमाः |	018a  
अष्टौ सदृशरूपास्ते सर्वे भास्वरमूर्तयः ||	018c  
