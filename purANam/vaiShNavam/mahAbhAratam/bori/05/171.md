भीष्म उवाच ||	001    
ततोऽहं भरतश्रेष्ठ मातरं वीरमातरम् |	001a  
अभिगम्योपसङ्गृह्य दाशेयीमिदमब्रुवम् ||	001c  
इमाः काशिपतेः कन्या मया निर्जित्य पार्थिवान् |	002a  
विचित्रवीर्यस्य कृते वीर्यशुल्का उपार्जिताः ||	002c  
ततो मूर्धन्युपाघ्राय पर्यश्रुनयना नृप |	003a  
आह सत्यवती हृष्टा दिष्ट्या पुत्र जितं त्वया ||	003c  
सत्यवत्यास्त्वनुमते विवाहे समुपस्थिते |	004a  
उवाच वाक्यं सव्रीडा ज्येष्ठा काशिपतेः सुता ||	004c  
भीष्म त्वमसि धर्मज्ञः सर्वशास्त्रविशारदः |	005a  
श्रुत्वा च धर्म्यं वचनं मह्यं कर्तुमिहार्हसि ||	005c  
मया शाल्वपतिः पूर्वं मनसाभिवृतो वरः |	006a  
तेन चास्मि वृता पूर्वं रहस्यविदिते पितुः ||	006c  
कथं मामन्यकामां त्वं राजञ्शास्त्रमधीत्य वै |	007a  
वासयेथा गृहे भीष्म कौरवः सन्विशेषतः ||	007c  
एतद्बुद्ध्या विनिश्चित्य मनसा भरतर्षभ |	008a  
यत्क्षमं ते महाबाहो तदिहारब्धुमर्हसि ||	008c  
स मां प्रतीक्षते व्यक्तं शाल्वराजो विशां पते |	009a  
कृपां कुरु महाबाहो मयि धर्मभृतां वर |	009c  
त्वं हि सत्यव्रतो वीर पृथिव्यामिति नः श्रुतम् ||	009e   
