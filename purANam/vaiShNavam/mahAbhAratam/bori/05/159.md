सञ्जय उवाच ||	001    
उलूकस्त्वर्जुनं भूयो यथोक्तं वाक्यमब्रवीत् |	001a  
आशीविषमिव क्रुद्धं तुदन्वाक्यशलाकया ||	001c  
तस्य तद्वचनं श्रुत्वा रुषिताः पाण्डवा भृशम् |	002a  
प्रागेव भृशसङ्क्रुद्धाः कैतव्येन प्रधर्षिताः ||	002c  
नासनेष्ववतिष्ठन्त बाहूंश्चैव विचिक्षिपुः |	003a  
आशीविषा इव क्रुद्धा वीक्षां चक्रुः परस्परम् ||	003c  
अवाक्शिरा भीमसेनः समुदैक्षत केशवम् |	004a  
नेत्राभ्यां लोहितान्ताभ्यामाशीविष इव श्वसन् ||	004c  
आर्तं वातात्मजं दृष्ट्वा क्रोधेनाभिहतं भृशम् |	005a  
उत्स्मयन्निव दाशार्हः कैतव्यं प्रत्यभाषत ||	005c  
प्रयाहि शीघ्रं कैतव्य ब्रूयाश्चैव सुयोधनम् |	006a  
श्रुतं वाक्यं गृहीतोऽर्थो मतं यत्ते तथास्तु तत् ||	006c  
मद्वचश्चापि भूयस्ते वक्तव्यः स सुयोधनः |	007a  
श्व इदानीं प्रदृश्येथाः पुरुषो भव दुर्मते ||	007c  
मन्यसे यच्च मूढ त्वं न योत्स्यति जनार्दनः |	008a  
सारथ्येन वृतः पार्थैरिति त्वं न बिभेषि च ||	008c  
जघन्यकालमप्येतद्भवेद्यत्सर्वपार्थिवान् |	009a  
निर्दहेयमहं क्रोधात्तृणानीव हुताशनः ||	009c  
युधिष्ठिरनियोगात्तु फल्गुनस्य महात्मनः |	010a  
करिष्ये युध्यमानस्य सारथ्यं विदितात्मनः ||	010c  
यद्युत्पतसि लोकांस्त्रीन्यद्याविशसि भूतलम् |	011a  
तत्र तत्रार्जुनरथं प्रभाते द्रक्ष्यसेऽग्रतः ||	011c  
यच्चापि भीमसेनस्य मन्यसे मोघगर्जितम् | 	012a  
दुःशासनस्य रुधिरं पीतमित्यवधार्यताम् ||	012c  
न त्वां समीक्षते पार्थो नापि राजा युधिष्ठिरः |	013a  
न भीमसेनो न यमौ प्रतिकूलप्रभाषिणम् ||	013c  
