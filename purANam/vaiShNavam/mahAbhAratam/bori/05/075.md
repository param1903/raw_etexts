भगवानुवाच	001  
भावं जिज्ञासमानोऽहं प्रणयादिदमब्रुवम्	001a  
न चाक्षेपान्न पाण्डित्यान्न क्रोधान्न विवक्षया	001c  
वेदाहं तव माहात्म्यमुत ते वेद यद्बलम्	002a  
उत ते वेद कर्माणि न त्वां परिभवाम्यहम्	002c  
यथा चात्मनि कल्याणं सम्भावयसि पाण्डव	003a  
सहस्रगुणमप्येतत्त्वयि सम्भावयाम्यहम्	003c  
यादृशे च कुले जन्म सर्वराजाभिपूजिते	004a  
बन्धुभिश्च सुहृद्भिश्च भीम त्वमसि तादृशः	004c  
जिज्ञासन्तो हि धर्मस्य सन्दिग्धस्य वृकोदर	005a  
पर्यायं न व्यवस्यन्ति दैवमानुषयोर्जनाः	005c  
स एव हेतुर्भूत्वा हि पुरुषस्यार्थसिद्धिषु	006a  
विनाशेऽपि स एवास्य सन्दिग्धं कर्म पौरुषम्	006c  
अन्यथा परिदृष्टानि कविभिर्दोषदर्शिभिः	007a  
अन्यथा परिवर्तन्ते वेगा इव नभस्वतः	007c  
सुमन्त्रितं सुनीतं च न्यायतश्चोपपादितम्	008a  
कृतं मानुष्यकं कर्म दैवेनापि विरुध्यते	008c  
दैवमप्यकृतं कर्म पौरुषेण विहन्यते	009a  
शीतमुष्णं तथा वर्षं क्षुत्पिपासे च भारत	009c  
यदन्यद्दिष्टभावस्य पुरुषस्य स्वयङ्कृतम्	010a  
तस्मादनवरोधश्च विद्यते तत्र लक्षणम्	010c  
लोकस्य नान्यतो वृत्तिः पाण्डवान्यत्र कर्मणः	011a  
एवम्बुद्धिः प्रवर्तेत फलं स्यादुभयान्वयात्	011c  
य एवं कृतबुद्धिः सन्कर्मस्वेव प्रवर्तते	012a  
नासिद्धौ व्यथते तस्य न सिद्धौ हर्षमश्नुते	012c  
तत्रेयमर्थमात्रा मे भीमसेन विवक्षिता	013a  
नैकान्तसिद्धिर्मन्तव्या कुरुभिः सह संयुगे	013c  
नातिप्रणीतरश्मिः स्यात्तथा भवति पर्यये	014a  
विषादमर्छेद्ग्लानिं वा एतदर्थं ब्रवीमि ते	014c  
श्वोभूते धृतराष्ट्रस्य समीपं प्राप्य पाण्डव	015a  
यतिष्ये प्रशमं कर्तुं युष्मदर्थमहापयन्	015c  
शमं चेत्ते करिष्यन्ति ततोऽनन्तं यशो मम	016a  
भवतां च कृतः कामस्तेषां च श्रेय उत्तमम्	016c  
ते चेदभिनिवेक्ष्यन्ति नाभ्युपैष्यन्ति मे वचः	017a  
कुरवो युद्धमेवात्र रौद्रं कर्म भविष्यति	017c  
अस्मिन्युद्धे भीमसेन त्वयि भारः समाहितः	018a  
धूरर्जुनेन धार्या स्याद्वोढव्य इतरो जनः	018c  
अहं हि यन्ता बीभत्सोर्भविता संयुगे सति	019a  
धनञ्जयस्यैष कामो न हि युद्धं न कामये	019c  
तस्मादाशङ्कमानोऽहं वृकोदर मतिं तव	020a  
तुदन्नक्लीबया वाचा तेजस्ते समदीपयम्	020c  
