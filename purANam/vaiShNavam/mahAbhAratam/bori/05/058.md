धृतराष्ट्र उवाच	001  
यदब्रूतां महात्मानौ वासुदेवधनञ्जयौ	001a  
तन्मे ब्रूहि महाप्राज्ञ शुश्रूषे वचनं तव	001c  
सञ्जय उवाच	002  
शृणु राजन्यथा दृष्टौ मया कृष्णधनञ्जयौ	002a  
ऊचतुश्चापि यद्वीरौ तत्ते वक्ष्यामि भारत	002c  
पादाङ्गुलीरभिप्रेक्षन्प्रयतोऽहं कृताञ्जलिः	003a  
शुद्धान्तं प्राविशं राजन्नाख्यातुं नरदेवयोः	003c  
नैवाभिमन्युर्न यमौ तं देशमभियान्ति वै	004a  
यत्र कृष्णौ च कृष्णा च सत्यभामा च भामिनी	004c  
उभौ मध्वासवक्षीबावुभौ चन्दनरूषितौ	005a  
स्रग्विणौ वरवस्त्रौ तौ दिव्याभरणभूषितौ	005c  
नैकरत्नविचित्रं तु काञ्चनं महदासनम्	006a  
विविधास्तरणास्तीर्णं यत्रासातामरिन्दमौ	006c  
अर्जुनोत्सङ्गगौ पादौ केशवस्योपलक्षये	007a  
अर्जुनस्य च कृष्णायां सत्यायां च महात्मनः	007c  
काञ्चनं पादपीठं तु पार्थो मे प्रादिशत्तदा	008a  
तदहं पाणिना स्पृष्ट्वा ततो भूमावुपाविशम्	008c  
ऊर्ध्वरेखतलौ पादौ पार्थस्य शुभलक्षणौ	009a  
पादपीठादपहृतौ तत्रापश्यमहं शुभौ	009c  
श्यामौ बृहन्तौ तरुणौ शालस्कन्धाविवोद्गतौ	010a  
एकासनगतौ दृष्ट्वा भयं मां महदाविशत्	010c  
इन्द्रविष्णुसमावेतौ मन्दात्मा नावबुध्यते	011a  
संश्रयाद्द्रोणभीष्माभ्यां कर्णस्य च विकत्थनात्	011c  
निदेशस्थाविमौ यस्य मानसस्तस्य सेत्स्यते	012a  
सङ्कल्पो धर्मराजस्य निश्चयो मे तदाभवत्	012c  
सत्कृतश्चान्नपानाभ्यामाच्छन्नो लब्धसत्क्रियः	013a  
अञ्जलिं मूर्ध्नि सन्धाय तौ सन्देशमचोदयम्	013c  
धनुर्बाणोचितेनैकपाणिना शुभलक्षणम्	014a  
पादमानमयन्पार्थः केशवं समचोदयत्	014c  
इन्द्रकेतुरिवोत्थाय सर्वाभरणभूषितः	015a  
इन्द्रवीर्योपमः कृष्णः संविष्टो माभ्यभाषत	015c  
वाचं स वदतां श्रेष्ठो ह्लादिनीं वचनक्षमाम्	016a  
त्रासनीं धार्तराष्ट्राणां मृदुपूर्वां सुदारुणाम्	016c  
वाचं तां वचनार्हस्य शिक्षाक्षरसमन्विताम्	017a  
अश्रौषमहमिष्टार्थां पश्चाद्धृदयशोषिणीम्	017c  
वासुदेव उवाच	018  
सञ्जयेदं वचो ब्रूया धृतराष्ट्रं मनीषिणम्	018a  
शृण्वतः कुरुमुख्यस्य द्रोणस्यापि च शृण्वतः	018c  
यजध्वं विपुलैर्यज्ञैर्विप्रेभ्यो दत्त दक्षिणाः	019a  
पुत्रैर्दारैश्च मोदध्वं महद्वो भयमागतम्	019c  
अर्थांस्त्यजत पात्रेभ्यः सुतान्प्राप्नुत कामजान्	020a  
प्रियं प्रियेभ्यश्चरत राजा हि त्वरते जये	020c  
ऋणमेतत्प्रवृद्धं मे हृदयान्नापसर्पति	021a  
यद्गोविन्देति चुक्रोश कृष्णा मां दूरवासिनम्	021c  
तेजोमयं दुराधर्षं गाण्डीवं यस्य कार्मुकम्	022a  
मद्द्वितीयेन तेनेह वैरं वः सव्यसाचिना	022c  
मद्द्वितीयं पुनः पार्थं कः प्रार्थयितुमिच्छति	023a  
यो न कालपरीतो वाप्यपि साक्षात्पुरन्दरः	023c  
बाहुभ्यामुद्वहेद्भूमिं दहेत्क्रुद्ध इमाः प्रजाः	024a  
पातयेत्त्रिदिवाद्देवान्योऽर्जुनं समरे जयेत्	024c  
देवासुरमनुष्येषु यक्षगन्धर्वभोगिषु	025a  
न तं पश्याम्यहं युद्धे पाण्डवं योऽभ्ययाद्रणे	025c  
यत्तद्विराटनगरे श्रूयते महदद्भुतम्	026a  
एकस्य च बहूनां च पर्याप्तं तन्निदर्शनम्	026c  
एकेन पाण्डुपुत्रेण विराटनगरे यदा	027a  
भग्नाः पलायन्त दिशः पर्याप्तं तन्निदर्शनम्	027c  
बलं वीर्यं च तेजश्च शीघ्रता लघुहस्तता	028a  
अविषादश्च धैर्यं च पार्थान्नान्यत्र विद्यते	028c  
सञ्जय उवाच	029  
इत्यब्रवीद्धृषीकेशः पार्थमुद्धर्षयन्गिरा	029a  
गर्जन्समयवर्षीव गगने पाकशासनः	029c  
केशवस्य वचः श्रुत्वा किरीटी श्वेतवाहनः	030a  
अर्जुनस्तन्महद्वाक्यमब्रवील्लोमहर्षणम्	030c  
