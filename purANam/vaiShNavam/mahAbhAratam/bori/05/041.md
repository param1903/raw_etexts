धृतराष्ट्र उवाच	001  
अनुक्तं यदि ते किञ्चिद्वाचा विदुर विद्यते	001a  
तन्मे शुश्रूषवे ब्रूहि विचित्राणि हि भाषसे	001c  
विदुर उवाच	002  
धृतराष्ट्र कुमारो वै यः पुराणः सनातनः	002a  
सनत्सुजातः प्रोवाच मृत्युर्नास्तीति भारत	002c  
स ते गुह्यान्प्रकाशांश्च सर्वान्हृदयसंश्रयान्	003a  
प्रवक्ष्यति महाराज सर्वबुद्धिमतां वरः	003c  
धृतराष्ट्र उवाच	004  
किं त्वं न वेद तद्भूयो यन्मे ब्रूयात्सनातनः	004a  
त्वमेव विदुर ब्रूहि प्रज्ञाशेषोऽस्ति चेत्तव	004c  
विदुर उवाच	005  
शूद्रयोनावहं जातो नातोऽन्यद्वक्तुमुत्सहे	005a  
कुमारस्य तु या बुद्धिर्वेद तां शाश्वतीमहम्	005c  
ब्राह्मीं हि योनिमापन्नः सुगुह्यमपि यो वदेत्	006a  
न तेन गर्ह्यो देवानां तस्मादेतद्ब्रवीमि ते	006c  
धृतराष्ट्र उवाच	007  
ब्रवीहि विदुर त्वं मे पुराणं तं सनातनम्	007a  
कथमेतेन देहेन स्यादिहैव समागमः	007c  
वैशम्पायन उवाच	008  
चिन्तयामास विदुरस्तमृषिं संशितव्रतम्	008a  
स च तच्चिन्तितं ज्ञात्वा दर्शयामास भारत	008c  
स चैनं प्रतिजग्राह विधिदृष्टेन कर्मणा	009a  
सुखोपविष्टं विश्रान्तमथैनं विदुरोऽब्रवीत्	009c  
भगवन्संशयः कश्चिद्धृतराष्ट्रस्य मानसे	010a  
यो न शक्यो मया वक्तुं तमस्मै वक्तुमर्हसि	010c  
यं श्रुत्वायं मनुष्येन्द्रः सुखदुःखातिगो भवेत्	010e  
लाभालाभौ प्रियद्वेष्यौ यथैनं न जरान्तकौ	011a  
विषहेरन्भयामर्षौ क्षुत्पिपासे मदोद्भवौ	011c  
अरतिश्चैव तन्द्री च कामक्रोधौ क्षयोदयौ	011e  
