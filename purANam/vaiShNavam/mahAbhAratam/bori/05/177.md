भीष्म उवाच ||	001    
एवमुक्तस्तदा रामो जहि भीष्ममिति प्रभो |	001a  
उवाच रुदतीं कन्यां चोदयन्तीं पुनः पुनः ||	001c  
काश्ये कामं न गृह्णामि शस्त्रं वै वरवर्णिनि |	002a  
ऋते ब्रह्मविदां हेतोः किमन्यत्करवाणि ते ||	002c  
वाचा भीष्मश्च शाल्वश्च मम राज्ञि वशानुगौ |	003a  
भविष्यतोऽनवद्याङ्गि तत्करिष्यामि मा शुचः ||	003c  
न तु शस्त्रं ग्रहीष्यामि कथञ्चिदपि भामिनि |	004a  
ऋते नियोगाद्विप्राणामेष मे समयः कृतः ||	004c  
अम्बोवाच ||	005    
मम दुःखं भगवता व्यपनेयं यतस्ततः |	005a  
तत्तु भीष्मप्रसूतं मे तं जहीश्वर माचिरम् ||	005c  
राम उवाच ||	006    
काशिकन्ये पुनर्ब्रूहि भीष्मस्ते चरणावुभौ |	006a  
शिरसा वन्दनार्होऽपि ग्रहीष्यति गिरा मम ||	006c  
अम्बोवाच ||	007    
जहि भीष्मं रणे राम मम चेदिच्छसि प्रियम् |	007a  
प्रतिश्रुतं च यदि तत्सत्यं कर्तुमिहार्हसि ||	007c  
भीष्म उवाच ||	008    
तयोः संवदतोरेवं राजन्रामाम्बयोस्तदा |	008a  
अकृतव्रणो जामदग्न्यमिदं वचनमब्रवीत् ||	008c  
शरणागतां महाबाहो कन्यां न त्यक्तुमर्हसि |	009a  
जहि भीष्मं रणे राम गर्जन्तमसुरं यथा ||	009c  
यदि भीष्मस्त्वयाहूतो रणे राम महामुने |	010a  
निर्जितोऽस्मीति वा ब्रूयात्कुर्याद्वा वचनं तव ||	010c  
कृतमस्या भवेत्कार्यं कन्याया भृगुनन्दन |	011a  
वाक्यं सत्यं च ते वीर भविष्यति कृतं विभो ||	011c  
इयं चापि प्रतिज्ञा ते तदा राम महामुने |	012a  
जित्वा वै क्षत्रियान्सर्वान्ब्राह्मणेषु प्रतिश्रुतम् ||	012c  
ब्राह्मणः क्षत्रियो वैश्यः शूद्रश्चैव रणे यदि |	013a  
ब्रह्मद्विड्भविता तं वै हनिष्यामीति भार्गव ||	013c  
शरणं हि प्रपन्नानां भीतानां जीवितार्थिनाम् |	014a  
न शक्ष्यामि परित्यागं कर्तुं जीवन्कथञ्चन ||	014c  
यश्च क्षत्रं रणे कृत्स्नं विजेष्यति समागतम् |	015a  
दृप्तात्मानमहं तं च हनिष्यामीति भार्गव ||	015c  
स एवं विजयी राम भीष्मः कुरुकुलोद्वहः |	016a  
तेन युध्यस्व सङ्ग्रामे समेत्य भृगुनन्दन ||	016c  
राम उवाच ||	017    
स्मराम्यहं पूर्वकृतां प्रतिज्ञामृषिसत्तम |	017a  
तथैव च करिष्यामि यथा साम्नैव लप्स्यते ||	017c  
कार्यमेतन्महद्ब्रह्मन्काशिकन्यामनोगतम् |	018a  
गमिष्यामि स्वयं तत्र कन्यामादाय यत्र सः ||	018c  
यदि भीष्मो रणश्लाघी न करिष्यति मे वचः |	019a  
हनिष्याम्येनमुद्रिक्तमिति मे निश्चिता मतिः ||	019c  
न हि बाणा मयोत्सृष्टाः सज्जन्तीह शरीरिणाम् |	020a  
कायेषु विदितं तुभ्यं पुरा क्षत्रियसङ्गरे ||	020c  
भीष्म उवाच || 	021    
एवमुक्त्वा ततो रामः सह तैर्ब्रह्मवादिभिः |	021a  
प्रयाणाय मतिं कृत्वा समुत्तस्थौ महामनाः ||	021c  
ततस्ते तामुषित्वा तु रजनीं तत्र तापसाः |	022a  
हुताग्नयो जप्तजप्याः प्रतस्थुर्मज्जिघांसया ||	022c  
अभ्यगच्छत्ततो रामः सह तैर्ब्राह्मणर्षभैः |	023a  
कुरुक्षेत्रं महाराज कन्यया सह भारत ||	023c  
न्यविशन्त ततः सर्वे परिगृह्य सरस्वतीम् |	024a  
तापसास्ते महात्मानो भृगुश्रेष्ठपुरस्कृताः ||	024c  
