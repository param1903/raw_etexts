युधिष्ठिर उवाच	001  
उत सन्तमसन्तं च बालं वृद्धं च सञ्जय	001a  
उताबलं बलीयांसं धाता प्रकुरुते वशे	001c  
उत बालाय पाण्डित्यं पण्डितायोत बालताम्	002a  
ददाति सर्वमीशानः पुरस्ताच्छुक्रमुच्चरन्	002c  
अलं विज्ञापनाय स्यादाचक्षीथा यथातथम्	003a  
अथो मन्त्रं मन्त्रयित्वा अन्योन्येनातिहृष्टवत्	003c  
गावल्गणे कुरून्गत्वा धृतराष्ट्रं महाबलम्	004a  
अभिवाद्योपसङ्गृह्य ततः पृच्छेरनामयम्	004c  
ब्रूयाश्चैनं त्वमासीनं कुरुभिः परिवारितम्	005a  
तवैव राजन्वीर्येण सुखं जीवन्ति पाण्डवाः	005c  
तव प्रसादाद्बालास्ते प्राप्ता राज्यमरिन्दम	006a  
राज्ये तान्स्थापयित्वाग्रे नोपेक्षीर्विनशिष्यतः	006c  
सर्वमप्येतदेकस्य नालं सञ्जय कस्यचित्	007a  
तात संहत्य जीवामो मा द्विषद्भ्यो वशं गमः	007c  
तथा भीष्मं शान्तनवं भारतानां पितामहम्	008a  
शिरसाभिवदेथास्त्वं मम नाम प्रकीर्तयन्	008c  
अभिवाद्य च वक्तव्यस्ततोऽस्माकं पितामहः	009a  
भवता शन्तनोर्वंशो निमग्नः पुनरुद्धृतः	009c  
स त्वं कुरु तथा तात स्वमतेन पितामह	010a  
यथा जीवन्ति ते पौत्राः प्रीतिमन्तः परस्परम्	010c  
तथैव विदुरं ब्रूयाः कुरूणां मन्त्रधारिणम्	011a  
अयुद्धं सौम्य भाषस्व हितकामो युधिष्ठिरः	011c  
अथो सुयोधनं ब्रूया राजपुत्रममर्षणम्	012a  
मध्ये कुरूणामासीनमनुनीय पुनः पुनः	012c  
अपश्यन्मामुपेक्षन्तं कृष्णामेकां सभागताम्	013a  
तद्दुःखमतितिक्षाम मा वधीष्म कुरूनिति	013c  
एवं पूर्वापरान्क्लेशानतितिक्षन्त पाण्डवाः	014a  
यथा बलीयसः सन्तस्तत्सर्वं कुरवो विदुः	014c  
यन्नः प्राव्राजयः सौम्य अजिनैः प्रतिवासितान्	015a  
तद्दुःखमतितिक्षाम मा वधीष्म कुरूनिति	015c  
यत्तत्सभायामाक्रम्य कृष्णां केशेष्वधर्षयत्	016a  
दुःशासनस्तेऽनुमते तच्चास्माभिरुपेक्षितम्	016c  
यथोचितं स्वकं भागं लभेमहि परन्तप	017a  
निवर्तय परद्रव्ये बुद्धिं गृद्धां नरर्षभ	017c  
शान्तिरेवं भवेद्राजन्प्रीतिश्चैव परस्परम्	018a  
राज्यैकदेशमपि नः प्रयच्छ शममिच्छताम्	018c  
कुशस्थलं वृकस्थलमासन्दी वारणावतम्	019a  
अवसानं भवेदत्र किञ्चिदेव तु पञ्चमम्	019c  
भ्रातॄणां देहि पञ्चानां ग्रामान्पञ्च सुयोधन	020a  
शान्तिर्नोऽस्तु महाप्राज्ञ ज्ञातिभिः सह सञ्जय	020c  
भ्राता भ्रातरमन्वेतु पिता पुत्रेण युज्यताम्	021a  
स्मयमानाः समायान्तु पाञ्चालाः कुरुभिः सह	021c  
अक्षतान्कुरुपाञ्चालान्पश्येम इति कामये	022a  
सर्वे सुमनसस्तात शाम्याम भरतर्षभ	022c  
अलमेव शमायास्मि तथा युद्धाय सञ्जय	023a  
धर्मार्थयोरलं चाहं मृदवे दारुणाय च	023c  
