धृतराष्ट्र उवाच ||	001    
राजपुत्रैः परिवृतस्तथामात्यैश्च सञ्जय |	001a  
उपारोप्य रथे कर्णं निर्यातो मधुसूदनः ||	001c  
किमब्रवीद्रथोपस्थे राधेयं परवीरहा |	002a  
कानि सान्त्वानि गोविन्दः सूतपुत्रे प्रयुक्तवान् ||	002c  
ओघमेघस्वनः काले यत्कृष्णः कर्णमब्रवीत् |	003a  
मृदु वा यदि वा तीक्ष्णं तन्ममाचक्ष्व सञ्जय ||	003c  
सञ्जय उवाच ||	004    
आनुपूर्व्येण वाक्यानि श्लक्ष्णानि च मृदूनि च |	004a  
प्रियाणि धर्मयुक्तानि सत्यानि च हितानि च ||	004c  
हृदयग्रहणीयानि राधेयं मधुसूदनः |	005a  
यान्यब्रवीदमेयात्मा तानि मे शृणु भारत ||	005c  
वासुदेव उवाच ||	006    
उपासितास्ते राधेय ब्राह्मणा वेदपारगाः |	006a  
तत्त्वार्थं परिपृष्टाश्च नियतेनानसूयया ||	006c  
त्वमेव कर्ण जानासि वेदवादान्सनातनान् |	007a  
त्वं ह्येव धर्मशास्त्रेषु सूक्ष्मेषु परिनिष्ठितः ||	007c  
कानीनश्च सहोढश्च कन्यायां यश्च जायते |	008a  
वोढारं पितरं तस्य प्राहुः शास्त्रविदो जनाः ||	008c  
सोऽसि कर्ण तथा जातः पाण्डोः पुत्रोऽसि धर्मतः |	009a  
निग्रहाद्धर्मशास्त्राणामेहि राजा भविष्यसि ||	009c  
पितृपक्षे हि ते पार्था मातृपक्षे च वृष्णयः |	010a  
द्वौ पक्षावभिजानीहि त्वमेतौ पुरुषर्षभ ||	010c  
मया सार्धमितो यातमद्य त्वां तात पाण्डवाः |	011a  
अभिजानन्तु कौन्तेयं पूर्वजातं युधिष्ठिरात् ||	011c  
पादौ तव ग्रहीष्यन्ति भ्रातरः पञ्च पाण्डवाः |	012a  
द्रौपदेयास्तथा पञ्च सौभद्रश्चापराजितः ||	012c  
राजानो राजपुत्राश्च पाण्डवार्थे समागताः |	013a  
पादौ तव ग्रहीष्यन्ति सर्वे चान्धकवृष्णयः ||	013c  
हिरण्मयांश्च ते कुम्भान्राजतान्पार्थिवांस्तथा |	014a  
ओषध्यः सर्वबीजानि सर्वरत्नानि वीरुधः ||	014c  
राजन्या राजकन्याश्चाप्यानयन्त्वभिषेचनम् |	015a  
षष्ठे च त्वां तथा काले द्रौपद्युपगमिष्यति ||	015c  
अद्य त्वामभिषिञ्चन्तु चातुर्वैद्या द्विजातयः |	016a  
पुरोहितः पाण्डवानां व्याघ्रचर्मण्यवस्थितम् ||	016c  
तथैव भ्रातरः पञ्च पाण्डवाः पुरुषर्षभाः |	017a  
द्रौपदेयास्तथा पञ्च पाञ्चालाश्चेदयस्तथा ||	017c  
अहं च त्वाभिषेक्ष्यामि राजानं पृथिवीपतिम् |	018a  
युवराजोऽस्तु ते राजा कुन्तीपुत्रो युधिष्ठिरः ||	018c  
गृहीत्वा व्यजनं श्वेतं धर्मात्मा संशितव्रतः |	019a  
उपान्वारोहतु रथं कुन्तीपुत्रो युधिष्ठिरः ||	019c  
छत्रं च ते महच्छ्वेतं भीमसेनो महाबलः |	020a  
अभिषिक्तस्य कौन्तेय कौन्तेयो धारयिष्यति ||	020c  
किङ्किणीशतनिर्घोषं वैयाघ्रपरिवारणम् |	021a  
रथं श्वेतहयैर्युक्तमर्जुनो वाहयिष्यति ||	021c  
अभिमन्युश्च ते नित्यं प्रत्यासन्नो भविष्यति |	022a  
नकुलः सहदेवश्च द्रौपदेयाश्च पञ्च ये ||	022c  
पाञ्चालास्त्वानुयास्यन्ति शिखण्डी च महारथः |	023a  
अहं च त्वानुयास्यामि सर्वे चान्धकवृष्णयः |	023c  
दाशार्हाः परिवारास्ते दाशार्णाश्च विशां पते ||	023e   
भुङ्क्ष्व राज्यं महाबाहो भ्रातृभिः सह पाण्डवैः |	024a  
जपैर्होमैश्च संयुक्तो मङ्गलैश्च पृथग्विधैः ||	024c  
पुरोगमाश्च ते सन्तु द्रविडाः सह कुन्तलैः |	025a  
आन्ध्रास्तालचराश्चैव चूचुपा वेणुपास्तथा ||	025c  
स्तुवन्तु त्वाद्य बहुशः स्तुतिभिः सूतमागधाः |	026a  
विजयं वसुषेणस्य घोषयन्तु च पाण्डवाः ||	026c  
स त्वं परिवृतः पार्थैर्नक्षत्रैरिव चन्द्रमाः |	027a  
प्रशाधि राज्यं कौन्तेय कुन्तीं च प्रतिनन्दय ||	027c  
मित्राणि ते प्रहृष्यन्तु व्यथन्तु रिपवस्तथा |	028a  
सौभ्रात्रं चैव तेऽद्यास्तु भ्रातृभिः सह पाण्डवैः ||	028c  
