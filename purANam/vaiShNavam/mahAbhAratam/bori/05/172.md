भीष्म उवाच ||	001    
ततोऽहं समनुज्ञाप्य कालीं सत्यवतीं तदा |	001a  
मन्त्रिणश्च द्विजांश्चैव तथैव च पुरोहितान् |	001c  
समनुज्ञासिषं कन्यां ज्येष्ठामम्बां नराधिप ||	001e   
अनुज्ञाता ययौ सा तु कन्या शाल्वपतेः पुरम् |	002a  
वृद्धैर्द्विजातिभिर्गुप्ता धात्र्या चानुगता तदा |	002c  
अतीत्य च तमध्वानमाससाद नराधिपम् ||	002e   
सा तमासाद्य राजानं शाल्वं वचनमब्रवीत् |	003a  
आगताहं महाबाहो त्वामुद्दिश्य महाद्युते ||	003c  
तामब्रवीच्छाल्वपतिः स्मयन्निव विशां पते |	004a  
त्वयान्यपूर्वया नाहं भार्यार्थी वरवर्णिनि ||	004c  
गच्छ भद्रे पुनस्तत्र सकाशं भारतस्य वै |	005a  
नाहमिच्छामि भीष्मेण गृहीतां त्वां प्रसह्य वै ||	005c  
त्वं हि निर्जित्य भीष्मेण नीता प्रीतिमती तदा |	006a  
परामृश्य महायुद्धे निर्जित्य पृथिवीपतीन् |	006c  
नाहं त्वय्यन्यपूर्वायां भार्यार्थी वरवर्णिनि ||	006e   
कथमस्मद्विधो राजा परपूर्वां प्रवेशयेत् |	007a  
नारीं विदितविज्ञानः परेषां धर्ममादिशन् |	007c  
यथेष्टं गम्यतां भद्रे मा ते कालोऽत्यगादयम् ||	007e   
अम्बा तमब्रवीद्राजन्ननङ्गशरपीडिता |	008a  
मैवं वद महीपाल नैतदेवं कथञ्चन ||	008c  
नास्मि प्रीतिमती नीता भीष्मेणामित्रकर्शन |	009a  
बलान्नीतास्मि रुदती विद्राव्य पृथिवीपतीन् ||	009c  
भजस्व मां शाल्वपते भक्तां बालामनागसम् |	010a  
भक्तानां हि परित्यागो न धर्मेषु प्रशस्यते ||	010c  
साहमामन्त्र्य गाङ्गेयं समरेष्वनिवर्तिनम् |	011a  
अनुज्ञाता च तेनैव तवैव गृहमागता ||	011c  
न स भीष्मो महाबाहुर्मामिच्छति विशां पते |	012a  
भ्रातृहेतोः समारम्भो भीष्मस्येति श्रुतं मया ||	012c  
भगिन्यौ मम ये नीते अम्बिकाम्बालिके नृप |	013a  
प्रादाद्विचित्रवीर्याय गाङ्गेयो हि यवीयसे ||	013c  
यथा शाल्वपते नान्यं नरं ध्यामि कथञ्चन |	014a  
त्वामृते पुरुषव्याघ्र तथा मूर्धानमालभे ||	014c  
न चान्यपूर्वा राजेन्द्र त्वामहं समुपस्थिता |	015a  
सत्यं ब्रवीमि शाल्वैतत्सत्येनात्मानमालभे ||	015c  
भजस्व मां विशालाक्ष स्वयं कन्यामुपस्थिताम् |	016a  
अनन्यपूर्वां राजेन्द्र त्वत्प्रसादाभिकाङ्क्षिणीम् ||	016c  
तामेवं भाषमाणां तु शाल्वः काशिपतेः सुताम् |	017a  
अत्यजद्भरतश्रेष्ठ त्वचं जीर्णामिवोरगः ||	017c  
एवं बहुविधैर्वाक्यैर्याच्यमानस्तयानघ |	018a  
नाश्रद्दधच्छाल्वपतिः कन्याया भरतर्षभ ||	018c  
ततः सा मन्युनाविष्टा ज्येष्ठा काशिपतेः सुता |	019a  
अब्रवीत्साश्रुनयना बाष्पविह्वलया गिरा ||	019c  
त्वया त्यक्ता गमिष्यामि यत्र यत्र विशां पते |	020a  
तत्र मे सन्तु गतयः सन्तः सत्यं यथाब्रुवम् ||	020c  
एवं सम्भाषमाणां तु नृशंसः शाल्वराट्तदा |	021a  
पर्यत्यजत कौरव्य करुणं परिदेवतीम् ||	021c  
गच्छ गच्छेति तां शाल्वः पुनः पुनरभाषत |	022a  
बिभेमि भीष्मात्सुश्रोणि त्वं च भीष्मपरिग्रहः ||	022c  
एवमुक्ता तु सा तेन शाल्वेनादीर्घदर्शिना |	023a  
निश्चक्राम पुराद्दीना रुदती कुररी यथा ||	023c  
