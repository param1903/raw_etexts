सनत्सुजात उवाच	001  
यत्तच्छुक्रं महज्ज्योतिर्दीप्यमानं महद्यशः	001a  
तद्वै देवा उपासन्ते यस्मादर्को विराजते	001c  
योगिनस्तं प्रपश्यन्ति भगवन्तं सनातनम्	001e  
शुक्राद्ब्रह्म प्रभवति ब्रह्म शुक्रेण वर्धते	002a  
तच्छुक्रं ज्योतिषां मध्येऽतप्तं तपति तापनम्	002c  
योगिनस्तं प्रपश्यन्ति भगवन्तं सनातनम्	002e  
आपोऽथ अद्भ्यः सलिलस्य मध्ये उभौ देवौ शिश्रियातेऽन्तरिक्षे	003a  
स सध्रीचीः स विषूचीर्वसाना उभे बिभर्ति पृथिवीं दिवं च	003c  
योगिनस्तं प्रपश्यन्ति भगवन्तं सनातनम्	003e  
उभौ च देवौ पृथिवीं दिवं च दिशश्च शुक्रं भुवनं बिभर्ति	004a  
तस्माद्दिशः सरितश्च स्रवन्ति तस्मात्समुद्रा विहिता महान्तः	004c  
योगिनस्तं प्रपश्यन्ति भगवन्तं सनातनम्	004e  
चक्रे रथस्य तिष्ठन्तं ध्रुवस्याव्ययकर्मणः	005a  
केतुमन्तं वहन्त्यश्वास्तं दिव्यमजरं दिवि	005c  
योगिनस्तं प्रपश्यन्ति भगवन्तं सनातनम्	005e  
न सादृश्ये तिष्ठति रूपमस्य न चक्षुषा पश्यति कश्चिदेनम्	006a  
मनीषयाथो मनसा हृदा च य एवं विदुरमृतास्ते भवन्ति	006c  
योगिनस्तं प्रपश्यन्ति भगवन्तं सनातनम्	006e  
द्वादशपूगां सरितं देवरक्षितम्	007a  
मधु ईशन्तस्तदा सञ्चरन्ति घोरम्	007c  
योगिनस्तं प्रपश्यन्ति भगवन्तं सनातनम्	007e  
तदर्धमासं पिबति सञ्चित्य भ्रमरो मधु	008a  
ईशानः सर्वभूतेषु हविर्भूतमकल्पयत्	008c  
योगिनस्तं प्रपश्यन्ति भगवन्तं सनातनम्	008e  
हिरण्यपर्णमश्वत्थमभिपत्य अपक्षकाः	009a  
ते तत्र पक्षिणो भूत्वा प्रपतन्ति यथादिशम्	009c  
योगिनस्तं प्रपश्यन्ति भगवन्तं सनातनम्	009e  
पूर्णात्पूर्णान्युद्धरन्ति पूर्णात्पूर्णानि चक्रिरे	010a  
हरन्ति पूर्णात्पूर्णानि पूर्णमेवावशिष्यते	010c  
योगिनस्तं प्रपश्यन्ति भगवन्तं सनातनम्	010e  
तस्माद्वै वायुरायातस्तस्मिंश्च प्रयतः सदा	011a  
तस्मादग्निश्च सोमश्च तस्मिंश्च प्राण आततः	011c  
सर्वमेव ततो विद्यात्तत्तद्वक्तुं न शक्नुमः	012a  
योगिनस्तं प्रपश्यन्ति भगवन्तं सनातनम्	012c  
अपानं गिरति प्राणः प्राणं गिरति चन्द्रमाः	013a  
आदित्यो गिरते चन्द्रमादित्यं गिरते परः	013c  
योगिनस्तं प्रपश्यन्ति भगवन्तं सनातनम्	013e  
एकं पादं नोत्क्षिपति सलिलाद्धंस उच्चरन्	014a  
तं चेत्सततमृत्विजं न मृत्युर्नामृतं भवेत्	014c  
योगिनस्तं प्रपश्यन्ति भगवन्तं सनातनम्	014e  
एवं देवो महात्मा स पावकं पुरुषो गिरन्	015a  
यो वै तं पुरुषं वेद तस्येहात्मा न रिष्यते	015c  
योगिनस्तं प्रपश्यन्ति भगवन्तं सनातनम्	015e  
यः सहस्रं सहस्राणां पक्षान्सन्तत्य सन्पतेत्	016a  
मध्यमे मध्य आगच्छेदपि चेत्स्यान्मनोजवः	016c  
योगिनस्तं प्रपश्यन्ति भगवन्तं सनातनम्	016e  
न दर्शने तिष्ठति रूपमस्य पश्यन्ति चैनं सुविशुद्धसत्त्वाः	017a  
हितो मनीषी मनसाभिपश्येद्ये तं श्रयेयुरमृतास्ते भवन्ति	017c  
योगिनस्तं प्रपश्यन्ति भगवन्तं सनातनम्	017e  
गूहन्ति सर्पा इव गह्वराणि स्वशिक्षया स्वेन वृत्तेन मर्त्याः	018a  
तेषु प्रमुह्यन्ति जना विमूढा यथाध्वानं मोहयन्ते भयाय	018c  
योगिनस्तं प्रपश्यन्ति भगवन्तं सनातनम्	018e  
सदा सदासत्कृतः स्यान्न मृत्युरमृतं कुतः	019a  
सत्यानृते सत्यसमानबन्धने सतश्च योनिरसतश्चैक एव	019c  
योगिनस्तं प्रपश्यन्ति भगवन्तं सनातनम्	019e  
न साधुना नोत असाधुना वा समानमेतद्दृश्यते मानुषेषु	020a  
समानमेतदमृतस्य विद्यादेवंयुक्तो मधु तद्वै परीप्सेत्	020c  
योगिनस्तं प्रपश्यन्ति भगवन्तं सनातनम्	020e  
नास्यातिवादा हृदयं तापयन्ति नानधीतं नाहुतमग्निहोत्रम्	021a  
मनो ब्राह्मीं लघुतामादधीत प्रज्ञानमस्य नाम धीरा लभन्ते	021c  
योगिनस्तं प्रपश्यन्ति भगवन्तं सनातनम्	021e  
एवं यः सर्वभूतेषु आत्मानमनुपश्यति	022a  
अन्यत्रान्यत्र युक्तेषु किं स शोचेत्ततः परम्	022c  
यथोदपाने महति सर्वतः सम्प्लुतोदके	023a  
एवं सर्वेषु वेदेषु ब्राह्मणस्य विजानतः	023c  
अङ्गुष्ठमात्रः पुरुषो महात्मा न दृश्यतेऽसौ हृदये निविष्टः	024a  
अजश्चरो दिवारात्रमतन्द्रितश्च स तं मत्वा कविरास्ते प्रसन्नः	024c  
अहमेवास्मि वो माता पिता पुत्रोऽस्म्यहं पुनः	025a  
आत्माहमपि सर्वस्य यच्च नास्ति यदस्ति च	025c  
पितामहोऽस्मि स्थविरः पिता पुत्रश्च भारत	026a  
ममैव यूयमात्मस्था न मे यूयं न वोऽप्यहम्	026c  
आत्मैव स्थानं मम जन्म चात्मा वेदप्रोक्तोऽहमजरप्रतिष्ठः	027a  
अणोरणीयान्सुमनाः सर्वभूतेषु जागृमि	028a  
पितरं सर्वभूतानां पुष्करे निहितं विदुः	028c  
