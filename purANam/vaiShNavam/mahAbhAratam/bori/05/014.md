शल्य उवाच	001  
अथैनां रुपिणीं साध्वीमुपातिष्ठदुपश्रुतिः	001a  
तां वयोरूपसम्पन्नां दृष्ट्वा देवीमुपस्थिताम्	001c  
इन्द्राणी सम्प्रहृष्टा सा सम्पूज्यैनामपृच्छत	002a  
इच्छामि त्वामहं ज्ञातुं का त्वं ब्रूहि वरानने	002c  
उपश्रुतिरुवाच	003  
उपश्रुतिरहं देवि तवान्तिकमुपागता	003a  
दर्शनं चैव सम्प्राप्ता तव सत्येन तोषिता	003c  
पतिव्रतासि युक्ता च यमेन नियमेन च	004a  
दर्शयिष्यामि ते शक्रं देवं वृत्रनिषूदनम्	004c  
क्षिप्रमन्वेहि भद्रं ते द्रक्ष्यसे सुरसत्तमम्	004e  
शल्य उवाच	005  
ततस्तां प्रस्थितां देवीमिन्द्राणी सा समन्वगात्	005a  
देवारण्यान्यतिक्रम्य पर्वतांश्च बहूंस्ततः	005c  
हिमवन्तमतिक्रम्य उत्तरं पार्श्वमागमत्	005e  
समुद्रं च समासाद्य बहुयोजनविस्तृतम्	006a  
आससाद महाद्वीपं नानाद्रुमलतावृतम्	006c  
तत्रापश्यत्सरो दिव्यं नानाशकुनिभिर्वृतम्	007a  
शतयोजनविस्तीर्णं तावदेवायतं शुभम्	007c  
तत्र दिव्यानि पद्मानि पञ्चवर्णानि भारत	008a  
षट्पदैरुपगीतानि प्रफुल्लानि सहस्रशः	008c  
पद्मस्य भित्त्वा नालं च विवेश सहिता तया	009a  
बिसतन्तुप्रविष्टं च तत्रापश्यच्छतक्रतुम्	009c  
तं दृष्ट्वा च सुसूक्ष्मेण रूपेणावस्थितं प्रभुम्	010a  
सूक्ष्मरूपधरा देवी बभूवोपश्रुतिश्च सा	010c  
इन्द्रं तुष्टाव चेन्द्राणी विश्रुतैः पूर्वकर्मभिः	011a  
स्तूयमानस्ततो देवः शचीमाह पुरन्दरः	011c  
किमर्थमसि सम्प्राप्ता विज्ञातश्च कथं त्वहम्	012a  
ततः सा कथयामास नहुषस्य विचेष्टितम्	012c  
इन्द्रत्वं त्रिषु लोकेषु प्राप्य वीर्यमदान्वितः	013a  
दर्पाविष्टश्च दुष्टात्मा मामुवाच शतक्रतो	013c  
उपतिष्ठ मामिति क्रूरः कालं च कृतवान्मम	013e  
यदि न त्रास्यसि विभो करिष्यति स मां वशे	014a  
एतेन चाहं सन्तप्ता प्राप्ता शक्र तवान्तिकम्	014c  
जहि रौद्रं महाबाहो नहुषं पापनिश्चयम्	014e  
प्रकाशयस्व चात्मानं दैत्यदानवसूदन	015a  
तेजः समाप्नुहि विभो देवराज्यं प्रशाधि च	015c  
