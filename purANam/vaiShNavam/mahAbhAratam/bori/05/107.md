सुपर्ण उवाच ||	001    
इयं विवस्वता पूर्वं श्रौतेन विधिना किल |	001a  
गुरवे दक्षिणा दत्ता दक्षिणेत्युच्यतेऽथ दिक् ||	001c  
अत्र लोकत्रयस्यास्य पितृपक्षः प्रतिष्ठितः |	002a  
अत्रोष्मपानां देवानां निवासः श्रूयते द्विज ||	002c  
अत्र विश्वे सदा देवाः पितृभिः सार्धमासते |	003a  
इज्यमानाः स्म लोकेषु सम्प्राप्तास्तुल्यभागताम् ||	003c  
एतद्द्वितीयं धर्मस्य द्वारमाचक्षते द्विज |	004a  
त्रुटिशो लवशश्चात्र गण्यते कालनिश्चयः ||	004c  
अत्र देवर्षयो नित्यं पितृलोकर्षयस्तथा |	005a  
तथा राजर्षयः सर्वे निवसन्ति गतव्यथाः ||	005c  
अत्र धर्मश्च सत्यं च कर्म चात्र निशाम्यते |	006a  
गतिरेषा द्विजश्रेष्ठ कर्मणात्मावसादिनः ||	006c  
एषा दिक्सा द्विजश्रेष्ठ यां सर्वः प्रतिपद्यते |	007a  
वृता त्वनवबोधेन सुखं तेन न गम्यते ||	007c  
नैर्ॠतानां सहस्राणि बहून्यत्र द्विजर्षभ |	008a  
सृष्टानि प्रतिकूलानि द्रष्टव्यान्यकृतात्मभिः ||	008c  
अत्र मन्दरकुञ्जेषु विप्रर्षिसदनेषु च |	009a  
गन्धर्वा गान्ति गाथा वै चित्तबुद्धिहरा द्विज ||	009c  
अत्र सामानि गाथाभिः श्रुत्वा गीतानि रैवतः |	010a  
गतदारो गतामात्यो गतराज्यो वनं गतः ||	010c  
अत्र सावर्णिना चैव यवक्रीतात्मजेन च |	011a  
मर्यादा स्थापिता ब्रह्मन्यां सूर्यो नातिवर्तते ||	011c  
अत्र राक्षसराजेन पौलस्त्येन महात्मना |	012a  
रावणेन तपश्चीर्त्वा सुरेभ्योऽमरता वृता ||	012c  
अत्र वृत्तेन वृत्रोऽपि शक्रशत्रुत्वमीयिवान् |	013a  
अत्र सर्वासवः प्राप्ताः पुनर्गच्छन्ति पञ्चधा ||	013c  
अत्र दुष्कृतकर्माणो नराः पच्यन्ति गालव |	014a  
अत्र वैतरणी नाम नदी वितरणैर्वृता |	014c  
अत्र गत्वा सुखस्यान्तं दुःखस्यान्तं प्रपद्यते ||	014e   
अत्रावृत्तो दिनकरः क्षरते सुरसं पयः |	015a  
काष्ठां चासाद्य धानिष्ठां हिममुत्सृजते पुनः ||	015c  
अत्राहं गालव पुरा क्षुधार्तः परिचिन्तयन् |	016a  
लब्धवान्युध्यमानौ द्वौ बृहन्तौ गजकच्छपौ ||	016c  
अत्र शक्रधनुर्नाम सूर्याज्जातो महानृषिः |	017a  
विदुर्यं कपिलं देवं येनात्ताः सगरात्मजाः ||	017c  
अत्र सिद्धाः शिवा नाम ब्राह्मणा वेदपारगाः |	018a  
अधीत्य सखिलान्वेदानालभन्ते यमक्षयम् ||	018c  
अत्र भोगवती नाम पुरी वासुकिपालिता |	019a  
तक्षकेण च नागेन तथैवैरावतेन च ||	019c  
अत्र निर्याणकालेषु तमः सम्प्राप्यते महत् |	020a  
अभेद्यं भास्करेणापि स्वयं वा कृष्णवर्त्मना ||	020c  
एष तस्यापि ते मार्गः परितापस्य गालव |	021a  
ब्रूहि मे यदि गन्तव्यं प्रतीचीं शृणु वा मम ||	021c  
