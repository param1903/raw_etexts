विदुरोवाच ||	001    
अथैतस्यामवस्थायां पौरुषं हातुमिच्छसि |	001a  
निहीनसेवितं मार्गं गमिष्यस्यचिरादिव ||	001c  
यो हि तेजो यथाशक्ति न दर्शयति विक्रमात् |	002a  
क्षत्रियो जीविताकाङ्क्षी स्तेन इत्येव तं विदुः ||	002c  
अर्थवन्त्युपपन्नानि वाक्यानि गुणवन्ति च |	003a  
नैव सम्प्राप्नुवन्ति त्वां मुमूर्षुमिव भेषजम् ||	003c  
सन्ति वै सिन्धुराजस्य सन्तुष्टा बहवो जनाः |	004a  
दौर्बल्यादासते मूढा व्यसनौघप्रतीक्षिणः ||	004c  
सहायोपचयं कृत्वा व्यवसाय्य ततस्ततः |	005a  
अनुदुष्येयुरपरे पश्यन्तस्तव पौरुषम् ||	005c  
तैः कृत्वा सह सङ्घातं गिरिदुर्गालयांश्चर |	006a  
काले व्यसनमाकाङ्क्षन्नैवायमजरामरः ||	006c  
सञ्जयो नामतश्च त्वं न च पश्यामि तत्त्वयि |	007a  
अन्वर्थनामा भव मे पुत्र मा व्यर्थनामकः ||	007c  
सम्यग्दृष्टिर्महाप्राज्ञो बालं त्वां ब्राह्मणोऽब्रवीत् |	008a  
अयं प्राप्य महत्कृच्छ्रं पुनर्वृद्धिं गमिष्यति ||	008c  
तस्य स्मरन्ती वचनमाशंसे विजयं तव |	009a  
तस्मात्तात ब्रवीमि त्वां वक्ष्यामि च पुनः पुनः ||	009c  
यस्य ह्यर्थाभिनिर्वृत्तौ भवन्त्याप्यायिताः परे |	010a  
तस्यार्थसिद्धिर्नियता नयेष्वर्थानुसारिणः ||	010c  
समृद्धिरसमृद्धिर्वा पूर्वेषां मम सञ्जय |	011a  
एवं विद्वान्युद्धमना भव मा प्रत्युपाहर ||	011c  
नातः पापीयसीं काञ्चिदवस्थां शम्बरोऽब्रवीत् |	012a  
यत्र नैवाद्य न प्रातर्भोजनं प्रतिदृश्यते ||	012c  
पतिपुत्रवधादेतत्परमं दुःखमब्रवीत् |	013a  
दारिद्र्यमिति यत्प्रोक्तं पर्यायमरणं हि तत् ||	013c  
अहं महाकुले जाता ह्रदाद्ध्रदमिवागता |	014a  
ईश्वरी सर्वकल्याणैर्भर्त्रा परमपूजिता ||	014c  
महार्हमाल्याभरणां सुमृष्टाम्बरवाससम् |	015a  
पुरा दृष्ट्वा सुहृद्वर्गो मामपश्यत्सुदुर्गताम् ||	015c  
यदा मां चैव भार्यां च द्रष्टासि भृशदुर्बले |	016a  
न तदा जीवितेनार्थो भविता तव सञ्जय ||	016c  
दासकर्मकरान्भृत्यानाचार्यर्त्विक्पुरोहितान् |	017a  
अवृत्त्यास्मान्प्रजहतो दृष्ट्वा किं जीवितेन ते ||	017c  
यदि कृत्यं न पश्यामि तवाद्येह यथा पुरा |	018a  
श्लाघनीयं यशस्यं च का शान्तिर्हृदयस्य मे ||	018c  
नेति चेद्ब्राह्मणान्ब्रूयां दीर्यते हृदयं मम |	019a  
न ह्यहं न च मे भर्ता नेति ब्राह्मणमुक्तवान् ||	019c  
वयमाश्रयणीयाः स्म नाश्रितारः परस्य च |	020a  
सान्यानाश्रित्य जीवन्ती परित्यक्ष्यामि जीवितम् ||	020c  
अपारे भव नः पारमप्लवे भव नः प्लवः |	021a  
कुरुष्व स्थानमस्थाने मृतान्सञ्जीवयस्व नः ||	021c  
सर्वे ते शत्रवः सह्या न चेज्जीवितुमिच्छसि |	022a  
अथ चेदीदृशीं वृत्तिं क्लीबामभ्युपपद्यसे ||	022c  
निर्विण्णात्मा हतमना मुञ्चैतां पापजीविकाम् |	023a  
एकशत्रुवधेनैव शूरो गच्छति विश्रुतिम् ||	023c  
इन्द्रो वृत्रवधेनैव महेन्द्रः समपद्यत |	024a  
माहेन्द्रं च ग्रहं लेभे लोकानां चेश्वरोऽभवत् ||	024c  
नाम विश्राव्य वा सङ्ख्ये शत्रूनाहूय दंशितान् |	025a  
सेनाग्रं वापि विद्राव्य हत्वा वा पुरुषं वरम् ||	025c  
यदैव लभते वीरः सुयुद्धेन महद्यशः |	026a  
तदैव प्रव्यथन्तेऽस्य शत्रवो विनमन्ति च ||	026c  
त्यक्त्वात्मानं रणे दक्षं शूरं कापुरुषा जनाः |	027a  
अवशाः पूरयन्ति स्म सर्वकामसमृद्धिभिः ||	027c  
राज्यं वाप्युग्रविभ्रंशं संशयो जीवितस्य वा |	028a  
प्रलब्धस्य हि शत्रोर्वै शेषं कुर्वन्ति साधवः ||	028c  
स्वर्गद्वारोपमं राज्यमथ वाप्यमृतोपमम् |	029a  
रुद्धमेकायने मत्वा पतोल्मुक इवारिषु ||	029c  
जहि शत्रून्रणे राजन्स्वधर्ममनुपालय |	030a  
मा त्वा पश्येत्सुकृपणं शत्रुः श्रीमान्कदाचन ||	030c  
अस्मदीयैश्च शोचद्भिर्नदद्भिश्च परैर्वृतम् |	031a  
अपि त्वां नानुपश्येयं दीना दीनमवस्थितम् ||	031c  
उष्य सौवीरकन्याभिः श्लाघस्वार्थैर्यथा पुरा |	032a  
मा च सैन्धवकन्यानामवसन्नो वशं गमः ||	032c  
युवा रूपेण सम्पन्नो विद्ययाभिजनेन च |	033a  
यस्त्वादृशो विकुर्वीत यशस्वी लोकविश्रुतः |	033c  
वोढव्ये धुर्यनडुवन्मन्ये मरणमेव तत् ||	033e   
यदि त्वामनुपश्यामि परस्य प्रियवादिनम् |	034a  
पृष्ठतोऽनुव्रजन्तं वा का शान्तिर्हृदयस्य मे ||	034c  
नास्मिञ्जातु कुले जातो गच्छेद्योऽन्यस्य पृष्ठतः |	035a  
न त्वं परस्यानुधुरं तात जीवितुमर्हसि ||	035c  
अहं हि क्षत्रहृदयं वेद यत्परिशाश्वतम् |	036a  
पूर्वैः पूर्वतरैः प्रोक्तं परैः परतरैरपि ||	036c  
यो वै कश्चिदिहाजातः क्षत्रियः क्षत्रधर्मवित् |	037a  
भयाद्वृत्तिसमीक्षो वा न नमेदिह कस्यचित् ||	037c  
उद्यच्छेदेव न नमेदुद्यमो ह्येव पौरुषम् |	038a  
अप्यपर्वणि भज्येत न नमेदिह कस्यचित् ||	038c  
मातङ्गो मत्त इव च परीयात्सुमहामनाः |	039a  
ब्राह्मणेभ्यो नमेन्नित्यं धर्मायैव च सञ्जय ||	039c  
नियच्छन्नितरान्वर्णान्विनिघ्नन्सर्वदुष्कृतः |	040a  
ससहायोऽसहायो वा यावज्जीवं तथा भवेत् ||	040c  
