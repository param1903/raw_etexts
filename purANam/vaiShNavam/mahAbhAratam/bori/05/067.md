धृतराष्ट्र उवाच	001  
कथं त्वं माधवं वेत्थ सर्वलोकमहेश्वरम्	001a  
कथमेनं न वेदाहं तन्ममाचक्ष्व सञ्जय	001c  
सञ्जय उवाच	002  
विद्या राजन्न ते विद्या मम विद्या न हीयते	002a  
विद्याहीनस्तमोध्वस्तो नाभिजानाति केशवम्	002c  
विद्यया तात जानामि त्रियुगं मधुसूदनम्	003a  
कर्तारमकृतं देवं भूतानां प्रभवाप्ययम्	003c  
धृतराष्ट्र उवाच	004  
गावल्गणेऽत्र का भक्तिर्या ते नित्या जनार्दने	004a  
यया त्वमभिजानासि त्रियुगं मधुसूदनम्	004c  
सञ्जय उवाच	005  
मायां न सेवे भद्रं ते न वृथाधर्ममाचरे	005a  
शुद्धभावं गतो भक्त्या शास्त्राद्वेद्मि जनार्दनम्	005c  
धृतराष्ट्र उवाच	006  
दुर्योधन हृषीकेशं प्रपद्यस्व जनार्दनम्	006a  
आप्तो नः सञ्जयस्तात शरणं गच्छ केशवम्	006c  
दुर्योधन उवाच	007  
भगवान्देवकीपुत्रो लोकं चेन्निहनिष्यति	007a  
प्रवदन्नर्जुने सख्यं नाहं गच्छेऽद्य केशवम्	007c  
धृतराष्ट्र उवाच	008  
अवाग्गान्धारि पुत्रस्ते गच्छत्येष सुदुर्मतिः	008a  
ईर्ष्युर्दुरात्मा मानी च श्रेयसां वचनातिगः	008c  
गान्धार्युवाच	009  
ऐश्वर्यकाम दुष्टात्मन्वृद्धानां शासनातिग	009a  
ऐश्वर्यजीविते हित्वा पितरं मां च बालिश	009c  
वर्धयन्दुर्हृदां प्रीतिं मां च शोकेन वर्धयन्	010a  
निहतो भीमसेनेन स्मर्तासि वचनं पितुः	010c  
व्यास उवाच	011  
दयितोऽसि राजन्कृष्णस्य धृतराष्ट्र निबोध मे	011a  
यस्य ते सञ्जयो दूतो यस्त्वां श्रेयसि योक्ष्यते	011c  
जानात्येष हृषीकेशं पुराणं यच्च वै नवम्	012a  
शुश्रूषमाणमेकाग्रं मोक्ष्यते महतो भयात्	012c  
वैचित्रवीर्य पुरुषाः क्रोधहर्षतमोवृताः	013a  
सिता बहुविधैः पाशैर्ये न तुष्टाः स्वकैर्धनैः	013c  
यमस्य वशमायान्ति काममूढाः पुनः पुनः	014a  
अन्धनेत्रा यथैवान्धा नीयमानाः स्वकर्मभिः	014c  
एष एकायनः पन्था येन यान्ति मनीषिणः	015a  
तं दृष्ट्वा मृत्युमत्येति महांस्तत्र न सज्जते	015c  
धृतराष्ट्र उवाच	016  
अङ्ग सञ्जय मे शंस पन्थानमकुतोभयम्	016a  
येन गत्वा हृषीकेशं प्राप्नुयां शान्तिमुत्तमाम्	016c  
सञ्जय उवाच	017  
नाकृतात्मा कृतात्मानं जातु विद्याज्जनार्दनम्	017a  
आत्मनस्तु क्रियोपायो नान्यत्रेन्द्रियनिग्रहात्	017c  
इन्द्रियाणामुदीर्णानां कामत्यागोऽप्रमादतः	018a  
अप्रमादोऽविहिंसा च ज्ञानयोनिरसंशयम्	018c  
इन्द्रियाणां यमे यत्तो भव राजन्नतन्द्रितः	019a  
बुद्धिश्च मा ते च्यवतु नियच्छैतां यतस्ततः	019c  
एतज्ज्ञानं विदुर्विप्रा ध्रुवमिन्द्रियधारणम्	020a  
एतज्ज्ञानं च पन्थाश्च येन यान्ति मनीषिणः	020c  
अप्राप्यः केशवो राजन्निन्द्रियैरजितैर्नृभिः	021a  
आगमाधिगतो योगाद्वशी तत्त्वे प्रसीदति	021c  
