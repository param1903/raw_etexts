वैशम्पायन उवाच	001  
समवेतेषु सर्वेषु तेषु राजसु भारत	001a  
दुर्योधनमिदं वाक्यं भीष्मः शान्तनवोऽब्रवीत्	001c  
बृहस्पतिश्चोशना च ब्रह्माणं पर्युपस्थितौ	002a  
मरुतश्च सहेन्द्रेण वसवश्च सहाश्विनौ	002c  
आदित्याश्चैव साध्याश्च ये च सप्तर्षयो दिवि	003a  
विश्वावसुश्च गन्धर्वः शुभाश्चाप्सरसां गणाः	003c  
नमस्कृत्वोपजग्मुस्ते लोकवृद्धं पितामहम्	004a  
परिवार्य च विश्वेशं पर्यासत दिवौकसः	004c  
तेषां मनश्च तेजश्चाप्याददानौ दिवौकसाम्	005a  
पूर्वदेवौ व्यतिक्रान्तौ नरनारायणावृषी	005c  
बृहस्पतिश्च पप्रच्छ ब्राह्मणं काविमाविति	006a  
भवन्तं नोपतिष्ठेते तौ नः शंस पितामह	006c  
ब्रह्मोवाच	007  
यावेतौ पृथिवीं द्यां च भासयन्तौ तपस्विनौ	007a  
ज्वलन्तौ रोचमानौ च व्याप्यातीतौ महाबलौ	007c  
नरनारायणावेतौ लोकाल्लोकं समास्थितौ	008a  
ऊर्जितौ स्वेन तपसा महासत्त्वपराक्रमौ	008c  
एतौ हि कर्मणा लोकान्नन्दयामासतुर्ध्रुवौ	009a  
असुराणामभावाय देवगन्धर्वपूजितौ	009c  
वैशम्पायन उवाच	010  
जगाम शक्रस्तच्छ्रुत्वा यत्र तौ तेपतुस्तपः	010a  
सार्धं देवगणैः सर्वैर्बृहस्पतिपुरोगमैः	010c  
तदा देवासुरे घोरे भये जाते दिवौकसाम्	011a  
अयाचत महात्मानौ नरनारायणौ वरम्	011c  
तावब्रूतां वृणीष्वेति तदा भरतसत्तम	012a  
अथैतावब्रवीच्छक्रः साह्यं नः क्रियतामिति	012c  
ततस्तौ शक्रमब्रूतां करिष्यावो यदिच्छसि	013a  
ताभ्यां च सहितः शक्रो विजिग्ये दैत्यदानवान्	013c  
नर इन्द्रस्य सङ्ग्रामे हत्वा शत्रून्परन्तपः	014a  
पौलोमान्कालखञ्जांश्च सहस्राणि शतानि च	014c  
एष भ्रान्ते रथे तिष्ठन्भल्लेनापहरच्छिरः	015a  
जम्भस्य ग्रसमानस्य यज्ञमर्जुन आहवे	015c  
एष पारे समुद्रस्य हिरण्यपुरमारुजत्	016a  
हत्वा षष्टिसहस्राणि निवातकवचान्रणे	016c  
एष देवान्सहेन्द्रेण जित्वा परपुरञ्जयः	017a  
अतर्पयन्महाबाहुरर्जुनो जातवेदसम्	017c  
नारायणस्तथैवात्र भूयसोऽन्याञ्जघान ह	017e  
एवमेतौ महावीर्यौ तौ पश्यत समागतौ	018a  
वासुदेवार्जुनौ वीरौ समवेतौ महारथौ	018c  
नरनारायणौ देवौ पूर्वदेवाविति श्रुतिः	019a  
अजेयौ मानुषे लोके सेन्द्रैरपि सुरासुरैः	019c  
एष नारायणः कृष्णः फल्गुनस्तु नरः स्मृतः	020a  
नारायणो नरश्चैव सत्त्वमेकं द्विधाकृतम्	020c  
एतौ हि कर्मणा लोकानश्नुवातेऽक्षयान्ध्रुवान्	021a  
तत्र तत्रैव जायेते युद्धकाले पुनः पुनः	021c  
तस्मात्कर्मैव कर्तव्यमिति होवाच नारदः	022a  
एतद्धि सर्वमाचष्ट वृष्णिचक्रस्य वेदवित्	022c  
शङ्खचक्रगदाहस्तं यदा द्रक्ष्यसि केशवम्	023a  
पर्याददानं चास्त्राणि भीमधन्वानमर्जुनम्	023c  
सनातनौ महात्मानौ कृष्णावेकरथे स्थितौ	024a  
दुर्योधन तदा तात स्मर्तासि वचनं मम	024c  
नो चेदयमभावः स्यात्कुरूणां प्रत्युपस्थितः	025a  
अर्थाच्च तात धर्माच्च तव बुद्धिरुपप्लुता	025c  
न चेद्ग्रहीष्यसे वाक्यं श्रोतासि सुबहून्हतान्	026a  
तवैव हि मतं सर्वे कुरवः पर्युपासते	026c  
त्रयाणामेव च मतं तत्त्वमेकोऽनुमन्यसे	027a  
रामेण चैव शप्तस्य कर्णस्य भरतर्षभ	027c  
दुर्जातेः सूतपुत्रस्य शकुनेः सौबलस्य च	028a  
तथा क्षुद्रस्य पापस्य भ्रातुर्दुःशासनस्य च	028c  
कर्ण उवाच	029  
नैवमायुष्मता वाच्यं यन्मामात्थ पितामह	029a  
क्षत्रधर्मे स्थितो ह्यस्मि स्वधर्मादनपेयिवान्	029c  
किं चान्यन्मयि दुर्वृत्तं येन मां परिगर्हसे	030a  
न हि मे वृजिनं किञ्चिद्धार्तराष्ट्रा विदुः क्वचित्	030c  
राज्ञो हि धृतराष्ट्रस्य सर्वं कार्यं प्रियं मया	031a  
तथा दुर्योधनस्यापि स हि राज्ये समाहितः	031c  
वैशम्पायन उवाच	032  
कर्णस्य तु वचः श्रुत्वा भीष्मः शान्तनवः पुनः	032a  
धृतराष्ट्रं महाराजमाभाष्येदं वचोऽब्रवीत्	032c  
यदयं कत्थते नित्यं हन्ताहं पाण्डवानिति	033a  
नायं कलापि सम्पूर्णा पाण्डवानां महात्मनाम्	033c  
अनयो योऽयमागन्ता पुत्राणां ते दुरात्मनाम्	034a  
तदस्य कर्म जानीहि सूतपुत्रस्य दुर्मतेः	034c  
एनमाश्रित्य पुत्रस्ते मन्दबुद्धिः सुयोधनः	035a  
अवमन्यत तान्वीरान्देवपुत्रानरिन्दमान्	035c  
किं चाप्यनेन तत्कर्म कृतं पूर्वं सुदुष्करम्	036a  
तैर्यथा पाण्डवैः सर्वैरेकैकेन कृतं पुरा	036c  
दृष्ट्वा विराटनगरे भ्रातरं निहतं प्रियम्	037a  
धनञ्जयेन विक्रम्य किमनेन तदा कृतम्	037c  
सहितान्हि कुरून्सर्वानभियातो धनञ्जयः	038a  
प्रमथ्य चाच्छिनद्गावः किमयं प्रोषितस्तदा	038c  
गन्धर्वैर्घोषयात्रायां ह्रियते यत्सुतस्तव	039a  
क्व तदा सूतपुत्रोऽभूद्य इदानीं वृषायते	039c  
ननु तत्रापि पार्थेन भीमेन च महात्मना	040a  
यमाभ्यामेव चागम्य गन्धर्वास्ते पराजिताः	040c  
एतान्यस्य मृषोक्तानि बहूनि भरतर्षभ	041a  
विकत्थनस्य भद्रं ते सदा धर्मार्थलोपिनः	041c  
भीष्मस्य तु वचः श्रुत्वा भारद्वाजो महामनाः	042a  
धृतराष्ट्रमुवाचेदं राजमध्येऽभिपूजयन्	042c  
यदाह भरतश्रेष्ठो भीष्मस्तत्क्रियतां नृप	043a  
न काममर्थलिप्सूनां वचनं कर्तुमर्हसि	043c  
पुरा युद्धात्साधु मन्ये पाण्डवैः सह सङ्गमम्	044a  
यद्वाक्यमर्जुनेनोक्तं सञ्जयेन निवेदितम्	044c  
सर्वं तदभिजानामि करिष्यति च पाण्डवः	045a  
न ह्यस्य त्रिषु लोकेषु सदृशोऽस्ति धनुर्धरः	045c  
अनादृत्य तु तद्वाक्यमर्थवद्द्रोणभीष्मयोः	046a  
ततः स सञ्जयं राजा पर्यपृच्छत पाण्डवम्	046c  
तदैव कुरवः सर्वे निराशा जीवितेऽभवन्	047a  
भीष्मद्रोणौ यदा राजा न सम्यगनुभाषते	047c  
