भीष्म उवाच ||	001    
ततस्ते तापसाः सर्वे कार्यवन्तोऽभवंस्तदा |	001a  
तां कन्यां चिन्तयन्तो वै किं कार्यमिति धर्मिणः ||	001c  
केचिदाहुः पितुर्वेश्म नीयतामिति तापसाः |	002a  
केचिदस्मदुपालम्भे मतिं चक्रुर्द्विजोत्तमाः ||	002c  
केचिच्छाल्वपतिं गत्वा नियोज्यमिति मेनिरे |	003a  
नेति केचिद्व्यवस्यन्ति प्रत्याख्याता हि तेन सा ||	003c  
एवं गते किं नु शक्यं भद्रे कर्तुं मनीषिभिः |	004a  
पुनरूचुश्च ते सर्वे तापसाः संशितव्रताः ||	004c  
अलं प्रव्रजितेनेह भद्रे शृणु हितं वचः |	005a  
इतो गच्छस्व भद्रं ते पितुरेव निवेशनम् ||	005c  
प्रतिपत्स्यति राजा स पिता ते यदनन्तरम् |	006a  
तत्र वत्स्यसि कल्याणि सुखं सर्वगुणान्विता |	006c  
न च तेऽन्या गतिर्न्याय्या भवेद्भद्रे यथा पिता ||	006e   
पतिर्वापि गतिर्नार्याः पिता वा वरवर्णिनि |	007a  
गतिः पतिः समस्थाया विषमे तु पिता गतिः ||	007c  
प्रव्रज्या हि सुदुःखेयं सुकुमार्या विशेषतः |	008a  
राजपुत्र्याः प्रकृत्या च कुमार्यास्तव भामिनि ||	008c  
भद्रे दोषा हि विद्यन्ते बहवो वरवर्णिनि |	009a  
आश्रमे वै वसन्त्यास्ते न भवेयुः पितुर्गृहे ||	009c  
ततस्तु तेऽब्रुवन्वाक्यं ब्राह्मणास्तां तपस्विनीम् | 	010a  
त्वामिहैकाकिनीं दृष्ट्वा निर्जने गहने वने |	010c  
प्रार्थयिष्यन्ति राजेन्द्रास्तस्मान्मैवं मनः कृथाः ||	010e   
अम्बोवाच || 	011    
न शक्यं काशिनगरीं पुनर्गन्तुं पितुर्गृहान्  |	011a  
अवज्ञाता भविष्यामि बान्धवानां न संशयः ||	011c  
उषिता ह्यन्यथा बाल्ये पितुर्वेश्मनि तापसाः |	012a  
नाहं गमिष्ये भद्रं वस्तत्र यत्र पिता मम |	012c  
तपस्तप्तुमभीप्सामि तापसैः परिपालिता ||	012e   
यथा परेऽपि मे लोके न स्यादेवं महात्ययः |	013a  
दौर्भाग्यं ब्राह्मणश्रेष्ठास्तस्मात्तप्स्याम्यहं तपः ||	013c  
भीष्म उवाच ||	014    
इत्येवं तेषु विप्रेषु चिन्तयत्सु तथा तथा |	014a  
राजर्षिस्तद्वनं प्राप्तस्तपस्वी होत्रवाहनः ||	014c  
ततस्ते तापसाः सर्वे पूजयन्ति स्म तं नृपम् |	015a  
पूजाभिः स्वागताद्याभिरासनेनोदकेन च ||	015c  
तस्योपविष्टस्य ततो विश्रान्तस्योपशृण्वतः |	016a  
पुनरेव कथां चक्रुः कन्यां प्रति वनौकसः ||	016c  
अम्बायास्तां कथां श्रुत्वा काशिराज्ञश्च भारत |	017a  
स वेपमान उत्थाय मातुरस्याः पिता तदा |	017c  
तां कन्यामङ्कमारोप्य पर्याश्वासयत प्रभो ||	017e   
स तामपृच्छत्कार्त्स्न्येन व्यसनोत्पत्तिमादितः |	018a  
सा च तस्मै यथावृत्तं विस्तरेण न्यवेदयत् ||	018c  
ततः स राजर्षिरभूद्दुःखशोकसमन्वितः |	019a  
कार्यं च प्रतिपेदे तन्मनसा सुमहातपाः ||	019c  
अब्रवीद्वेपमानश्च कन्यामार्तां सुदुःखितः |	020a  
मा गाः पितृगृहं भद्रे मातुस्ते जनको ह्यहम् ||	020c  
दुःखं छेत्स्यामि तेऽहं वै मयि वर्तस्व पुत्रिके |	021a  
पर्याप्तं ते मनः पुत्रि यदेवं परिशुष्यसि ||	021c  
गच्छ मद्वचनाद्रामं जामदग्न्यं तपस्विनम् |	022a  
रामस्तव महद्दुःखं शोकं चापनयिष्यति |	022c  
हनिष्यति रणे भीष्मं न करिष्यति चेद्वचः ||	022e   
तं गच्छ भार्गवश्रेष्ठं कालाग्निसमतेजसम् |	023a  
प्रतिष्ठापयिता स त्वां समे पथि महातपाः ||	023c  
ततस्तु सस्वरं बाष्पमुत्सृजन्ती पुनः पुनः |	024a  
अब्रवीत्पितरं मातुः सा तदा होत्रवाहनम् ||	024c  
अभिवादयित्वा शिरसा गमिष्ये तव शासनात् |	025a  
अपि नामाद्य पश्येयमार्यं तं लोकविश्रुतम् ||	025c  
कथं च तीव्रं दुःखं मे हनिष्यति स भार्गवः |	026a  
एतदिच्छाम्यहं श्रोतुमथ यास्यामि तत्र वै ||	026c  
