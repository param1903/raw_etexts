होत्रवाहन उवाच ||	001    
रामं द्रक्ष्यसि वत्से त्वं जामदग्न्यं महावने |	001a  
उग्रे तपसि वर्तन्तं सत्यसन्धं महाबलम् ||	001c  
महेन्द्रे वै गिरिश्रेष्ठे रामं नित्यमुपासते |	002a  
ऋषयो वेदविदुषो गन्धर्वाप्सरसस्तथा ||	002c  
तत्र गच्छस्व भद्रं ते ब्रूयाश्चैनं वचो मम |	003a  
अभिवाद्य पूर्वं शिरसा तपोवृद्धं दृढव्रतम् ||	003c  
ब्रूयाश्चैनं पुनर्भद्रे यत्ते कार्यं मनीषितम् |	004a  
मयि सङ्कीर्तिते रामः सर्वं तत्ते करिष्यति ||	004c  
मम रामः सखा वत्से प्रीतियुक्तः सुहृच्च मे |	005a  
जमदग्निसुतो वीरः सर्वशस्त्रभृतां वरः ||	005c  
एवं ब्रुवति कन्यां तु पार्थिवे होत्रवाहने |	006a  
अकृतव्रणः प्रादुरासीद्रामस्यानुचरः प्रियः ||	006c  
ततस्ते मुनयः सर्वे समुत्तस्थुः सहस्रशः |	007a  
स च राजा वयोवृद्धः सृञ्जयो होत्रवाहनः ||	007c  
ततः पृष्ट्वा यथान्यायमन्योन्यं ते वनौकसः |	008a  
सहिता भरतश्रेष्ठ निषेदुः परिवार्य तम् ||	008c  
ततस्ते कथयामासुः कथास्तास्ता मनोरमाः |	009a  
कान्ता दिव्याश्च राजेन्द्र प्रीतिहर्षमुदा युताः ||	009c  
ततः कथान्ते राजर्षिर्महात्मा होत्रवाहनः |	010a  
रामं श्रेष्ठं महर्षीणामपृच्छदकृतव्रणम् ||	010c  
क्व सम्प्रति महाबाहो जामदग्न्यः प्रतापवान् |	011a  
अकृतव्रण शक्यो वै द्रष्टुं वेदविदां वरः ||	011c  
अकृतव्रण उवाच || 	012    
भवन्तमेव सततं रामः कीर्तयति प्रभो |	012a  
सृञ्जयो मे प्रियसखो राजर्षिरिति पार्थिव ||	012c  
इह रामः प्रभाते श्वो भवितेति मतिर्मम |	013a  
द्रष्टास्येनमिहायान्तं तव दर्शनकाङ्क्षया ||	013c  
इयं च कन्या राजर्षे किमर्थं वनमागता |	014a  
कस्य चेयं तव च का भवतीच्छामि वेदितुम् ||	014c  
होत्रवाहन उवाच ||	015    
दौहित्रीयं मम विभो काशिराजसुता शुभा |	015a  
ज्येष्ठा स्वयंवरे तस्थौ भगिनीभ्यां सहानघ ||	015c  
इयमम्बेति विख्याता ज्येष्ठा काशिपतेः सुता |	016a  
अम्बिकाम्बालिके त्वन्ये यवीयस्यौ तपोधन ||	016c  
समेतं पार्थिवं क्षत्रं काशिपुर्यां ततोऽभवत् |	017a  
कन्यानिमित्तं ब्रह्मर्षे तत्रासीदुत्सवो महान् ||	017c  
ततः किल महावीर्यो भीष्मः शान्तनवो नृपान् |	018a  
अवाक्षिप्य महातेजास्तिस्रः कन्या जहार ताः ||	018c  
निर्जित्य पृथिवीपालानथ भीष्मो गजाह्वयम् |	019a  
आजगाम विशुद्धात्मा कन्याभिः सह भारत ||	019c  
सत्यवत्यै निवेद्याथ विवाहार्थमनन्तरम् |	020a  
भ्रातुर्विचित्रवीर्यस्य समाज्ञापयत प्रभुः ||	020c  
ततो वैवाहिकं दृष्ट्वा कन्येयं समुपार्जितम् |	021a  
अब्रवीत्तत्र गाङ्गेयं मन्त्रिमध्ये द्विजर्षभ ||	021c  
मया शाल्वपतिर्वीर मनसाभिवृतः पतिः |	022a  
न मामर्हसि धर्मज्ञ परचित्तां प्रदापितुम् ||	022c  
तच्छ्रुत्वा वचनं भीष्मः सम्मन्त्र्य सह मन्त्रिभिः |	023a  
निश्चित्य विससर्जेमां सत्यवत्या मते स्थितः ||	023c  
अनुज्ञाता तु भीष्मेण शाल्वं सौभपतिं ततः |	024a  
कन्येयं मुदिता विप्र काले वचनमब्रवीत् ||	024c  
विसर्जितास्मि भीष्मेण धर्मं मां प्रतिपादय |	025a  
मनसाभिवृतः पूर्वं मया त्वं पार्थिवर्षभ ||	025c  
प्रत्याचख्यौ च शाल्वोऽपि चारित्रस्याभिशङ्कितः |	026a  
सेयं तपोवनं प्राप्ता तापस्येऽभिरता भृशम् ||	026c  
मया च प्रत्यभिज्ञाता वंशस्य परिकीर्तनात् |	027a  
अस्य दुःखस्य चोत्पत्तिं भीष्ममेवेह मन्यते ||	027c  
अम्बोवाच ||	028    
भगवन्नेवमेवैतद्यथाह पृथिवीपतिः |	028a  
शरीरकर्ता मातुर्मे सृञ्जयो होत्रवाहनः ||	028c  
न ह्युत्सहे स्वनगरं प्रतियातुं तपोधन |	029a  
अवमानभयाच्चैव व्रीडया च महामुने ||	029c  
यत्तु मां भगवान्रामो वक्ष्यति द्विजसत्तम |	030a  
तन्मे कार्यतमं कार्यमिति मे भगवन्मतिः ||	030c  
