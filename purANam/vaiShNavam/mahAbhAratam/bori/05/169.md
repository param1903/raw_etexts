भीष्म उवाच ||	001    
रोचमानो महाराज पाण्डवानां महारथः |	001a  
योत्स्यतेऽमरवत्सङ्ख्ये परसैन्येषु भारत ||	001c  
पुरुजित्कुन्तिभोजश्च महेष्वासो महाबलः |	002a  
मातुलो भीमसेनस्य स च मेऽतिरथो मतः ||	002c  
एष वीरो महेष्वासः कृती च निपुणश्च ह |	003a  
चित्रयोधी च शक्तश्च मतो मे रथपुङ्गवः ||	003c  
स योत्स्यति हि विक्रम्य मघवानिव दानवैः |	004a  
योधाश्चास्य परिख्याताः सर्वे युद्धविशारदाः ||	004c  
भागिनेयकृते वीरः स करिष्यति सङ्गरे |	005a  
सुमहत्कर्म पाण्डूनां स्थितः प्रियहिते नृपः ||	005c  
भैमसेनिर्महाराज हैडिम्बो राक्षसेश्वरः |	006a  
मतो मे बहुमायावी रथयूथपयूथपः ||	006c  
योत्स्यते समरे तात मायाभिः समरप्रियः |	007a  
ये चास्य राक्षसाः शूराः सचिवा वशवर्तिनः ||	007c  
एते चान्ये च बहवो नानाजनपदेश्वराः |	008a  
समेताः पाण्डवस्यार्थे वासुदेवपुरोगमाः ||	008c  
एते प्राधान्यतो राजन्पाण्डवस्य महात्मनः |	009a  
रथाश्चातिरथाश्चैव ये चाप्यर्धरथा मताः ||	009c  
नेष्यन्ति समरे सेनां भीमां यौधिष्ठिरीं नृप |	010a  
महेन्द्रेणेव वीरेण पाल्यमानां किरीटिना ||	010c  
तैरहं समरे वीर त्वामायद्भिर्जयैषिभिः |	011a  
योत्स्यामि जयमाकाङ्क्षन्नथ वा निधनं रणे ||	011c  
पार्थं च वासुदेवं च चक्रगाण्डीवधारिणौ |	012a  
सन्ध्यागताविवार्केन्दू समेष्ये पुरुषोत्तमौ ||	012c  
ये चैव ते रथोदाराः पाण्डुपुत्रस्य सैनिकाः |	013a  
सहसैन्यानहं तांश्च प्रतीयां रणमूर्धनि ||	013c  
एते रथाश्चातिरथाश्च तुभ्यं यथाप्रधानं नृप कीर्तिता मया |	014a  
तथा राजन्नर्धरथाश्च केचित्तथैव तेषामपि कौरवेन्द्र ||	014c  
अर्जुनं वासुदेवं च ये चान्ये तत्र पार्थिवाः |	015a  
सर्वानावारयिष्यामि यावद्द्रक्ष्यामि भारत ||	015c  
पाञ्चाल्यं तु महाबाहो नाहं हन्यां शिखण्डिनम् |	016a  
उद्यतेषुमभिप्रेक्ष्य प्रतियुध्यन्तमाहवे ||	016c  
लोकस्तद्वेद यदहं पितुः प्रियचिकीर्षया |	017a  
प्राप्तं राज्यं परित्यज्य ब्रह्मचर्ये धृतव्रतः ||	017c  
चित्राङ्गदं कौरवाणामहं राज्येऽभ्यषेचयम् |	018a  
विचित्रवीर्यं च शिशुं यौवराज्येऽभ्यषेचयम् ||	018c  
देवव्रतत्वं विख्याप्य पृथिव्यां सर्वराजसु |	019a  
नैव हन्यां स्त्रियं जातु न स्त्रीपूर्वं कथञ्चन ||	019c  
स हि स्त्रीपूर्वको राजञ्शिखण्डी यदि ते श्रुतः |	020a  
कन्या भूत्वा पुमाञ्जातो न योत्स्ये तेन भारत ||	020c  
सर्वांस्त्वन्यान्हनिष्यामि पार्थिवान्भरतर्षभ |	021a  
यान्समेष्यामि समरे न तु कुन्तीसुतान्नृप ||	021c  
