वैशम्पायन उवाच ||	001    
तं भुक्तवन्तमाश्वस्तं निशायां विदुरोऽब्रवीत् |	001a  
नेदं सम्यग्व्यवसितं केशवागमनं तव ||	001c  
अर्थधर्मातिगो मूढः संरम्भी च जनार्दन |	002a  
मानघ्नो मानकामश्च वृद्धानां शासनातिगः ||	002c  
धर्मशास्त्रातिगो मन्दो दुरात्मा प्रग्रहं गतः |	003a  
अनेयः श्रेयसां पापो धार्तराष्ट्रो जनार्दन ||	003c  
कामात्मा प्राज्ञमानी च मित्रध्रुक्सर्वशङ्कितः |	004a  
अकर्ता चाकृतज्ञश्च त्यक्तधर्मः प्रियानृतः ||	004c  
एतैश्चान्यैश्च बहुभिर्दोषैरेष समन्वितः |	005a  
त्वयोच्यमानः श्रेयोऽपि संरम्भान्न ग्रहीष्यति ||	005c  
सेनासमुदयं दृष्ट्वा पार्थिवं मधुसूदन |	006a  
कृतार्थं मन्यते बाल आत्मानमविचक्षणः ||	006c  
एकः कर्णः पराञ्जेतुं समर्थ इति निश्चितम् |	007a  
धार्तराष्ट्रस्य दुर्बुद्धेः स शमं नोपयास्यति ||	007c  
भीष्मे द्रोणे कृपे कर्णे द्रोणपुत्रे जयद्रथे |	008a  
भूयसीं वर्तते वृत्तिं न शमे कुरुते मनः ||	008c  
निश्चितं धार्तराष्ट्राणां सकर्णानां जनार्दन |	009a  
भीष्मद्रोणकृपान्पार्था न शक्ताः प्रतिवीक्षितुम् ||	009c  
संविच्च धार्तराष्ट्राणां सर्वेषामेव केशव |	010a  
शमे प्रयतमानस्य तव सौभ्रात्रकाङ्क्षिणः ||	010c  
न पाण्डवानामस्माभिः प्रतिदेयं यथोचितम् |	011a  
इति व्यवसितास्तेषु वचनं स्यान्निरर्थकम् ||	011c  
यत्र सूक्तं दुरुक्तं च समं स्यान्मधुसूदन  |	012a  
न तत्र प्रलपेत्प्राज्ञो बधिरेष्विव गायनः ||	012c  
अविजानत्सु मूढेषु निर्मर्यादेषु माधव |	013a  
न त्वं वाक्यं ब्रुवन्युक्तश्चाण्डालेषु द्विजो यथा ||	013c  
सोऽयं बलस्थो मूढश्च न करिष्यति ते वचः |	014a  
तस्मिन्निरर्थकं वाक्यमुक्तं सम्पत्स्यते तव ||	014c  
तेषां समुपविष्टानां सर्वेषां पापचेतसाम् |	015a  
तव मध्यावतरणं मम कृष्ण न रोचते ||	015c  
दुर्बुद्धीनामशिष्टानां बहूनां पापचेतसाम् |	016a  
प्रतीपं वचनं मध्ये तव कृष्ण न रोचते ||	016c  
अनुपासितवृद्धत्वाच्छ्रिया मोहाच्च दर्पितः |	017a  
वयोदर्पादमर्षाच्च न ते श्रेयो ग्रहीष्यति ||	017c  
बलं बलवदप्यस्य यदि वक्ष्यसि माधव |	018a  
त्वय्यस्य महती शङ्का न करिष्यति ते वचः ||	018c  
नेदमद्य युधा शक्यमिन्द्रेणापि सहामरैः |	019a  
इति व्यवसिताः सर्वे धार्तराष्ट्रा जनार्दन ||	019c  
तेष्वेवमुपपन्नेषु कामक्रोधानुवर्तिषु |	020a  
समर्थमपि ते वाक्यमसमर्थं भविष्यति ||	020c  
मध्ये तिष्ठन्हस्त्यनीकस्य मन्दो रथाश्वयुक्तस्य बलस्य मूढः |	021a  
दुर्योधनो मन्यते वीतमन्युः कृत्स्ना मयेयं पृथिवी जितेति ||	021c  
आशंसते धृतराष्ट्रस्य पुत्रो महाराज्यमसपत्नं पृथिव्याम् |	022a  
तस्मिञ्शमः केवलो नोपलभ्यो बद्धं सन्तमागतं मन्यतेऽर्थम् ||	022c  
पर्यस्तेयं पृथिवी कालपक्वा दुर्योधनार्थे पाण्डवान्योद्धुकामाः |	023a  
समागताः सर्वयोधाः पृथिव्यां राजानश्च क्षितिपालैः समेताः ||	023c  
सर्वे चैते कृतवैराः पुरस्तात्त्वया राजानो हृतसाराश्च कृष्ण |	024a  
तवोद्वेगात्संश्रिता धार्तराष्ट्रान्सुसंहताः सह कर्णेन वीराः ||	024c  
त्यक्तात्मानः सह दुर्योधनेन सृष्टा योद्धुं पाण्डवान्सर्वयोधाः |	025a  
तेषां मध्ये प्रविशेथा यदि त्वं न तन्मतं मम दाशार्ह वीर ||	025c  
तेषां समुपविष्टानां बहूनां दुष्टचेतसाम् |	026a  
कथं मध्यं प्रपद्येथाः शत्रूणां शत्रुकर्शन ||	026c  
सर्वथा त्वं महाबाहो देवैरपि दुरुत्सहः |	027a  
प्रभावं पौरुषं बुद्धिं जानामि तव शत्रुहन् ||	027c  
या मे प्रीतिः पाण्डवेषु भूयः सा त्वयि माधव |	028a  
प्रेम्णा च बहुमानाच्च सौहृदाच्च ब्रवीम्यहम् ||	028c  
