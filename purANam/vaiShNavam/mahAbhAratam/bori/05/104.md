जनमेजय उवाच ||	001    
अनर्थे जातनिर्बन्धं परार्थे लोभमोहितम् |	001a  
अनार्यकेष्वभिरतं मरणे कृतनिश्चयम् ||	001c  
ज्ञातीनां दुःखकर्तारं बन्धूनां शोकवर्धनम् |	002a  
सुहृदां क्लेशदातारं द्विषतां हर्षवर्धनम् ||	002c  
कथं नैनं विमार्गस्थं वारयन्तीह बान्धवाः |	003a  
सौहृदाद्वा सुहृत्स्निग्धो भगवान्वा पितामहः ||	003c  
वैशम्पायन उवाच || 	004    
उक्तं भगवता वाक्यमुक्तं भीष्मेण यत्क्षमम् |	004a  
उक्तं बहुविधं चैव नारदेनापि तच्छृणु ||	004c  
नारद उवाच ||	005    
दुर्लभो वै सुहृच्छ्रोता दुर्लभश्च हितः सुहृत् |	005a  
तिष्ठते हि सुहृद्यत्र न बन्धुस्तत्र तिष्ठति ||	005c  
श्रोतव्यमपि पश्यामि सुहृदां कुरुनन्दन |	006a  
न कर्तव्यश्च निर्बन्धो निर्बन्धो हि सुदारुणः ||	006c  
अत्राप्युदाहरन्तीममितिहासं पुरातनम् |	007a  
यथा निर्बन्धतः प्राप्तो गालवेन पराजयः ||	007c  
विश्वामित्रं तपस्यन्तं धर्मो जिज्ञासया पुरा |	008a  
अभ्यगच्छत्स्वयं भूत्वा वसिष्ठो भगवानृषिः ||	008c  
सप्तर्षीणामन्यतमं वेषमास्थाय भारत |	009a  
बुभुक्षुः क्षुधितो राजन्नाश्रमं कौशिकस्य ह ||	009c  
विश्वामित्रोऽथ सम्भ्रान्तः श्रपयामास वै चरुम् |	010a  
परमान्नस्य यत्नेन न च स प्रत्यपालयत् ||	010c  
अन्नं तेन यदा भुक्तमन्यैर्दत्तं तपस्विभिः |	011a  
अथ गृह्यान्नमत्युष्णं विश्वामित्रोऽभ्युपागमत् ||	011c  
भुक्तं मे तिष्ठ तावत्त्वमित्युक्त्वा भगवान्ययौ |	012a  
विश्वामित्रस्ततो राजन्स्थित एव महाद्युतिः ||	012c  
भक्तं प्रगृह्य मूर्ध्ना तद्बाहुभ्यां पार्श्वतोऽगमत् |	013a  
स्थितः स्थाणुरिवाभ्याशे निश्चेष्टो मारुताशनः ||	013c  
तस्य शुश्रूषणे यत्नमकरोद्गालवो मुनिः |	014a  
गौरवाद्बहुमानाच्च हार्देन प्रियकाम्यया ||	014c  
अथ वर्षशते पूर्णे धर्मः पुनरुपागमत् |	015a  
वासिष्ठं वेषमास्थाय कौशिकं भोजनेप्सया ||	015c  
स दृष्ट्वा शिरसा भक्तं ध्रियमाणं महर्षिणा |	016a  
तिष्ठता वायुभक्षेण विश्वामित्रेण धीमता ||	016c  
प्रतिगृह्य ततो धर्मस्तथैवोष्णं तथा नवम् |	017a  
भुक्त्वा प्रीतोऽस्मि विप्रर्षे तमुक्त्वा स मुनिर्गतः ||	017c  
क्षत्रभावादपगतो ब्राह्मणत्वमुपागतः |	018a  
धर्मस्य वचनात्प्रीतो विश्वामित्रस्तदाभवत् ||	018c  
विश्वामित्रस्तु शिष्यस्य गालवस्य तपस्विनः |	019a  
शुश्रूषया च भक्त्या च प्रीतिमानित्युवाच तम् ||	019c  
अनुज्ञातो मया वत्स यथेष्टं गच्छ गालव ||	019e   
इत्युक्तः प्रत्युवाचेदं गालवो मुनिसत्तमम् |	020a  
प्रीतो मधुरया वाचा विश्वामित्रं महाद्युतिम् ||	020c  
दक्षिणां कां प्रयच्छामि भवते गुरुकर्मणि |	021a  
दक्षिणाभिरुपेतं हि कर्म सिध्यति मानवम् ||	021c  
दक्षिणानां हि सृष्टानामपवर्गेण भुज्यते |	022a  
स्वर्गे क्रतुफलं सद्भिर्दक्षिणा शान्तिरुच्यते |	022c  
किमाहरामि गुर्वर्थं ब्रवीतु भगवानिति ||	022e   
जानमानस्तु भगवाञ्जितः शुश्रूषणेन च |	023a  
विश्वामित्रस्तमसकृद्गच्छ गच्छेत्यचोदयत् ||	023c  
असकृद्गच्छ गच्छेति विश्वामित्रेण भाषितः |	024a  
किं ददानीति बहुशो गालवः प्रत्यभाषत ||	024c  
निर्बन्धतस्तु बहुशो गालवस्य तपस्विनः |	025a  
किञ्चिदागतसंरम्भो विश्वामित्रोऽब्रवीदिदम् ||	025c  
एकतःश्यामकर्णानां शतान्यष्टौ ददस्व मे |	026a  
हयानां चन्द्रशुभ्राणां गच्छ गालव माचिरम् ||	026c  
