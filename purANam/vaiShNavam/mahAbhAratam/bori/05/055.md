दुर्योधन उवाच	001  
अक्षौहिणीः सप्त लब्ध्वा राजभिः सह सञ्जय	001a  
किं स्विदिच्छति कौन्तेयो युद्धप्रेप्सुर्युधिष्ठिरः	001c  
सञ्जय उवाच	002  
अतीव मुदितो राजन्युद्धप्रेप्सुर्युधिष्ठिरः	002a  
भीमसेनार्जुनौ चोभौ यमावपि न बिभ्यतः	002c  
रथं तु दिव्यं कौन्तेयः सर्वा विभ्राजयन्दिशः	003a  
मन्त्रं जिज्ञासमानः सन्बीभत्सुः समयोजयत्	003c  
तमपश्याम सन्नद्धं मेघं विद्युत्प्रभं यथा	004a  
स मन्त्रान्समभिध्याय हृष्यमाणोऽभ्यभाषत	004c  
पूर्वरूपमिदं पश्य वयं जेष्याम सञ्जय	005a  
बीभत्सुर्मां यथोवाच तथावैम्यहमप्युत	005c  
दुर्योधन उवाच	006  
प्रशंसस्यभिनन्दंस्तान्पार्थानक्षपराजितान्	006a  
अर्जुनस्य रथे ब्रूहि कथमश्वाः कथं ध्वजः	006c  
सञ्जय उवाच	007  
भौवनः सह शक्रेण बहुचित्रं विशां पते	007a  
रूपाणि कल्पयामास त्वष्टा धात्रा सहाभिभो	007c  
ध्वजे हि तस्मिन्रूपाणि चक्रुस्ते देवमायया	008a  
महाधनानि दिव्यानि महान्ति च लघूनि च	008c  
सर्वा दिशो योजनमात्रमन्तरं स तिर्यगूर्ध्वं च रुरोध वै ध्वजः	009a  
न संसज्जेत्तरुभिः संवृतोऽपि तथा हि माया विहिता भौवनेन	009c  
यथाकाशे शक्रधनुः प्रकाशते न चैकवर्णं न च विद्म किं नु तत्	010a  
तथा ध्वजो विहितो भौवनेन बह्वाकारं दृश्यते रूपमस्य	010c  
यथाग्निधूमो दिवमेति रुद्ध्वा वर्णान्बिभ्रत्तैजसं तच्छरीरम्	011a  
तथा ध्वजो विहितो भौवनेन न चेद्भारो भविता नोत रोधः	011c  
श्वेतास्तस्मिन्वातवेगाः सदश्वा दिव्या युक्ताश्चित्ररथेन दत्ताः	012a  
शतं यत्तत्पूर्यते नित्यकालं हतं हतं दत्तवरं पुरस्तात्	012c  
तथा राज्ञो दन्तवर्णा बृहन्तो रथे युक्ता भान्ति तद्वीर्यतुल्याः	013a  
ऋश्यप्रख्या भीमसेनस्य वाहा रणे वायोस्तुल्यवेगा बभूवुः	013c  
कल्माषाङ्गास्तित्तिरिचित्रपृष्ठा भ्रात्रा दत्ताः प्रीयता फल्गुनेन	014a  
भ्रातुर्वीरस्य स्वैस्तुरङ्गैर्विशिष्टा मुदा युक्ताः सहदेवं वहन्ति	014c  
माद्रीपुत्रं नकुलं त्वाजमीढं महेन्द्रदत्ता हरयो वाजिमुख्याः	015a  
समा वायोर्बलवन्तस्तरस्विनो वहन्ति वीरं वृत्रशत्रुं यथेन्द्रम्	015c  
तुल्याश्चैभिर्वयसा विक्रमेण जवेन चैवाप्रतिरूपाः सदश्वाः	016a  
सौभद्रादीन्द्रौपदेयान्कुमारान्वहन्त्यश्वा देवदत्ता बृहन्तः	016c  
