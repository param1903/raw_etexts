युधिष्ठिर उवाच	001  
कथमिन्द्रेण राजेन्द्र सभार्येण महात्मना	001a  
दुःखं प्राप्तं परं घोरमेतदिच्छामि वेदितुम्	001c  
शल्य उवाच	002  
शृणु राजन्पुरा वृत्तमितिहासं पुरातनम्	002a  
सभार्येण यथा प्राप्तं दुःखमिन्द्रेण भारत	002c  
त्वष्टा प्रजापतिर्ह्यासीद्देवश्रेष्ठो महातपाः	003a  
स पुत्रं वै त्रिशिरसमिन्द्रद्रोहात्किलासृजत्	003c  
ऐन्द्रं स प्रार्थयत्स्थानं विश्वरूपो महाद्युतिः	004a  
तैस्त्रिभिर्वदनैर्घोरैः सूर्येन्दुज्वलनोपमैः	004c  
वेदानेकेन सोऽधीते सुरामेकेन चापिबत्	005a  
एकेन च दिशः सर्वाः पिबन्निव निरीक्षते	005c  
स तपस्वी मृदुर्दान्तो धर्मे तपसि चोद्यतः	006a  
तपोऽतप्यन्महत्तीव्रं सुदुश्चरमरिन्दम	006c  
तस्य दृष्ट्वा तपोवीर्यं सत्त्वं चामिततेजसः	007a  
विषादमगमच्छक्र इन्द्रोऽयं मा भवेदिति	007c  
कथं सज्जेत भोगेषु न च तप्येन्महत्तपः	008a  
विवर्धमानस्त्रिशिराः सर्वं त्रिभुवनं ग्रसेत्	008c  
इति सञ्चिन्त्य बहुधा बुद्धिमान्भरतर्षभ	009a  
आज्ञापयत्सोऽप्सरसस्त्वष्टृपुत्रप्रलोभने	009c  
यथा स सज्जेत्त्रिशिराः कामभोगेषु वै भृशम्	010a  
क्षिप्रं कुरुत गच्छध्वं प्रलोभयत माचिरम्	010c  
शृङ्गारवेषाः सुश्रोण्यो भावैर्युक्ता मनोहरैः	011a  
प्रलोभयत भद्रं वः शमयध्वं भयं मम	011c  
अस्वस्थं ह्यात्मनात्मानं लक्षयामि वराङ्गनाः	012a  
भयमेतन्महाघोरं क्षिप्रं नाशयताबलाः	012c  
अप्सरस ऊचुः	013  
तथा यत्नं करिष्यामः शक्र तस्य प्रलोभने	013a  
यथा नावाप्स्यसि भयं तस्माद्बलनिषूदन	013c  
निर्दहन्निव चक्षुर्भ्यां योऽसावास्ते तपोनिधिः	014a  
तं प्रलोभयितुं देव गच्छामः सहिता वयम्	014c  
यतिष्यामो वशे कर्तुं व्यपनेतुं च ते भयम्	014e  
शल्य उवाच	015  
इन्द्रेण तास्त्वनुज्ञाता जग्मुस्त्रिशिरसोऽन्तिकम्	015a  
तत्र ता विविधैर्भावैर्लोभयन्त्यो वराङ्गनाः	015c  
नृत्यं सन्दर्शयन्त्यश्च तथैवाङ्गेषु सौष्ठवम्	015e  
विचेरुः सम्प्रहर्षं च नाभ्यगच्छन्महातपाः	016a  
इन्द्रियाणि वशे कृत्वा पूर्णसागरसन्निभः	016c  
तास्तु यत्नं परं कृत्वा पुनः शक्रमुपस्थिताः	017a  
कृताञ्जलिपुटाः सर्वा देवराजमथाब्रुवन्	017c  
न स शक्यः सुदुर्धर्षो धैर्याच्चालयितुं प्रभो	018a  
यत्ते कार्यं महाभाग क्रियतां तदनन्तरम्	018c  
सम्पूज्याप्सरसः शक्रो विसृज्य च महामतिः	019a  
चिन्तयामास तस्यैव वधोपायं महात्मनः	019c  
स तूष्णीं चिन्तयन्वीरो देवराजः प्रतापवान्	020a  
विनिश्चितमतिर्धीमान्वधे त्रिशिरसोऽभवत्	020c  
वज्रमस्य क्षिपाम्यद्य स क्षिप्रं न भविष्यति	021a  
शत्रुः प्रवृद्धो नोपेक्ष्यो दुर्बलोऽपि बलीयसा	021c  
शास्त्रबुद्ध्या विनिश्चित्य कृत्वा बुद्धिं वधे दृढाम्	022a  
अथ वैश्वानरनिभं घोररूपं भयावहम्	022c  
मुमोच वज्रं सङ्क्रुद्धः शक्रस्त्रिशिरसं प्रति	022e  
स पपात हतस्तेन वज्रेण दृढमाहतः	023a  
पर्वतस्येव शिखरं प्रणुन्नं मेदिनीतले	023c  
तं तु वज्रहतं दृष्ट्वा शयानमचलोपमम्	024a  
न शर्म लेभे देवेन्द्रो दीपितस्तस्य तेजसा	024c  
हतोऽपि दीप्ततेजाः स जीवन्निव च दृश्यते	024e  
अभितस्तत्र तक्षाणं घटमानं शचीपतिः	025a  
अपश्यदब्रवीच्चैनं सत्वरं पाकशासनः	025c  
क्षिप्रं छिन्धि शिरांस्यस्य कुरुष्व वचनं मम	025e  
तक्षोवाच	026  
महास्कन्धो भृशं ह्येष परशुर्न तरिष्यति	026a  
कर्तुं चाहं न शक्ष्यामि कर्म सद्भिर्विगर्हितम्	026c  
इन्द्र उवाच	027  
मा भैस्त्वं क्षिप्रमेतद्वै कुरुष्व वचनं मम	027a  
मत्प्रसादाद्धि ते शस्त्रं वज्रकल्पं भविष्यति	027c  
तक्षोवाच	028  
कं भवन्तमहं विद्यां घोरकर्माणमद्य वै	028a  
एतदिच्छाम्यहं श्रोतुं तत्त्वेन कथयस्व मे	028c  
इन्द्र उवाच	029  
अहमिन्द्रो देवराजस्तक्षन्विदितमस्तु ते	029a  
कुरुष्वैतद्यथोक्तं मे तक्षन्मा त्वं विचारय	029c  
तक्षोवाच	030  
क्रूरेण नापत्रपसे कथं शक्रेह कर्मणा	030a  
ऋषिपुत्रमिमं हत्वा ब्रह्महत्याभयं न ते	030c  
इन्द्र उवाच	031  
पश्चाद्धर्मं चरिष्यामि पावनार्थं सुदुश्चरम्	031a  
शत्रुरेष महावीर्यो वज्रेण निहतो मया	031c  
अद्यापि चाहमुद्विग्नस्तक्षन्नस्माद्बिभेमि वै	032a  
क्षिप्रं छिन्धि शिरांसि त्वं करिष्येऽनुग्रहं तव	032c  
शिरः पशोस्ते दास्यन्ति भागं यज्ञेषु मानवाः	033a  
एष तेऽनुग्रहस्तक्षन्क्षिप्रं कुरु मम प्रियम्	033c  
शल्य उवाच	034  
एतच्छ्रुत्वा तु तक्षा स महेन्द्रवचनं तदा	034a  
शिरांस्यथ त्रिशिरसः कुठारेणाच्छिनत्तदा	034c  
निकृत्तेषु ततस्तेषु निष्क्रामंस्त्रिशिरास्त्वथ	035a  
कपिञ्जलास्तित्तिराश्च कलविङ्काश्च सर्वशः	035c  
येन वेदानधीते स्म पिबते सोममेव च	036a  
तस्माद्वक्त्रान्विनिष्पेतुः क्षिप्रं तस्य कपिञ्जलाः	036c  
येन सर्वा दिशो राजन्पिबन्निव निरीक्षते	037a  
तस्माद्वक्त्राद्विनिष्पेतुस्तित्तिरास्तस्य पाण्डव	037c  
यत्सुरापं तु तस्यासीद्वक्त्रं त्रिशिरसस्तदा	038a  
कलविङ्का विनिष्पेतुस्तेनास्य भरतर्षभ	038c  
ततस्तेषु निकृत्तेषु विज्वरो मघवानभूत्	039a  
जगाम त्रिदिवं हृष्टस्तक्षापि स्वगृहान्ययौ	039c  
त्वष्टा प्रजापतिः श्रुत्वा शक्रेणाथ हतं सुतम्	040a  
क्रोधसंरक्तनयन इदं वचनमब्रवीत्	040c  
तप्यमानं तपो नित्यं क्षान्तं दान्तं जितेन्द्रियम्	041a  
अनापराधिनं यस्मात्पुत्रं हिंसितवान्मम	041c  
तस्माच्छक्रवधार्थाय वृत्रमुत्पादयाम्यहम्	042a  
लोकाः पश्यन्तु मे वीर्यं तपसश्च बलं महत्	042c  
स च पश्यतु देवेन्द्रो दुरात्मा पापचेतनः	042e  
उपस्पृश्य ततः क्रुद्धस्तपस्वी सुमहायशाः	043a  
अग्निं हुत्वा समुत्पाद्य घोरं वृत्रमुवाच ह	043c  
इन्द्रशत्रो विवर्धस्व प्रभावात्तपसो मम	043e  
सोऽवर्धत दिवं स्तब्ध्वा सूर्यवैश्वानरोपमः	044a  
किं करोमीति चोवाच कालसूर्य इवोदितः	044c  
शक्रं जहीति चाप्युक्तो जगाम त्रिदिवं ततः	044e  
ततो युद्धं समभवद्वृत्रवासवयोस्तदा	045a  
सङ्क्रुद्धयोर्महाघोरं प्रसक्तं कुरुसत्तम	045c  
ततो जग्राह देवेन्द्रं वृत्रो वीरः शतक्रतुम्	046a  
अपावृत्य स जग्रास वृत्रः क्रोधसमन्वितः	046c  
ग्रस्ते वृत्रेण शक्रे तु सम्भ्रान्तास्त्रिदशास्तदा	047a  
असृजंस्ते महासत्त्वा जृम्भिकां वृत्रनाशिनीम्	047c  
विजृम्भमाणस्य ततो वृत्रस्यास्यादपावृतात्	048a  
स्वान्यङ्गान्यभिसङ्क्षिप्य निष्क्रान्तो बलसूदनः	048c  
ततः प्रभृति लोकेषु जृम्भिका प्राणिसंश्रिता	048e  
जहृषुश्च सुराः सर्वे दृष्ट्वा शक्रं विनिःसृतम्	049a  
ततः प्रववृते युद्धं वृत्रवासवयोः पुनः	049c  
संरब्धयोस्तदा घोरं सुचिरं भरतर्षभ	049e  
यदा व्यवर्धत रणे वृत्रो बलसमन्वितः	050a  
त्वष्टुस्तपोबलाद्विद्वांस्तदा शक्रो न्यवर्तत	050c  
निवृत्ते तु तदा देवा विषादमगमन्परम्	051a  
समेत्य शक्रेण च ते त्वष्टुस्तेजोविमोहिताः	051c  
अमन्त्रयन्त ते सर्वे मुनिभिः सह भारत	051e  
किं कार्यमिति ते राजन्विचिन्त्य भयमोहिताः	052a  
जग्मुः सर्वे महात्मानं मनोभिर्विष्णुमव्ययम्	052c  
उपविष्टा मन्दराग्रे सर्वे वृत्रवधेप्सवः	052e  
