वैशम्पायन उवाच	001  
एवं सनत्सुजातेन विदुरेण च धीमता	001a  
सार्धं कथयतो राज्ञः सा व्यतीयाय शर्वरी	001c  
तस्यां रजन्यां व्युष्टायां राजानः सर्व एव ते	002a  
सभामाविविशुर्हृष्टाः सूतस्योपदिदृक्षया	002c  
शुश्रूषमाणाः पार्थानां वचो धर्मार्थसंहितम्	003a  
धृतराष्ट्रमुखाः सर्वे ययू राजसभां शुभाम्	003c  
सुधावदातां विस्तीर्णां कनकाजिरभूषिताम्	004a  
चन्द्रप्रभां सुरुचिरां सिक्तां परमवारिणा	004c  
रुचिरैरासनैः स्तीर्णां काञ्चनैर्दारवैरपि	005a  
अश्मसारमयैर्दान्तैः स्वास्तीर्णैः सोत्तरच्छदैः	005c  
भीष्मो द्रोणः कृपः शल्यः कृतवर्मा जयद्रथः	006a  
अश्वत्थामा विकर्णश्च सोमदत्तश्च बाह्लिकः	006c  
विदुरश्च महाप्राज्ञो युयुत्सुश्च महारथः	007a  
सर्वे च सहिताः शूराः पार्थिवा भरतर्षभ	007c  
धृतराष्ट्रं पुरस्कृत्य विविशुस्तां सभां शुभाम्	007e  
दुःशासनश्चित्रसेनः शकुनिश्चापि सौबलः	008a  
दुर्मुखो दुःसहः कर्ण उलूकोऽथ विविंशतिः	008c  
कुरुराजं पुरस्कृत्य दुर्योधनममर्षणम्	009a  
विविशुस्तां सभां राजन्सुराः शक्रसदो यथा	009c  
आविशद्भिस्तदा राजञ्शूरैः परिघबाहुभिः	010a  
शुशुभे सा सभा राजन्सिंहैरिव गिरेर्गुहा	010c  
ते प्रविश्य महेष्वासाः सभां समितिशोभनाः	011a  
आसनानि महार्हाणि भेजिरे सूर्यवर्चसः	011c  
आसनस्थेषु सर्वेषु तेषु राजसु भारत	012a  
द्वाःस्थो निवेदयामास सूतपुत्रमुपस्थितम्	012c  
अयं स रथ आयाति योऽयासीत्पाण्डवान्प्रति	013a  
दूतो नस्तूर्णमायातः सैन्धवैः साधुवाहिभिः	013c  
उपयाय तु स क्षिप्रं रथात्प्रस्कन्द्य कुण्डली	014a  
प्रविवेश सभां पूर्णां महीपालैर्महात्मभिः	014c  
सञ्जय उवाच	015  
प्राप्तोऽस्मि पाण्डवान्गत्वा तद्विजानीत कौरवाः	015a  
यथावयः कुरून्सर्वान्प्रतिनन्दन्ति पाण्डवाः	015c  
अभिवादयन्ति वृद्धांश्च वयस्यांश्च वयस्यवत्	016a  
यूनश्चाभ्यवदन्पार्थाः प्रतिपूज्य यथावयः	016c  
यथाहं धृतराष्ट्रेण शिष्टः पूर्वमितो गतः	017a  
अब्रुवं पाण्डवान्गत्वा तन्निबोधत पार्थिवाः	017c  
