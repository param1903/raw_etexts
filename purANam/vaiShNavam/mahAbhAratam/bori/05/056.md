धृतराष्ट्र उवाच	001  
कांस्तत्र सञ्जयापश्यः प्रत्यर्थेन समागतान्	001a  
ये योत्स्यन्ते पाण्डवार्थे पुत्रस्य मम वाहिनीम्	001c  
सञ्जय उवाच	002  
मुख्यमन्धकवृष्णीनामपश्यं कृष्णमागतम्	002a  
चेकितानं च तत्रैव युयुधानं च सात्यकिम्	002c  
पृथगक्षौहिणीभ्यां तौ पाण्डवानभिसंश्रितौ	003a  
महारथौ समाख्यातावुभौ पुरुषमानिनौ	003c  
अक्षौहिण्याथ पाञ्चाल्यो दशभिस्तनयैर्वृतः	004a  
सत्यजित्प्रमुखैर्वीरैर्धृष्टद्युम्नपुरोगमैः	004c  
द्रुपदो वर्धयन्मानं शिखण्डिपरिपालितः	005a  
उपायात्सर्वसैन्यानां प्रतिच्छाद्य तदा वपुः	005c  
विराटः सह पुत्राभ्यां शङ्खेनैवोत्तरेण च	006a  
सूर्यदत्तादिभिर्वीरैर्मदिराश्वपुरोगमैः	006c  
सहितः पृथिवीपालो भ्रातृभिस्तनयैस्तथा	007a  
अक्षौहिण्यैव सैन्यस्य वृतः पार्थं समाश्रितः	007c  
जारासन्धिर्मागधश्च धृष्टकेतुश्च चेदिराट्	008a  
पृथक्पृथगनुप्राप्तौ पृथगक्षौहिणीवृतौ	008c  
केकया भ्रातरः पञ्च सर्वे लोहितकध्वजाः	009a  
अक्षौहिणीपरिवृताः पाण्डवानभिसंश्रिताः	009c  
एतानेतावतस्तत्र यानपश्यं समागतान्	010a  
ये पाण्डवार्थे योत्स्यन्ति धार्तराष्ट्रस्य वाहिनीम्	010c  
यो वेद मानुषं व्यूहं दैवं गान्धर्वमासुरम्	011a  
स तस्य सेनाप्रमुखे धृष्टद्युम्नो महामनाः	011c  
भीष्मः शान्तनवो राजन्भागः कॢप्तः शिखण्डिनः	012a  
तं विराटोऽनु संयाता सह मत्स्यैः प्रहारिभिः	012c  
ज्येष्ठस्य पाण्डुपुत्रस्य भागो मद्राधिपो बली	013a  
तौ तु तत्राब्रुवन्केचिद्विषमौ नो मताविति	013c  
दुर्योधनः सहसुतः सार्धं भ्रातृशतेन च	014a  
प्राच्याश्च दाक्षिणात्याश्च भीमसेनस्य भागतः	014c  
अर्जुनस्य तु भागेन कर्णो वैकर्तनो मतः	015a  
अश्वत्थामा विकर्णश्च सैन्धवश्च जयद्रथः	015c  
अशक्याश्चैव ये केचित्पृथिव्यां शूरमानिनः	016a  
सर्वांस्तानर्जुनः पार्थः कल्पयामास भागतः	016c  
महेष्वासा राजपुत्रा भ्रातरः पञ्च केकयाः	017a  
केकयानेव भागेन कृत्वा योत्स्यन्ति संयुगे	017c  
तेषामेव कृतो भागो मालवाः शाल्वकेकयाः	018a  
त्रिगर्तानां च द्वौ मुख्यौ यौ तौ संशप्तकाविति	018c  
दुर्योधनसुताः सर्वे तथा दुःशासनस्य च	019a  
सौभद्रेण कृतो भागो राजा चैव बृहद्बलः	019c  
द्रौपदेया महेष्वासाः सुवर्णविकृतध्वजाः	020a  
धृष्टद्युम्नमुखा द्रोणमभियास्यन्ति भारत	020c  
चेकितानः सोमदत्तं द्वैरथे योद्धुमिच्छति	021a  
भोजं तु कृतवर्माणं युयुधानो युयुत्सति	021c  
सहदेवस्तु माद्रेयः शूरः सङ्क्रन्दनो युधि	022a  
स्वमंशं कल्पयामास श्यालं ते सुबलात्मजम्	022c  
उलूकं चापि कैतव्यं ये च सारस्वता गणाः	023a  
नकुलः कल्पयामास भागं माद्रवतीसुतः	023c  
ये चान्ये पार्थिवा राजन्प्रत्युद्यास्यन्ति संयुगे	024a  
समाह्वानेन तांश्चापि पाण्डुपुत्रा अकल्पयन्	024c  
एवमेषामनीकानि प्रविभक्तानि भागशः	025a  
यत्ते कार्यं सपुत्रस्य क्रियतां तदकालिकम्	025c  
धृतराष्ट्र उवाच	026  
न सन्ति सर्वे पुत्रा मे मूढा दुर्द्यूतदेविनः	026a  
येषां युद्धं बलवता भीमेन रणमूर्धनि	026c  
राजानः पार्थिवाः सर्वे प्रोक्षिताः कालधर्मणा	027a  
गाण्डीवाग्निं प्रवेक्ष्यन्ति पतङ्गा इव पावकम्	027c  
विद्रुतां वाहिनीं मन्ये कृतवैरैर्महात्मभिः	028a  
तां रणे केऽनुयास्यन्ति प्रभग्नां पाण्डवैर्युधि	028c  
सर्वे ह्यतिरथाः शूराः कीर्तिमन्तः प्रतापिनः	029a  
सूर्यपावकयोस्तुल्यास्तेजसा समितिञ्जयाः	029c  
येषां युधिष्ठिरो नेता गोप्ता च मधुसूदनः	030a  
योधौ च पाण्डवौ वीरौ सव्यसाचिवृकोदरौ	030c  
नकुलः सहदेवश्च धृष्टद्युम्नश्च पार्षतः	031a  
सात्यकिर्द्रुपदश्चैव धृष्टद्युम्नस्य चात्मजः	031c  
उत्तमौजाश्च पाञ्चाल्यो युधामन्युश्च दुर्जयः	032a  
शिखण्डी क्षत्रदेवश्च तथा वैराटिरुत्तरः	032c  
काशयश्चेदयश्चैव मत्स्याः सर्वे च सृञ्जयाः	033a  
विराटपुत्रो बभ्रुश्च पाञ्चालाश्च प्रभद्रकाः	033c  
येषामिन्द्रोऽप्यकामानां न हरेत्पृथिवीमिमाम्	034a  
वीराणां रणधीराणां ये भिन्द्युः पर्वतानपि	034c  
तान्सर्वान्गुणसम्पन्नानमनुष्यप्रतापिनः	035a  
क्रोशतो मम दुष्पुत्रो योद्धुमिच्छति सञ्जय	035c  
दुर्योधन उवाच	036  
उभौ स्व एकजातीयौ तथोभौ भूमिगोचरौ	036a  
अथ कस्मात्पाण्डवानामेकतो मन्यसे जयम्	036c  
पितामहं च द्रोणं च कृपं कर्णं च दुर्जयम्	037a  
जयद्रथं सोमदत्तमश्वत्थामानमेव च	037c  
सुचेतसो महेष्वासानिन्द्रोऽपि सहितोऽमरैः	038a  
अशक्तः समरे जेतुं किं पुनस्तात पाण्डवाः	038c  
सर्वा च पृथिवी सृष्टा मदर्थे तात पाण्डवान्	039a  
आर्यान्धृतिमतः शूरानग्निकल्पान्प्रबाधितुम्	039c  
न मामकान्पाण्डवास्ते समर्थाः प्रतिवीक्षितुम्	040a  
पराक्रान्तो ह्यहं पाण्डून्सपुत्रान्योद्धुमाहवे	040c  
मत्प्रियं पार्थिवाः सर्वे ये चिकीर्षन्ति भारत	041a  
ते तानावारयिष्यन्ति ऐणेयानिव तन्तुना	041c  
महता रथवंशेन शरजालैश्च मामकैः	042a  
अभिद्रुता भविष्यन्ति पाञ्चालाः पाण्डवैः सह	042c  
धृतराष्ट्र उवाच	043  
उन्मत्त इव मे पुत्रो विलपत्येष सञ्जय	043a  
न हि शक्तो युधा जेतुं धर्मराजं युधिष्ठिरम्	043c  
जानाति हि सदा भीष्मः पाण्डवानां यशस्विनाम्	044a  
बलवत्तां सपुत्राणां धर्मज्ञानां महात्मनाम्	044c  
यतो नारोचयमहं विग्रहं तैर्महात्मभिः	045a  
किं तु सञ्जय मे ब्रूहि पुनस्तेषां विचेष्टितम्	045c  
कस्तांस्तरस्विनो भूयः सन्दीपयति पाण्डवान्	046a  
अर्चिष्मतो महेष्वासान्हविषा पावकानिव	046c  
सञ्जय उवाच	047  
धृष्टद्युम्नः सदैवैतान्सन्दीपयति भारत	047a  
युध्यध्वमिति मा भैष्ट युद्धाद्भरतसत्तमाः	047c  
ये केचित्पार्थिवास्तत्र धार्तराष्ट्रेण संवृताः	048a  
युद्धे समागमिष्यन्ति तुमुले कवचह्रदे	048c  
तान्सर्वानाहवे क्रुद्धान्सानुबन्धान्समागतान्	049a  
अहमेकः समादास्ये तिमिर्मत्स्यानिवौदकान्	049c  
भीष्मं द्रोणं कृपं कर्णं द्रौणिं शल्यं सुयोधनम्	050a  
एतांश्चापि निरोत्स्यामि वेलेव मकरालयम्	050c  
तथा ब्रुवाणं धर्मात्मा प्राह राजा युधिष्ठिरः	051a  
तव धैर्यं च वीर्यं च पाञ्चालाः पाण्डवैः सह	051c  
सर्वे समधिरूढाः स्म सङ्ग्रामान्नः समुद्धर	051e  
जानामि त्वां महाबाहो क्षत्रधर्मे व्यवस्थितम्	052a  
समर्थमेकं पर्याप्तं कौरवाणां युयुत्सताम्	052c  
भवता यद्विधातव्यं तन्नः श्रेयः परन्तप	052e  
सङ्ग्रामादपयातानां भग्नानां शरणैषिणाम्	053a  
पौरुषं दर्शयञ्शूरो यस्तिष्ठेदग्रतः पुमान्	053c  
क्रीणीयात्तं सहस्रेण नीतिमन्नाम तत्पदम्	053e  
स त्वं शूरश्च वीरश्च विक्रान्तश्च नरर्षभ	054a  
भयार्तानां परित्राता संयुगेषु न संशयः	054c  
एवं ब्रुवति कौन्तेये धर्मात्मनि युधिष्ठिरे	055a  
धृष्टद्युम्न उवाचेदं मां वचो गतसाध्वसः	055c  
सर्वाञ्जनपदान्सूत योधा दुर्योधनस्य ये	056a  
सबाह्लीकान्कुरून्ब्रूयाः प्रातिपेयाञ्शरद्वतः	056c  
सूतपुत्रं तथा द्रोणं सहपुत्रं जयद्रथम्	057a  
दुःशासनं विकर्णं च तथा दुर्योधनं नृपम्	057c  
भीष्मं चैव ब्रूहि गत्वा त्वमाशु युधिष्ठिरं साधुनैवाभ्युपेत	058a  
मा वो वधीदर्जुनो देवगुप्तः क्षिप्रं याचध्वं पाण्डवं लोकवीरम्	058c  
नैतादृशो हि योधोऽस्ति पृथिव्यामिह कश्चन	059a  
यथाविधः सव्यसाची पाण्डवः शस्त्रवित्तमः	059c  
देवैर्हि सम्भृतो दिव्यो रथो गाण्डीवधन्वनः	060a  
न स जेयो मनुष्येण मा स्म कृध्वं मनो युधि	060c  
