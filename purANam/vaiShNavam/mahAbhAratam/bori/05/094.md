वैशम्पायन उवाच ||	001    
तस्मिन्नभिहिते वाक्ये केशवेन महात्मना |	001a  
स्तिमिता हृष्टरोमाण आसन्सर्वे सभासदः ||	001c  
कः स्विदुत्तरमेतस्माद्वक्तुमुत्सहते पुमान् |	002a  
इति सर्वे मनोभिस्ते चिन्तयन्ति स्म पार्थिवाः ||	002c  
तथा तेषु च सर्वेषु तूष्णीम्भूतेषु राजसु |	003a  
जामदग्न्य इदं वाक्यमब्रवीत्कुरुसंसदि ||	003c  
इमामेकोपमां राजञ्शृणु सत्यामशङ्कितः |	004a  
तां श्रुत्वा श्रेय आदत्स्व यदि साध्विति मन्यसे ||	004c  
राजा दम्भोद्भवो नाम सार्वभौमः पुराभवत् |	005a  
अखिलां बुभुजे सर्वां पृथिवीमिति नः श्रुतम् ||	005c  
स स्म नित्यं निशापाये प्रातरुत्थाय वीर्यवान् |	006a  
ब्राह्मणान्क्षत्रियांश्चैव पृच्छन्नास्ते महारथः ||	006c  
अस्ति कश्चिद्विशिष्टो वा मद्विधो वा भवेद्युधि |	007a  
शूद्रो वैश्यः क्षत्रियो वा ब्राह्मणो वापि शस्त्रभृत् ||	007c  
इति ब्रुवन्नन्वचरत्स राजा पृथिवीमिमाम् |	008a  
दर्पेण महता मत्तः कञ्चिदन्यमचिन्तयन् ||	008c  
तं स्म वैद्या अकृपणा ब्राह्मणाः सर्वतोऽभयाः |	009a  
प्रत्यषेधन्त राजानं श्लाघमानं पुनः पुन ||	009c  
प्रतिषिध्यमानोऽप्यसकृत्पृच्छत्येव स वै द्विजान् |	010a  
अभिमानी श्रिया मत्तस्तमूचुर्ब्राह्मणास्तदा ||	010c  
तपस्विनो महात्मानो वेदव्रतसमन्विताः |	011a  
उदीर्यमाणं राजानं क्रोधदीप्ता द्विजातयः ||	011c  
अनेकजननं सख्यं ययोः पुरुषसिंहयोः |	012a  
तयोस्त्वं न समो राजन्भवितासि कदाचन ||	012c  
एवमुक्तः स राजा तु पुनः पप्रच्छ तान्द्विजान् |	013a  
क्व तौ वीरौ क्वजन्मानौ किङ्कर्माणौ च कौ च तौ ||	013c  
ब्राह्मणा ऊचुः ||	014    
नरो नारायणश्चैव तापसाविति नः श्रुतम् |	014a  
आयातौ मानुषे लोके ताभ्यां युध्यस्व पार्थिव ||	014c  
श्रूयते तौ महात्मानौ नरनारायणावुभौ |	015a  
तपो घोरमनिर्देश्यं तप्येते गन्धमादने ||	015c  
राम उवाच ||	016    
स राजा महतीं सेनां योजयित्वा षडङ्गिनीम् |	016a  
अमृष्यमाणः सम्प्रायाद्यत्र तावपराजितौ ||	016c  
स गत्वा विषमं घोरं पर्वतं गन्धमादनम् |	017a  
मृगयाणोऽन्वगच्छत्तौ तापसावपराजितौ ||	017c  
तौ दृष्ट्वा क्षुत्पिपासाभ्यां कृशौ धमनिसन्ततौ |	018a  
शीतवातातपैश्चैव कर्शितौ पुरुषोत्तमौ |	018c  
अभिगम्योपसङ्गृह्य पर्यपृच्छदनामयम् ||	018e   
तमर्चित्वा मूलफलैरासनेनोदकेन च |	019a  
न्यमन्त्रयेतां राजानं किं कार्यं क्रियतामिति ||	019c  
दम्भोद्भव उवाच ||	020    
बाहुभ्यां मे जिता भूमिर्निहताः सर्वशत्रवः |	020a  
भवद्भ्यां युद्धमाकाङ्क्षन्नुपयातोऽस्मि पर्वतम् |	020c  
आतिथ्यं दीयतामेतत्काङ्क्षितं मे चिरं प्रति ||	020e   
नरनारायणावूचतुः ||	021    
अपेतक्रोधलोभोऽयमाश्रमो राजसत्तम |	021a  
न ह्यस्मिन्नाश्रमे युद्धं कुतः शस्त्रं कुतोऽनृजुः |	021c  
अन्यत्र युद्धमाकाङ्क्ष्व बहवः क्षत्रियाः क्षितौ ||	021e   
राम उवाच ||	022    
उच्यमानस्तथापि स्म भूय एवाभ्यभाषत |	022a  
पुनः पुनः क्षम्यमाणः सान्त्व्यमानश्च भारत |	022c  
दम्भोद्भवो युद्धमिच्छन्नाह्वयत्येव तापसौ ||	022e   
ततो नरस्त्विषीकाणां मुष्टिमादाय कौरव |	023a  
अब्रवीदेहि युध्यस्व युद्धकामुक क्षत्रिय ||	023c  
सर्वशस्त्राणि चादत्स्व योजयस्व च वाहिनीम् |	024a  
अहं हि ते विनेष्यामि युद्धश्रद्धामितः परम् ||	024c  
दम्भोद्भव उवाच ||	025    
यद्येतदस्त्रमस्मासु युक्तं तापस मन्यसे |	025a  
एतेनापि त्वया योत्स्ये युद्धार्थी ह्यहमागतः ||	025c  
राम उवाच ||	026    
इत्युक्त्वा शरवर्षेण सर्वतः समवाकिरत् |	026a  
दम्भोद्भवस्तापसं तं जिघांसुः सहसैनिकः ||	026c  
तस्य तानस्यतो घोरानिषून्परतनुच्छिदः |	027a  
कदर्थीकृत्य स मुनिरिषीकाभिरपानुदत् ||	027c  
ततोऽस्मै प्रासृजद्घोरमैषीकमपराजितः |	028a  
अस्त्रमप्रतिसन्धेयं तदद्भुतमिवाभवत् ||	028c  
तेषामक्षीणि कर्णांश्च नस्तकांश्चैव मायया |	029a  
निमित्तवेधी स मुनिरिषीकाभिः समर्पयत्  ||	029c  
स दृष्ट्वा श्वेतमाकाशमिषीकाभिः समाचितम् |	030a  
पादयोर्न्यपतद्राजा स्वस्ति मेऽस्त्विति चाब्रवीत् ||	030c  
तमब्रवीन्नरो राजञ्शरण्यः शरणैषिणाम् |	031a  
ब्रह्मण्यो भव धर्मात्मा मा च स्मैवं पुनः कृथाः ||	031c  
मा च दर्पसमाविष्टः क्षेप्सीः कांश्चित्कदाचन |	032a  
अल्पीयांसं विशिष्टं वा तत्ते राजन्परं हितम् ||	032c  
कृतप्रज्ञो वीतलोभो निरहङ्कार आत्मवान् |	033a  
दान्तः क्षान्तो मृदुः क्षेमः प्रजाः पालय पार्थिव ||	033c  
अनुज्ञातः स्वस्ति गच्छ मैवं भूयः समाचरेः |	034a  
कुशलं ब्राह्मणान्पृच्छेरावयोर्वचनाद्भृशम् ||	034c  
ततो राजा तयोः पादावभिवाद्य महात्मनोः |	035a  
प्रत्याजगाम स्वपुरं धर्मं चैवाचिनोद्भृशम् ||	035c  
सुमहच्चापि तत्कर्म यन्नरेण कृतं पुरा |	036a  
ततो गुणैः सुबहुभिः श्रेष्ठो नारायणोऽभवत् ||	036c  
तस्माद्यावद्धनुःश्रेष्ठे गाण्डीवेऽस्त्रं न युज्यते |	037a  
तावत्त्वं मानमुत्सृज्य गच्छ राजन्धनञ्जयम् ||	037c  
काकुदीकं शुकं नाकमक्षिसन्तर्जनं तथा |	038a  
सन्तानं नर्तनं घोरमास्यमोदकमष्टमम् ||	038c  
एतैर्विद्धाः सर्व एव मरणं यान्ति मानवाः |	039a  
उन्मत्ताश्च विचेष्टन्ते नष्टसञ्ज्ञा विचेतसः ||	039c  
स्वपन्ते च प्लवन्ते च छर्दयन्ति च मानवाः |	040a  
मूत्रयन्ते च सततं रुदन्ति च हसन्ति च ||	040c  
असङ्ख्येया गुणाः पार्थे तद्विशिष्टो जनार्दनः |	041a  
त्वमेव भूयो जानासि कुन्तीपुत्रं धनञ्जयम् ||	041c  
नरनारायणौ यौ तौ तावेवार्जुनकेशवौ |	042a  
विजानीहि महाराज प्रवीरौ पुरुषर्षभौ ||	042c  
यद्येतदेवं जानासि न च मामतिशङ्कसे |	043a  
आर्यां मतिं समास्थाय शाम्य भारत पाण्डवैः ||	043c  
अथ चेन्मन्यसे श्रेयो न मे भेदो भवेदिति |	044a  
प्रशाम्य भरतश्रेष्ठ मा च युद्धे मनः कृथाः ||	044c  
भवतां च कुरुश्रेष्ठ कुलं बहुमतं भुवि |	045a  
तत्तथैवास्तु भद्रं ते स्वार्थमेवानुचिन्तय ||	045c  
