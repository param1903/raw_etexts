धृतराष्ट्र उवाच ||	001    
उपप्लव्यादिह क्षत्तरुपयातो जनार्दनः |	001a  
वृकस्थले निवसति स च प्रातरिहेष्यति ||	001c  
आहुकानामधिपतिः पुरोगः सर्वसात्वताम् |	002a  
महामना महावीर्यो महामात्रो जनार्दनः ||	002c  
स्फीतस्य वृष्णिवंशस्य भर्ता गोप्ता च माधवः |	003a  
त्रयाणामपि लोकानां भगवान्प्रपितामहः ||	003c  
वृष्ण्यन्धकाः सुमनसो यस्य प्रज्ञामुपासते |	004a  
आदित्या वसवो रुद्रा यथा बुद्धिं बृहस्पतेः ||	004c  
तस्मै पूजां प्रयोक्ष्यामि दाशार्हाय महात्मने |	005a  
प्रत्यक्षं तव धर्मज्ञ तन्मे कथयतः शृणु ||	005c  
एकवर्णैः सुकृष्णाङ्गैर्बाह्लिजातैर्हयोत्तमैः |	006a  
चतुर्युक्तान्रथांस्तस्मै रौक्मान्दास्यामि षोडश ||	006c  
नित्यप्रभिन्नान्मातङ्गानीषादन्तान्प्रहारिणः |	007a  
अष्टानुचरमेकैकमष्टौ दास्यामि केशवे ||	007c  
दासीनामप्रजातानां शुभानां रुक्मवर्चसाम् |	008a  
शतमस्मै प्रदास्यामि दासानामपि तावतः ||	008c  
आविकं बहु सुस्पर्शं पार्वतीयैरुपाहृतम् |	009a  
तदप्यस्मै प्रदास्यामि सहस्राणि दशाष्ट च ||	009c  
अजिनानां सहस्राणि चीनदेशोद्भवानि च |	010a  
तान्यप्यस्मै प्रदास्यामि यावदर्हति केशवः ||	010c  
दिवा रात्रौ च भात्येष सुतेजा विमलो मणिः |	011a  
तमप्यस्मै प्रदास्यामि तमप्यर्हति केशवः ||	011c  
एकेनापि पतत्यह्ना योजनानि चतुर्दश |	012a  
यानमश्वतरीयुक्तं दास्ये तस्मै तदप्यहम् ||	012c  
यावन्ति वाहनान्यस्य यावन्तः पुरुषाश्च ते |	013a  
ततोऽष्टगुणमप्यस्मै भोज्यं दास्याम्यहं सदा ||	013c  
मम पुत्राश्च पौत्राश्च सर्वे दुर्योधनादृते |	014a  
प्रत्युद्यास्यन्ति दाशार्हं रथैर्मृष्टैरलङ्कृताः ||	014c  
स्वलङ्कृताश्च कल्याण्यः पादैरेव सहस्रशः |	015a  
वारमुख्या महाभागं प्रत्युद्यास्यन्ति केशवम् ||	015c  
नगरादपि याः काश्चिद्गमिष्यन्ति जनार्दनम् |	016a  
द्रष्टुं कन्याश्च कल्याण्यस्ताश्च यास्यन्त्यनावृताः ||	016c  
सस्त्रीपुरुषबालं हि नगरं मधुसूदनम् |	017a  
उदीक्षते महात्मानं भानुमन्तमिव प्रजाः ||	017c  
महाध्वजपताकाश्च क्रियन्तां सर्वतोदिशम् |	018a  
जलावसिक्तो विरजाः पन्थास्तस्येति चान्वशात् ||	018c  
दुःशासनस्य च गृहं दुर्योधनगृहाद्वरम् |	019a  
तदस्य क्रियतां क्षिप्रं सुसम्मृष्टमलङ्कृतम् ||	019c  
एतद्धि रुचिराकारैः प्रासादैरुपशोभितम् |	020a  
शिवं च रमणीयं च सर्वर्तु सुमहाधनम् ||	020c  
सर्वमस्मिन्गृहे रत्नं मम दुर्योधनस्य च |	021a  
यद्यदर्हेत्स वार्ष्णेयस्तत्तद्देयमसंशयम् ||	021c  
