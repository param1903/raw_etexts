युधिष्ठिर उवाच	001  
कां नु वाचं सञ्जय मे शृणोषि युद्धैषिणीं येन युद्धाद्बिभेषि	001a  
अयुद्धं वै तात युद्धाद्गरीयः कस्तल्लब्ध्वा जातु युध्येत सूत	001c  
अकुर्वतश्चेत्पुरुषस्य सञ्जय सिध्येत्सङ्कल्पो मनसा यं यमिच्छेत्	002a  
न कर्म कुर्याद्विदितं ममैतदन्यत्र युद्धाद्बहु यल्लघीयः	002c  
कुतो युद्धं जातु नरः प्रजानन्को दैवशप्तोऽभिवृणीत युद्धम्	003a  
सुखैषिणः कर्म कुर्वन्ति पार्था धर्मादहीनं यच्च लोकस्य पथ्यम्	003c  
कर्मोदयं सुखमाशंसमानः कृच्छ्रोपायं तत्त्वतः कर्म दुःखम्	004a  
सुखप्रेप्सुर्विजिघांसुश्च दुःखं य इन्द्रियाणां प्रीतिवशानुगामी	004c  
कामाभिध्या स्वशरीरं दुनोति यया प्रयुक्तोऽनुकरोति दुःखम्	004e  
यथेध्यमानस्य समिद्धतेजसो भूयो बलं वर्धते पावकस्य	005a  
कामार्थलाभेन तथैव भूयो न तृप्यते सर्पिषेवाग्निरिद्धः	005c  
सम्पश्येमं भोगचयं महान्तं सहास्माभिर्धृतराष्ट्रस्य राज्ञः	005e  
नाश्रेयसामीश्वरो विग्रहाणां नाश्रेयसां गीतशब्दं शृणोति	006a  
नाश्रेयसः सेवते माल्यगन्धान्न चाप्यश्रेयांस्यनुलेपनानि	006c  
नाश्रेयसः प्रावरानध्यवस्ते कथं त्वस्मान्सम्प्रणुदेत्कुरुभ्यः	007a  
अत्रैव च स्यादवधूय एष कामः शरीरे हृदयं दुनोति	007c  
स्वयं राजा विषमस्थः परेषु सामस्थ्यमन्विच्छति तन्न साधु	008a  
यथात्मनः पश्यति वृत्तमेव तथा परेषामपि सोऽभ्युपैति	008c  
आसन्नमग्निं तु निदाघकाले गम्भीरकक्षे गहने विसृज्य	009a  
यथा वृद्धं वायुवशेन शोचेत्क्षेमं मुमुक्षुः शिशिरव्यपाये	009c  
प्राप्तैश्वर्यो धृतराष्ट्रोऽद्य राजा लालप्यते सञ्जय कस्य हेतोः	010a  
प्रगृह्य दुर्बुद्धिमनार्जवे रतं पुत्रं मन्दं मूढममन्त्रिणं तु	010c  
अनाप्तः सन्नाप्ततमस्य वाचं सुयोधनो विदुरस्यावमन्य	011a  
सुतस्य राजा धृतराष्ट्रः प्रियैषी सम्बुध्यमानो विशतेऽधर्ममेव	011c  
मेधाविनं ह्यर्थकामं कुरूणां बहुश्रुतं वाग्मिनं शीलवन्तम्	012a  
सूत राजा धृतराष्ट्रः कुरुभ्यो न सोऽस्मरद्विदुरं पुत्रकाम्यात्	012c  
मानघ्नस्य आत्मकामस्य चेर्ष्योः संरम्भिणश्चार्थधर्मातिगस्य	013a  
दुर्भाषिणो मन्युवशानुगस्य कामात्मनो दुर्हृदो भावनस्य	013c  
अनेयस्याश्रेयसो दीर्घमन्योर्मित्रद्रुहः सञ्जय पापबुद्धेः	014a  
सुतस्य राजा धृतराष्ट्रः प्रियैषी प्रपश्यमानः प्रजहाद्धर्मकामौ	014c  
तदैव मे सञ्जय दीव्यतोऽभून्नो चेत्कुरूनागतः स्यादभावः	015a  
काव्यां वाचं विदुरो भाषमाणो न विन्दते धृतराष्ट्रात्प्रशंसाम्	015c  
क्षत्तुर्यदा अन्ववर्तन्त बुद्धिं कृच्छ्रं कुरून्न तदाभ्याजगाम	016a  
यावत्प्रज्ञामन्ववर्तन्त तस्य तावत्तेषां राष्ट्रवृद्धिर्बभूव	016c  
तदर्थलुब्धस्य निबोध मेऽद्य ये मन्त्रिणो धार्तराष्ट्रस्य सूत	017a  
दुःशासनः शकुनिः सूतपुत्रो गावल्गणे पश्य सम्मोहमस्य	017c  
सोऽहं न पश्यामि परीक्षमाणः कथं स्वस्ति स्यात्कुरुसृञ्जयानाम्	018a  
आत्तैश्वर्यो धृतराष्ट्रः परेभ्यः प्रव्राजिते विदुरे दीर्घदृष्टौ	018c  
आशंसते वै धृतराष्ट्रः सपुत्रो महाराज्यमसपत्नं पृथिव्याम्	019a  
तस्मिञ्शमः केवलं नोपलभ्यो अत्यासन्नं मद्गतं मन्यतेऽर्थम्	019c  
यत्तत्कर्णो मन्यते पारणीयं युद्धे गृहीतायुधमर्जुनेन	020a  
आसंश्च युद्धानि पुरा महान्ति कथं कर्णो नाभवद्द्वीप एषाम्	020c  
कर्णश्च जानाति सुयोधनश्च द्रोणश्च जानाति पितामहश्च	021a  
अन्ये च ये कुरवस्तत्र सन्ति यथार्जुनान्नास्त्यपरो धनुर्धरः	021c  
जानन्त्येते कुरवः सर्व एव ये चाप्यन्ये भूमिपालाः समेताः	022a  
दुर्योधनं चापराधे चरन्तमरिन्दमे फल्गुनेऽविद्यमाने	022c  
तेनार्थबद्धं मन्यते धार्तराष्ट्रः शक्यं हर्तुं पाण्डवानां ममत्वम्	023a  
किरीटिना तालमात्रायुधेन तद्वेदिना संयुगं तत्र गत्वा	023c  
गाण्डीवविस्फारितशब्दमाजावशृण्वाना धार्तराष्ट्रा ध्रियन्ते	024a  
क्रुद्धस्य चेद्भीमसेनस्य वेगात्सुयोधनो मन्यते सिद्धमर्थम्	024c  
इन्द्रोऽप्येतन्नोत्सहेत्तात हर्तुमैश्वर्यं नो जीवति भीमसेने	025a  
धनञ्जये नकुले चैव सूत तथा वीरे सहदेवे मदीये	025c  
स चेदेतां प्रतिपद्येत बुद्धिं वृद्धो राजा सह पुत्रेण सूत	026a  
एवं रणे पाण्डवकोपदग्धा न नश्येयुः सञ्जय धार्तराष्ट्राः	026c  
जानासि त्वं क्लेशमस्मासु वृत्तं त्वां पूजयन्सञ्जयाहं क्षमेयम्	027a  
यच्चास्माकं कौरवैर्भूतपूर्वं या नो वृत्तिर्धार्तराष्ट्रे तदासीत्	027c  
अद्यापि तत्तत्र तथैव वर्ततां शान्तिं गमिष्यामि यथा त्वमात्थ	028a  
इन्द्रप्रस्थे भवतु ममैव राज्यं सुयोधनो यच्छतु भारताग्र्यः	028c  
