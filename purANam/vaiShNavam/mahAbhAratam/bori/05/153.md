वैशम्पायन उवाच ||	001    
ततः शान्तनवं भीष्मं प्राञ्जलिर्धृतराष्ट्रजः |	001a  
सह सर्वैर्महीपालैरिदं वचनमब्रवीत् ||	001c  
ॠते सेनाप्रणेतारं पृतना सुमहत्यपि |	002a  
दीर्यते युद्धमासाद्य पिपीलिकपुटं यथा ||	002c  
न हि जातु द्वयोर्बुद्धिः समा भवति कर्हिचित् |	003a  
शौर्यं च नाम नेतॄणां स्पर्धते च परस्परम् ||	003c  
श्रूयते च महाप्राज्ञ हैहयानमितौजसः |	004a  
अभ्ययुर्ब्राह्मणाः सर्वे समुच्छ्रितकुशध्वजाः ||	004c  
तानन्वयुस्तदा वैश्याः शूद्राश्चैव पितामह |	005a  
एकतस्तु त्रयो वर्णा एकतः क्षत्रियर्षभाः ||	005c  
ते स्म युद्धेष्वभज्यन्त त्रयो वर्णाः पुनः पुनः |	006a  
क्षत्रियास्तु जयन्त्येव बहुलं चैकतो बलम् ||	006c  
ततस्ते क्षत्रियानेव पप्रच्छुर्द्विजसत्तमाः |	007a  
तेभ्यः शशंसुर्धर्मज्ञा याथातथ्यं पितामह ||	007c  
वयमेकस्य शृणुमो महाबुद्धिमतो रणे |	008a  
भवन्तस्तु पृथक्सर्वे स्वबुद्धिवशवर्तिनः ||	008c  
ततस्ते ब्राह्मणाश्चक्रुरेकं सेनापतिं द्विजम् |	009a  
नयेषु कुशलं शूरमजयन्क्षत्रियांस्ततः ||	009c  
एवं ये कुशलं शूरं हिते स्थितमकल्मषम् |	010a  
सेनापतिं प्रकुर्वन्ति ते जयन्ति रणे रिपून् ||	010c  
भवानुशनसा तुल्यो हितैषी च सदा मम |	011a  
असंहार्यः स्थितो धर्मे स नः सेनापतिर्भव ||	011c  
रश्मीवतामिवादित्यो वीरुधामिव चन्द्रमाः |	012a  
कुबेर इव यक्षाणां मरुतामिव वासवः ||	012c  
पर्वतानां यथा मेरुः सुपर्णः पततामिव |	013a  
कुमार इव भूतानां वसूनामिव हव्यवाट् ||	013c  
भवता हि वयं गुप्ताः शक्रेणेव दिवौकसः |	014a  
अनाधृष्या भविष्यामस्त्रिदशानामपि ध्रुवम् ||	014c  
प्रयातु नो भवानग्रे देवानामिव पावकिः |	015a  
वयं त्वामनुयास्यामः सौरभेया इवर्षभम् ||	015c  
भीष्म उवाच ||	016    
एवमेतन्महाबाहो यथा वदसि भारत |	016a  
यथैव हि भवन्तो मे तथैव मम पाण्डवाः ||	016c  
अपि चैव मया श्रेयो वाच्यं तेषां नराधिप |	017a  
योद्धव्यं तु तवार्थाय यथा स समयः कृतः ||	017c  
न तु पश्यामि योद्धारमात्मनः सदृशं भुवि |	018a  
ॠते तस्मान्नरव्याघ्रात्कुन्तीपुत्राद्धनञ्जयात् ||	018c  
स हि वेद महाबाहुर्दिव्यान्यस्त्राणि सर्वशः |	019a  
न तु मां विवृतो युद्धे जातु युध्येत पाण्डवः ||	019c  
अहं स च क्षणेनैव निर्मनुष्यमिदं जगत् |	020a  
कुर्यां शस्त्रबलेनैव ससुरासुरराक्षसम् ||	020c  
न त्वेवोत्सादनीया मे पाण्डोः पुत्रा नराधिप |	021a  
तस्माद्योधान्हनिष्यामि प्रयोगेणायुतं सदा ||	021c  
एवमेषां करिष्यामि निधनं कुरुनन्दन |	022a  
न चेत्ते मां हनिष्यन्ति पूर्वमेव समागमे ||	022c  
सेनापतिस्त्वहं राजन्समयेनापरेण ते |	023a  
भविष्यामि यथाकामं तन्मे श्रोतुमिहार्हसि ||	023c  
कर्णो वा युध्यतां पूर्वमहं वा पृथिवीपते |	024a  
स्पर्धते हि सदात्यर्थं सूतपुत्रो मया रणे ||	024c  
कर्ण उवाच ||	025    
नाहं जीवति गाङ्गेये योत्स्ये राजन्कथञ्चन |	025a  
हते भीष्मे तु योत्स्यामि सह गाण्डीवधन्वना ||	025c  
वैशम्पायन उवाच ||	026    
ततः सेनापतिं चक्रे विधिवद्भूरिदक्षिणम् |	026a  
धृतराष्ट्रात्मजो भीष्मं सोऽभिषिक्तो व्यरोचत ||	026c  
ततो भेरीश्च शङ्खांश्च शतशश्चैव पुष्करान् |	027a  
वादयामासुरव्यग्राः पुरुषा राजशासनात् ||	027c  
सिंहनादाश्च विविधा वाहनानां च निस्वनाः |	028a  
प्रादुरासन्ननभ्रे च वर्षं रुधिरकर्दमम् ||	028c  
निर्घाताः पृथिवीकम्पा गजबृंहितनिस्वनाः |	029a  
आसंश्च सर्वयोधानां पातयन्तो मनांस्युत ||	029c  
वाचश्चाप्यशरीरिण्यो दिवश्चोल्काः प्रपेदिरे |	030a  
शिवाश्च भयवेदिन्यो नेदुर्दीप्तस्वरा भृशम् ||	030c  
सेनापत्ये यदा राजा गाङ्गेयमभिषिक्तवान् |	031a  
तदैतान्युग्ररूपाणि अभवञ्शतशो नृप ||	031c  
ततः सेनापतिं कृत्वा भीष्मं परबलार्दनम् |	032a  
वाचयित्वा द्विजश्रेष्ठान्निष्कैर्गोभिश्च भूरिशः ||	032c  
वर्धमानो जयाशीर्भिर्निर्ययौ सैनिकैर्वृतः |	033a  
आपगेयं पुरस्कृत्य भ्रातृभिः सहितस्तदा |	033c  
स्कन्धावारेण महता कुरुक्षेत्रं जगाम ह ||	033e   
परिक्रम्य कुरुक्षेत्रं कर्णेन सह कौरवः |	034a  
शिबिरं मापयामास समे देशे नराधिपः ||	034c  
मधुरानूषरे देशे प्रभूतयवसेन्धने |	035a  
यथैव हास्तिनपुरं तद्वच्छिबिरमाबभौ ||	035c  
