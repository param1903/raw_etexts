नारद उवाच ||	001    
अथ प्रचलितः स्थानादासनाच्च परिच्युतः |	001a  
कम्पितेनैव मनसा धर्षितः शोकवह्निना ||	001c  
म्लानस्रग्भ्रष्टविज्ञानः प्रभ्रष्टमुकुटाङ्गदः |	002a  
विघूर्णन्स्रस्तसर्वाङ्गः प्रभ्रष्टाभरणाम्बरः ||	002c  
अदृश्यमानस्तान्पश्यन्नपश्यंश्च पुनः पुनः |	003a  
शून्यः शून्येन मनसा प्रपतिष्यन्महीतलम् ||	003c  
किं मया मनसा ध्यातमशुभं धर्मदूषणम् |	004a  
येनाहं चलितः स्थानादिति राजा व्यचिन्तयत् ||	004c  
ते तु तत्रैव राजानः सिद्धाश्चाप्सरसस्तथा |	005a  
अपश्यन्त निरालम्बं ययातिं तं परिच्युतम् ||	005c  
अथैत्य पुरुषः कश्चित्क्षीणपुण्यनिपातकः |	006a  
ययातिमब्रवीद्राजन्देवराजस्य शासनात् ||	006c  
अतीव मदमत्तस्त्वं न कञ्चिन्नावमन्यसे |	007a  
मानेन भ्रष्टः स्वर्गस्ते नार्हस्त्वं पार्थिवात्मज |	007c  
न च प्रज्ञायसे गच्छ पतस्वेति तमब्रवीत् ||	007e   
पतेयं सत्स्विति वचस्त्रिरुक्त्वा नहुषात्मजः |	008a  
पतिष्यंश्चिन्तयामास गतिं गतिमतां वरः ||	008c  
एतस्मिन्नेव काले तु नैमिषे पार्थिवर्षभान् |	009a  
चतुरोऽपश्यत नृपस्तेषां मध्ये पपात सः ||	009c  
प्रतर्दनो वसुमनाः शिबिरौशीनरोऽष्टकः |	010a  
वाजपेयेन यज्ञेन तर्पयन्ति सुरेश्वरम् ||	010c  
तेषामध्वरजं धूमं स्वर्गद्वारमुपस्थितम् |	011a  
ययातिरुपजिघ्रन्वै निपपात महीं प्रति ||	011c  
भूमौ स्वर्गे च सम्बद्धां नदीं धूममयीं नृपः |	012a  
स गङ्गामिव गच्छन्तीमालम्ब्य जगतीपतिः ||	012c  
श्रीमत्स्ववभृथाग्र्येषु चतुर्षु प्रतिबन्धुषु |	013a  
मध्ये निपतितो राजा लोकपालोपमेषु च ||	013c  
चतुर्षु हुतकल्पेषु राजसिंहमहाग्निषु |	014a  
पपात मध्ये राजर्षिर्ययातिः पुण्यसङ्क्षये ||	014c  
तमाहुः पार्थिवाः सर्वे प्रतिमानमिव श्रियः |	015a  
को भवान्कस्य वा बन्धुर्देशस्य नगरस्य वा ||	015c  
यक्षो वाप्यथ वा देवो गन्धर्वो राक्षसोऽपि वा |	016a  
न हि मानुषरूपोऽसि को वार्थः काङ्क्षितस्त्वया ||	016c  
ययातिरुवाच ||	017    
ययातिरस्मि राजर्षिः क्षीणपुण्यश्च्युतो दिवः |	017a  
पतेयं सत्स्विति ध्यायन्भवत्सु पतितस्ततः ||	017c  
राजान ऊचुः ||	018    
सत्यमेतद्भवतु ते काङ्क्षितं पुरुषर्षभ |	018a  
सर्वेषां नः क्रतुफलं धर्मश्च प्रतिगृह्यताम् ||	018c  
ययातिरुवाच ||	019    
नाहं प्रतिग्रहधनो ब्राह्मणः क्षत्रियो ह्यहम् |	019a  
न च मे प्रवणा बुद्धिः परपुण्यविनाशने ||	019c  
नारद उवाच ||	020    
एतस्मिन्नेव काले तु मृगचर्याक्रमागताम् |	020a  
माधवीं प्रेक्ष्य राजानस्तेऽभिवाद्येदमब्रुवन् ||	020c  
किमागमनकृत्यं ते किं कुर्मः शासनं तव |	021a  
आज्ञाप्या हि वयं सर्वे तव पुत्रास्तपोधने ||	021c  
तेषां तद्भाषितं श्रुत्वा माधवी परया मुदा |	022a  
पितरं समुपागच्छद्ययातिं सा ववन्द च ||	022c  
दृष्ट्वा मूर्ध्ना नतान्पुत्रांस्तापसी वाक्यमब्रवीत् |	023a  
दौहित्रास्तव राजेन्द्र मम पुत्रा न ते पराः |	023c  
इमे त्वां तारयिष्यन्ति दिष्टमेतत्पुरातनम् ||	023e   
अहं ते दुहिता राजन्माधवी मृगचारिणी |	024a  
मयाप्युपचितो धर्मस्ततोऽर्धं प्रतिगृह्यताम् ||	024c  
यस्माद्राजन्नराः सर्वे अपत्यफलभागिनः |	025a  
तस्मादिच्छन्ति दौहित्रान्यथा त्वं वसुधाधिप ||	025c  
ततस्ते पार्थिवाः सर्वे शिरसा जननीं तदा |	026a  
अभिवाद्य नमस्कृत्य मातामहमथाब्रुवन् ||	026c  
उच्चैरनुपमैः स्निग्धैः स्वरैरापूर्य मेदिनीम् |	027a  
मातामहं नृपतयस्तारयन्तो दिवश्च्युतम् ||	027c  
अथ तस्मादुपगतो गालवोऽप्याह पार्थिवम् |	028a  
तपसो मेऽष्टभागेन स्वर्गमारोहतां भवान् ||	028c  
