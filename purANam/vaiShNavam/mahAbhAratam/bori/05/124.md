वैशम्पायन उवाच ||	001    
धृतराष्ट्रवचः श्रुत्वा भीष्मद्रोणौ समर्थ्य तौ |	001a  
दुर्योधनमिदं वाक्यमूचतुः शासनातिगम् ||	001c  
यावत्कृष्णावसन्नद्धौ यावत्तिष्ठति गाण्डिवम् |	002a  
यावद्धौम्यो न सेनाग्नौ जुहोतीह द्विषद्बलम् ||	002c  
यावन्न प्रेक्षते क्रुद्धः सेनां तव युधिष्ठिरः |	003a  
ह्रीनिषेधो महेष्वासस्तावच्छाम्यतु वैशसम् ||	003c  
यावन्न दृश्यते पार्थः स्वेष्वनीकेष्ववस्थितः |	004a  
भीमसेनो महेष्वासस्तावच्छाम्यतु वैशसम् ||	004c  
यावन्न चरते मार्गान्पृतनामभिहर्षयन् |	005a  
यावन्न शातयत्याजौ शिरांसि गजयोधिनाम् ||	005c  
गदया वीरघातिन्या फलानीव वनस्पतेः |	006a  
कालेन परिपक्वानि तावच्छाम्यतु वैशसम् ||	006c  
नकुलः सहदेवश्च धृष्टद्युम्नश्च पार्षतः |	007a  
विराटश्च शिखण्डी च शैशुपालिश्च दंशिताः ||	007c  
यावन्न प्रविशन्त्येते नक्रा इव महार्णवम् |	008a  
कृतास्त्राः क्षिप्रमस्यन्तस्तावच्छाम्यतु वैशसम् ||	008c  
यावन्न सुकुमारेषु शरीरेषु महीक्षिताम् |	009a  
गार्ध्रपत्राः पतन्त्युग्रास्तावच्छाम्यतु वैशसम् ||	009c  
चन्दनागरुदिग्धेषु हारनिष्कधरेषु च |	010a  
नोरःसु यावद्योधानां महेष्वासैर्महेषवः ||	010c  
कृतास्त्रैः क्षिप्रमस्यद्भिर्दूरपातिभिरायसाः |	011a  
अभिलक्ष्यैर्निपात्यन्ते तावच्छाम्यतु वैशसम् ||	011c  
अभिवादयमानं त्वां शिरसा राजकुञ्जरः |	012a  
पाणिभ्यां प्रतिगृह्णातु धर्मराजो युधिष्ठिरः ||	012c  
ध्वजाङ्कुशपताकाङ्कं दक्षिणं ते सुदक्षिणः |	013a  
स्कन्धे निक्षिपतां बाहुं शान्तये भरतर्षभ ||	013c  
रत्नौषधिसमेतेन रत्नाङ्गुलितलेन च |	014a  
उपविष्टस्य पृष्ठं ते पाणिना परिमार्जतु ||	014c  
शालस्कन्धो महाबाहुस्त्वां स्वजानो वृकोदरः |	015a  
साम्नाभिवदतां चापि शान्तये भरतर्षभ ||	015c  
अर्जुनेन यमाभ्यां च त्रिभिस्तैरभिवादितः |	016a  
मूर्ध्नि तान्समुपाघ्राय प्रेम्णाभिवद पार्थिव ||	016c  
दृष्ट्वा त्वां पाण्डवैर्वीरैर्भ्रातृभिः सह सङ्गतम् |	017a  
यावदानन्दजाश्रूणि प्रमुञ्चन्तु नराधिपाः ||	017c  
घुष्यतां राजधानीषु सर्वसम्पन्महीक्षिताम् |	018a  
पृथिवी भ्रातृभावेन भुज्यतां विज्वरो भव ||	018c  
