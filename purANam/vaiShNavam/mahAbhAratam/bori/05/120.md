नारद उवाच ||	001    
प्रत्यभिज्ञातमात्रोऽथ सद्भिस्तैर्नरपुङ्गवः |	001a  
ययातिर्दिव्यसंस्थानो बभूव विगतज्वरः ||	001c  
दिव्यमाल्याम्बरधरो दिव्याभरणभूषितः |	002a  
दिव्यगन्धगुणोपेतो न पृथ्वीमस्पृशत्पदा ||	002c  
ततो वसुमनाः पूर्वमुच्चैरुच्चारयन्वचः |	003a  
ख्यातो दानपतिर्लोके व्याजहार नृपं तदा ||	003c  
प्राप्तवानस्मि यल्लोके सर्ववर्णेष्वगर्हया |	004a  
तदप्यथ च दास्यामि तेन संयुज्यतां भवान् ||	004c  
यत्फलं दानशीलस्य क्षमाशीलस्य यत्फलम् |	005a  
यच्च मे फलमाधाने तेन संयुज्यतां भवान् ||	005c  
ततः प्रतर्दनोऽप्याह वाक्यं क्षत्रियपुङ्गवः |	006a  
यथा धर्मरतिर्नित्यं नित्यं युद्धपरायणः ||	006c  
प्राप्तवानस्मि यल्लोके क्षत्रधर्मोद्भवं यशः |	007a  
वीरशब्दफलं चैव तेन संयुज्यतां भवान् ||	007c  
शिबिरौशीनरो धीमानुवाच मधुरां गिरम् |	008a  
यथा बालेषु नारीषु वैहार्येषु तथैव च ||	008c  
सङ्गरेषु निपातेषु तथापद्व्यसनेषु च |	009a  
अनृतं नोक्तपूर्वं मे तेन सत्येन खं व्रज ||	009c  
यथा प्राणांश्च राज्यं च राजन्कर्म सुखानि च |	010a  
त्यजेयं न पुनः सत्यं तेन सत्येन खं व्रज ||	010c  
यथा सत्येन मे धर्मो यथा सत्येन पावकः |	011a  
प्रीतः शक्रश्च सत्येन तेन सत्येन खं व्रज ||	011c  
अष्टकस्त्वथ राजर्षिः कौशिको माधवीसुतः |	012a  
अनेकशतयज्वानं वचनं प्राह धर्मवित् ||	012c  
शतशः पुण्डरीका मे गोसवाश्च चिताः प्रभो |	013a  
क्रतवो वाजपेयाश्च तेषां फलमवाप्नुहि ||	013c  
न मे रत्नानि न धनं न तथान्ये परिच्छदाः |	014a  
क्रतुष्वनुपयुक्तानि तेन सत्येन खं व्रज ||	014c  
यथा यथा हि जल्पन्ति दौहित्रास्तं नराधिपम् |	015a  
तथा तथा वसुमतीं त्यक्त्वा राजा दिवं ययौ ||	015c  
एवं सर्वे समस्तास्ते राजानः सुकृतैस्तदा |	016a  
ययातिं स्वर्गतो भ्रष्टं तारयामासुरञ्जसा ||	016c  
दौहित्राः स्वेन धर्मेण यज्ञदानकृतेन वै ||	017a  
चतुर्षु राजवंशेषु सम्भूताः कुलवर्धनाः |	017c  
मातामहं महाप्राज्ञं दिवमारोपयन्ति ते ||	017e   
राजान ऊचुः ||	018    
राजधर्मगुणोपेताः सर्वधर्मगुणान्विताः |	018a  
दौहित्रास्ते वयं राजन्दिवमारोह पार्थिवः ||	018c  
