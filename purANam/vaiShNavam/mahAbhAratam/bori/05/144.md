वैशम्पायन उवाच ||	001    
ततः सूर्यान्निश्चरितां कर्णः शुश्राव भारतीम् |	001a  
दुरत्ययां प्रणयिनीं पितृवद्भास्करेरिताम् ||	001c  
सत्यमाह पृथा वाक्यं कर्ण मातृवचः कुरु |	002a  
श्रेयस्ते स्यान्नरव्याघ्र सर्वमाचरतस्तथा ||	002c  
एवमुक्तस्य मात्रा च स्वयं पित्रा च भानुना |	003a  
चचाल नैव कर्णस्य मतिः सत्यधृतेस्तदा ||	003c  
कर्ण उवाच ||	004    
न ते न श्रद्दधे वाक्यं क्षत्रिये भाषितं त्वया |	004a  
धर्मद्वारं ममैतत्स्यान्नियोगकरणं तव ||	004c  
अकरोन्मयि यत्पापं भवती सुमहात्ययम् |	005a  
अवकीर्णोऽस्मि ते तेन तद्यशःकीर्तिनाशनम् ||	005c  
अहं च क्षत्रियो जातो न प्राप्तः क्षत्रसत्क्रियाम् |	006a  
त्वत्कृते किं नु पापीयः शत्रुः कुर्यान्ममाहितम् ||	006c  
क्रियाकाले त्वनुक्रोशमकृत्वा त्वमिमं मम |	007a  
हीनसंस्कारसमयमद्य मां समचूचुदः ||	007c  
न वै मम हितं पूर्वं मातृवच्चेष्टितं त्वया |	008a  
सा मां सम्बोधयस्यद्य केवलात्महितैषिणी ||	008c  
कृष्णेन सहितात्को वै न व्यथेत धनञ्जयात् |	009a  
कोऽद्य भीतं न मां विद्यात्पार्थानां समितिं गतम् ||	009c  
अभ्राता विदितः पूर्वं युद्धकाले प्रकाशितः |	010a  
पाण्डवान्यदि गच्छामि किं मां क्षत्रं वदिष्यति ||	010c  
सर्वकामैः संविभक्तः पूजितश्च सदा भृशम् |	011a  
अहं वै धार्तराष्ट्राणां कुर्यां तदफलं कथम् ||	011c  
उपनह्य परैर्वैरं ये मां नित्यमुपासते |	012a  
नमस्कुर्वन्ति च सदा वसवो वासवं यथा ||	012c  
मम प्राणेन ये शत्रूञ्शक्ताः प्रतिसमासितुम् |	013a  
मन्यन्तेऽद्य कथं तेषामहं भिन्द्यां मनोरथम् ||	013c  
मया प्लवेन सङ्ग्रामं तितीर्षन्ति दुरत्ययम् |	014a  
अपारे पारकामा ये त्यजेयं तानहं कथम् ||	014c  
अयं हि कालः सम्प्राप्तो धार्तराष्ट्रोपजीविनाम् |	015a  
निर्वेष्टव्यं मया तत्र प्राणानपरिरक्षता ||	015c  
कृतार्थाः सुभृता ये हि कृत्यकाल उपस्थिते |	016a  
अनवेक्ष्य कृतं पापा विकुर्वन्त्यनवस्थिताः ||	016c  
राजकिल्बिषिणां तेषां भर्तृपिण्डापहारिणाम् |	017a  
नैवायं न परो लोको विद्यते पापकर्मणाम् ||	017c  
धृतराष्ट्रस्य पुत्राणामर्थे योत्स्यामि ते सुतैः |	018a  
बलं च शक्तिं चास्थाय न वै त्वय्यनृतं वदे ||	018c  
आनृशंस्यमथो वृत्तं रक्षन्सत्पुरुषोचितम् |	019a  
अतोऽर्थकरमप्येतन्न करोम्यद्य ते वचः ||	019c  
न तु तेऽयं समारम्भो मयि मोघो भविष्यति |	020a  
वध्यान्विषह्यान्सङ्ग्रामे न हनिष्यामि ते सुतान् |	020c  
युधिष्ठिरं च भीमं च यमौ चैवार्जुनादृते ||	020e   
अर्जुनेन समं युद्धं मम यौधिष्ठिरे बले |	021a  
अर्जुनं हि निहत्याजौ सम्प्राप्तं स्यात्फलं मया |	021c  
यशसा चापि युज्येयं निहतः सव्यसाचिना ||	021e   
न ते जातु नशिष्यन्ति पुत्राः पञ्च यशस्विनि |	022a  
निरर्जुनाः सकर्णा वा सार्जुना वा हते मयि ||	022c  
वैशम्पायन उवाच ||	023    
इति कर्णवचः श्रुत्वा कुन्ती दुःखात्प्रवेपती |	023a  
उवाच पुत्रमाश्लिष्य कर्णं धैर्यादकम्पितम् ||	023c  
एवं वै भाव्यमेतेन क्षयं यास्यन्ति कौरवाः |	024a  
यथा त्वं भाषसे कर्ण दैवं तु बलवत्तरम् ||	024c  
त्वया चतुर्णां भ्रातॄणामभयं शत्रुकर्शन |	025a  
दत्तं तत्प्रतिजानीहि सङ्गरप्रतिमोचनम् ||	025c  
अनामयं स्वस्ति चेति पृथाथो कर्णमब्रवीत् |	026a  
तां कर्णोऽभ्यवदत्प्रीतस्ततस्तौ जग्मतुः पृथक् ||	026c  
