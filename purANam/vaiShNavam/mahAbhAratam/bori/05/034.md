धृतराष्ट्र उवाच	001  
जाग्रतो दह्यमानस्य यत्कार्यमनुपश्यसि	001a  
तद्ब्रूहि त्वं हि नस्तात धर्मार्थकुशलः शुचिः	001c  
त्वं मां यथावद्विदुर प्रशाधि प्रज्ञापूर्वं सर्वमजातशत्रोः	002a  
यन्मन्यसे पथ्यमदीनसत्त्व श्रेयस्करं ब्रूहि तद्वै कुरूणाम्	002c  
पापाशङ्की पापमेवानुपश्यन्पृच्छामि त्वां व्याकुलेनात्मनाहम्	003a  
कवे तन्मे ब्रूहि सर्वं यथावन्मनीषितं सर्वमजातशत्रोः	003c  
विदुर उवाच	004  
शुभं वा यदि वा पापं द्वेष्यं वा यदि वा प्रियम्	004a  
अपृष्टस्तस्य तद्ब्रूयाद्यस्य नेच्छेत्पराभवम्	004c  
तस्माद्वक्ष्यामि ते राजन्भवमिच्छन्कुरून्प्रति	005a  
वचः श्रेयस्करं धर्म्यं ब्रुवतस्तन्निबोध मे	005c  
मिथ्योपेतानि कर्माणि सिध्येयुर्यानि भारत	006a  
अनुपायप्रयुक्तानि मा स्म तेषु मनः कृथाः	006c  
तथैव योगविहितं न सिध्येत्कर्म यन्नृप	007a  
उपाययुक्तं मेधावी न तत्र ग्लपयेन्मनः	007c  
अनुबन्धानवेक्षेत सानुबन्धेषु कर्मसु	008a  
सम्प्रधार्य च कुर्वीत न वेगेन समाचरेत्	008c  
अनुबन्धं च सम्प्रेक्ष्य विपाकांश्चैव कर्मणाम्	009a  
उत्थानमात्मनश्चैव धीरः कुर्वीत वा न वा	009c  
यः प्रमाणं न जानाति स्थाने वृद्धौ तथा क्षये	010a  
कोशे जनपदे दण्डे न स राज्येऽवतिष्ठते	010c  
यस्त्वेतानि प्रमाणानि यथोक्तान्यनुपश्यति	011a  
युक्तो धर्मार्थयोर्ज्ञाने स राज्यमधिगच्छति	011c  
न राज्यं प्राप्तमित्येव वर्तितव्यमसाम्प्रतम्	012a  
श्रियं ह्यविनयो हन्ति जरा रूपमिवोत्तमम्	012c  
भक्ष्योत्तमप्रतिच्छन्नं मत्स्यो बडिशमायसम्	013a  
रूपाभिपाती ग्रसते नानुबन्धमवेक्षते	013c  
यच्छक्यं ग्रसितुं ग्रस्यं ग्रस्तं परिणमेच्च यत्	014a  
हितं च परिणामे यत्तदद्यं भूतिमिच्छता	014c  
वनस्पतेरपक्वानि फलानि प्रचिनोति यः	015a  
स नाप्नोति रसं तेभ्यो बीजं चास्य विनश्यति	015c  
यस्तु पक्वमुपादत्ते काले परिणतं फलम्	016a  
फलाद्रसं स लभते बीजाच्चैव फलं पुनः	016c  
यथा मधु समादत्ते रक्षन्पुष्पाणि षट्पदः	017a  
तद्वदर्थान्मनुष्येभ्य आदद्यादविहिंसया	017c  
पुष्पं पुष्पं विचिन्वीत मूलच्छेदं न कारयेत्	018a  
मालाकार इवारामे न यथाङ्गारकारकः	018c  
किं नु मे स्यादिदं कृत्वा किं नु मे स्यादकुर्वतः	019a  
इति कर्माणि सञ्चिन्त्य कुर्याद्वा पुरुषो न वा	019c  
अनारभ्या भवन्त्यर्थाः केचिन्नित्यं तथागताः	020a  
कृतः पुरुषकारोऽपि भवेद्येषु निरर्थकः	020c  
कांश्चिदर्थान्नरः प्राज्ञो लघुमूलान्महाफलान्	021a  
क्षिप्रमारभते कर्तुं न विघ्नयति तादृशान्	021c  
ऋजु पश्यति यः सर्वं चक्षुषानुपिबन्निव	022a  
आसीनमपि तूष्णीकमनुरज्यन्ति तं प्रजाः	022c  
चक्षुषा मनसा वाचा कर्मणा च चतुर्विधम्	023a  
प्रसादयति लोकं यः तं लोकोऽनुप्रसीदति	023c  
यस्मात्त्रस्यन्ति भूतानि मृगव्याधान्मृगा इव	024a  
सागरान्तामपि महीं लब्ध्वा स परिहीयते	024c  
पितृपैतामहं राज्यं प्राप्तवान्स्वेन तेजसा	025a  
वायुरभ्रमिवासाद्य भ्रंशयत्यनये स्थितः	025c  
धर्ममाचरतो राज्ञः सद्भिश्चरितमादितः	026a  
वसुधा वसुसम्पूर्णा वर्धते भूतिवर्धनी	026c  
अथ सन्त्यजतो धर्ममधर्मं चानुतिष्ठतः	027a  
प्रतिसंवेष्टते भूमिरग्नौ चर्माहितं यथा	027c  
य एव यत्नः क्रियते परराष्ट्रावमर्दने	028a  
स एव यत्नः कर्तव्यः स्वराष्ट्रपरिपालने	028c  
धर्मेण राज्यं विन्देत धर्मेण परिपालयेत्	029a  
धर्ममूलां श्रियं प्राप्य न जहाति न हीयते	029c  
अप्युन्मत्तात्प्रलपतो बालाच्च परिसर्पतः	030a  
सर्वतः सारमादद्यादश्मभ्य इव काञ्चनम्	030c  
सुव्याहृतानि सुधियां सुकृतानि ततस्ततः	031a  
सञ्चिन्वन्धीर आसीत शिलाहारी शिलं यथा	031c  
गन्धेन गावः पश्यन्ति वेदैः पश्यन्ति ब्राह्मणाः	032a  
चारैः पश्यन्ति राजानश्चक्षुर्भ्यामितरे जनाः	032c  
भूयांसं लभते क्लेशं या गौर्भवति दुर्दुहा	033a  
अथ या सुदुहा राजन्नैव तां विनयन्त्यपि	033c  
यदतप्तं प्रणमति न तत्सन्तापयन्त्यपि	034a  
यच्च स्वयं नतं दारु न तत्सन्नामयन्त्यपि	034c  
एतयोपमया धीरः सन्नमेत बलीयसे	035a  
इन्द्राय स प्रणमते नमते यो बलीयसे	035c  
पर्जन्यनाथाः पशवो राजानो मित्रबान्धवाः	036a  
पतयो बान्धवाः स्त्रीणां ब्राह्मणा वेदबान्धवाः	036c  
सत्येन रक्ष्यते धर्मो विद्या योगेन रक्ष्यते	037a  
मृजया रक्ष्यते रूपं कुलं वृत्तेन रक्ष्यते	037c  
मानेन रक्ष्यते धान्यमश्वान्रक्षत्यनुक्रमः	038a  
अभीक्ष्णदर्शनाद्गावः स्त्रियो रक्ष्याः कुचेलतः	038c  
न कुलं वृत्तहीनस्य प्रमाणमिति मे मतिः	039a  
अन्त्येष्वपि हि जातानां वृत्तमेव विशिष्यते	039c  
य ईर्ष्युः परवित्तेषु रूपे वीर्ये कुलान्वये	040a  
सुखे सौभाग्यसत्कारे तस्य व्याधिरनन्तकः	040c  
अकार्यकरणाद्भीतः कार्याणां च विवर्जनात्	041a  
अकाले मन्त्रभेदाच्च येन माद्येन्न तत्पिबेत्	041c  
विद्यामदो धनमदस्तृतीयोऽभिजनो मदः	042a  
एते मदावलिप्तानामेत एव सतां दमाः	042c  
असन्तोऽभ्यर्थिताः सद्भिः किञ्चित्कार्यं कदाचन	043a  
मन्यन्ते सन्तमात्मानमसन्तमपि विश्रुतम्	043c  
गतिरात्मवतां सन्तः सन्त एव सतां गतिः	044a  
असतां च गतिः सन्तो न त्वसन्तः सतां गतिः	044c  
जिता सभा वस्त्रवता समाशा गोमता जिता	045a  
अध्वा जितो यानवता सर्वं शीलवता जितम्	045c  
शीलं प्रधानं पुरुषे तद्यस्येह प्रणश्यति	046a  
न तस्य जीवितेनार्थो न धनेन न बन्धुभिः	046c  
आढ्यानां मांसपरमं मध्यानां गोरसोत्तरम्	047a  
लवणोत्तरं दरिद्राणां भोजनं भरतर्षभ	047c  
सम्पन्नतरमेवान्नं दरिद्रा भुञ्जते सदा	048a  
क्षुत्स्वादुतां जनयति सा चाढ्येषु सुदुर्लभा	048c  
प्रायेण श्रीमतां लोके भोक्तुं शक्तिर्न विद्यते	049a  
दरिद्राणां तु राजेन्द्र अपि काष्ठं हि जीर्यते	049c  
अवृत्तिर्भयमन्त्यानां मध्यानां मरणाद्भयम्	050a  
उत्तमानां तु मर्त्यानामवमानात्परं भयम्	050c  
ऐश्वर्यमदपापिष्ठा मदाः पानमदादयः	051a  
ऐश्वर्यमदमत्तो हि नापतित्वा विबुध्यते	051c  
इन्द्रियैरिन्द्रियार्थेषु वर्तमानैरनिग्रहैः	052a  
तैरयं ताप्यते लोको नक्षत्राणि ग्रहैरिव	052c  
यो जितः पञ्चवर्गेण सहजेनात्मकर्शिना	053a  
आपदस्तस्य वर्धन्ते शुक्लपक्ष इवोडुराट्	053c  
अविजित्य य आत्मानममात्यान्विजिगीषते	054a  
अमित्रान्वाजितामात्यः सोऽवशः परिहीयते	054c  
आत्मानमेव प्रथमं देशरूपेण यो जयेत्	055a  
ततोऽमात्यानमित्रांश्च न मोघं विजिगीषते	055c  
वश्येन्द्रियं जितामात्यं धृतदण्डं विकारिषु	056a  
परीक्ष्यकारिणं धीरमत्यन्तं श्रीर्निषेवते	056c  
रथः शरीरं पुरुषस्य राजन्नात्मा नियन्तेन्द्रियाण्यस्य चाश्वाः	057a  
तैरप्रमत्तः कुशलः सदश्वैर्दान्तैः सुखं याति रथीव धीरः	057c  
एतान्यनिगृहीतानि व्यापादयितुमप्यलम्	058a  
अविधेया इवादान्ता हयाः पथि कुसारथिम्	058c  
अनर्थमर्थतः पश्यन्नर्थं चैवाप्यनर्थतः	059a  
इन्द्रियैः प्रसृतो बालः सुदुःखं मन्यते सुखम्	059c  
धर्मार्थौ यः परित्यज्य स्यादिन्द्रियवशानुगः	060a  
श्रीप्राणधनदारेभ्य क्षिप्रं स परिहीयते	060c  
अर्थानामीश्वरो यः स्यादिन्द्रियाणामनीश्वरः	061a  
इन्द्रियाणामनैश्वर्यादैश्वर्याद्भ्रश्यते हि सः	061c  
आत्मनात्मानमन्विच्छेन्मनोबुद्धीन्द्रियैर्यतैः	062a  
आत्मैव ह्यात्मनो बन्धुरात्मैव रिपुरात्मनः	062c  
क्षुद्राक्षेणेव जालेन झषावपिहितावुभौ	063a  
कामश्च राजन्क्रोधश्च तौ प्रज्ञानं विलुम्पतः	063c  
समवेक्ष्येह धर्मार्थौ सम्भारान्योऽधिगच्छति	064a  
स वै सम्भृतसम्भारः सततं सुखमेधते	064c  
यः पञ्चाभ्यन्तराञ्शत्रूनविजित्य मतिक्षयान्	065a  
जिगीषति रिपूनन्यान्रिपवोऽभिभवन्ति तम्	065c  
दृश्यन्ते हि दुरात्मानो वध्यमानाः स्वकर्मभिः	066a  
इन्द्रियाणामनीशत्वाद्राजानो राज्यविभ्रमैः	066c  
असन्त्यागात्पापकृतामपापांस्तुल्यो दण्डः स्पृशते मिश्रभावात्	067a  
शुष्केणार्द्रं दह्यते मिश्रभावात्तस्मात्पापैः सह सन्धिं न कुर्यात्	067c  
निजानुत्पततः शत्रून्पञ्च पञ्चप्रयोजनान्	068a  
यो मोहान्न निगृह्णाति तमापद्ग्रसते नरम्	068c  
अनसूयार्जवं शौचं सन्तोषः प्रियवादिता	069a  
दमः सत्यमनायासो न भवन्ति दुरात्मनाम्	069c  
आत्मज्ञानमनायासस्तितिक्षा धर्मनित्यता	070a  
वाक्चैव गुप्ता दानं च नैतान्यन्त्येषु भारत	070c  
आक्रोशपरिवादाभ्यां विहिंसन्त्यबुधा बुधान्	071a  
वक्ता पापमुपादत्ते क्षममाणो विमुच्यते	071c  
हिंसा बलमसाधूनां राज्ञां दण्डविधिर्बलम्	072a  
शुश्रूषा तु बलं स्त्रीणां क्षमा गुणवतां बलम्	072c  
वाक्संयमो हि नृपते सुदुष्करतमो मतः	073a  
अर्थवच्च विचित्रं च न शक्यं बहु भाषितुम्	073c  
अभ्यावहति कल्याणं विविधा वाक्सुभाषिता	074a  
सैव दुर्भाषिता राजन्ननर्थायोपपद्यते	074c  
संरोहति शरैर्विद्धं वनं परशुना हतम्	075a  
वाचा दुरुक्तं बीभत्सं न संरोहति वाक्क्षतम्	075c  
कर्णिनालीकनाराचा निर्हरन्ति शरीरतः	076a  
वाक्शल्यस्तु न निर्हर्तुं शक्यो हृदिशयो हि सः	076c  
वाक्सायका वदनान्निष्पतन्ति यैराहतः शोचति रात्र्यहानि	077a  
परस्य नामर्मसु ते पतन्ति तान्पण्डितो नावसृजेत्परेषु	077c  
यस्मै देवाः प्रयच्छन्ति पुरुषाय पराभवम्	078a  
बुद्धिं तस्यापकर्षन्ति सोऽपाचीनानि पश्यति	078c  
बुद्धौ कलुषभूतायां विनाशे प्रत्युपस्थिते	079a  
अनयो नयसङ्काशो हृदयान्नापसर्पति	079c  
सेयं बुद्धिः परीता ते पुत्राणां तव भारत	080a  
पाण्डवानां विरोधेन न चैनामवबुध्यसे	080c  
राजा लक्षणसम्पन्नस्त्रैलोक्यस्यापि यो भवेत्	081a  
शिष्यस्ते शासिता सोऽस्तु धृतराष्ट्र युधिष्ठिरः	081c  
अतीव सर्वान्पुत्रांस्ते भागधेयपुरस्कृतः	082a  
तेजसा प्रज्ञया चैव युक्तो धर्मार्थतत्त्ववित्	082c  
आनृशंस्यादनुक्रोशाद्योऽसौ धर्मभृतां वरः	083a  
गौरवात्तव राजेन्द्र बहून्क्लेशांस्तितिक्षति	083c  
