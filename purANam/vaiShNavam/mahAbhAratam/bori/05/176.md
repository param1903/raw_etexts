अकृतव्रण उवाच ||	001    
दुःखद्वयमिदं भद्रे कतरस्य चिकीर्षसि |	001a  
प्रतिकर्तव्यमबले तत्त्वं वत्से ब्रवीहि मे ||	001c  
यदि सौभपतिर्भद्रे नियोक्तव्यो मते तव |	002a  
नियोक्ष्यति महात्मा तं रामस्त्वद्धितकाम्यया ||	002c  
अथापगेयं भीष्मं तं रामेणेच्छसि धीमता |	003a  
रणे विनिर्जितं द्रष्टुं कुर्यात्तदपि भार्गवः ||	003c  
सृञ्जयस्य वचः श्रुत्वा तव चैव शुचिस्मिते |	004a  
यदत्रानन्तरं कार्यं तदद्यैव विचिन्त्यताम् ||	004c  
अम्बोवाच ||	005    
अपनीतास्मि भीष्मेण भगवन्नविजानता |	005a  
न हि जानाति मे भीष्मो ब्रह्मञ्शाल्वगतं मनः ||	005c  
एतद्विचार्य मनसा भवानेव विनिश्चयम् |	006a  
विचिनोतु यथान्यायं विधानं क्रियतां तथा ||	006c  
भीष्मे वा कुरुशार्दूले शाल्वराजेऽथ वा पुनः |	007a  
उभयोरेव वा ब्रह्मन्यद्युक्तं तत्समाचर ||	007c  
निवेदितं मया ह्येतद्दुःखमूलं यथातथम् |	008a  
विधानं तत्र भगवन्कर्तुमर्हसि युक्तितः ||	008c  
अकृतव्रण उवाच ||	009    
उपपन्नमिदं भद्रे यदेवं वरवर्णिनि |	009a  
धर्मं प्रति वचो ब्रूयाः शृणु चेदं वचो मम ||	009c  
यदि त्वामापगेयो वै न नयेद्गजसाह्वयम् |	010a  
शाल्वस्त्वां शिरसा भीरु गृह्णीयाद्रामचोदितः ||	010c  
तेन त्वं निर्जिता भद्रे यस्मान्नीतासि भामिनि |	011a  
संशयः शाल्वराजस्य तेन त्वयि सुमध्यमे ||	011c  
भीष्मः पुरुषमानी च जितकाशी तथैव च |	012a  
तस्मात्प्रतिक्रिया युक्ता भीष्मे कारयितुं त्वया ||	012c  
अम्बोवाच ||	013    
ममाप्येष महान्ब्रह्मन्हृदि कामोऽभिवर्तते |	013a  
घातयेयं यदि रणे भीष्ममित्येव नित्यदा ||	013c  
भीष्मं वा शाल्वराजं वा यं वा दोषेण गच्छसि |	014a  
प्रशाधि तं महाबाहो यत्कृतेऽहं सुदुःखिता ||	014c  
भीष्म उवाच ||	015    
एवं कथयतामेव तेषां स दिवसो गतः |	015a  
रात्रिश्च भरतश्रेष्ठ सुखशीतोष्णमारुता ||	015c  
ततो रामः प्रादुरासीत्प्रज्वलन्निव तेजसा |	016a  
शिष्यैः परिवृतो राजञ्जटाचीरधरो मुनिः ||	016c  
धनुष्पाणिरदीनात्मा खड्गं बिभ्रत्परश्वधी |	017a  
विरजा राजशार्दूल सोऽभ्ययात्सृञ्जयं नृपम् ||	017c  
ततस्तं तापसा दृष्ट्वा स च राजा महातपाः |	018a  
तस्थुः प्राञ्जलयः सर्वे सा च कन्या तपस्विनी ||	018c  
पूजयामासुरव्यग्रा मधुपर्केण भार्गवम् |	019a  
अर्चितश्च यथायोगं निषसाद सहैव तैः ||	019c  
ततः पूर्वव्यतीतानि कथयेते स्म तावुभौ |	020a  
सृञ्जयश्च स राजर्षिर्जामदग्न्यश्च भारत ||	020c  
ततः कथान्ते राजर्षिर्भृगुश्रेष्ठं महाबलम् |	021a  
उवाच मधुरं काले रामं वचनमर्थवत् ||	021c  
रामेयं मम दौहित्री काशिराजसुता प्रभो |	022a  
अस्याः शृणु यथातत्त्वं कार्यं कार्यविशारद ||	022c  
परमं कथ्यतां चेति तां रामः प्रत्यभाषत |	023a  
ततः साभ्यगमद्रामं ज्वलन्तमिव पावकम् ||	023c  
सा चाभिवाद्य चरणौ रामस्य शिरसा शुभा |	024a  
स्पृष्ट्वा पद्मदलाभाभ्यां पाणिभ्यामग्रतः स्थिता ||	024c  
रुरोद सा शोकवती बाष्पव्याकुललोचना |	025a  
प्रपेदे शरणं चैव शरण्यं भृगुनन्दनम् ||	025c  
राम उवाच ||	026   
यथासि सृञ्जयस्यास्य तथा मम नृपात्मजे |	026a  
ब्रूहि यत्ते मनोदुःखं करिष्ये वचनं तव ||	026c  
अम्बोवाच ||	027    
भगवञ्शरणं त्वाद्य प्रपन्नास्मि महाव्रत |	027a  
शोकपङ्कार्णवाद्घोरादुद्धरस्व च मां विभो ||	027c  
भीष्म उवाच ||	028    
तस्याश्च दृष्ट्वा रूपं च वयश्चाभिनवं पुनः |	028a  
सौकुमार्यं परं चैव रामश्चिन्तापरोऽभवत् ||	028c  
किमियं वक्ष्यतीत्येवं विमृशन्भृगुसत्तमः |	029a  
इति दध्यौ चिरं रामः कृपयाभिपरिप्लुतः ||	029c  
कथ्यतामिति सा भूयो रामेणोक्ता शुचिस्मिता |	030a  
सर्वमेव यथातत्त्वं कथयामास भार्गवे ||	030c  
तच्छ्रुत्वा जामदग्न्यस्तु राजपुत्र्या वचस्तदा |	031a  
उवाच तां वरारोहां निश्चित्यार्थविनिश्चयम् ||	031c  
प्रेषयिष्यामि भीष्माय कुरुश्रेष्ठाय भामिनि |	032a  
करिष्यति वचो धर्म्यं श्रुत्वा मे स नराधिपः ||	032c  
न चेत्करिष्यति वचो मयोक्तं जाह्नवीसुतः |	033a  
धक्ष्याम्येनं रणे भद्रे सामात्यं शस्त्रतेजसा ||	033c  
अथ वा ते मतिस्तत्र राजपुत्रि निवर्तते |	034a  
तावच्छाल्वपतिं वीरं योजयाम्यत्र कर्मणि ||	034c  
अम्बोवाच ||	035    
विसर्जितास्मि भीष्मेण श्रुत्वैव भृगुनन्दन |	035a  
शाल्वराजगतं चेतो मम पूर्वं मनीषितम् ||	035c  
सौभराजमुपेत्याहमब्रुवं दुर्वचं वचः |	036a  
न च मां प्रत्यगृह्णात्स चारित्रपरिशङ्कितः ||	036c  
एतत्सर्वं विनिश्चित्य स्वबुद्ध्या भृगुनन्दन |	037a  
यदत्रौपयिकं कार्यं तच्चिन्तयितुमर्हसि ||	037c  
ममात्र व्यसनस्यास्य भीष्मो मूलं महाव्रतः |	038a  
येनाहं वशमानीता समुत्क्षिप्य बलात्तदा ||	038c  
भीष्मं जहि महाबाहो यत्कृते दुःखमीदृशम् |	039a  
प्राप्ताहं भृगुशार्दूल चराम्यप्रियमुत्तमम् ||	039c  
स हि लुब्धश्च मानी च जितकाशी च भार्गव |	040a  
तस्मात्प्रतिक्रिया कर्तुं युक्ता तस्मै त्वयानघ ||	040c  
एष मे ह्रियमाणाया भारतेन तदा विभो |	041a  
अभवद्धृदि सङ्कल्पो घातयेयं महाव्रतम् ||	041c  
तस्मात्कामं ममाद्येमं राम संवर्तयानघ |	042a  
जहि भीष्मं महाबाहो यथा वृत्रं पुरन्दरः ||	042c  
