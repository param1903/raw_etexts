वैशम्पायन उवाच ||	01    
अथोपगम्य विदुरमपराह्णे जनार्दनः |	01a  
पितृष्वसारं गोविन्दः सोऽभ्यगच्छदरिन्दमः ||	01c  
सा दृष्ट्वा कृष्णमायान्तं प्रसन्नादित्यवर्चसम् |	02a  
कण्ठे गृहीत्वा प्राक्रोशत्पृथा पार्थाननुस्मरन् ||	02c  
तेषां सत्त्ववतां मध्ये गोविन्दं सहचारिणम् |	03a  
चिरस्य दृष्ट्वा वार्ष्णेयं बाष्पमाहारयत्पृथा ||	03c  
साब्रवीत्कृष्णमासीनं कृतातिथ्यं युधां पतिम् |	04a  
बाष्पगद्गदपूर्णेन मुखेन परिशुष्यता ||	04c  
ये ते बाल्यात्प्रभृत्येव गुरुशुश्रूषणे रताः |	05a  
परस्परस्य सुहृदः सम्मताः समचेतसः ||	05c  
निकृत्या भ्रंशिता राज्याज्जनार्हा निर्जनं गताः |	06a  
विनीतक्रोधहर्षाश्च ब्रह्मण्याः सत्यवादिनः ||	06c  
त्यक्त्वा प्रियसुखे पार्था रुदन्तीमपहाय माम् |	07a  
अहार्षुश्च वनं यान्तः समूलं हृदयं मम ||	07c  
अतदर्हा महात्मानः कथं केशव पाण्डवाः |	08a  
ऊषुर्महावने तात सिंहव्याघ्रगजाकुले ||	08c  
बाला विहीनाः पित्रा ते मया सततलालिताः |	09a  
अपश्यन्तः स्वपितरौ कथमूषुर्महावने ||	09c  
शङ्खदुन्दुभिनिर्घोषैर्मृदङ्गैर्वैणवैरपि |	10a  
पाण्डवाः समबोध्यन्त बाल्यात्प्रभृति केशव ||	10c  
ये स्म वारणशब्देन हयानां हेषितेन च |	11a  
रथनेमिनिनादैश्च व्यबोध्यन्त सदा गृहे ||	11c  
शङ्खभेरीनिनादेन वेणुवीणानुनादिना |	12a  
पुण्याहघोषमिश्रेण पूज्यमाना द्विजातिभिः ||	12c  
वस्त्रै रत्नैरलङ्कारैः पूजयन्तो द्विजन्मनः |	13a  
गीर्भिर्मङ्गलयुक्ताभिर्ब्राह्मणानां महात्मनाम् ||	13c  
अर्चितैरर्चनार्हैश्च स्तुवद्भिरभिनन्दिताः |	14a  
प्रासादाग्रेष्वबोध्यन्त राङ्कवाजिनशायिनः ||	14c  
ते नूनं निनदं श्रुत्वा श्वापदानां महावने |	15a  
न स्मोपयान्ति निद्रां वै अतदर्हा जनार्दन ||	15c  
भेरीमृदङ्गनिनदैः शङ्खवैणवनिस्वनैः |	16a  
स्त्रीणां गीतनिनादैश्च मधुरैर्मधुसूदन ||	16c  
बन्दिमागधसूतैश्च स्तुवद्भिर्बोधिताः कथम् |	17a  
महावने व्यबोध्यन्त श्वापदानां रुतेन ते ||	17c  
ह्रीमान्सत्यधृतिर्दान्तो भूतानामनुकम्पिता |	18a  
कामद्वेषौ वशे कृत्वा सतां वर्त्मानुवर्तते ||	18c  
अम्बरीषस्य मान्धातुर्ययातेर्नहुषस्य च |	19a  
भरतस्य दिलीपस्य शिबेरौशीनरस्य च ||	19c  
राजर्षीणां पुराणानां धुरं धत्ते दुरुद्वहाम् |	20a  
शीलवृत्तोपसम्पन्नो धर्मज्ञः सत्यसङ्गरः ||	20c  
राजा सर्वगुणोपेतस्त्रैलोक्यस्यापि यो भवेत् |	21a  
अजातशत्रुर्धर्मात्मा शुद्धजाम्बूनदप्रभः ||	21c  
श्रेष्ठः कुरुषु सर्वेषु धर्मतः श्रुतवृत्ततः |	22a  
प्रियदर्शनो दीर्घभुजः कथं कृष्ण युधिष्ठिरः ||	22c  
यः स नागायुतप्राणो वातरंहा वृकोदरः |	23a  
अमर्षी पाण्डवो नित्यं प्रियो भ्रातुः प्रियङ्करः ||	23c  
कीचकस्य च सज्ञातेर्यो हन्ता मधुसूदन |	24a  
शूरः क्रोधवशानां च हिडिम्बस्य बकस्य च ||	24c  
पराक्रमे शक्रसमो वायुवेगसमो जवे |	25a  
महेश्वरसमः क्रोधे भीमः प्रहरतां वरः ||	25c  
क्रोधं बलममर्षं च यो निधाय परन्तपः |	26a  
जितात्मा पाण्डवोऽमर्षी भ्रातुस्तिष्ठति शासने ||	26c  
तेजोराशिं महात्मानं बलौघममितौजसम् |	27a  
भीमं प्रदर्शनेनापि भीमसेनं जनार्दन |	27c  
तं ममाचक्ष्व वार्ष्णेय कथमद्य वृकोदरः ||	27e  
आस्ते परिघबाहुः स मध्यमः पाण्डवोऽच्युत |	28a  
अर्जुनेनार्जुनो यः स कृष्ण बाहुसहस्रिणा |	28c  
द्विबाहुः स्पर्धते नित्यमतीतेनापि केशव ||	28e  
क्षिपत्येकेन वेगेन पञ्च बाणशतानि यः |	29a  
इष्वस्त्रे सदृशो राज्ञः कार्तवीर्यस्य पाण्डवः ||	29c  
तेजसादित्यसदृशो महर्षिप्रतिमो दमे |	30a  
क्षमया पृथिवीतुल्यो महेन्द्रसमविक्रमः ||	30c  
आधिराज्यं महद्दीप्तं प्रथितं मधुसूदन |	31a  
आहृतं येन वीर्येण कुरूणां सर्वराजसु ||	31c  
यस्य बाहुबलं घोरं कौरवाः पर्युपासते |	32a  
स सर्वरथिनां श्रेष्ठः पाण्डवः सत्यविक्रमः ||	32c  
योऽपाश्रयः पाण्डवानां देवानामिव वासवः |	33a  
स ते भ्राता सखा चैव कथमद्य धनञ्जयः ||	33c  
दयावान्सर्वभूतेषु ह्रीनिषेधो महास्त्रवित् |	34a  
मृदुश्च सुकुमारश्च धार्मिकश्च प्रियश्च मे ||	34c  
सहदेवो महेष्वासः शूरः समितिशोभनः |	35a  
भ्रातॄणां कृष्ण शुश्रूषुर्धर्मार्थकुशलो युवा ||	35c  
सदैव सहदेवस्य भ्रातरो मधुसूदन |	36a  
वृत्तं कल्याणवृत्तस्य पूजयन्ति महात्मनः ||	36c  
ज्येष्ठापचायिनं वीरं सहदेवं युधां पतिम् |	37a  
शुश्रूषुं मम वार्ष्णेय माद्रीपुत्रं प्रचक्ष्व मे ||	37c  
सुकुमारो युवा शूरो दर्शनीयश्च पाण्डवः |	38a  
भ्रातॄणां कृष्ण सर्वेषां प्रियः प्राणो बहिश्चरः ||	38c  
चित्रयोधी च नकुलो महेष्वासो महाबलः |	39a  
कच्चित्स कुशली कृष्ण वत्सो मम सुखैधितः ||	39c  
सुखोचितमदुःखार्हं सुकुमारं महारथम् |	40a  
अपि जातु महाबाहो पश्येयं नकुलं पुनः ||	40c  
पक्ष्मसम्पातजे काले नकुलेन विनाकृता |	41a  
न लभामि सुखं वीर साद्य जीवामि पश्य माम् ||	41c  
सर्वैः पुत्रैः प्रियतमा द्रौपदी मे जनार्दन |	42a  
कुलीना शीलसम्पन्ना सर्वैः समुदिता गुणैः ||	42c  
पुत्रलोकात्पतिलोकान्वृण्वाना सत्यवादिनी |	43a  
प्रियान्पुत्रान्परित्यज्य पाण्डवानन्वपद्यत ||	43c  
महाभिजनसम्पन्ना सर्वकामैः सुपूजिता |	44a  
ईश्वरी सर्वकल्याणी द्रौपदी कथमच्युत ||	44c  
पतिभिः पञ्चभिः शूरैरग्निकल्पैः प्रहारिभिः |	45a  
उपपन्ना महेष्वासैर्द्रौपदी दुःखभागिनी ||	45c  
चतुर्दशमिमं वर्षं यन्नापश्यमरिन्दम |	46a  
पुत्राधिभिः परिद्यूनां द्रौपदीं सत्यवादिनीम् ||	46c  
न नूनं कर्मभिः पुण्यैरश्नुते पुरुषः सुखम् |	47a  
द्रौपदी चेत्तथावृत्ता नाश्नुते सुखमव्ययम् ||	47c  
न प्रियो मम कृष्णाय बीभत्सुर्न युधिष्ठिरः |	48a  
भीमसेनो यमौ वापि यदपश्यं सभागताम् ||	48c  
न मे दुःखतरं किञ्चिद्भूतपूर्वं ततोऽधिकम् |	49a  
यद्द्रौपदीं निवातस्थां श्वशुराणां समीपगाम् ||	49c  
आनायितामनार्येण क्रोधलोभानुवर्तिना |	50a  
सर्वे प्रैक्षन्त कुरव एकवस्त्रां सभागताम् ||	50c  
तत्रैव धृतराष्ट्रश्च महाराजश्च बाह्लिकः |	51a  
कृपश्च सोमदत्तश्च निर्विण्णाः कुरवस्तथा ||	51c  
तस्यां संसदि सर्वस्यां क्षत्तारं पूजयाम्यहम् |	52a  
वृत्तेन हि भवत्यार्यो न धनेन न विद्यया ||	52c  
तस्य कृष्ण महाबुद्धेर्गम्भीरस्य महात्मनः |	53a  
क्षत्तुः शीलमलङ्कारो लोकान्विष्टभ्य तिष्ठति ||	53c  
सा शोकार्ता च हृष्टा च दृष्ट्वा गोविन्दमागतम् |	54a  
नानाविधानि दुःखानि सर्वाण्येवान्वकीर्तयत् ||	54c  
पूर्वैराचरितं यत्तत्कुराजभिररिन्दम |	55a  
अक्षद्यूतं मृगवधः कच्चिदेषां सुखावहम् ||	55c  
तन्मां दहति यत्कृष्णा सभायां कुरुसन्निधौ |	56a  
धार्तराष्ट्रैः परिक्लिष्टा यथा नकुशलं तथा ||	56c  
निर्वासनं च नगरात्प्रव्रज्या च परन्तप |	57a  
नानाविधानां दुःखानामावासोऽस्मि जनार्दन |	57c  
अज्ञातचर्या बालानामवरोधश्च केशव ||	57e  
न स्म क्लेशतमं मे स्यात्पुत्रैः सह परन्तप |	58a  
दुर्योधनेन निकृता वर्षमद्य चतुर्दशम् ||	58c  
दुःखादपि सुखं न स्याद्यदि पुण्यफलक्षयः |	59a  
न मे विशेषो जात्वासीद्धार्तराष्ट्रेषु पाण्डवैः ||	59c  
तेन सत्येन कृष्ण त्वां हतामित्रं श्रिया वृतम् |	60a  
अस्माद्विमुक्तं सङ्ग्रामात्पश्येयं पाण्डवैः सह |	60c  
नैव शक्याः पराजेतुं सत्त्वं ह्येषां तथागतम् ||	60e  
पितरं त्वेव गर्हेयं नात्मानं न सुयोधनम् |	61a  
येनाहं कुन्तिभोजाय धनं धूर्तैरिवार्पिता ||	61c  
बालां मामार्यकस्तुभ्यं क्रीडन्तीं कन्दुहस्तकाम् |	62a  
अददात्कुन्तिभोजाय सखा सख्ये महात्मने ||	62c  
साहं पित्रा च निकृता श्वशुरैश्च परन्तप |	63a  
अत्यन्तदुःखिता कृष्ण किं जीवितफलं मम ||	63c  
यन्मा वागब्रवीन्नक्तं सूतके सव्यसाचिनः |	64a  
पुत्रस्ते पृथिवीं जेता यशश्चास्य दिवं स्पृशेत् ||	64c  
हत्वा कुरून्ग्रामजन्ये राज्यं प्राप्य धनञ्जयः |	65a  
भ्रातृभिः सह कौन्तेयस्त्रीन्मेधानाहरिष्यति ||	65c  
नाहं तामभ्यसूयामि नमो धर्माय वेधसे |	66a  
कृष्णाय महते नित्यं धर्मो धारयति प्रजाः ||	66c  
धर्मश्चेदस्ति वार्ष्णेय तथा सत्यं भविष्यति |	67a  
त्वं चापि तत्तथा कृष्ण सर्वं सम्पादयिष्यसि ||	67c  
न मां माधव वैधव्यं नार्थनाशो न वैरिता |	68a  
तथा शोकाय भवति यथा पुत्रैर्विनाभवः ||	68c  
याहं गाण्डीवधन्वानं सर्वशस्त्रभृतां वरम् |	69a  
धनञ्जयं न पश्यामि का शान्तिर्हृदयस्य मे ||	69c  
इदं चतुर्दशं वर्षं यन्नापश्यं युधिष्ठिरम् |	70a  
धनञ्जयं च गोविन्द यमौ तं च वृकोदरम् ||	70c  
जीवनाशं प्रनष्टानां श्राद्धं कुर्वन्ति मानवाः |	71a  
अर्थतस्ते मम मृतास्तेषां चाहं जनार्दन ||	71c  
ब्रूया माधव राजानं धर्मात्मानं युधिष्ठिरम् |	72a  
भूयांस्ते हीयते धर्मो मा पुत्रक वृथा कृथाः ||	72c  
पराश्रया वासुदेव या जीवामि धिगस्तु माम् |	73a  
वृत्तेः कृपणलब्धाया अप्रतिष्ठैव ज्यायसी ||	73c  
अथो धनञ्जयं ब्रूया नित्योद्युक्तं वृकोदरम् |	74a  
यदर्थं क्षत्रिया सूते तस्य कालोऽयमागतः ||	74c  
अस्मिंश्चेदागते काले कालो वोऽतिक्रमिष्यति |	75a  
लोकसम्भाविताः सन्तः सुनृशंसं करिष्यथ ||	75c  
नृशंसेन च वो युक्तांस्त्यजेयं शाश्वतीः समाः |	76a  
काले हि समनुप्राप्ते त्यक्तव्यमपि जीवितम् ||	76c  
माद्रीपुत्रौ च वक्तव्यौ क्षत्रधर्मरतौ सदा |	77a  
विक्रमेणार्जितान्भोगान्वृणीतं जीवितादपि ||	77c  
विक्रमाधिगता ह्यर्थाः क्षत्रधर्मेण जीवतः |	78a  
मनो मनुष्यस्य सदा प्रीणन्ति पुरुषोत्तम ||	78c  
गत्वा ब्रूहि महाबाहो सर्वशस्त्रभृतां वरम् |	79a  
अर्जुनं पाण्डवं वीरं द्रौपद्याः पदवीं चर ||	79c  
विदितौ हि तवात्यन्तं क्रुद्धाविव यथान्तकौ |	80a  
भीमार्जुनौ नयेतां हि देवानपि परां गतिम् ||	80c  
तयोश्चैतदवज्ञानं यत्सा कृष्णा सभां गता |	81a  
दुःशासनश्च कर्णश्च परुषाण्यभ्यभाषताम् ||	81c  
दुर्योधनो भीमसेनमभ्यगच्छन्मनस्विनम्|	82a  
पश्यतां कुरुमुख्यानां तस्य द्रक्ष्यति यत्फलम् ||	82c  
न हि वैरं समासाद्य प्रशाम्यति वृकोदरः |	83a  
सुचिरादपि भीमस्य न हि वैरं प्रशाम्यति |	83c  
यावदन्तं न नयति शात्रवाञ्शत्रुकर्शनः ||	83e  
न दुःखं राज्यहरणं न च द्यूते पराजयः |	84a  
प्रव्राजनं च पुत्राणां न मे तद्दुःखकारणम् ||	84c  
यत्तु सा बृहती श्यामा एकवस्त्रा सभां गता |	85a  
अशृणोत्परुषा वाचस्ततो दुःखतरं नु किम् ||	85c  
स्त्रीधर्मिणी वरारोहा क्षत्रधर्मरता सदा |	86a  
नाध्यगच्छत्तथा नाथं कृष्णा नाथवती सती ||	86c  
यस्या मम सपुत्रायास्त्वं नाथो मधुसूद |	87a  
रामश्च बलिनां श्रेष्ठः प्रद्युम्नश्च महारथः ||	87c  
साहमेवंविधं दुःखं सहेऽद्य पुरुषोत्तम |	88a  
भीमे जीवति दुर्धर्षे विजये चापलायिनि ||	88c  
तत आश्वासयामास पुत्राधिभिरभिप्लुताम् |	89a  
पितृष्वसारं शोचन्तीं शौरिः पार्थसखः पृथाम् ||	89c  
का नु सीमन्तिनी त्वादृग्लोकेष्वस्ति पितृष्वसः |	90a  
शूरस्य राज्ञो दुहिता आजमीढकुलं गता ||	90c  
महाकुलीना भवती ह्रदाद्ध्रदमिवागता |	91a  
ईश्वरी सर्वकल्याणी भर्त्रा परमपूजिता ||	91c  
वीरसूर्वीरपत्नी च सर्वैः समुदिता गुणैः |	92a  
सुखदुःखे महाप्राज्ञे त्वादृशी सोढुमर्हति ||	92c  
निद्रातन्द्री क्रोधहर्षौ क्षुत्पिपासे हिमातपौ |	93a  
एतानि पार्था निर्जित्य नित्यं वीराः सुखे रताः ||	93c  
त्यक्तग्राम्यसुखाः पार्था नित्यं वीरसुखप्रियाः |	94a  
न ते स्वल्पेन तुष्येयुर्महोत्साहा महाबलाः ||	94c  
अन्तं धीरा निषेवन्ते मध्यं ग्राम्यसुखप्रियाः |	95a  
उत्तमांश्च परिक्लेशान्भोगांश्चातीव मानुषान् ||	95c  
अन्तेषु रेमिरे धीरा न ते मध्येषु रेमिरे |	96a  
अन्तप्राप्तिं सुखामाहुर्दुःखमन्तरमन्तयोः ||	96c  
अभिवादयन्ति भवतीं पाण्डवाः सह कृष्णया |	97a  
आत्मानं च कुशलिनं निवेद्याहुरनामयम् ||	97c  
अरोगान्सर्वसिद्धार्थान्क्षिप्रं द्रक्ष्यसि पाण्डवान् |	98a  
ईश्वरान्सर्वलोकस्य हतामित्राञ्श्रिया वृतान् ||	BR-5-07-088-98c	  
एवमाश्वासिता कुन्ती प्रत्युवाच जनार्दनम् |	99a  
पुत्राधिभिरभिध्वस्ता निगृह्याबुद्धिजं तमः ||	99c  
यद्यत्तेषां महाबाहो पथ्यं स्यान्मधुसूदन |	100a  
यथा यथा त्वं मन्येथाः कुर्याः कृष्ण तथा तथा ||	100c  
अविलोपेन धर्मस्य अनिकृत्या परन्तप |	101a  
प्रभावज्ञास्मि ते कृष्ण सत्यस्याभिजनस्य च ||	101c  
व्यवस्थायां च मित्रेषु बुद्धिविक्रमयोस्तथा |	102a  
त्वमेव नः कुले धर्मस्त्वं सत्यं त्वं तपो महत् ||	102c  
त्वं त्राता त्वं महद्ब्रह्म त्वयि सर्वं प्रतिष्ठितम् |	103a  
यथैवात्थ तथैवैतत्त्वयि सत्यं भविष्यति ||	103c  
तामामन्त्र्य च गोविन्दः कृत्वा चाभिप्रदक्षिणम् |	104a  
प्रातिष्ठत महाबाहुर्दुर्योधनगृहान्प्रति ||	104c  
