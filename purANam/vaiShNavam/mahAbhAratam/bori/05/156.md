जनमेजय उवाच ||	001    
तथा व्यूढेष्वनीकेषु कुरुक्षेत्रे द्विजर्षभ |	001a  
किमकुर्वन्त कुरवः कालेनाभिप्रचोदिताः ||	001c  
वैशम्पायन उवाच ||	002    
तथा व्यूढेष्वनीकेषु यत्तेषु भरतर्षभ |	002a  
धृतराष्ट्रो महाराज सञ्जयं वाक्यमब्रवीत् ||	002c  
एहि सञ्जय मे सर्वमाचक्ष्वानवशेषतः |	003a  
सेनानिवेशे यद्वृत्तं कुरुपाण्डवसेनयोः ||	003c  
दिष्टमेव परं मन्ये पौरुषं चाप्यनर्थकम् |	004a  
यदहं जानमानोऽपि युद्धदोषान्क्षयोदयान् ||	004c  
तथापि निकृतिप्रज्ञं पुत्रं दुर्द्यूतदेविनम् |	005a  
न शक्नोमि नियन्तुं वा कर्तुं वा हितमात्मनः ||	005c  
भवत्येव हि मे सूत बुद्धिर्दोषानुदर्शिनी |	006a  
दुर्योधनं समासाद्य पुनः सा परिवर्तते ||	006c  
एवं गते वै यद्भावि तद्भविष्यति सञ्जय |	007a  
क्षत्रधर्मः किल रणे तनुत्यागोऽभिपूजितः ||	007c  
सञ्जय उवाच ||	008    
त्वद्युक्तोऽयमनुप्रश्नो महाराज यथार्हसि |	008a  
न तु दुर्योधने दोषमिममासक्तुमर्हसि |	008c  
शृणुष्वानवशेषेण वदतो मम पार्थिव ||	008e   
य आत्मनो दुश्चरितादशुभं प्राप्नुयान्नरः |	009a  
एनसा न स दैवं वा कालं वा गन्तुमर्हति ||	009c  
महाराज मनुष्येषु निन्द्यं यः सर्वमाचरेत् |	010a  
स वध्यः सर्वलोकस्य निन्दितानि समाचरन् ||	010c  
निकारा मनुजश्रेष्ठ पाण्डवैस्त्वत्प्रतीक्षया |	011a  
अनुभूताः सहामात्यैर्निकृतैरधिदेवने ||	011c  
हयानां च गजानां च राज्ञां चामिततेजसाम् |	012a  
वैशसं समरे वृत्तं यत्तन्मे शृणु सर्वशः ||	012c  
स्थिरो भूत्वा महाराज सर्वलोकक्षयोदयम् |	013a  
यथाभूतं महायुद्धे श्रुत्वा मा विमना भव ||	013c  
न ह्येव कर्ता पुरुषः कर्मणोः शुभपापयोः |	014a  
अस्वतन्त्रो हि पुरुषः कार्यते दारुयन्त्रवत् ||	014c  
केचिदीश्वरनिर्दिष्टाः केचिदेव यदृच्छया |	015a  
पूर्वकर्मभिरप्यन्ये त्रैधमेतद्विकृष्यते ||	015c  
