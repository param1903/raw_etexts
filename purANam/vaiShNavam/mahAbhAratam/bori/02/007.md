नारद उवाच	001  
शक्रस्य तु सभा दिव्या भास्वरा कर्मभिर्जिता	001a  
स्वयं शक्रेण कौरव्य निर्मितार्कसमप्रभा	001c  
विस्तीर्णा योजनशतं शतमध्यर्धमायता	002a  
वैहायसी कामगमा पञ्चयोजनमुच्छ्रिता	002c  
जराशोकक्लमापेता निरातङ्का शिवा शुभा	003a  
वेश्मासनवती रम्या दिव्यपादपशोभिता	003c  
तस्यां देवेश्वरः पार्थ सभायां परमासने	004a  
आस्ते शच्या महेन्द्राण्या श्रिया लक्ष्म्या च भारत	004c  
बिभ्रद्वपुरनिर्देश्यं किरीटी लोहिताङ्गदः	005a  
विरजोम्बरश्चित्रमाल्यो ह्रीकीर्तिद्युतिभिः सह	005c  
तस्यामुपासते नित्यं महात्मानं शतक्रतुम्	006a  
मरुतः सर्वतो राजन्सर्वे च गृहमेधिनः	006c  
सिद्धा देवर्षयश्चैव साध्या देवगणास्तथा	006e  
एते सानुचराः सर्वे दिव्यरूपाः स्वलङ्कृताः	007a  
उपासते महात्मानं देवराजमरिन्दमम्	007c  
तथा देवर्षयः सर्वे पार्थ शक्रमुपासते	008a  
अमला धूतपाप्मानो दीप्यमाना इवाग्नयः	008c  
तेजस्विनः सोमयुजो विपापा विगतक्लमाः	008e  
पराशरः पर्वतश्च तथा सावर्णिगालवौ	009a  
शङ्खश्च लिखितश्चैव तथा गौरशिरा मुनिः	009c  
दुर्वासाश्च दीर्घतपा याज्ञवल्क्योऽथ भालुकिः	010a  
उद्दालकः श्वेतकेतुस्तथा शाट्यायनः प्रभुः	010c  
हविष्मांश्च गविष्ठश्च हरिश्चन्द्रश्च पार्थिवः	011a  
हृद्यश्चोदरशाण्डिल्यः पाराशर्यः कृषीवलः	011c  
वातस्कन्धो विशाखश्च विधाता काल एव च	012a  
अनन्तदन्तस्त्वष्टा च विश्वकर्मा च तुम्बुरुः	012c  
अयोनिजा योनिजाश्च वायुभक्षा हुताशिनः	013a  
ईशानं सर्वलोकस्य वज्रिणं समुपासते	013c  
सहदेवः सुनीथश्च वाल्मीकिश्च महातपाः	014a  
समीकः सत्यवांश्चैव प्रचेताः सत्यसङ्गरः	014c  
मेधातिथिर्वामदेवः पुलस्त्यः पुलहः क्रतुः	015a  
मरुत्तश्च मरीचिश्च स्थाणुश्चात्रिर्महातपाः	015c  
कक्षीवान्गौतमस्तार्क्ष्यस्तथा वैश्वानरो मुनिः	016a  
मुनिः कालकवृक्षीय आश्राव्योऽथ हिरण्यदः	016c  
संवर्तो देवहव्यश्च विष्वक्सेनश्च वीर्यवान्	016e  
दिव्या आपस्तथौषध्यः श्रद्धा मेधा सरस्वती	017a  
अर्थो धर्मश्च कामश्च विद्युतश्चापि पाण्डव	017c  
जलवाहास्तथा मेघा वायवः स्तनयित्नवः	018a  
प्राची दिग्यज्ञवाहाश्च पावकाः सप्तविंशतिः	018c  
अग्नीषोमौ तथेन्द्राग्नी मित्रोऽथ सवितार्यमा	019a  
भगो विश्वे च साध्याश्च शुक्रो मन्थी च भारत	019c  
यज्ञाश्च दक्षिणाश्चैव ग्रहाः स्तोभाश्च सर्वशः	020a  
यज्ञवाहाश्च ये मन्त्राः सर्वे तत्र समासते	020c  
तथैवाप्सरसो राजन्गन्धर्वाश्च मनोरमाः	021a  
नृत्यवादित्रगीतैश्च हास्यैश्च विविधैरपि	021c  
रमयन्ति स्म नृपते देवराजं शतक्रतुम्	021e  
स्तुतिभिर्मङ्गलैश्चैव स्तुवन्तः कर्मभिस्तथा	022a  
विक्रमैश्च महात्मानं बलवृत्रनिषूदनम्	022c  
ब्रह्मराजर्षयः सर्वे सर्वे देवर्षयस्तथा	023a  
विमानैर्विविधैर्दिव्यैर्भ्राजमानैरिवाग्निभिः	023c  
स्रग्विणो भूषिताश्चान्ये यान्ति चायान्ति चापरे	024a  
बृहस्पतिश्च शुक्रश्च तस्यामाययतुः सह	024c  
एते चान्ये च बहवो यतात्मानो यतव्रताः	025a  
विमानैश्चन्द्रसङ्काशैः सोमवत्प्रियदर्शनाः	025c  
ब्रह्मणो वचनाद्राजन्भृगुः सप्तर्षयस्तथा	025e  
एषा सभा मया राजन्दृष्टा पुष्करमालिनी	026a  
शतक्रतोर्महाराज याम्यां शृणु ममानघ	026c  
