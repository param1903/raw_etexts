वैशम्पायन उवाच	001  
तस्मिन्सम्प्रस्थिते कृष्णा पृथां प्राप्य यशस्विनीम्	001a  
आपृच्छद्भृशदुःखार्ता याश्चान्यास्तत्र योषितः	001c  
यथार्हं वन्दनाश्लेषान्कृत्वा गन्तुमियेष सा	002a  
ततो निनादः सुमहान्पाण्डवान्तःपुरेऽभवत्	002c  
कुन्ती च भृशसन्तप्ता द्रौपदीं प्रेक्ष्य गच्छतीम्	003a  
शोकविह्वलया वाचा कृच्छ्राद्वचनमब्रवीत्	003c  
वत्से शोको न ते कार्यः प्राप्येदं व्यसनं महत्	004a  
स्त्रीधर्माणामभिज्ञासि शीलाचारवती तथा	004c  
न त्वां सन्देष्टुमर्हामि भर्तॄन्प्रति शुचिस्मिते	005a  
साध्वीगुणसमाधानैर्भूषितं ते कुलद्वयम्	005c  
सभाग्याः कुरवश्चेमे ये न दग्धास्त्वयानघे	006a  
अरिष्टं व्रज पन्थानं मदनुध्यानबृंहिता	006c  
भाविन्यर्थे हि सत्स्त्रीणां वैक्लव्यं नोपजायते	007a  
गुरुधर्माभिगुप्ता च श्रेयः क्षिप्रमवाप्स्यसि	007c  
सहदेवश्च मे पुत्रः सदावेक्ष्यो वने वसन्	008a  
यथेदं व्यसनं प्राप्य नास्य सीदेन्महन्मनः	008c  
तथेत्युक्त्वा तु सा देवी स्रवन्नेत्रजलाविला	009a  
शोणिताक्तैकवसना मुक्तकेश्यभिनिर्ययौ	009c  
तां क्रोशन्तीं पृथा दुःखादनुवव्राज गच्छतीम्	010a  
अथापश्यत्सुतान्सर्वान्हृताभरणवाससः	010c  
रुरुचर्मावृततनून्ह्रिया किञ्चिदवाङ्मुखान्	011a  
परैः परीतान्संहृष्टैः सुहृद्भिश्चानुशोचितान्	011c  
तदवस्थान्सुतान्सर्वानुपसृत्यातिवत्सला	012a  
सस्वजानावदच्छोकात्तत्तद्विलपती बहु	012c  
कथं सद्धर्मचारित्रवृत्तस्थितिविभूषितान्	013a  
अक्षुद्रान्दृढभक्तांश्च दैवतेज्यापरान्सदा	013c  
व्यसनं वः समभ्यागात्कोऽयं विधिविपर्ययः	014a  
कस्यापध्यानजं चेदमागः पश्यामि वो धिया	014c  
स्यात्तु मद्भाग्यदोषोऽयं याहं युष्मानजीजनम्	015a  
दुःखायासभुजोऽत्यर्थं युक्तानप्युत्तमैर्गुणैः	015c  
कथं वत्स्यथ दुर्गेषु वनेष्वृद्धिविनाकृताः	016a  
वीर्यसत्त्वबलोत्साहतेजोभिरकृशाः कृशाः	016c  
यद्येतदहमज्ञास्यं वनवासो हि वो ध्रुवम्	017a  
शतशृङ्गान्मृते पाण्डौ नागमिष्यं गजाह्वयम्	017c  
धन्यं वः पितरं मन्ये तपोमेधान्वितं तथा	018a  
यः पुत्राधिमसम्प्राप्य स्वर्गेच्छामकरोत्प्रियाम्	018c  
धन्यां चातीन्द्रियज्ञानामिमां प्राप्तां परां गतिम्	019a  
मन्येऽद्य माद्रीं धर्मज्ञां कल्याणीं सर्वथैव हि	019c  
रत्या मत्या च गत्या च ययाहमभिसन्धिता	020a  
जीवितप्रियतां मह्यं धिगिमां क्लेशभागिनीम्	020c  
एवं विलपतीं कुन्तीमभिसान्त्व्य प्रणम्य च	021a  
पाण्डवा विगतानन्दा वनायैव प्रवव्रजुः	021c  
विदुरादयश्च तामार्तां कुन्तीमाश्वास्य हेतुभिः	022a  
प्रावेशयन्गृहं क्षत्तुः स्वयमार्ततराः शनैः	022c  
राजा च धृतराष्ट्रः स शोकाकुलितचेतनः	023a  
क्षत्तुः सम्प्रेषयामास शीघ्रमागम्यतामिति	023c  
ततो जगाम विदुरो धृतराष्ट्रनिवेशनम्	024a  
तं पर्यपृच्छत्संविग्नो धृतराष्ट्रो नराधिपः	024c  
