शकुनिरुवाच	001  
उपस्तीर्णा सभा राजन्रन्तुं चैते कृतक्षणाः	001a  
अक्षानुप्त्वा देवनस्य समयोऽस्तु युधिष्ठिर	001c  
युधिष्ठिर उवाच	002  
निकृतिर्देवनं पापं न क्षात्रोऽत्र पराक्रमः	002a  
न च नीतिर्ध्रुवा राजन्किं त्वं द्यूतं प्रशंससि	002c  
न हि मानं प्रशंसन्ति निकृतौ कितवस्य ह	003a  
शकुने मैव नो जैषीरमार्गेण नृशंसवत्	003c  
शकुनिरुवाच	004  
योऽन्वेति सङ्ख्यां निकृतौ विधिज्ञश्चेष्टास्वखिन्नः कितवोऽक्षजासु	004a  
महामतिर्यश्च जानाति द्यूतं स वै सर्वं सहते प्रक्रियासु	004c  
अक्षग्लहः सोऽभिभवेत्परं नस्तेनैव कालो भवतीदमात्थ	005a  
दीव्यामहे पार्थिव मा विशङ्कां कुरुष्व पाणं च चिरं च मा कृथाः	005c  
युधिष्ठिर उवाच	006  
एवमाहायमसितो देवलो मुनिसत्तमः	006a  
इमानि लोकद्वाराणि यो वै सञ्चरते सदा	006c  
इदं वै देवनं पापं मायया कितवैः सह	007a  
धर्मेण तु जयो युद्धे तत्परं साधु देवनम्	007c  
नार्या म्लेच्छन्ति भाषाभिर्मायया न चरन्त्युत	008a  
अजिह्ममशठं युद्धमेतत्सत्पुरुषव्रतम्	008c  
शक्तितो ब्राह्मणान्वन्द्याञ्शिक्षितुं प्रयतामहे	009a  
तद्वै वित्तं मातिदेवीर्मा जैषीः शकुने परम्	009c  
नाहं निकृत्या कामये सुखान्युत धनानि वा	010a  
कितवस्याप्यनिकृतेर्वृत्तमेतन्न पूज्यते	010c  
शकुनिरुवाच	011  
श्रोत्रियोऽश्रोत्रियमुत निकृत्यैव युधिष्ठिर	011a  
विद्वानविदुषोऽभ्येति नाहुस्तां निकृतिं जनाः	011c  
एवं त्वं मामिहाभ्येत्य निकृतिं यदि मन्यसे	012a  
देवनाद्विनिवर्तस्व यदि ते विद्यते भयम्	012c  
युधिष्ठिर उवाच	013  
आहूतो न निवर्तेयमिति मे व्रतमाहितम्	013a  
विधिश्च बलवान्राजन्दिष्टस्यास्मि वशे स्थितः	013c  
अस्मिन्समागमे केन देवनं मे भविष्यति	014a  
प्रतिपाणश्च कोऽन्योऽस्ति ततो द्यूतं प्रवर्तताम्	014c  
दुर्योधन उवाच	015  
अहं दातास्मि रत्नानां धनानां च विशां पते	015a  
मदर्थे देविता चायं शकुनिर्मातुलो मम	015c  
युधिष्ठिर उवाच	016  
अन्येनान्यस्य विषमं देवनं प्रतिभाति मे	016a  
एतद्विद्वन्नुपादत्स्व काममेवं प्रवर्तताम्	016c  
वैशम्पायन उवाच	017  
उपोह्यमाने द्यूते तु राजानः सर्व एव ते	017a  
धृतराष्ट्रं पुरस्कृत्य विविशुस्तां सभां ततः	017c  
भीष्मो द्रोणः कृपश्चैव विदुरश्च महामतिः	018a  
नातीवप्रीतमनसस्तेऽन्ववर्तन्त भारत	018c  
ते द्वन्द्वशः पृथक्चैव सिंहग्रीवा महौजसः	019a  
सिंहासनानि भूरीणि विचित्राणि च भेजिरे	019c  
शुशुभे सा सभा राजन्राजभिस्तैः समागतैः	020a  
देवैरिव महाभागैः समवेतैस्त्रिविष्टपम्	020c  
सर्वे वेदविदः शूराः सर्वे भास्वरमूर्तयः	021a  
प्रावर्तत महाराज सुहृद्द्यूतमनन्तरम्	021c  
युधिष्ठिर उवाच	022  
अयं बहुधनो राजन्सागरावर्तसम्भवः	022a  
मणिर्हारोत्तरः श्रीमान्कनकोत्तमभूषणः	022c  
एतद्राजन्धनं मह्यं प्रतिपाणस्तु कस्तव	023a  
भवत्वेष क्रमस्तात जयाम्येनं दुरोदरम्	023c  
दुर्योधन उवाच	024  
सन्ति मे मणयश्चैव धनानि विविधानि च	024a  
मत्सरश्च न मेऽर्थेषु जयाम्येनं दुरोदरम्	024c  
वैशम्पायन उवाच	025  
ततो जग्राह शकुनिस्तानक्षानक्षतत्त्ववित्	025a  
जितमित्येव शकुनिर्युधिष्ठिरमभाषत	025c  
