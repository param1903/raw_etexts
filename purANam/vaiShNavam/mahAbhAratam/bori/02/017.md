राक्षस्युवाच	001  
जरा नामास्मि भद्रं ते राक्षसी कामरूपिणी	001a  
तव वेश्मनि राजेन्द्र पूजिता न्यवसं सुखम्	001c  
साहं प्रत्युपकारार्थं चिन्तयन्त्यनिशं नृप	002a  
तवेमे पुत्रशकले दृष्टवत्यस्मि धार्मिक	002c  
संश्लेषिते मया दैवात्कुमारः समपद्यत	003a  
तव भाग्यैर्महाराज हेतुमात्रमहं त्विह	003c  
004    कृष्ण उवाच
एवमुक्त्वा तु सा राजंस्तत्रैवान्तरधीयत	004a  
स गृह्य च कुमारं तं प्राविशत्स्वगृहं नृपः	004c  
तस्य बालस्य यत्कृत्यं तच्चकार नृपस्तदा	005a  
आज्ञापयच्च राक्षस्या मागधेषु महोत्सवम्	005c  
तस्य नामाकरोत्तत्र प्रजापतिसमः पिता	006a  
जरया सन्धितो यस्माज्जरासन्धस्ततोऽभवत्	006c  
सोऽवर्धत महातेजा मगधाधिपतेः सुतः	007a  
प्रमाणबलसम्पन्नो हुताहुतिरिवानलः	007c  
कस्यचित्त्वथ कालस्य पुनरेव महातपाः	008a  
मगधानुपचक्राम भगवांश्चण्डकौशिकः	008c  
तस्यागमनसंहृष्टः सामात्यः सपुरःसरः	009a  
सभार्यः सह पुत्रेण निर्जगाम बृहद्रथः	009c  
पाद्यार्घ्याचमनीयैस्तमर्चयामास भारत	010a  
स नृपो राज्यसहितं पुत्रं चास्मै न्यवेदयत्	010c  
प्रतिगृह्य तु तां पूजां पार्थिवाद्भगवानृषिः	011a  
उवाच मागधं राजन्प्रहृष्टेनान्तरात्मना	011c  
सर्वमेतन्मया राजन्विज्ञातं ज्ञानचक्षुषा	012a  
पुत्रस्तु शृणु राजेन्द्र यादृशोऽयं भविष्यति	012c  
अस्य वीर्यवतो वीर्यं नानुयास्यन्ति पार्थिवाः	013a  
देवैरपि विसृष्टानि शस्त्राण्यस्य महीपते	013c  
न रुजं जनयिष्यन्ति गिरेरिव नदीरयाः	013e  
सर्वमूर्धाभिषिक्तानामेष मूर्ध्नि ज्वलिष्यति	014a  
सर्वेषां निष्प्रभकरो ज्योतिषामिव भास्करः	014c  
एनमासाद्य राजानः समृद्धबलवाहनाः	015a  
विनाशमुपयास्यन्ति शलभा इव पावकम्	015c  
एष श्रियं समुदितां सर्वराज्ञां ग्रहीष्यति	016a  
वर्षास्विवोद्धतजला नदीर्नदनदीपतिः	016c  
एष धारयिता सम्यक्चातुर्वर्ण्यं महाबलः	017a  
शुभाशुभमिव स्फीता सर्वसस्यधरा धरा	017c  
अस्याज्ञावशगाः सर्वे भविष्यन्ति नराधिपाः	018a  
सर्वभूतात्मभूतस्य वायोरिव शरीरिणः	018c  
एष रुद्रं महादेवं त्रिपुरान्तकरं हरम्	019a  
सर्वलोकेष्वतिबलः स्वयं द्रक्ष्यति मागधः	019c  
एवं ब्रुवन्नेव मुनिः स्वकार्यार्थं विचिन्तयन्	020a  
विसर्जयामास नृपं बृहद्रथमथारिहन्	020c  
प्रविश्य नगरं चैव ज्ञातिसम्बन्धिभिर्वृतः	021a  
अभिषिच्य जरासन्धं मगधाधिपतिस्तदा	021c  
बृहद्रथो नरपतिः परां निर्वृतिमाययौ	021e  
अभिषिक्ते जरासन्धे तदा राजा बृहद्रथः	022a  
पत्नीद्वयेनानुगतस्तपोवनरतोऽभवत्	022c  
तपोवनस्थे पितरि मातृभ्यां सह भारत	023a  
जरासन्धः स्ववीर्येण पार्थिवानकरोद्वशे	023c  
अथ दीर्घस्य कालस्य तपोवनगतो नृपः	024a  
सभार्यः स्वर्गमगमत्तपस्तप्त्वा बृहद्रथः	024c  
तस्यास्तां हंसडिभकावशस्त्रनिधनावुभौ	025a  
मन्त्रे मतिमतां श्रेष्ठौ युद्धशास्त्रविशारदौ	025c  
यौ तौ मया ते कथितौ पूर्वमेव महाबलौ	026a  
त्रयस्त्रयाणां लोकानां पर्याप्ता इति मे मतिः	026c  
एवमेष तदा वीर बलिभिः कुकुरान्धकैः	027a  
वृष्णिभिश्च महाराज नीतिहेतोरुपेक्षितः	027c  
