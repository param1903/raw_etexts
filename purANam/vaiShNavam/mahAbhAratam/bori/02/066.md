जनमेजय उवाच	001  
अनुज्ञातांस्तान्विदित्वा सरत्नधनसञ्चयान्	001a  
पाण्डवान्धार्तराष्ट्राणां कथमासीन्मनस्तदा	001c  
वैशम्पायन उवाच	002  
अनुज्ञातांस्तान्विदित्वा धृतराष्ट्रेण धीमता	002a  
राजन्दुःशासनः क्षिप्रं जगाम भ्रातरं प्रति	002c  
दुर्योधनं समासाद्य सामात्यं भरतर्षभ	003a  
दुःखार्तो भरतश्रेष्ठ इदं वचनमब्रवीत्	003c  
दुःखेनैतत्समानीतं स्थविरो नाशयत्यसौ	004a  
शत्रुसाद्गमयद्द्रव्यं तद्बुध्यध्वं महारथाः	004c  
अथ दुर्योधनः कर्णः शकुनिश्चापि सौबलः	005a  
मिथः सङ्गम्य सहिताः पाण्डवान्प्रति मानिनः	005c  
वैचित्रवीर्यं राजानं धृतराष्ट्रं मनीषिणम्	006a  
अभिगम्य त्वरायुक्ताः श्लक्ष्णं वचनमब्रुवन्	006c  
दुर्योधन उवाच	007  
न त्वयेदं श्रुतं राजन्यज्जगाद बृहस्पतिः	007a  
शक्रस्य नीतिं प्रवदन्विद्वान्देवपुरोहितः	007c  
सर्वोपायैर्निहन्तव्याः शत्रवः शत्रुकर्षण	008a  
पुरा युद्धाद्बलाद्वापि प्रकुर्वन्ति तवाहितम्	008c  
ते वयं पाण्डवधनैः सर्वान्सम्पूज्य पार्थिवान्	009a  
यदि तान्योधयिष्यामः किं वा नः परिहास्यति	009c  
अहीनाशीविषान्क्रुद्धान्दंशाय समुपस्थितान्	010a  
कृत्वा कण्ठे च पृष्ठे च कः समुत्स्रष्टुमर्हति	010c  
आत्तशस्त्रा रथगताः कुपितास्तात पाण्डवाः	011a  
निःशेषं नः करिष्यन्ति क्रुद्धा ह्याशीविषा यथा	011c  
सन्नद्धो ह्यर्जुनो याति विवृत्य परमेषुधी	012a  
गाण्डीवं मुहुरादत्ते निःश्वसंश्च निरीक्षते	012c  
गदां गुर्वीं समुद्यम्य त्वरितश्च वृकोदरः	013a  
स्वरथं योजयित्वाशु निर्यात इति नः श्रुतम्	013c  
नकुलः खड्गमादाय चर्म चाप्यष्टचन्द्रकम्	014a  
सहदेवश्च राजा च चक्रुराकारमिङ्गितैः	014c  
ते त्वास्थाय रथान्सर्वे बहुशस्त्रपरिच्छदान्	015a  
अभिघ्नन्तो रथव्रातान्सेनायोगाय निर्ययुः	015c  
न क्षंस्यन्ते तथास्माभिर्जातु विप्रकृता हि ते	016a  
द्रौपद्याश्च परिक्लेशं कस्तेषां क्षन्तुमर्हति	016c  
पुनर्दीव्याम भद्रं ते वनवासाय पाण्डवैः	017a  
एवमेतान्वशे कर्तुं शक्ष्यामो भरतर्षभ	017c  
ते वा द्वादश वर्षाणि वयं वा द्यूतनिर्जिताः	018a  
प्रविशेम महारण्यमजिनैः प्रतिवासिताः	018c  
त्रयोदशं च सजने अज्ञाताः परिवत्सरम्	019a  
ज्ञाताश्च पुनरन्यानि वने वर्षाणि द्वादश	019c  
निवसेम वयं ते वा तथा द्यूतं प्रवर्तताम्	020a  
अक्षानुप्त्वा पुनर्द्यूतमिदं दीव्यन्तु पाण्डवाः	020c  
एतत्कृत्यतमं राजन्नस्माकं भरतर्षभ	021a  
अयं हि शकुनिर्वेद सविद्यामक्षसम्पदम्	021c  
दृढमूला वयं राज्ये मित्राणि परिगृह्य च	022a  
सारवद्विपुलं सैन्यं सत्कृत्य च दुरासदम्	022c  
ते च त्रयोदशे वर्षे पारयिष्यन्ति चेद्व्रतम्	023a  
जेष्यामस्तान्वयं राजन्रोचतां ते परन्तप	023c  
धृतराष्ट्र उवाच	024  
तूर्णं प्रत्यानयस्वैतान्कामं व्यध्वगतानपि	024a  
आगच्छन्तु पुनर्द्यूतमिदं कुर्वन्तु पाण्डवाः	024c  
वैशम्पायन उवाच	025  
ततो द्रोणः सोमदत्तो बाह्लीकश्च महारथः	025a  
विदुरो द्रोणपुत्रश्च वैश्यापुत्रश्च वीर्यवान्	025c  
भूरिश्रवाः शान्तनवो विकर्णश्च महारथः	026a  
मा द्यूतमित्यभाषन्त शमोऽस्त्विति च सर्वशः	026c  
अकामानां च सर्वेषां सुहृदामर्थदर्शिनाम्	027a  
अकरोत्पाण्डवाह्वानं धृतराष्ट्रः सुतप्रियः	027c  
अथाब्रवीन्महाराज धृतराष्ट्रं जनेश्वरम्	028a  
पुत्रहार्दाद्धर्मयुक्तं गान्धारी शोककर्शिता	028c  
जाते दुर्योधने क्षत्ता महामतिरभाषत	029a  
नीयतां परलोकाय साध्वयं कुलपांसनः	029c  
व्यनदज्जातमात्रो हि गोमायुरिव भारत	030a  
अन्तो नूनं कुलस्यास्य कुरवस्तन्निबोधत	030c  
मा बालानामशिष्टानामभिमंस्था मतिं प्रभो	031a  
मा कुलस्य क्षये घोरे कारणं त्वं भविष्यसि	031c  
बद्धं सेतुं को नु भिन्द्याद्धमेच्छान्तं च पावकम्	032a  
शमे धृतान्पुनः पार्थान्कोपयेत्को नु भारत	032c  
स्मरन्तं त्वामाजमीढ स्मारयिष्याम्यहं पुनः	033a  
शास्त्रं न शास्ति दुर्बुद्धिं श्रेयसे वेतराय वा	033c  
न वै वृद्धो बालमतिर्भवेद्राजन्कथञ्चन	034a  
त्वन्नेत्राः सन्तु ते पुत्रा मा त्वां दीर्णाः प्रहासिषुः	034c  
शमेन धर्मेण परस्य बुद्ध्या जाता बुद्धिः सास्तु ते मा प्रतीपा	035a  
प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान्	035c  
अथाब्रवीन्महाराजो गान्धारीं धर्मदर्शिनीम्	036a  
अन्तः कामं कुलस्यास्तु न शक्ष्यामि निवारितुम्	036c  
यथेच्छन्ति तथैवास्तु प्रत्यागच्छन्तु पाण्डवाः	037a  
पुनर्द्यूतं प्रकुर्वन्तु मामकाः पाण्डवैः सह	037c  
