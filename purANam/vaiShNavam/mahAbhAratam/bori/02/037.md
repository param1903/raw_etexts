वैशम्पायन उवाच	001  
ततः सागरसङ्काशं दृष्ट्वा नृपतिसागरम्	001a  
रोषात्प्रचलितं सर्वमिदमाह युधिष्ठिरः	001c  
भीष्मं मतिमतां श्रेष्ठं वृद्धं कुरुपितामहम्	002a  
बृहस्पतिं बृहत्तेजाः पुरुहूत इवारिहा	002c  
असौ रोषात्प्रचलितो महान्नृपतिसागरः	003a  
अत्र यत्प्रतिपत्तव्यं तन्मे ब्रूहि पितामह	003c  
यज्ञस्य च न विघ्नः स्यात्प्रजानां च शिवं भवेत्	004a  
यथा सर्वत्र तत्सर्वं ब्रूहि मेऽद्य पितामह	004c  
इत्युक्तवति धर्मज्ञे धर्मराजे युधिष्ठिरे	005a  
उवाचेदं वचो भीष्मस्ततः कुरुपितामहः	005c  
मा भैस्त्वं कुरुशार्दूल श्वा सिंहं हन्तुमर्हति	006a  
शिवः पन्थाः सुनीतोऽत्र मया पूर्वतरं वृतः	006c  
प्रसुप्ते हि यथा सिंहे श्वानस्तत्र समागताः	007a  
भषेयुः सहिताः सर्वे तथेमे वसुधाधिपाः	007c  
वृष्णिसिंहस्य सुप्तस्य तथेमे प्रमुखे स्थिताः	008a  
भषन्ते तात सङ्क्रुद्धाः श्वानः सिंहस्य सन्निधौ	008c  
न हि सम्बुध्यते तावत्सुप्तः सिंह इवाच्युतः	009a  
तेन सिंहीकरोत्येतान्नृसिंहश्चेदिपुङ्गवः	009c  
पार्थिवान्पार्थिवश्रेष्ठ शिशुपालोऽल्पचेतनः	010a  
सर्वान्सर्वात्मना तात नेतुकामो यमक्षयम्	010c  
नूनमेतत्समादातुं पुनरिच्छत्यधोक्षजः	011a  
यदस्य शिशुपालस्थं तेजस्तिष्ठति भारत	011c  
विप्लुता चास्य भद्रं ते बुद्धिर्बुद्धिमतां वर	012a  
चेदिराजस्य कौन्तेय सर्वेषां च महीक्षिताम्	012c  
आदातुं हि नरव्याघ्रो यं यमिच्छत्ययं यदा	013a  
तस्य विप्लवते बुद्धिरेवं चेदिपतेर्यथा	013c  
चतुर्विधानां भूतानां त्रिषु लोकेषु माधवः	014a  
प्रभवश्चैव सर्वेषां निधनं च युधिष्ठिर	014c  
इति तस्य वचः श्रुत्वा ततश्चेदिपतिर्नृपः	015a  
भीष्मं रूक्षाक्षरा वाचः श्रावयामास भारत	015c  
