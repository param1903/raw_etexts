वैशम्पायन उवाच	001  
एवमुक्त्वा ततो भीष्मो विरराम महायशाः	001a  
व्याजहारोत्तरं तत्र सहदेवोऽर्थवद्वचः	001c  
केशवं केशिहन्तारमप्रमेयपराक्रमम्	002a  
पूज्यमानं मया यो वः कृष्णं न सहते नृपाः	002c  
सर्वेषां बलिनां मूर्ध्नि मयेदं निहितं पदम्	003a  
एवमुक्ते मया सम्यगुत्तरं प्रब्रवीतु सः	003c  
मतिमन्तस्तु ये केचिदाचार्यं पितरं गुरुम्	004a  
अर्च्यमर्चितमर्चार्हमनुजानन्तु ते नृपाः	004c  
ततो न व्याजहारैषां कश्चिद्बुद्धिमतां सताम्	005a  
मानिनां बलिनां राज्ञां मध्ये सन्दर्शिते पदे	005c  
ततोऽपतत्पुष्पवृष्टिः सहदेवस्य मूर्धनि	006a  
अदृश्यरूपा वाचश्चाप्यब्रुवन्साधु साध्विति	006c  
आविध्यदजिनं कृष्णं भविष्यद्भूतजल्पकः	007a  
सर्वसंशयनिर्मोक्ता नारदः सर्वलोकवित्	007c  
तत्राहूतागताः सर्वे सुनीथप्रमुखा गणाः	008a  
सम्प्रादृश्यन्त सङ्क्रुद्धा विवर्णवदनास्तथा	008c  
युधिष्ठिराभिषेकं च वासुदेवस्य चार्हणम्	009a  
अब्रुवंस्तत्र राजानो निर्वेदादात्मनिश्चयात्	009c  
सुहृद्भिर्वार्यमाणानां तेषां हि वपुराबभौ	010a  
आमिषादपकृष्टानां सिंहानामिव गर्जताम्	010c  
तं बलौघमपर्यन्तं राजसागरमक्षयम्	011a  
कुर्वाणं समयं कृष्णो युद्धाय बुबुधे तदा	011c  
पूजयित्वा तु पूजार्हं ब्रह्मक्षत्रं विशेषतः	012a  
सहदेवो नृणां देवः समापयत कर्म तत्	012c  
तस्मिन्नभ्यर्चिते कृष्णे सुनीथः शत्रुकर्षणः	013a  
अतिताम्रेक्षणः कोपादुवाच मनुजाधिपान्	013c  
स्थितः सेनापतिर्वोऽहं मन्यध्वं किं नु साम्प्रतम्	014a  
युधि तिष्ठाम सन्नह्य समेतान्वृष्णिपाण्डवान्	014c  
इति सर्वान्समुत्साह्य राज्ञस्तांश्चेदिपुङ्गवः	015a  
यज्ञोपघाताय ततः सोऽमन्त्रयत राजभिः	015c  
