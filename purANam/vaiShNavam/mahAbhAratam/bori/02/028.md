वैशम्पायन उवाच	001  
तथैव सहदेवोऽपि धर्मराजेन पूजितः	001a  
महत्या सेनया सार्धं प्रययौ दक्षिणां दिशम्	001c  
स शूरसेनान्कार्त्स्न्येन पूर्वमेवाजयत्प्रभुः	002a  
मत्स्यराजं च कौरव्यो वशे चक्रे बलाद्बली	002c  
अधिराजाधिपं चैव दन्तवक्रं महाहवे	003a  
जिगाय करदं चैव स्वराज्ये सन्न्यवेशयत्	003c  
सुकुमारं वशे चक्रे सुमित्रं च नराधिपम्	004a  
तथैवापरमत्स्यांश्च व्यजयत्स पटच्चरान्	004c  
निषादभूमिं गोशृङ्गं पर्वतप्रवरं तथा	005a  
तरसा व्यजयद्धीमाञ्श्रेणिमन्तं च पार्थिवम्	005c  
नवराष्ट्रं विनिर्जित्य कुन्तिभोजमुपाद्रवत्	006a  
प्रीतिपूर्वं च तस्यासौ प्रतिजग्राह शासनम्	006c  
ततश्चर्मण्वतीकूले जम्भकस्यात्मजं नृपम्	007a  
ददर्श वासुदेवेन शेषितं पूर्ववैरिणा	007c  
चक्रे तत्र स सङ्ग्रामं सह भोजेन भारत	008a  
स तमाजौ विनिर्जित्य दक्षिणाभिमुखो ययौ	008c  
करांस्तेभ्य उपादाय रत्नानि विविधानि च	009a  
ततस्तैरेव सहितो नर्मदामभितो ययौ	009c  
विन्दानुविन्दावावन्त्यौ सैन्येन महता वृतौ	010a  
जिगाय समरे वीरावाश्विनेयः प्रतापवान्	010c  
ततो रत्नान्युपादाय पुरीं माहिष्मतीं ययौ	011a  
तत्र नीलेन राज्ञा स चक्रे युद्धं नरर्षभः	011c  
पाण्डवः परवीरघ्नः सहदेवः प्रतापवान्	012a  
ततोऽस्य सुमहद्युद्धमासीद्भीरुभयङ्करम्	012c  
सैन्यक्षयकरं चैव प्राणानां संशयाय च	013a  
चक्रे तस्य हि साहाय्यं भगवान्हव्यवाहनः	013c  
ततो हया रथा नागाः पुरुषाः कवचानि च	014a  
प्रदीप्तानि व्यदृश्यन्त सहदेवबले तदा	014c  
ततः सुसम्भ्रान्तमना बभूव कुरुनन्दनः	015a  
नोत्तरं प्रतिवक्तुं च शक्तोऽभूज्जनमेजय	015c  
जनमेजय उवाच	016  
किमर्थं भगवानग्निः प्रत्यमित्रोऽभवद्युधि	016a  
सहदेवस्य यज्ञार्थं घटमानस्य वै द्विज	016c  
वैशम्पायन उवाच	017  
तत्र माहिष्मतीवासी भगवान्हव्यवाहनः	017a  
श्रूयते निगृहीतो वै पुरस्तात्पारदारिकः	017c  
नीलस्य राज्ञः पूर्वेषामुपनीतश्च सोऽभवत्	018a  
तदा ब्राह्मणरूपेण चरमाणो यदृच्छया	018c  
तं तु राजा यथाशास्त्रमन्वशाद्धार्मिकस्तदा	019a  
प्रजज्वाल ततः कोपाद्भगवान्हव्यवाहनः	019c  
तं दृष्ट्वा विस्मितो राजा जगाम शिरसा कविम्	020a  
चक्रे प्रसादं च तदा तस्य राज्ञो विभावसुः	020c  
वरेण छन्दयामास तं नृपं स्विष्टकृत्तमः	021a  
अभयं च स जग्राह स्वसैन्ये वै महीपतिः	021c  
ततः प्रभृति ये केचिदज्ञानात्तां पुरीं नृपाः	022a  
जिगीषन्ति बलाद्राजंस्ते दह्यन्तीह वह्निना	022c  
तस्यां पुर्यां तदा चैव माहिष्मत्यां कुरूद्वह	023a  
बभूवुरनभिग्राह्या योषितश्छन्दतः किल	023c  
एवमग्निर्वरं प्रादात्स्त्रीणामप्रतिवारणे	024a  
स्वैरिण्यस्तत्र नार्यो हि यथेष्टं प्रचरन्त्युत	024c  
वर्जयन्ति च राजानस्तद्राष्ट्रं पुरुषोत्तम	025a  
भयादग्नेर्महाराज तदा प्रभृति सर्वदा	025c  
सहदेवस्तु धर्मात्मा सैन्यं दृष्ट्वा भयार्दितम्	026a  
परीतमग्निना राजन्नाकम्पत यथा गिरिः	026c  
उपस्पृश्य शुचिर्भूत्वा सोऽब्रवीत्पावकं ततः	027a  
त्वदर्थोऽयं समारम्भः कृष्णवर्त्मन्नमोऽस्तु ते	027c  
मुखं त्वमसि देवानां यज्ञस्त्वमसि पावक	028a  
पावनात्पावकश्चासि वहनाद्धव्यवाहनः	028c  
वेदास्त्वदर्थं जाताश्च जातवेदास्ततो ह्यसि	029a  
यज्ञविघ्नमिमं कर्तुं नार्हस्त्वं हव्यवाहन	029c  
एवमुक्त्वा तु माद्रेयः कुशैरास्तीर्य मेदिनीम्	030a  
विधिवत्पुरुषव्याघ्रः पावकं प्रत्युपाविशत्	030c  
प्रमुखे सर्वसैन्यस्य भीतोद्विग्नस्य भारत	031a  
न चैनमत्यगाद्वह्निर्वेलामिव महोदधिः	031c  
तमभ्येत्य शनैर्वह्निरुवाच कुरुनन्दनम्	032a  
सहदेवं नृणां देवं सान्त्वपूर्वमिदं वचः	032c  
उत्तिष्ठोत्तिष्ठ कौरव्य जिज्ञासेयं कृता मया	033a  
वेद्मि सर्वमभिप्रायं तव धर्मसुतस्य च	033c  
मया तु रक्षितव्येयं पुरी भरतसत्तम	034a  
यावद्राज्ञोऽस्य नीलस्य कुलवंशधरा इति	034c  
ईप्सितं तु करिष्यामि मनसस्तव पाण्डव	034e  
तत उत्थाय हृष्टात्मा प्राञ्जलिः शिरसानतः	035a  
पूजयामास माद्रेयः पावकं पुरुषर्षभः	035c  
पावके विनिवृत्ते तु नीलो राजाभ्ययात्तदा	036a  
सत्कारेण नरव्याघ्रं सहदेवं युधां पतिम्	036c  
प्रतिगृह्य च तां पूजां करे च विनिवेश्य तम्	037a  
माद्रीसुतस्ततः प्रायाद्विजयी दक्षिणां दिशम्	037c  
त्रैपुरं स वशे कृत्वा राजानममितौजसम्	038a  
निजग्राह महाबाहुस्तरसा पोतनेश्वरम्	038c  
आहृतिं कौशिकाचार्यं यत्नेन महता ततः	039a  
वशे चक्रे महाबाहुः सुराष्ट्राधिपतिं तथा	039c  
सुराष्ट्रविषयस्थश्च प्रेषयामास रुक्मिणे	040a  
राज्ञे भोजकटस्थाय महामात्राय धीमते	040c  
भीष्मकाय स धर्मात्मा साक्षादिन्द्रसखाय वै	041a  
स चास्य ससुतो राजन्प्रतिजग्राह शासनम्	041c  
प्रीतिपूर्वं महाबाहुर्वासुदेवमवेक्ष्य च	042a  
ततः स रत्नान्यादाय पुनः प्रायाद्युधां पतिः	042c  
ततः शूर्पारकं चैव गणं चोपकृताह्वयम्	043a  
वशे चक्रे महातेजा दण्डकांश्च महाबलः	043c  
सागरद्वीपवासांश्च नृपतीन्म्लेच्छयोनिजान्	044a  
निषादान्पुरुषादांश्च कर्णप्रावरणानपि	044c  
ये च कालमुखा नाम नरा राक्षसयोनयः	045a  
कृत्स्नं कोल्लगिरिं चैव मुरचीपत्तनं तथा	045c  
द्वीपं ताम्राह्वयं चैव पर्वतं रामकं तथा	046a  
तिमिङ्गिलं च नृपतिं वशे चक्रे महामतिः	046c  
एकपादांश्च पुरुषान्केवलान्वनवासिनः	047a  
नगरीं सञ्जयन्तीं च पिच्छण्डं करहाटकम्	047c  
दूतैरेव वशे चक्रे करं चैनानदापयत्	047e  
पाण्ड्यांश्च द्रविडांश्चैव सहितांश्चोड्रकेरलैः	048a  
अन्ध्रांस्तलवनांश्चैव कलिङ्गानोष्ट्रकर्णिकान्	048c  
अन्ताखीं चैव रोमां च यवनानां पुरं तथा	049a  
दूतैरेव वशे चक्रे करं चैनानदापयत्	049c  
भरुकच्छं गतो धीमान्दूतान्माद्रवतीसुतः	050a  
प्रेषयामास राजेन्द्र पौलस्त्याय महात्मने	050c  
विभीषणाय धर्मात्मा प्रीतिपूर्वमरिन्दमः	050e  
स चास्य प्रतिजग्राह शासनं प्रीतिपूर्वकम्	051a  
तच्च कालकृतं धीमानन्वमन्यत स प्रभुः	051c  
ततः सम्प्रेषयामास रत्नानि विविधानि च	052a  
चन्दनागुरुमुख्यानि दिव्यान्याभरणानि च	052c  
वासांसि च महार्हाणि मणींश्चैव महाधनान्	053a  
न्यवर्तत ततो धीमान्सहदेवः प्रतापवान्	053c  
एवं निर्जित्य तरसा सान्त्वेन विजयेन च	054a  
करदान्पार्थिवान्कृत्वा प्रत्यागच्छदरिन्दमः	054c  
धर्मराजाय तत्सर्वं निवेद्य भरतर्षभ	055a  
कृतकर्मा सुखं राजन्नुवास जनमेजय	055c  
