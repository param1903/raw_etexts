नारद उवाच	001  
कथयिष्ये सभां दिव्यां युधिष्ठिर निबोध ताम्	001a  
वैवस्वतस्य यामर्थे विश्वकर्मा चकार ह	001c  
तैजसी सा सभा राजन्बभूव शतयोजना	002a  
विस्तारायामसम्पन्ना भूयसी चापि पाण्डव	002c  
अर्कप्रकाशा भ्राजिष्णुः सर्वतः कामचारिणी	003a  
नैवातिशीता नात्युष्णा मनसश्च प्रहर्षिणी	003c  
न शोको न जरा तस्यां क्षुत्पिपासे न चाप्रियम्	004a  
न च दैन्यं क्लमो वापि प्रतिकूलं न चाप्युत	004c  
सर्वे कामाः स्थितास्तस्यां ये दिव्या ये च मानुषाः	005a  
रसवच्च प्रभूतं च भक्ष्यभोज्यमरिन्दम	005c  
पुण्यगन्धाः स्रजस्तत्र नित्यपुष्पफलद्रुमाः	006a  
रसवन्ति च तोयानि शीतान्युष्णानि चैव ह	006c  
तस्यां राजर्षयः पुण्यास्तथा ब्रह्मर्षयोऽमलाः	007a  
यमं वैवस्वतं तात प्रहृष्टाः पर्युपासते	007c  
ययातिर्नहुषः पूरुर्मान्धाता सोमको नृगः	008a  
त्रसदस्युश्च तुरयः कृतवीर्यः श्रुतश्रवाः	008c  
अरिप्रणुत्सुसिंहश्च कृतवेगः कृतिर्निमिः	009a  
प्रतर्दनः शिबिर्मत्स्यः पृथ्वक्षोऽथ बृहद्रथः	009c  
ऐडो मरुत्तः कुशिकः साङ्काश्यः साङ्कृतिर्भवः	010a  
चतुरश्वः सदश्वोर्मिः कार्तवीर्यश्च पार्थिवः	010c  
भरतस्तथा सुरथः सुनीथो नैषधो नलः	011a  
दिवोदासोऽथ सुमना अम्बरीषो भगीरथः	011c  
व्यश्वः सदश्वो वध्र्यश्वः पञ्चहस्तः पृथुश्रवाः	012a  
रुषद्गुर्वृषसेनश्च क्षुपश्च सुमहाबलः	012c  
रुषदश्वो वसुमनाः पुरुकुत्सो ध्वजी रथी	013a  
आर्ष्टिषेणो दिलीपश्च महात्मा चाप्युशीनरः	013c  
औशीनरः पुण्डरीकः शर्यातिः शरभः शुचिः	014a  
अङ्गोऽरिष्टश्च वेनश्च दुःषन्तः सञ्जयो जयः	014c  
भाङ्गास्वरिः सुनीथश्च निषधोऽथ त्विषीरथः	015a  
करन्धमो बाह्लिकश्च सुद्युम्नो बलवान्मधुः	015c  
कपोतरोमा तृणकः सहदेवार्जुनौ तथा	016a  
रामो दाशरथिश्चैव लक्ष्मणोऽथ प्रतर्दनः	016c  
अलर्कः कक्षसेनश्च गयो गौराश्व एव च	017a  
जामदग्न्योऽथ रामोऽत्र नाभागसगरौ तथा	017c  
भूरिद्युम्नो महाश्वश्च पृथ्वश्वो जनकस्तथा	018a  
वैन्यो राजा वारिषेणः पुरुजो जनमेजयः	018c  
ब्रह्मदत्तस्त्रिगर्तश्च राजोपरिचरस्तथा	019a  
इन्द्रद्युम्नो भीमजानुर्गयः पृष्ठो नयोऽनघः	019c  
पद्मोऽथ मुचुकुन्दश्च भूरिद्युम्नः प्रसेनजित्	020a  
अरिष्टनेमिः प्रद्युम्नः पृथगश्वोऽजकस्तथा	020c  
शतं मत्स्या नृपतयः शतं नीपाः शतं हयाः	021a  
धृतराष्ट्राश्चैकशतमशीतिर्जनमेजयाः	021c  
शतं च ब्रह्मदत्तानामीरिणां वैरिणां शतम्	022a  
शन्तनुश्चैव राजर्षिः पाण्डुश्चैव पिता तव	022c  
उशद्गवः शतरथो देवराजो जयद्रथः	023a  
वृषादर्भिश्च राजर्षिर्धाम्ना सह समन्त्रिणा	023c  
अथापरे सहस्राणि ये गताः शशबिन्दवः	024a  
इष्ट्वाश्वमेधैर्बहुभिर्महद्भिर्भूरिदक्षिणैः	024c  
एते राजर्षयः पुण्याः कीर्तिमन्तो बहुश्रुताः	025a  
तस्यां सभायां राजर्षे वैवस्वतमुपासते	025c  
अगस्त्योऽथ मतङ्गश्च कालो मृत्युस्तथैव च	026a  
यज्वानश्चैव सिद्धाश्च ये च योगशरीरिणः	026c  
अग्निष्वात्ताश्च पितरः फेनपाश्चोष्मपाश्च ये	027a  
स्वधावन्तो बर्हिषदो मूर्तिमन्तस्तथापरे	027c  
कालचक्रं च साक्षाच्च भगवान्हव्यवाहनः	028a  
नरा दुष्कृतकर्माणो दक्षिणायनमृत्यवः	028c  
कालस्य नयने युक्ता यमस्य पुरुषाश्च ये	029a  
तस्यां शिंशपपालाशास्तथा काशकुशादयः	029c  
उपासते धर्मराजं मूर्तिमन्तो निरामयाः	029e  
एते चान्ये च बहवः पितृराजसभासदः	030a  
अशक्याः परिसङ्ख्यातुं नामभिः कर्मभिस्तथा	030c  
असम्बाधा हि सा पार्थ रम्या कामगमा सभा	031a  
दीर्घकालं तपस्तप्त्वा निर्मिता विश्वकर्मणा	031c  
प्रभासन्ती ज्वलन्तीव तेजसा स्वेन भारत	032a  
तामुग्रतपसो यान्ति सुव्रताः सत्यवादिनः	032c  
शान्ताः सन्न्यासिनः सिद्धाः पूताः पुण्येन कर्मणा	033a  
सर्वे भास्वरदेहाश्च सर्वे च विरजोम्बराः	033c  
चित्राङ्गदाश्चित्रमाल्याः सर्वे ज्वलितकुण्डलाः	034a  
सुकृतैः कर्मभिः पुण्यैः परिबर्हैर्विभूषिताः	034c  
गन्धर्वाश्च महात्मानः शतशश्चाप्सरोगणाः	035a  
वादित्रं नृत्तगीतं च हास्यं लास्यं च सर्वशः	035c  
पुण्याश्च गन्धाः शब्दाश्च तस्यां पार्थ समन्ततः	036a  
दिव्यानि माल्यानि च तामुपतिष्ठन्ति सर्वशः	036c  
शतं शतसहस्राणि धर्मिणां तं प्रजेश्वरम्	037a  
उपासते महात्मानं रूपयुक्ता मनस्विनः	037c  
ईदृशी सा सभा राजन्पितृराज्ञो महात्मनः	038a  
वरुणस्यापि वक्ष्यामि सभां पुष्करमालिनीम्	038c  
