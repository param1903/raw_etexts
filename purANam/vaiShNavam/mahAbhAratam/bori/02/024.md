वैशम्पायन उवाच	001  
तं विजित्य महाबाहुः कुन्तीपुत्रो धनञ्जयः	001a  
प्रययावुत्तरां तस्माद्दिशं धनदपालिताम्	001c  
अन्तर्गिरिं च कौन्तेयस्तथैव च बहिर्गिरिम्	002a  
तथोपरिगिरिं चैव विजिग्ये पुरुषर्षभः	002c  
विजित्य पर्वतान्सर्वान्ये च तत्र नराधिपाः	003a  
तान्वशे स्थापयित्वा स रत्नान्यादाय सर्वशः	003c  
तैरेव सहितः सर्वैरनुरज्य च तान्नृपान्	004a  
कुलूतवासिनं राजन्बृहन्तमुपजग्मिवान्	004c  
मृदङ्गवरनादेन रथनेमिस्वनेन च	005a  
हस्तिनां च निनादेन कम्पयन्वसुधामिमाम्	005c  
ततो बृहन्तस्तरुणो बलेन चतुरङ्गिणा	006a  
निष्क्रम्य नगरात्तस्माद्योधयामास पाण्डवम्	006c  
सुमहान्सन्निपातोऽभूद्धनञ्जयबृहन्तयोः	007a  
न शशाक बृहन्तस्तु सोढुं पाण्डवविक्रमम्	007c  
सोऽविषह्यतमं ज्ञात्वा कौन्तेयं पर्वतेश्वरः	008a  
उपावर्तत दुर्मेधा रत्नान्यादाय सर्वशः	008c  
स तद्राज्यमवस्थाप्य कुलूतसहितो ययौ	009a  
सेनाबिन्दुमथो राजन्राज्यादाशु समाक्षिपत्	009c  
मोदापुरं वामदेवं सुदामानं सुसङ्कुलम्	010a  
कुलूतानुत्तरांश्चैव तांश्च राज्ञः समानयत्	010c  
तत्रस्थः पुरुषैरेव धर्मराजस्य शासनात्	011a  
व्यजयद्धनञ्जयो राजन्देशान्पञ्च प्रमाणतः	011c  
स दिवःप्रस्थमासाद्य सेनाबिन्दोः पुरं महत्	012a  
बलेन चतुरङ्गेण निवेशमकरोत्प्रभुः	012c  
स तैः परिवृतः सर्वैर्विष्वगश्वं नराधिपम्	013a  
अभ्यगच्छन्महातेजाः पौरवं पुरुषर्षभः	013c  
विजित्य चाहवे शूरान्पार्वतीयान्महारथान्	014a  
ध्वजिन्या व्यजयद्राजन्पुरं पौरवरक्षितम्	014c  
पौरवं तु विनिर्जित्य दस्यून्पर्वतवासिनः	015a  
गणानुत्सवसङ्केतानजयत्सप्त पाण्डवः	015c  
ततः काश्मीरकान्वीरान्क्षत्रियान्क्षत्रियर्षभः	016a  
व्यजयल्लोहितं चैव मण्डलैर्दशभिः सह	016c  
ततस्त्रिगर्तान्कौन्तेयो दार्वान्कोकनदाश्च ये	017a  
क्षत्रिया बहवो राजन्नुपावर्तन्त सर्वशः	017c  
अभिसारीं ततो रम्यां विजिग्ये कुरुनन्दनः	018a  
उरशावासिनं चैव रोचमानं रणेऽजयत्	018c  
ततः सिंहपुरं रम्यं चित्रायुधसुरक्षितम्	019a  
प्रामथद्बलमास्थाय पाकशासनिराहवे	019c  
ततः सुह्मांश्च चोलांश्च किरीटी पाण्डवर्षभः	020a  
सहितः सर्वसैन्येन प्रामथत्कुरुनन्दनः	020c  
ततः परमविक्रान्तो बाह्लीकान्कुरुनन्दनः	021a  
महता परिमर्देन वशे चक्रे दुरासदान्	021c  
गृहीत्वा तु बलं सारं फल्गु चोत्सृज्य पाण्डवः	022a  
दरदान्सह काम्बोजैरजयत्पाकशासनिः	022c  
प्रागुत्तरां दिशं ये च वसन्त्याश्रित्य दस्यवः	023a  
निवसन्ति वने ये च तान्सर्वानजयत्प्रभुः	023c  
लोहान्परमकाम्बोजानृषिकानुत्तरानपि	024a  
सहितांस्तान्महाराज व्यजयत्पाकशासनिः	024c  
ऋषिकेषु तु सङ्ग्रामो बभूवातिभयङ्करः	025a  
तारकामयसङ्काशः परमर्षिकपार्थयोः	025c  
स विजित्य ततो राजन्नृषिकान्रणमूर्धनि	026a  
शुकोदरसमप्रख्यान्हयानष्टौ समानयत्	026c  
मयूरसदृशानन्यानुभयानेव चापरान्	026e  
स विनिर्जित्य सङ्ग्रामे हिमवन्तं सनिष्कुटम्	027a  
श्वेतपर्वतमासाद्य न्यवसत्पुरुषर्षभः	027c  
