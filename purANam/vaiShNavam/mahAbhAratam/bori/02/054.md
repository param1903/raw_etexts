युधिष्ठिर उवाच	001  
मत्तः कैतवकेनैव यज्जितोऽस्मि दुरोदरम्	001a  
शकुने हन्त दीव्यामो ग्लहमानाः सहस्रशः	001c  
इमे निष्कसहस्रस्य कुण्डिनो भरिताः शतम्	002a  
कोशो हिरण्यमक्षय्यं जातरूपमनेकशः	002c  
एतद्राजन्धनं मह्यं तेन दीव्याम्यहं त्वया	002e  
वैशम्पायन उवाच	003  
इत्युक्तः शकुनिः प्राह जितमित्येव तं नृपम्	003a  
युधिष्ठिर उवाच	004  
अयं सहस्रसमितो वैयाघ्रः सुप्रवर्तितः	004a  
सुचक्रोपस्करः श्रीमान्किङ्किणीजालमण्डितः	004c  
संह्रादनो राजरथो य इहास्मानुपावहत्	005a  
जैत्रो रथवरः पुण्यो मेघसागरनिःस्वनः	005c  
अष्टौ यं कुररच्छायाः सदश्वा राष्ट्रसम्मताः	006a  
वहन्ति नैषामुच्येत पदा भूमिमुपस्पृशन्	006c  
एतद्राजन्धनं मह्यं तेन दीव्याम्यहं त्वया	006e  
वैशम्पायन उवाच	007  
एतच्छ्रुत्वा व्यवसितो निकृतिं समुपाश्रितः	007a  
जितमित्येव शकुनिर्युधिष्ठिरमभाषत	007c  
युधिष्ठिर उवाच	008  
सहस्रसङ्ख्या नागा मे मत्तास्तिष्ठन्ति सौबल	008a  
हेमकक्षाः कृतापीडाः पद्मिनो हेममालिनः	008c  
सुदान्ता राजवहनाः सर्वशब्दक्षमा युधि	009a  
ईषादन्ता महाकायाः सर्वे चाष्टकरेणवः	009c  
सर्वे च पुरभेत्तारो नगमेघनिभा गजाः	010a  
एतद्राजन्धनं मह्यं तेन दीव्याम्यहं त्वया	010c  
वैशम्पायन उवाच	011  
तमेवंवादिनं पार्थं प्रहसन्निव सौबलः	011a  
जितमित्येव शकुनिर्युधिष्ठिरमभाषत	011c  
युधिष्ठिर उवाच	012  
शतं दासीसहस्राणि तरुण्यो मे प्रभद्रिकाः	012a  
कम्बुकेयूरधारिण्यो निष्ककण्ठ्यः स्वलङ्कृताः	012c  
महार्हमाल्याभरणाः सुवस्त्राश्चन्दनोक्षिताः	013a  
मणीन्हेम च बिभ्रत्यः सर्वा वै सूक्ष्मवाससः	013c  
अनुसेवां चरन्तीमाः कुशला नृत्यसामसु	014a  
स्नातकानाममात्यानां राज्ञां च मम शासनात्	014c  
एतद्राजन्धनं मह्यं तेन दीव्याम्यहं त्वया	014e  
वैशम्पायन उवाच	015  
एतच्छ्रुत्वा व्यवसितो निकृतिं समुपाश्रितः	015a  
जितमित्येव शकुनिर्युधिष्ठिरमभाषत	015c  
युधिष्ठिर उवाच	016  
एतावन्त्येव दासानां सहस्राण्युत सन्ति मे	016a  
प्रदक्षिणानुलोमाश्च प्रावारवसनाः सदा	016c  
प्राज्ञा मेधाविनो दक्षा युवानो मृष्टकुण्डलाः	017a  
पात्रीहस्ता दिवारात्रमतिथीन्भोजयन्त्युत	017c  
एतद्राजन्धनं मह्यं तेन दीव्याम्यहं त्वया	017e  
वैशम्पायन उवाच	018  
एतच्छ्रुत्वा व्यवसितो निकृतिं समुपाश्रितः	018a  
जितमित्येव शकुनिर्युधिष्ठिरमभाषत	018c  
युधिष्ठिर उवाच	019  
रथास्तावन्त एवेमे हेमभाण्डाः पताकिनः	019a  
हयैर्विनीतैः सम्पन्ना रथिभिश्चित्रयोधिभिः	019c  
एकैको यत्र लभते सहस्रपरमां भृतिम्	020a  
युध्यतोऽयुध्यतो वापि वेतनं मासकालिकम्	020c  
एतद्राजन्धनं मह्यं तेन दीव्याम्यहं त्वया	020e  
वैशम्पायन उवाच	021  
इत्येवमुक्ते पार्थेन कृतवैरो दुरात्मवान्	021a  
जितमित्येव शकुनिर्युधिष्ठिरमभाषत	021c  
युधिष्ठिर उवाच	022  
अश्वांस्तित्तिरिकल्माषान्गान्धर्वान्हेममालिनः	022a  
ददौ चित्ररथस्तुष्टो यांस्तान्गाण्डीवधन्वने	022c  
एतद्राजन्धनं मह्यं तेन दीव्याम्यहं त्वया	022e  
वैशम्पायन उवाच	023  
एतच्छ्रुत्वा व्यवसितो निकृतिं समुपाश्रितः	023a  
जितमित्येव शकुनिर्युधिष्ठिरमभाषत	023c  
युधिष्ठिर उवाच	024  
रथानां शकटानां च हयानां चायुतानि मे	024a  
युक्तानामेव तिष्ठन्ति वाहैरुच्चावचैर्वृताः	024c  
एवं वर्णस्य वर्णस्य समुच्चीय सहस्रशः	025a  
क्षीरं पिबन्तस्तिष्ठन्ति भुञ्जानाः शालितण्डुलान्	025c  
षष्टिस्तानि सहस्राणि सर्वे पृथुलवक्षसः	026a  
एतद्राजन्धनं मह्यं तेन दीव्याम्यहं त्वया	026c  
वैशम्पायन उवाच	027  
एतच्छ्रुत्वा व्यवसितो निकृतिं समुपाश्रितः	027a  
जितमित्येव शकुनिर्युधिष्ठिरमभाषत	027c  
युधिष्ठिर उवाच	028  
ताम्रलोहैः परिवृता निधयो मे चतुःशताः	028a  
पञ्चद्रौणिक एकैकः सुवर्णस्याहतस्य वै	028c  
एतद्राजन्धनं मह्यं तेन दीव्याम्यहं त्वया	028e  
वैशम्पायन उवाच	029  
एतच्छ्रुत्वा व्यवसितो निकृतिं समुपाश्रितः	029a  
जितमित्येव शकुनिर्युधिष्ठिरमभाषत	029c  
