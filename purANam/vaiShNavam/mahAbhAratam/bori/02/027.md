वैशम्पायन उवाच	001  
ततः कुमारविषये श्रेणिमन्तमथाजयत्	001a  
कोसलाधिपतिं चैव बृहद्बलमरिन्दमः	001c  
अयोध्यायां तु धर्मज्ञं दीर्घप्रज्ञं महाबलम्	002a  
अजयत्पाण्डवश्रेष्ठो नातितीव्रेण कर्मणा	002c  
ततो गोपालकच्छं च सोत्तमानपि चोत्तरान्	003a  
मल्लानामधिपं चैव पार्थिवं व्यजयत्प्रभुः	003c  
ततो हिमवतः पार्श्वे समभ्येत्य जरद्गवम्	004a  
सर्वमल्पेन कालेन देशं चक्रे वशे बली	004c  
एवं बहुविधान्देशान्विजित्य पुरुषर्षभः	005a  
उन्नाटमभितो जिग्ये कुक्षिमन्तं च पर्वतम्	005c  
पाण्डवः सुमहावीर्यो बलेन बलिनां वरः	005e  
स काशिराजं समरे सुबन्धुमनिवर्तिनम्	006a  
वशे चक्रे महाबाहुर्भीमो भीमपराक्रमः	006c  
ततः सुपार्श्वमभितस्तथा राजपतिं क्रथम्	007a  
युध्यमानं बलात्सङ्ख्ये विजिग्ये पाण्डवर्षभः	007c  
ततो मत्स्यान्महातेजा मलयांश्च महाबलान्	008a  
अनवद्यान्गयांश्चैव पशुभूमिं च सर्वशः	008c  
निवृत्य च महाबाहुर्मदर्वीकं महीधरम्	009a  
सोपदेशं विनिर्जित्य प्रययावुत्तरामुखः	009c  
वत्सभूमिं च कौन्तेयो विजिग्ये बलवान्बलात्	009e  
भर्गाणामधिपं चैव निषादाधिपतिं तथा	010a  
विजिग्ये भूमिपालांश्च मणिमत्प्रमुखान्बहून्	010c  
ततो दक्षिणमल्लांश्च भोगवन्तं च पाण्डवः	011a  
तरसैवाजयद्भीमो नातितीव्रेण कर्मणा	011c  
शर्मकान्वर्मकांश्चैव सान्त्वेनैवाजयत्प्रभुः	012a  
वैदेहकं च राजानं जनकं जगतीपतिम्	012c  
विजिग्ये पुरुषव्याघ्रो नातितीव्रेण कर्मणा	012e  
वैदेहस्थस्तु कौन्तेय इन्द्रपर्वतमन्तिकात्	013a  
किरातानामधिपतीन्व्यजयत्सप्त पाण्डवः	013c  
ततः सुह्मान्प्राच्यसुह्मान्समक्षांश्चैव वीर्यवान्	014a  
विजित्य युधि कौन्तेयो मागधानुपयाद्बली	014c  
दण्डं च दण्डधारं च विजित्य पृथिवीपतीन्	015a  
तैरेव सहितः सर्वैर्गिरिव्रजमुपाद्रवत्	015c  
जारासन्धिं सान्त्वयित्वा करे च विनिवेश्य ह	016a  
तैरेव सहितो राजन्कर्णमभ्यद्रवद्बली	016c  
स कम्पयन्निव महीं बलेन चतुरङ्गिणा	017a  
युयुधे पाण्डवश्रेष्ठः कर्णेनामित्रघातिना	017c  
स कर्णं युधि निर्जित्य वशे कृत्वा च भारत	018a  
ततो विजिग्ये बलवान्राज्ञः पर्वतवासिनः	018c  
अथ मोदागिरिं चैव राजानं बलवत्तरम्	019a  
पाण्डवो बाहुवीर्येण निजघान महामृधे	019c  
ततः पौण्ड्राधिपं वीरं वासुदेवं महाबलम्	020a  
कौशिकीकच्छनिलयं राजानं च महौजसम्	020c  
उभौ बलवृतौ वीरावुभौ तीव्रपराक्रमौ	021a  
निर्जित्याजौ महाराज वङ्गराजमुपाद्रवत्	021c  
समुद्रसेनं निर्जित्य चन्द्रसेनं च पार्थिवम्	022a  
ताम्रलिप्तं च राजानं काचं वङ्गाधिपं तथा	022c  
सुह्मानामधिपं चैव ये च सागरवासिनः	023a  
सर्वान्म्लेच्छगणांश्चैव विजिग्ये भरतर्षभः	023c  
एवं बहुविधान्देशान्विजित्य पवनात्मजः	024a  
वसु तेभ्य उपादाय लौहित्यमगमद्बली	024c  
स सर्वान्म्लेच्छनृपतीन्सागरद्वीपवासिनः	025a  
करमाहारयामास रत्नानि विविधानि च	025c  
चन्दनागुरुवस्त्राणि मणिमुक्तमनुत्तमम्	026a  
काञ्चनं रजतं वज्रं विद्रुमं च महाधनम्	026c  
स कोटिशतसङ्ख्येन धनेन महता तदा	027a  
अभ्यवर्षदमेयात्मा धनवर्षेण पाण्डवम्	027c  
इन्द्रप्रस्थमथागम्य भीमो भीमपराक्रमः	028a  
निवेदयामास तदा धर्मराजाय तद्धनम्स	028c  
