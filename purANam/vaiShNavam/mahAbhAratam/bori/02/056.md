विदुर उवाच	001  
द्यूतं मूलं कलहस्यानुपाति मिथोभेदाय महते वा रणाय	001a  
यदास्थितोऽयं धृतराष्ट्रस्य पुत्रो दुर्योधनः सृजते वैरमुग्रम्	001c  
प्रातिपीयाः शान्तनवा भैमसेनाः सबाह्लिकाः	002a  
दुर्योधनापराधेन कृच्छ्रं प्राप्स्यन्ति सर्वशः	002c  
दुर्योधनो मदेनैव क्षेमं राष्ट्रादपोहति	003a  
विषाणं गौरिव मदात्स्वयमारुजते बलात्	003c  
यश्चित्तमन्वेति परस्य राजन्वीरः कविः स्वामतिपत्य दृष्टिम्	004a  
नावं समुद्र इव बालनेत्रामारुह्य घोरे व्यसने निमज्जेत्	004c  
दुर्योधनो ग्लहते पाण्डवेन प्रियायसे त्वं जयतीति तच्च	005a  
अतिनर्माज्जायते सम्प्रहारो यतो विनाशः समुपैति पुंसाम्	005c  
आकर्षस्तेऽवाक्फलः कुप्रणीतो हृदि प्रौढो मन्त्रपदः समाधिः	006a  
युधिष्ठिरेण सफलः संस्तवोऽस्तु साम्नः सुरिक्तोऽरिमतेः सुधन्वा	006c  
प्रातिपीयाः शान्तनवाश्च राजन्काव्यां वाचं शृणुत मात्यगाद्वः	007a  
वैश्वानरं प्रज्वलितं सुघोरमयुद्धेन प्रशमयतोत्पतन्तम्	007c  
यदा मन्युं पाण्डवोऽजातशत्रुर्न संयच्छेदक्षमयाभिभूतः	008a  
वृकोदरः सव्यसाची यमौ च कोऽत्र द्वीपः स्यात्तुमुले वस्तदानीम्	008c  
महाराज प्रभवस्त्वं धनानां पुरा द्यूतान्मनसा यावदिच्छेः	009a  
बहु वित्तं पाण्डवांश्चेज्जयेस्त्वं किं तेन स्याद्वसु विन्देह पार्थान्	009c  
जानीमहे देवितं सौबलस्य वेद द्यूते निकृतिं पार्वतीयः	010a  
यतः प्राप्तः शकुनिस्तत्र यातु मायायोधी भारत पार्वतीयः	010c  
