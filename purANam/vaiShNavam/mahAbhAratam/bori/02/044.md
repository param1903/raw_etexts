शकुनिरुवाच	001  
दुर्योधन न तेऽमर्षः कार्यः प्रति युधिष्ठिरम्	001a  
भागधेयानि हि स्वानि पाण्डवा भुञ्जते सदा	001c  
अनेकैरभ्युपायैश्च त्वयारब्धाः पुरासकृत्	002a  
विमुक्ताश्च नरव्याघ्रा भागधेयपुरस्कृताः	002c  
तैर्लब्धा द्रौपदी भार्या द्रुपदश्च सुतैः सह	003a  
सहायः पृथिवीलाभे वासुदेवश्च वीर्यवान्	003c  
लब्धश्च नाभिभूतोऽर्थः पित्र्योंऽशः पृथिवीपते	004a  
विवृद्धस्तेजसा तेषां तत्र का परिदेवना	004c  
धनञ्जयेन गाण्डीवमक्षय्यौ च महेषुधी	005a  
लब्धान्यस्त्राणि दिव्यानि तर्पयित्वा हुताशनम्	005c  
तेन कार्मुकमुख्येन बाहुवीर्येण चात्मनः	006a  
कृता वशे महीपालास्तत्र का परिदेवना	006c  
अग्निदाहान्मयं चापि मोक्षयित्वा स दानवम्	007a  
सभां तां कारयामास सव्यसाची परन्तपः	007c  
तेन चैव मयेनोक्ताः किङ्करा नाम राक्षसाः	008a  
वहन्ति तां सभां भीमास्तत्र का परिदेवना	008c  
यच्चासहायतां राजन्नुक्तवानसि भारत	009a  
तन्मिथ्या भ्रातरो हीमे सहायास्ते महारथाः	009c  
द्रोणस्तव महेष्वासः सह पुत्रेण धीमता	010a  
सूतपुत्रश्च राधेयो गौतमश्च महारथः	010c  
अहं च सह सोदर्यैः सौमदत्तिश्च वीर्यवान्	011a  
एतैस्त्वं सहितः सर्वैर्जय कृत्स्नां वसुन्धराम्	011c  
दुर्योधन उवाच	012  
त्वया च सहितो राजन्नेतैश्चान्यैर्महारथैः	012a  
एतानेव विजेष्यामि यदि त्वमनुमन्यसे	012c  
एतेषु विजितेष्वद्य भविष्यति मही मम	013a  
सर्वे च पृथिवीपालाः सभा सा च महाधना	013c  
शकुनिरुवाच	014  
धनञ्जयो वासुदेवो भीमसेनो युधिष्ठिरः	014a  
नकुलः सहदेवश्च द्रुपदश्च सहात्मजैः	014c  
नैते युधि बलाज्जेतुं शक्याः सुरगणैरपि	015a  
महारथा महेष्वासाः कृतास्त्रा युद्धदुर्मदाः	015c  
अहं तु तद्विजानामि विजेतुं येन शक्यते	016a  
युधिष्ठिरं स्वयं राजंस्तन्निबोध जुषस्व च	016c  
दुर्योधन उवाच	017  
अप्रमादेन सुहृदामन्येषां च महात्मनाम्	017a  
यदि शक्या विजेतुं ते तन्ममाचक्ष्व मातुल	017c  
शकुनिरुवाच	018  
द्यूतप्रियश्च कौन्तेयो न च जानाति देवितुम्	018a  
समाहूतश्च राजेन्द्रो न शक्ष्यति निवर्तितुम्	018c  
देवने कुशलश्चाहं न मेऽस्ति सदृशो भुवि	019a  
त्रिषु लोकेषु कौन्तेयं तं त्वं द्यूते समाह्वय	019c  
तस्याक्षकुशलो राजन्नादास्येऽहमसंशयम्	020a  
राज्यं श्रियं च तां दीप्तां त्वदर्थं पुरुषर्षभ	020c  
इदं तु सर्वं त्वं राज्ञे दुर्योधन निवेदय	021a  
अनुज्ञातस्तु ते पित्रा विजेष्ये तं न संशयः	021c  
दुर्योधन उवाच	022  
त्वमेव कुरुमुख्याय धृतराष्ट्राय सौबल	022a  
निवेदय यथान्यायं नाहं शक्ष्ये निशंसितुम्	022c  
