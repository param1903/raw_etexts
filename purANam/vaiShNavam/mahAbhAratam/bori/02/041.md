भीष्म उवाच	001  
नैषा चेदिपतेर्बुद्धिर्यया त्वाह्वयतेऽच्युतम्	001a  
नूनमेष जगद्भर्तुः कृष्णस्यैव विनिश्चयः	001c  
को हि मां भीमसेनाद्य क्षितावर्हति पार्थिवः	002a  
क्षेप्तुं दैवपरीतात्मा यथैष कुलपांसनः	002c  
एष ह्यस्य महाबाहो तेजोंशश्च हरेर्ध्रुवम्	003a  
तमेव पुनरादातुमिच्छत्पृथुयशा हरिः	003c  
येनैष कुरुशार्दूल शार्दूल इव चेदिराट्	004a  
गर्जत्यतीव दुर्बुद्धिः सर्वानस्मानचिन्तयन्	004c  
वैशम्पायन उवाच	005  
ततो न ममृषे चैद्यस्तद्भीष्मवचनं तदा	005a  
उवाच चैनं सङ्क्रुद्धः पुनर्भीष्ममथोत्तरम्	005c  
शिशुपाल उवाच	006  
द्विषतां नोऽस्तु भीष्मैष प्रभावः केशवस्य यः	006a  
यस्य संस्तववक्ता त्वं बन्दिवत्सततोत्थितः	006c  
संस्तवाय मनो भीष्म परेषां रमते सदा	007a  
यदि संस्तौषि राज्ञस्त्वमिमं हित्वा जनार्दनम्	007c  
दरदं स्तुहि बाह्लीकमिमं पार्थिवसत्तमम्	008a  
जायमानेन येनेयमभवद्दारिता मही	008c  
वङ्गाङ्गविषयाध्यक्षं सहस्राक्षसमं बले	009a  
स्तुहि कर्णमिमं भीष्म महाचापविकर्षणम्	009c  
द्रोणं द्रौणिं च साधु त्वं पितापुत्रौ महारथौ	010a  
स्तुहि स्तुत्याविमौ भीष्म सततं द्विजसत्तमौ	010c  
ययोरन्यतरो भीष्म सङ्क्रुद्धः सचराचराम्	011a  
इमां वसुमतीं कुर्यादशेषामिति मे मतिः	011c  
द्रोणस्य हि समं युद्धे न पश्यामि नराधिपम्	012a  
अश्वत्थाम्नस्तथा भीष्म न चैतौ स्तोतुमिच्छसि	012c  
शल्यादीनपि कस्मात्त्वं न स्तौषि वसुधाधिपान्	013a  
स्तवाय यदि ते बुद्धिर्वर्तते भीष्म सर्वदा	013c  
किं हि शक्यं मया कर्तुं यद्वृद्धानां त्वया नृप	014a  
पुरा कथयतां नूनं न श्रुतं धर्मवादिनाम्	014c  
आत्मनिन्दात्मपूजा च परनिन्दा परस्तवः	015a  
अनाचरितमार्याणां वृत्तमेतच्चतुर्विधम्	015c  
यदस्तव्यमिमं शश्वन्मोहात्संस्तौषि भक्तितः	016a  
केशवं तच्च ते भीष्म न कश्चिदनुमन्यते	016c  
कथं भोजस्य पुरुषे वर्गपाले दुरात्मनि	017a  
समावेशयसे सर्वं जगत्केवलकाम्यया	017c  
अथ वैषा न ते भक्तिः पकृतिं याति भारत	018a  
मयैव कथितं पूर्वं भूलिङ्गशकुनिर्यथा	018c  
भूलिङ्गशकुनिर्नाम पार्श्वे हिमवतः परे	019a  
भीष्म तस्याः सदा वाचः श्रूयन्तेऽर्थविगर्हिताः	019c  
मा साहसमितीदं सा सततं वाशते किल	020a  
साहसं चात्मनातीव चरन्ती नावबुध्यते	020c  
सा हि मांसार्गलं भीष्म मुखात्सिंहस्य खादतः	021a  
दन्तान्तरविलग्नं यत्तदादत्तेऽल्पचेतना	021c  
इच्छतः सा हि सिंहस्य भीष्म जीवत्यसंशयम्	022a  
तद्वत्त्वमप्यधर्मज्ञ सदा वाचः प्रभाषसे	022c  
इच्छतां पार्थिवेन्द्राणां भीष्म जीवस्यसंशयम्	023a  
लोकविद्विष्टकर्मा हि नान्योऽस्ति भवता समः	023c  
वैशम्पायन उवाच	024  
ततश्चेदिपतेः श्रुत्वा भीष्मः स कटुकं वचः	024a  
उवाचेदं वचो राजंश्चेदिराजस्य शृण्वतः	024c  
इच्छतां किल नामाहं जीवाम्येषां महीक्षिताम्	025a  
योऽहं न गणयाम्येतांस्तृणानीव नराधिपान्	025c  
एवमुक्ते तु भीष्मेण ततः सञ्चुक्रुधुर्नृपाः	026a  
केचिज्जहृषिरे तत्र केचिद्भीष्मं जगर्हिरे	026c  
केचिदूचुर्महेष्वासाः श्रुत्वा भीष्मस्य तद्वचः	027a  
पापोऽवलिप्तो वृद्धश्च नायं भीष्मोऽर्हति क्षमाम्	027c  
हन्यतां दुर्मतिर्भीष्मः पशुवत्साध्वयं नृपैः	028a  
सर्वैः समेत्य संरब्धैर्दह्यतां वा कटाग्निना	028c  
इति तेषां वचः श्रुत्वा ततः कुरुपितामहः	029a  
उवाच मतिमान्भीष्मस्तानेव वसुधाधिपान्	029c  
उक्तस्योक्तस्य नेहान्तमहं समुपलक्षये	030a  
यत्तु वक्ष्यामि तत्सर्वं शृणुध्वं वसुधाधिपाः	030c  
पशुवद्घातनं वा मे दहनं वा कटाग्निना	031a  
क्रियतां मूर्ध्नि वो न्यस्तं मयेदं सकलं पदम्	031c  
एष तिष्ठति गोविन्दः पूजितोऽस्माभिरच्युतः	032a  
यस्य वस्त्वरते बुद्धिर्मरणाय स माधवम्	032c  
कृष्णमाह्वयतामद्य युद्धे शार्ङ्गगदाधरम्	033a  
यावदस्यैव देवस्य देहं विशतु पातितः	033c  
