कर्ण उवाच	001  
त्रयः किलेमे अधना भवन्ति दासः शिष्यश्चास्वतन्त्रा च नारी	001a  
दासस्य पत्नी त्वं धनमस्य भद्रे हीनेश्वरा दासधनं च दासी	001c  
प्रविश्य सा नः परिचारैर्भजस्व तत्ते कार्यं शिष्टमावेश्य वेश्म	002a  
ईशाः स्म सर्वे तव राजपुत्रि भवन्ति ते धार्तराष्ट्रा न पार्थाः	002c  
अन्यं वृणीष्व पतिमाशु भामिनि यस्माद्दास्यं न लभसे देवनेन	003a  
अनवद्या वै पतिषु कामवृत्तिर्नित्यं दास्ये विदितं वै तवास्तु	003c  
पराजितो नकुलो भीमसेनो युधिष्ठिरः सहदेवोऽर्जुनश्च	004a  
दासीभूता प्रविश याज्ञसेनि पराजितास्ते पतयो न सन्ति	004c  
प्रयोजनं चात्मनि किं नु मन्यते पराक्रमं पौरुषं चेह पार्थः	005a  
पाञ्चाल्यस्य द्रुपदस्यात्मजामिमां सभामध्ये योऽतिदेवीद्ग्लहेषु	005c  
वैशम्पायन उवाच	006  
तद्वै श्रुत्वा भीमसेनोऽत्यमर्षी भृशं निशश्वास तदार्तरूपः	006a  
राजानुगो धर्मपाशानुबद्धो दहन्निवैनं कोपविरक्तदृष्टिः	006c  
भीम उवाच	007  
नाहं कुप्ये सूतपुत्रस्य राजन्नेष सत्यं दासधर्मः प्रविष्टः	007a  
किं विद्विषो वाद्य मां धारयेयुर्नादेवीस्त्वं यद्यनया नरेन्द्र	007c  
वैशम्पायन उवाच	008  
राधेयस्य वचः श्रुत्वा राजा दुर्योधनस्तदा	008a  
युधिष्ठिरमुवाचेदं तूष्णीम्भूतमचेतसम्	008c  
भीमार्जुनौ यमौ चैव स्थितौ ते नृप शासने	009a  
प्रश्नं प्रब्रूहि कृष्णां त्वमजितां यदि मन्यसे	009c  
एवमुक्त्वा स कौन्तेयमपोह्य वसनं स्वकम्	010a  
स्मयन्निवैक्षत्पाञ्चालीमैश्वर्यमदमोहितः	010c  
कदलीदण्डसदृशं सर्वलक्षणपूजितम्	011a  
गजहस्तप्रतीकाशं वज्रप्रतिमगौरवम्	011c  
अभ्युत्स्मयित्वा राधेयं भीममाधर्षयन्निव	012a  
द्रौपद्याः प्रेक्षमाणायाः सव्यमूरुमदर्शयत्	012c  
वृकोदरस्तदालोक्य नेत्रे उत्फाल्य लोहिते	013a  
प्रोवाच राजमध्ये तं सभां विश्रावयन्निव	013c  
पितृभिः सह सालोक्यं मा स्म गच्छेद्वृकोदरः	014a  
यद्येतमूरुं गदया न भिन्द्यां ते महाहवे	014c  
क्रुद्धस्य तस्य स्रोतोभ्यः सर्वेभ्यः पावकार्चिषः	015a  
वृक्षस्येव विनिश्चेरुः कोटरेभ्यः प्रदह्यतः	015c  
विदुर उवाच	016  
परं भयं पश्यत भीमसेनाद्बुध्यध्वं राज्ञो वरुणस्येव पाशात्	016a  
दैवेरितो नूनमयं पुरस्तात्परोऽनयो भरतेषूदपादि	016c  
अतिद्यूतं कृतमिदं धार्तराष्ट्रा येऽस्यां स्त्रियं विवदध्वं सभायाम्	017a  
योगक्षेमो दृश्यते वो महाभयः पापान्मन्त्रान्कुरवो मन्त्रयन्ति	017c  
इमं धर्मं कुरवो जानताशु दुर्दृष्टेऽस्मिन्परिषत्सम्प्रदुष्येत्	018a  
इमां चेत्पूर्वं कितवोऽग्लहीष्यदीशोऽभविष्यदपराजितात्मा	018c  
स्वप्ने यथैतद्धि धनं जितं स्यात्तदेवं मन्ये यस्य दीव्यत्यनीशः	019a  
गान्धारिपुत्रस्य वचो निशम्य धर्मादस्मात्कुरवो मापयात	019c  
दुर्योधन उवाच	020  
भीमस्य वाक्ये तद्वदेवार्जुनस्य स्थितोऽहं वै यमयोश्चैवमेव	020a  
युधिष्ठिरं चेत्प्रवदन्त्यनीशमथो दास्यान्मोक्ष्यसे याज्ञसेनि	020c  
अर्जुन उवाच	021  
ईशो राजा पूर्वमासीद्ग्लहे नः कुन्तीपुत्रो धर्मराजो महात्मा	021a  
ईशस्त्वयं कस्य पराजितात्मा तज्जानीध्वं कुरवः सर्व एव	021c  
वैशम्पायन उवाच	022  
ततो राज्ञो धृतराष्ट्रस्य गेहे गोमायुरुच्चैर्व्याहरदग्निहोत्रे	022a  
तं रासभाः प्रत्यभाषन्त राजन्समन्ततः पक्षिणश्चैव रौद्राः	022c  
तं च शब्दं विदुरस्तत्त्ववेदी शुश्राव घोरं सुबलात्मजा च	023a  
भीष्मद्रोणौ गौतमश्चापि विद्वान्स्वस्ति स्वस्तीत्यपि चैवाहुरुच्चैः	023c  
ततो गान्धारी विदुरश्चैव विद्वांस्तमुत्पातं घोरमालक्ष्य राज्ञे	024a  
निवेदयामासतुरार्तवत्तदा ततो राजा वाक्यमिदं बभाषे	024c  
हतोऽसि दुर्योधन मन्दबुद्धे यस्त्वं सभायां कुरुपुङ्गवानाम्	025a  
स्त्रियं समाभाषसि दुर्विनीत विशेषतो द्रौपदीं धर्मपत्नीम्	025c  
एवमुक्त्वा धृतराष्ट्रो मनीषी हितान्वेषी बान्धवानामपायात्	026a  
कृष्णां पाञ्चालीमब्रवीत्सान्त्वपूर्वं विमृश्यैतत्प्रज्ञया तत्त्वबुद्धिः	026c  
धृतराष्ट्र उवाच	027  
वरं वृणीष्व पाञ्चालि मत्तो यदभिकाङ्क्षसि	027a  
वधूनां हि विशिष्टा मे त्वं धर्मपरमा सती	027c  
द्रौपद्युवाच	028  
ददासि चेद्वरं मह्यं वृणोमि भरतर्षभ	028a  
सर्वधर्मानुगः श्रीमानदासोऽस्तु युधिष्ठिरः	028c  
मनस्विनमजानन्तो मा वै ब्रूयुः कुमारकाः	029a  
एष वै दासपुत्रेति प्रतिविन्ध्यं तमागतम्	029c  
राजपुत्रः पुरा भूत्वा यथा नान्यः पुमान्क्वचित्	030a  
लालितो दासपुत्रत्वं पश्यन्नश्येद्धि भारत	030c  
धृतराष्ट्र उवाच	031  
द्वितीयं ते वरं भद्रे ददामि वरयस्व माम्	031a  
मनो हि मे वितरति नैकं त्वं वरमर्हसि	031c  
द्रौपद्युवाच	032  
सरथौ सधनुष्कौ च भीमसेनधनञ्जयौ	032a  
नकुलं सहदेवं च द्वितीयं वरये वरम्	032c  
धृतराष्ट्र उवाच	033  
तृतीयं वरयास्मत्तो नासि द्वाभ्यां सुसत्कृता	033a  
त्वं हि सर्वस्नुषाणां मे श्रेयसी धर्मचारिणी	033c  
द्रौपद्युवाच	034  
लोभो धर्मस्य नाशाय भगवन्नाहमुत्सहे	034a  
अनर्हा वरमादातुं तृतीयं राजसत्तम	034c  
एकमाहुर्वैश्यवरं द्वौ तु क्षत्रस्त्रिया वरौ	035a  
त्रयस्तु राज्ञो राजेन्द्र ब्राह्मणस्य शतं वराः	035c  
पापीयांस इमे भूत्वा सन्तीर्णाः पतयो मम	036a  
वेत्स्यन्ति चैव भद्राणि राजन्पुण्येन कर्मणा	036c  
