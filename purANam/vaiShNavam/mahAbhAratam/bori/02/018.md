वासुदेव उवाच	001  
पतितौ हंसडिभकौ कंसामात्यौ निपातितौ	001a  
जरासन्धस्य निधने कालोऽयं समुपागतः	001c  
न स शक्यो रणे जेतुं सर्वैरपि सुरासुरैः	002a  
प्राणयुद्धेन जेतव्यः स इत्युपलभामहे	002c  
मयि नीतिर्बलं भीमे रक्षिता चावयोर्जुनः	003a  
साधयिष्याम तं राजन्वयं त्रय इवाग्नयः	003c  
त्रिभिरासादितोऽस्माभिर्विजने स नराधिपः	004a  
न सन्देहो यथा युद्धमेकेनाभ्युपयास्यति	004c  
अवमानाच्च लोकस्य व्यायतत्वाच्च धर्षितः	005a  
भीमसेनेन युद्धाय ध्रुवमभ्युपयास्यति	005c  
अलं तस्य महाबाहुर्भीमसेनो महाबलः	006a  
लोकस्य समुदीर्णस्य निधनायान्तको यथा	006c  
यदि ते हृदयं वेत्ति यदि ते प्रत्ययो मयि	007a  
भीमसेनार्जुनौ शीघ्रं न्यासभूतौ प्रयच्छ मे	007c  
008    वैशम्पायन उवाच
एवमुक्तो भगवता प्रत्युवाच युधिष्ठिरः	008a  
भीमपार्थौ समालोक्य सम्प्रहृष्टमुखौ स्थितौ	008c  
अच्युताच्युत मा मैवं व्याहरामित्रकर्षण	009a  
पाण्डवानां भवान्नाथो भवन्तं चाश्रिता वयम्	009c  
यथा वदसि गोविन्द सर्वं तदुपपद्यते	010a  
न हि त्वमग्रतस्तेषां येषां लक्ष्मीः पराङ्मुखी	010c  
निहतश्च जरासन्धो मोक्षिताश्च महीक्षितः	011a  
राजसूयश्च मे लब्धो निदेशे तव तिष्ठतः	011c  
क्षिप्रकारिन्यथा त्वेतत्कार्यं समुपपद्यते	012a  
मम कार्यं जगत्कार्यं तथा कुरु नरोत्तम	012c  
त्रिभिर्भवद्भिर्हि विना नाहं जीवितुमुत्सहे	013a  
धर्मकामार्थरहितो रोगार्त इव दुर्गतः	013c  
न शौरिणा विना पार्थो न शौरिः पाण्डवं विना	014a  
नाजेयोऽस्त्यनयोर्लोके कृष्णयोरिति मे मतिः	014c  
अयं च बलिनां श्रेष्ठः श्रीमानपि वृकोदरः	015a  
युवाभ्यां सहितो वीरः किं न कुर्यान्महायशाः	015c  
सुप्रणीतो बलौघो हि कुरुते कार्यमुत्तमम्	016a  
अन्धं जडं बलं प्राहुः प्रणेतव्यं विचक्षणैः	016c  
यतो हि निम्नं भवति नयन्तीह ततो जलम्	017a  
यतश्छिद्रं ततश्चापि नयन्ते धीधना बलम्	017c  
तस्मान्नयविधानज्ञं पुरुषं लोकविश्रुतम्	018a  
वयमाश्रित्य गोविन्दं यतामः कार्यसिद्धये	018c  
एवं प्रज्ञानयबलं क्रियोपायसमन्वितम्	019a  
पुरस्कुर्वीत कार्येषु कृष्ण कार्यार्थसिद्धये	019c  
एवमेव यदुश्रेष्ठं पार्थः कार्यार्थसिद्धये	020a  
अर्जुनः कृष्णमन्वेतु भीमोऽन्वेतु धनञ्जयम्	020c  
नयो जयो बलं चैव विक्रमे सिद्धिमेष्यति	020e  
एवमुक्तास्ततः सर्वे भ्रातरो विपुलौजसः	021a  
वार्ष्णेयः पाण्डवेयौ च प्रतस्थुर्मागधं प्रति	021c  
वर्चस्विनां ब्राह्मणानां स्नातकानां परिच्छदान्	022a  
आच्छाद्य सुहृदां वाक्यैर्मनोज्ञैरभिनन्दिताः	022c  
अमर्षादभितप्तानां ज्ञात्यर्थं मुख्यवाससाम्	023a  
रविसोमाग्निवपुषां भीममासीत्तदा वपुः	023c  
हतं मेने जरासन्धं दृष्ट्वा भीमपुरोगमौ	024a  
एककार्यसमुद्युक्तौ कृष्णौ युद्धेऽपराजितौ	024c  
ईशौ हि तौ महात्मानौ सर्वकार्यप्रवर्तने	025a  
धर्मार्थकामकार्याणां कार्याणामिव निग्रहे	025c  
कुरुभ्यः प्रस्थितास्ते तु मध्येन कुरुजाङ्गलम्	026a  
रम्यं पद्मसरो गत्वा कालकूटमतीत्य च	026c  
गण्डकीयां तथा शोणं सदानीरां तथैव च	027a  
एकपर्वतके नद्यः क्रमेणैत्य व्रजन्ति ते	027c  
सन्तीर्य सरयूं रम्यां दृष्ट्वा पूर्वांश्च कोसलान्	028a  
अतीत्य जग्मुर्मिथिलां मालां चर्मण्वतीं नदीम्	028c  
उत्तीर्य गङ्गां शोणं च सर्वे ते प्राङ्मुखास्त्रयः	029a  
कुरवोरश्छदं जग्मुर्मागधं क्षेत्रमच्युताः	029c  
ते शश्वद्गोधनाकीर्णमम्बुमन्तं शुभद्रुमम्	030a  
गोरथं गिरिमासाद्य ददृशुर्मागधं पुरम्	030c  
