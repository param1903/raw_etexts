भीष्म उवाच	001  
चेदिराजकुले जातस्त्र्यक्ष एष चतुर्भुजः	001a  
रासभारावसदृशं रुराव च ननाद च	001c  
तेनास्य मातापितरौ त्रेसतुस्तौ सबान्धवौ	002a  
वैकृतं तच्च तौ दृष्ट्वा त्यागाय कुरुतां मतिम्	002c  
ततः सभार्यं नृपतिं सामात्यं सपुरोहितम्	003a  
चिन्तासम्मूढहृदयं वागुवाचाशरीरिणी	003c  
एष ते नृपते पुत्रः श्रीमाञ्जातो महाबलः	004a  
तस्मादस्मान्न भेतव्यमव्यग्रः पाहि वै शिशुम्	004c  
न चैवैतस्य मृत्युस्त्वं न कालः प्रत्युपस्थितः	005a  
मृत्युर्हन्तास्य शस्त्रेण स चोत्पन्नो नराधिप	005c  
संश्रुत्योदाहृतं वाक्यं भूतमन्तर्हितं ततः	006a  
पुत्रस्नेहाभिसन्तप्ता जननी वाक्यमब्रवीत्	006c  
येनेदमीरितं वाक्यं ममैव तनयं प्रति	007a  
प्राञ्जलिस्तं नमस्यामि ब्रवीतु स पुनर्वचः	007c  
श्रोतुमिच्छामि पुत्रस्य कोऽस्य मृत्युर्भविष्यति	008a  
अन्तर्हितं ततो भूतमुवाचेदं पुनर्वचः	008c  
येनोत्सङ्गे गृहीतस्य भुजावभ्यधिकावुभौ	009a  
पतिष्यतः क्षितितले पञ्चशीर्षाविवोरगौ	009c  
तृतीयमेतद्बालस्य ललाटस्थं च लोचनम्	010a  
निमज्जिष्यति यं दृष्ट्वा सोऽस्य मृत्युर्भविष्यति	010c  
त्र्यक्षं चतुर्भुजं श्रुत्वा तथा च समुदाहृतम्	011a  
धरण्यां पार्थिवाः सर्वे अभ्यगच्छन्दिदृक्षवः	011c  
तान्पूजयित्वा सम्प्राप्तान्यथार्हं स महीपतिः	012a  
एकैकस्य नृपस्याङ्के पुत्रमारोपयत्तदा	012c  
एवं राजसहस्राणां पृथक्त्वेन यथाक्रमम्	013a  
शिशुरङ्के समारूढो न तत्प्राप निदर्शनम्	013c  
ततश्चेदिपुरं प्राप्तौ सङ्कर्षणजनार्दनौ	014a  
यादवौ यादवीं द्रष्टुं स्वसारं तां पितुस्तदा	014c  
अभिवाद्य यथान्यायं यथाज्येष्ठं नृपांश्च तान्	015a  
कुशलानामयं पृष्ट्वा निषण्णौ रामकेशवौ	015c  
अभ्यर्चितौ तदा वीरौ प्रीत्या चाभ्यधिकं ततः	016a  
पुत्रं दामोदरोत्सङ्गे देवी सन्न्यदधात्स्वयम्	016c  
न्यस्तमात्रस्य तस्याङ्के भुजावभ्यधिकावुभौ	017a  
पेततुस्तच्च नयनं निममज्ज ललाटजम्	017c  
तद्दृष्ट्वा व्यथिता त्रस्ता वरं कृष्णमयाचत	018a  
ददस्व मे वरं कृष्ण भयार्ताया महाभुज	018c  
त्वं ह्यार्तानां समाश्वासो भीतानामभयङ्करः	019a  
पितृष्वसारं मा भैषीरित्युवाच जनार्दनः	019c  
ददानि कं वरं किं वा करवाणि पितृष्वसः	020a  
शक्यं वा यदि वाशक्यं करिष्यामि वचस्तव	020c  
एवमुक्ता ततः कृष्णमब्रवीद्यदुनन्दनम्	021a  
शिशुपालस्यापराधान्क्षमेथास्त्वं महाबल	021c  
022    कृष्ण उवाच
अपराधशतं क्षाम्यं मया ह्यस्य पितृष्वसः	022a  
पुत्रस्य ते वधार्हाणां मा त्वं शोके मनः कृथाः	022c  
023    भीष्म उवाच
एवमेष नृपः पापः शिशुपालः सुमन्दधीः	023a  
त्वां समाह्वयते वीर गोविन्दवरदर्पितः	023c  
