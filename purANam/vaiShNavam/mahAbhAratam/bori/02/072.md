वैशम्पायन उवाच	001  
वनं गतेषु पार्थेषु निर्जितेषु दुरोदरे	001a  
धृतराष्ट्रं महाराज तदा चिन्ता समाविशत्	001c  
तं चिन्तयानमासीनं धृतराष्ट्रं जनेश्वरम्	002a  
निःश्वसन्तमनेकाग्रमिति होवाच सञ्जयः	002c  
अवाप्य वसुसम्पूर्णां वसुधां वसुधाधिप	003a  
प्रव्राज्य पाण्डवान्राज्याद्राजन्किमनुशोचसि	003c  
धृतराष्ट्र उवाच	004  
अशोच्यं तु कुतस्तेषां येषां वैरं भविष्यति	004a  
पाण्डवैर्युद्धशौण्डैर्हि मित्रवद्भिर्महारथैः	004c  
सञ्जय उवाच	005  
तवेदं सुकृतं राजन्महद्वैरं भविष्यति	005a  
विनाशः सर्वलोकस्य सानुबन्धो भविष्यति	005c  
वार्यमाणोऽपि भीष्मेण द्रोणेन विदुरेण च	006a  
पाण्डवानां प्रियां भार्यां द्रौपदीं धर्मचारिणीम्	006c  
प्राहिणोदानयेहेति पुत्रो दुर्योधनस्तव	007a  
सूतपुत्रं सुमन्दात्मा निर्लज्जः प्रातिकामिनम्	007c  
धृतराष्ट्र उवाच	008  
यस्मै देवाः प्रयच्छन्ति पुरुषाय पराभवम्	008a  
बुद्धिं तस्यापकर्षन्ति सोऽपाचीनानि पश्यति	008c  
बुद्धौ कलुषभूतायां विनाशे प्रत्युपस्थिते	009a  
अनयो नयसङ्काशो हृदयान्नापसर्पति	009c  
अनर्थाश्चार्थरूपेण अर्थाश्चानर्थरूपिणः	010a  
उत्तिष्ठन्ति विनाशान्ते नरं तच्चास्य रोचते	010c  
न कालो दण्डमुद्यम्य शिरः कृन्तति कस्यचित्	011a  
कालस्य बलमेतावद्विपरीतार्थदर्शनम्	011c  
आसादितमिदं घोरं तुमुलं लोमहर्षणम्	012a  
पाञ्चालीमपकर्षद्भिः सभामध्ये तपस्विनीम्	012c  
अयोनिजां रूपवतीं कुले जातां विभावरीम्	013a  
को नु तां सर्वधर्मज्ञां परिभूय यशस्विनीम्	013c  
पर्यानयेत्सभामध्यमृते दुर्द्यूतदेविनम्	014a  
स्त्रीधर्मिणीं वरारोहां शोणितेन समुक्षिताम्	014c  
एकवस्त्रां च पाञ्चालीं पाण्डवानभ्यवेक्षतीम्	015a  
हृतस्वान्भ्रष्टचित्तांस्तान्हृतदारान्हृतश्रियः	015c  
विहीनान्सर्वकामेभ्यो दासभाववशं गतान्	016a  
धर्मपाशपरिक्षिप्तानशक्तानिव विक्रमे	016c  
क्रुद्धाममर्षितां कृष्णां दुःखितां कुरुसंसदि	017a  
दुर्योधनश्च कर्णश्च कटुकान्यभ्यभाषताम्	017c  
तस्याः कृपणचक्षुर्भ्यां प्रदह्येतापि मेदिनी	018a  
अपि शेषं भवेदद्य पुत्राणां मम सञ्जय	018c  
भारतानां स्त्रियः सर्वा गान्धार्या सह सङ्गताः	019a  
प्राक्रोशन्भैरवं तत्र दृष्ट्वा कृष्णां सभागताम्	019c  
अग्निहोत्राणि सायाह्ने न चाहूयन्त सर्वशः	020a  
ब्राह्मणाः कुपिताश्चासन्द्रौपद्याः परिकर्षणे	020c  
आसीन्निष्टानको घोरो निर्घातश्च महानभूत्	021a  
दिवोल्काश्चापतन्घोरा राहुश्चार्कमुपाग्रसत्	021c  
अपर्वणि महाघोरं प्रजानां जनयन्भयम्	021e  
तथैव रथशालासु प्रादुरासीद्धुताशनः	022a  
ध्वजाश्च व्यवशीर्यन्त भरतानामभूतये	022c  
दुर्योधनस्याग्निहोत्रे प्राक्रोशन्भैरवं शिवाः	023a  
तास्तदा प्रत्यभाषन्त रासभाः सर्वतोदिशम्	023c  
प्रातिष्ठत ततो भीष्मो द्रोणेन सह सञ्जय	024a  
कृपश्च सोमदत्तश्च बाह्लीकश्च महारथः	024c  
ततोऽहमब्रुवं तत्र विदुरेण प्रचोदितः	025a  
वरं ददानि कृष्णायै काङ्क्षितं यद्यदिच्छति	025c  
अवृणोत्तत्र पाञ्चाली पाण्डवानमितौजसः	026a  
सरथान्सधनुष्कांश्चाप्यनुज्ञासिषमप्यहम्	026c  
अथाब्रवीन्महाप्राज्ञो विदुरः सर्वधर्मवित्	027a  
एतदन्ताः स्थ भरता यद्वः कृष्णा सभां गता	027c  
एषा पाञ्चालराजस्य सुतैषा श्रीरनुत्तमा	028a  
पाञ्चाली पाण्डवानेतान्दैवसृष्टोपसर्पति	028c  
तस्याः पार्थाः परिक्लेशं न क्षंस्यन्तेऽत्यमर्षणाः	029a  
वृष्णयो वा महेष्वासाः पाञ्चाला वा महौजसः	029c  
तेन सत्याभिसन्धेन वासुदेवेन रक्षिताः	030a  
आगमिष्यति बीभत्सुः पाञ्चालैरभिरक्षितः	030c  
तेषां मध्ये महेष्वासो भीमसेनो महाबलः	031a  
आगमिष्यति धुन्वानो गदां दण्डमिवान्तकः	031c  
ततो गाण्डीवनिर्घोषं श्रुत्वा पार्थस्य धीमतः	032a  
गदावेगं च भीमस्य नालं सोढुं नराधिपाः	032c  
तत्र मे रोचते नित्यं पार्थैः सार्धं न विग्रहः	033a  
कुरुभ्यो हि सदा मन्ये पाण्डवाञ्शक्तिमत्तरान्	033c  
तथा हि बलवान्राजा जरासन्धो महाद्युतिः	034a  
बाहुप्रहरणेनैव भीमेन निहतो युधि	034c  
तस्य ते शम एवास्तु पाण्डवैर्भरतर्षभ	035a  
उभयोः पक्षयोर्युक्तं क्रियतामविशङ्कया	035c  
एवं गावल्गणे क्षत्ता धर्मार्थसहितं वचः	036a  
उक्तवान्न गृहीतं च मया पुत्रहितेप्सया	036c  
