युधिष्ठिर उवाच	001  
राजन्किं करवामस्ते प्रशाध्यस्मांस्त्वमीश्वरः	001a  
नित्यं हि स्थातुमिच्छामस्तव भारत शासने	001c  
धृतराष्ट्र उवाच	002  
अजातशत्रो भद्रं ते अरिष्टं स्वस्ति गच्छत	002a  
अनुज्ञाताः सहधनाः स्वराज्यमनुशासत	002c  
इदं त्वेवावबोद्धव्यं वृद्धस्य मम शासनम्	003a  
धिया निगदितं कृत्स्नं पथ्यं निःश्रेयसं परम्	003c  
वेत्थ त्वं तात धर्माणां गतिं सूक्ष्मां युधिष्ठिर	004a  
विनीतोऽसि महाप्राज्ञ वृद्धानां पर्युपासिता	004c  
यतो बुद्धिस्ततः शान्तिः प्रशमं गच्छ भारत	005a  
नादारौ क्रमते शस्त्रं दारौ शस्त्रं निपात्यते	005c  
न वैराण्यभिजानन्ति गुणान्पश्यन्ति नागुणान्	006a  
विरोधं नाधिगच्छन्ति ये त उत्तमपूरुषाः	006c  
संवादे परुषाण्याहुर्युधिष्ठिर नराधमाः	007a  
प्रत्याहुर्मध्यमास्त्वेतानुक्ताः परुषमुत्तरम्	007c  
नैवोक्ता नैव चानुक्ता अहिताः परुषा गिरः	008a  
प्रतिजल्पन्ति वै धीराः सदा उत्तमपूरुषाः	008c  
स्मरन्ति सुकृतान्येव न वैराणि कृतान्यपि	009a  
सन्तः प्रतिविजानन्तो लब्ध्वा प्रत्ययमात्मनः	009c  
तथाचरितमार्येण त्वयास्मिन्सत्समागमे	010a  
दुर्योधनस्य पारुष्यं तत्तात हृदि मा कृथाः	010c  
मातरं चैव गान्धारीं मां च त्वद्गुणकाङ्क्षिणम्	011a  
उपस्थितं वृद्धमन्धं पितरं पश्य भारत	011c  
प्रेक्षापूर्वं मया द्यूतमिदमासीदुपेक्षितम्	012a  
मित्राणि द्रष्टुकामेन पुत्राणां च बलाबलम्	012c  
अशोच्याः कुरवो राजन्येषां त्वमनुशासिता	013a  
मन्त्री च विदुरो धीमान्सर्वशास्त्रविशारदः	013c  
त्वयि धर्मोऽर्जुने वीर्यं भीमसेने पराक्रमः	014a  
श्रद्धा च गुरुशुश्रूषा यमयोः पुरुषाग्र्ययोः	014c  
अजातशत्रो भद्रं ते खाण्डवप्रस्थमाविश	015a  
भ्रातृभिस्तेऽस्तु सौभ्रात्रं धर्मे ते धीयतां मनः	015c  
वैशम्पायन उवाच	016  
इत्युक्तो भरतश्रेष्ठो धर्मराजो युधिष्ठिरः	016a  
कृत्वार्यसमयं सर्वं प्रतस्थे भ्रातृभिः सह	016c  
ते रथान्मेघसङ्काशानास्थाय सह कृष्णया	017a  
प्रययुर्हृष्टमनस इन्द्रप्रस्थं पुरोत्तमम्	017c  
