वैशम्पायन उवाच	001  
उषित्वा खाण्डवप्रस्थे सुखवासं जनार्दनः	001a  
पार्थैः प्रीतिसमायुक्तैः पूजनार्होऽभिपूजितः	001c  
गमनाय मतिं चक्रे पितुर्दर्शनलालसः	002a  
धर्मराजमथामन्त्र्य पृथां च पृथुलोचनः	002c  
ववन्दे चरणौ मूर्ध्ना जगद्वन्द्यः पितृष्वसुः	003a  
स तया मूर्ध्न्युपाघ्रातः परिष्वक्तश्च केशवः	003c  
ददर्शानन्तरं कृष्णो भगिनीं स्वां महायशाः	004a  
तामुपेत्य हृषीकेशः प्रीत्या बाष्पसमन्वितः	004c  
अर्थ्यं तथ्यं हितं वाक्यं लघु युक्तमनुत्तमम्	005a  
उवाच भगवान्भद्रां सुभद्रां भद्रभाषिणीम्	005c  
तया स्वजनगामीनि श्रावितो वचनानि सः	006a  
सम्पूजितश्चाप्यसकृच्छिरसा चाभिवादितः	006c  
तामनुज्ञाप्य वार्ष्णेयः प्रतिनन्द्य च भामिनीम्	007a  
ददर्शानन्तरं कृष्णां धौम्यं चापि जनार्दनः	007c  
ववन्दे च यथान्यायं धौम्यं पुरुषसत्तमः	008a  
द्रौपदीं सान्त्वयित्वा च आमन्त्र्य च जनार्दनः	008c  
भ्रातॄनभ्यगमद्धीमान्पार्थेन सहितो बली	009a  
भ्रातृभिः पञ्चभिः कृष्णो वृतः शक्र इवामरैः	009c  
अर्चयामास देवांश्च द्विजांश्च यदुपुङ्गवः	010a  
माल्यजप्यनमस्कारैर्गन्धैरुच्चावचैरपि	010c  
स कृत्वा सर्वकार्याणि प्रतस्थे तस्थुषां वरः	010e  
स्वस्ति वाच्यार्हतो विप्रान्दधिपात्रफलाक्षतैः	011a  
वसु प्रदाय च ततः प्रदक्षिणमवर्तत	011c  
काञ्चनं रथमास्थाय तार्क्ष्यकेतनमाशुगम्	012a  
गदाचक्रासिशार्ङ्गाद्यैरायुधैश्च समन्वितम्	012c  
तिथावथ च नक्षत्रे मुहूर्ते च गुणान्विते	013a  
प्रययौ पुण्डरीकाक्षः सैन्यसुग्रीववाहनः	013c  
अन्वारुरोह चाप्येनं प्रेम्णा राजा युधिष्ठिरः	014a  
अपास्य चास्य यन्तारं दारुकं यन्तृसत्तमम्	014c  
अभीषून्सम्प्रजग्राह स्वयं कुरुपतिस्तदा	014e  
उपारुह्यार्जुनश्चापि चामरव्यजनं सितम्	015a  
रुक्मदण्डं बृहन्मूर्ध्नि दुधावाभिप्रदक्षिणम्	015c  
तथैव भीमसेनोऽपि यमाभ्यां सहितो वशी	016a  
पृष्ठतोऽनुययौ कृष्णमृत्विक्पौरजनैर्वृतः	016c  
स तथा भ्रातृभिः सार्धं केशवः परवीरहा	017a  
अनुगम्यमानः शुशुभे शिष्यैरिव गुरुः प्रियैः	017c  
पार्थमामन्त्र्य गोविन्दः परिष्वज्य च पीडितम्	018a  
युधिष्ठिरं पूजयित्वा भीमसेनं यमौ तथा	018c  
परिष्वक्तो भृशं ताभ्यां यमाभ्यामभिवादितः	019a  
ततस्तैः संविदं कृत्वा यथावन्मधुसूदनः	019c  
निवर्तयित्वा च तदा पाण्डवान्सपदानुगान्	020a  
स्वां पुरीं प्रययौ कृष्णः पुरन्दर इवापरः	020c  
लोचनैरनुजग्मुस्ते तमा दृष्टिपथात्तदा	021a  
मनोभिरनुजग्मुस्ते कृष्णं प्रीतिसमन्वयात्	021c  
अतृप्तमनसामेव तेषां केशवदर्शने	022a  
क्षिप्रमन्तर्दधे शौरिश्चक्षुषां प्रियदर्शनः	022c  
अकामा इव पार्थास्ते गोविन्दगतमानसाः	023a  
निवृत्योपययुः सर्वे स्वपुरं पुरुषर्षभाः	023c  
स्यन्दनेनाथ कृष्णोऽपि समये द्वारकामगात्	023e  
