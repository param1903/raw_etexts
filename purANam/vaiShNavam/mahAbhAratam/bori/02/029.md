वैशम्पायन उवाच	001  
नकुलस्य तु वक्ष्यामि कर्माणि विजयं तथा	001a  
वासुदेवजितामाशां यथासौ व्यजयत्प्रभुः	001c  
निर्याय खाण्डवप्रस्थात्प्रतीचीमभितो दिशम्	002a  
उद्दिश्य मतिमान्प्रायान्महत्या सेनया सह	002c  
सिंहनादेन महता योधानां गर्जितेन च	003a  
रथनेमिनिनादैश्च कम्पयन्वसुधामिमाम्	003c  
ततो बहुधनं रम्यं गवाश्वधनधान्यवत्	004a  
कार्त्तिकेयस्य दयितं रोहीतकमुपाद्रवत्	004c  
तत्र युद्धं महद्वृत्तं शूरैर्मत्तमयूरकैः	005a  
मरुभूमिं च कार्त्स्न्येन तथैव बहुधान्यकम्	005c  
शैरीषकं महेच्छं च वशे चक्रे महाद्युतिः	006a  
शिबींस्त्रिगर्तानम्बष्ठान्मालवान्पञ्चकर्पटान्	006c  
तथा मध्यमिकायांश्च वाटधानान्द्विजानथ	007a  
पुनश्च परिवृत्याथ पुष्करारण्यवासिनः	007c  
गणानुत्सवसङ्केतान्व्यजयत्पुरुषर्षभः	008a  
सिन्धुकूलाश्रिता ये च ग्रामणेया महाबलाः	008c  
शूद्राभीरगणाश्चैव ये चाश्रित्य सरस्वतीम्	009a  
वर्तयन्ति च ये मत्स्यैर्ये च पर्वतवासिनः	009c  
कृत्स्नं पञ्चनदं चैव तथैवापरपर्यटम्	010a  
उत्तरज्योतिकं चैव तथा वृन्दाटकं पुरम्	010c  
द्वारपालं च तरसा वशे चक्रे महाद्युतिः	010e  
रमठान्हारहूणांश्च प्रतीच्याश्चैव ये नृपाः	011a  
तान्सर्वान्स वशे चक्रे शासनादेव पाण्डवः	011c  
तत्रस्थः प्रेषयामास वासुदेवाय चाभिभुः	012a  
स चास्य दशभी राज्यैः प्रतिजग्राह शासनम्	012c  
ततः शाकलमभ्येत्य मद्राणां पुटभेदनम्	013a  
मातुलं प्रीतिपूर्वेण शल्यं चक्रे वशे बली	013c  
स तस्मिन्सत्कृतो राज्ञा सत्कारार्हो विशां पते	014a  
रत्नानि भूरीण्यादाय सम्प्रतस्थे युधां पतिः	014c  
ततः सागरकुक्षिस्थान्म्लेच्छान्परमदारुणान्	015a  
पह्लवान्बर्बरांश्चैव तान्सर्वाननयद्वशम्	015c  
ततो रत्नान्युपादाय वशे कृत्वा च पार्थिवान्	016a  
न्यवर्तत नरश्रेष्ठो नकुलश्चित्रमार्गवित्	016c  
करभाणां सहस्राणि कोशं तस्य महात्मनः	017a  
ऊहुर्दश महाराज कृच्छ्रादिव महाधनम्	017c  
इन्द्रप्रस्थगतं वीरमभ्येत्य स युधिष्ठिरम्	018a  
ततो माद्रीसुतः श्रीमान्धनं तस्मै न्यवेदयत्	018c  
एवं प्रतीचीं नकुलो दिशं वरुणपालिताम्	019a  
विजिग्ये वासुदेवेन निर्जितां भरतर्षभः	019c  
