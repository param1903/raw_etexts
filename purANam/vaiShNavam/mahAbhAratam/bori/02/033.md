वैशम्पायन उवाच	001  
ततोऽभिषेचनीयेऽह्नि ब्राह्मणा राजभिः सह	001a  
अन्तर्वेदीं प्रविविशुः सत्कारार्थं महर्षयः	001c  
नारदप्रमुखास्तस्यामन्तर्वेद्यां महात्मनः	002a  
समासीनाः शुशुभिरे सह राजर्षिभिस्तदा	002c  
समेता ब्रह्मभवने देवा देवर्षयो यथा	003a  
कर्मान्तरमुपासन्तो जजल्पुरमितौजसः	003c  
इदमेवं न चाप्येवमेवमेतन्न चान्यथा	004a  
इत्यूचुर्बहवस्तत्र वितण्डानाः परस्परम्	004c  
कृशानर्थांस्तथा केचिदकृशांस्तत्र कुर्वते	005a  
अकृशांश्च कृशांश्चक्रुर्हेतुभिः शास्त्रनिश्चितैः	005c  
तत्र मेधाविनः केचिदर्थमन्यैः प्रपूरितम्	006a  
विचिक्षिपुर्यथा श्येना नभोगतमिवामिषम्	006c  
केचिद्धर्मार्थसंयुक्ताः कथास्तत्र महाव्रताः	007a  
रेमिरे कथयन्तश्च सर्ववेदविदां वराः	007c  
सा वेदिर्वेदसम्पन्नैर्देवद्विजमहर्षिभिः	008a  
आबभासे समाकीर्णा नक्षत्रैर्द्यौरिवामला	008c  
न तस्यां सन्निधौ शूद्रः कश्चिदासीन्न चाव्रतः	009a  
अन्तर्वेद्यां तदा राजन्युधिष्ठिरनिवेशने	009c  
तां तु लक्ष्मीवतो लक्ष्मीं तदा यज्ञविधानजाम्	010a  
तुतोष नारदः पश्यन्धर्मराजस्य धीमतः	010c  
अथ चिन्तां समापेदे स मुनिर्मनुजाधिप	011a  
नारदस्तं तदा पश्यन्सर्वक्षत्रसमागमम्	011c  
सस्मार च पुरावृत्तां कथां तां भरतर्षभ	012a  
अंशावतरणे यासौ ब्रह्मणो भवनेऽभवत्	012c  
देवानां सङ्गमं तं तु विज्ञाय कुरुनन्दन	013a  
नारदः पुण्डरीकाक्षं सस्मार मनसा हरिम्	013c  
साक्षात्स विबुधारिघ्नः क्षत्रे नारायणो विभुः	014a  
प्रतिज्ञां पालयन्धीमाञ्जातः परपुरञ्जयः	014c  
सन्दिदेश पुरा योऽसौ विबुधान्भूतकृत्स्वयम्	015a  
अन्योन्यमभिनिघ्नन्तः पुनर्लोकानवाप्स्यथ	015c  
इति नारायणः शम्भुर्भगवाञ्जगतः प्रभुः	016a  
आदिश्य विबुधान्सर्वानजायत यदुक्षये	016c  
क्षितावन्धकवृष्णीनां वंशे वंशभृतां वरः	017a  
परया शुशुभे लक्ष्म्या नक्षत्राणामिवोडुराट्	017c  
यस्य बाहुबलं सेन्द्राः सुराः सर्व उपासते	018a  
सोऽयं मानुषवन्नाम हरिरास्तेऽरिमर्दनः	018c  
अहो बत महद्भूतं स्वयम्भूर्यदिदं स्वयम्	019a  
आदास्यति पुनः क्षत्रमेवं बलसमन्वितम्	019c  
इत्येतां नारदश्चिन्तां चिन्तयामास धर्मवित्	020a  
हरिं नारायणं ज्ञात्वा यज्ञैरीड्यं तमीश्वरम्	020c  
तस्मिन्धर्मविदां श्रेष्ठो धर्मराजस्य धीमतः	021a  
महाध्वरे महाबुद्धिस्तस्थौ स बहुमानतः	021c  
ततो भीष्मोऽब्रवीद्राजन्धर्मराजं युधिष्ठिरम्	022a  
क्रियतामर्हणं राज्ञां यथार्हमिति भारत	022c  
आचार्यमृत्विजं चैव संयुक्तं च युधिष्ठिर	023a  
स्नातकं च प्रियं चाहुः षडर्घ्यार्हान्नृपं तथा	023c  
एतानर्हानभिगतानाहुः संवत्सरोषितान्	024a  
त इमे कालपूगस्य महतोऽस्मानुपागताः	024c  
एषामेकैकशो राजन्नर्घ्यमानीयतामिति	025a  
अथ चैषां वरिष्ठाय समर्थायोपनीयताम्	025c  
026    युधिष्ठिर उवाच
कस्मै भवान्मन्यतेऽर्घमेकस्मै कुरुनन्दन	026a  
उपनीयमानं युक्तं च तन्मे ब्रूहि पितामह	026c  
027    वैशम्पायन उवाच
ततो भीष्मः शान्तनवो बुद्ध्या निश्चित्य भारत	027a  
वार्ष्णेयं मन्यते कृष्णमर्हणीयतमं भुवि	027c  
एष ह्येषां समेतानां तेजोबलपराक्रमैः	028a  
मध्ये तपन्निवाभाति ज्योतिषामिव भास्करः	028c  
असूर्यमिव सूर्येण निवातमिव वायुना	029a  
भासितं ह्लादितं चैव कृष्णेनेदं सदो हि नः	029c  
तस्मै भीष्माभ्यनुज्ञातः सहदेवः प्रतापवान्	030a  
उपजह्रेऽथ विधिवद्वार्ष्णेयायार्घ्यमुत्तमम्	030c  
प्रतिजग्राह तत्कृष्णः शास्त्रदृष्टेन कर्मणा	031a  
शिशुपालस्तु तां पूजां वासुदेवे न चक्षमे	031c  
स उपालभ्य भीष्मं च धर्मराजं च संसदि	032a  
अपाक्षिपद्वासुदेवं चेदिराजो महाबलः	032c  
