वैशम्पायन उवाच	001  
तथा तत्रोपविष्टेषु पाण्डवेषु महात्मसु	001a  
महत्सु चोपविष्टेषु गन्धर्वेषु च भारत	001c  
लोकाननुचरन्सर्वानागमत्तां सभामृषिः	002a  
नारदः सुमहातेजा ऋषिभिः सहितस्तदा	002c  
पारिजातेन राजेन्द्र रैवतेन च धीमता	003a  
सुमुखेन च सौम्येन देवर्षिरमितद्युतिः	003c  
सभास्थान्पाण्डवान्द्रष्टुं प्रीयमाणो मनोजवः	003e  
तमागतमृषिं दृष्ट्वा नारदं सर्वधर्मवित्	004a  
सहसा पाण्डवश्रेष्ठः प्रत्युत्थायानुजैः सह	004c  
अभ्यवादयत प्रीत्या विनयावनतस्तदा	004e  
तदर्हमासनं तस्मै सम्प्रदाय यथाविधि	005a  
अर्चयामास रत्नैश्च सर्वकामैश्च धर्मवित्	005c  
सोऽर्चितः पाण्डवैः सर्वैर्महर्षिर्वेदपारगः	006a  
धर्मकामार्थसंयुक्तं पप्रच्छेदं युधिष्ठिरम्	006c  
007    नारद उवाच
कच्चिदर्थाश्च कल्पन्ते धर्मे च रमते मनः	007a  
सुखानि चानुभूयन्ते मनश्च न विहन्यते	007c  
कच्चिदाचरितां पूर्वैर्नरदेव पितामहैः	008a  
वर्तसे वृत्तिमक्षीणां धर्मार्थसहितां नृषु	008c  
कच्चिदर्थेन वा धर्मं धर्मेणार्थमथापि वा	009a  
उभौ वा प्रीतिसारेण न कामेन प्रबाधसे	009c  
कच्चिदर्थं च धर्मं च कामं च जयतां वर	010a  
विभज्य काले कालज्ञ सदा वरद सेवसे	010c  
कच्चिद्राजगुणैः षड्भिः सप्तोपायांस्तथानघ	011a  
बलाबलं तथा सम्यक्चतुर्दश परीक्षसे	011c  
कच्चिदात्मानमन्वीक्ष्य परांश्च जयतां वर	012a  
तथा सन्धाय कर्माणि अष्टौ भारत सेवसे	012c  
कच्चित्प्रकृतयः षट्ते न लुप्ता भरतर्षभ	013a  
आढ्यास्तथा व्यसनिनः स्वनुरक्ताश्च सर्वशः	013c  
कच्चिन्न तर्कैर्दूतैर्वा ये चाप्यपरिशङ्किताः	014a  
त्वत्तो वा तव वामात्यैर्भिद्यते जातु मन्त्रितम्	014c  
कच्चित्सन्धिं यथाकालं विग्रहं चोपसेवसे	015a  
कच्चिद्वृत्तिमुदासीने मध्यमे चानुवर्तसे	015c  
कच्चिदात्मसमा बुद्ध्या शुचयो जीवितक्षमाः	016a  
कुलीनाश्चानुरक्ताश्च कृतास्ते वीर मन्त्रिणः	016c  
विजयो मन्त्रमूलो हि राज्ञां भवति भारत	017a  
सुसंवृतो मन्त्रधनैरमात्यैः शास्त्रकोविदैः	017c  
कच्चिन्निद्रावशं नैषि कच्चित्काले विबुध्यसे	018a  
कच्चिच्चापररात्रेषु चिन्तयस्यर्थमर्थवित्	018c  
कच्चिन्मन्त्रयसे नैकः कच्चिन्न बहुभिः सह	019a  
कच्चित्ते मन्त्रितो मन्त्रो न राष्ट्रमनुधावति	019c  
कच्चिदर्थान्विनिश्चित्य लघुमूलान्महोदयान्	020a  
क्षिप्रमारभसे कर्तुं न विघ्नयसि तादृशान्	020c  
कच्चिन्न सर्वे कर्मान्ताः परोक्षास्ते विशङ्किताः	021a  
सर्वे वा पुनरुत्सृष्टाः संसृष्टं ह्यत्र कारणम्	021c  
कच्चिद्राजन्कृतान्येव कृतप्रायाणि वा पुनः	022a  
विदुस्ते वीर कर्माणि नानवाप्तानि कानिचित्	022c  
कच्चित्कारणिकाः सर्वे सर्वशास्त्रेषु कोविदाः	023a  
कारयन्ति कुमारांश्च योधमुख्यांश्च सर्वशः	023c  
कच्चित्सहस्रैर्मूर्खाणामेकं क्रीणासि पण्डितम्	024a  
पण्डितो ह्यर्थकृच्छ्रेषु कुर्यान्निःश्रेयसं परम्	024c  
कच्चिद्दुर्गाणि सर्वाणि धनधान्यायुधोदकैः	025a  
यन्त्रैश्च परिपूर्णानि तथा शिल्पिधनुर्धरैः	025c  
एकोऽप्यमात्यो मेधावी शूरो दान्तो विचक्षणः	026a  
राजानं राजपुत्रं वा प्रापयेन्महतीं श्रियम्	026c  
कच्चिदष्टादशान्येषु स्वपक्षे दश पञ्च च	027a  
त्रिभिस्त्रिभिरविज्ञातैर्वेत्सि तीर्थानि चारकैः	027c  
कच्चिद्द्विषामविदितः प्रतियत्तश्च सर्वदा	028a  
नित्ययुक्तो रिपून्सर्वान्वीक्षसे रिपुसूदन	028c  
कच्चिद्विनयसम्पन्नः कुलपुत्रो बहुश्रुतः	029a  
अनसूयुरनुप्रष्टा सत्कृतस्ते पुरोहितः	029c  
कच्चिदग्निषु ते युक्तो विधिज्ञो मतिमानृजुः	030a  
हुतं च होष्यमाणं च काले वेदयते सदा	030c  
कच्चिदङ्गेषु निष्णातो ज्योतिषां प्रतिपादकः	031a  
उत्पातेषु च सर्वेषु दैवज्ञः कुशलस्तव	031c  
कच्चिन्मुख्या महत्स्वेव मध्यमेषु च मध्यमाः	032a  
जघन्याश्च जघन्येषु भृत्याः कर्मसु योजिताः	032c  
अमात्यानुपधातीतान्पितृपैतामहाञ्शुचीन्	033a  
श्रेष्ठाञ्श्रेष्ठेषु कच्चित्त्वं नियोजयसि कर्मसु	033c  
कच्चिन्नोग्रेण दण्डेन भृशमुद्वेजितप्रजाः	034a  
राष्ट्रं तवानुशासन्ति मन्त्रिणो भरतर्षभ	034c  
कच्चित्त्वां नावजानन्ति याजकाः पतितं यथा	035a  
उग्रप्रतिग्रहीतारं कामयानमिव स्त्रियः	035c  
कच्चिद्धृष्टश्च शूरश्च मतिमान्धृतिमाञ्शुचिः	036a  
कुलीनश्चानुरक्तश्च दक्षः सेनापतिस्तव	036c  
कच्चिद्बलस्य ते मुख्याः सर्वे युद्धविशारदाः	037a  
दृष्टापदाना विक्रान्तास्त्वया सत्कृत्य मानिताः	037c  
कच्चिद्बलस्य भक्तं च वेतनं च यथोचितम्	038a  
सम्प्राप्तकालं दातव्यं ददासि न विकर्षसि	038c  
कालातिक्रमणाद्ध्येते भक्तवेतनयोर्भृताः	039a  
भर्तुः कुप्यन्ति दौर्गत्यात्सोऽनर्थः सुमहान्स्मृतः	039c  
कच्चित्सर्वेऽनुरक्तास्त्वां कुलपुत्राः प्रधानतः	040a  
कच्चित्प्राणांस्तवार्थेषु सन्त्यजन्ति सदा युधि	040c  
कच्चिन्नैको बहूनर्थान्सर्वशः साम्परायिकान्	041a  
अनुशास्सि यथाकामं कामात्मा शासनातिगः	041c  
कच्चित्पुरुषकारेण पुरुषः कर्म शोभयन्	042a  
लभते मानमधिकं भूयो वा भक्तवेतनम्	042c  
कच्चिद्विद्याविनीतांश्च नराञ्ज्ञानविशारदान्	043a  
यथार्हं गुणतश्चैव दानेनाभ्यवपद्यसे	043c  
कच्चिद्दारान्मनुष्याणां तवार्थे मृत्युमेयुषाम्	044a  
व्यसनं चाभ्युपेतानां बिभर्षि भरतर्षभ	044c  
कच्चिद्भयादुपनतं क्लीबं वा रिपुमागतम्	045a  
युद्धे वा विजितं पार्थ पुत्रवत्परिरक्षसि	045c  
कच्चित्त्वमेव सर्वस्याः पृथिव्याः पृथिवीपते	046a  
समश्च नाभिशङ्क्यश्च यथा माता यथा पिता	046c  
कच्चिद्व्यसनिनं शत्रुं निशम्य भरतर्षभ	047a  
अभियासि जवेनैव समीक्ष्य त्रिविधं बलम्	047c  
पार्ष्णिमूलं च विज्ञाय व्यवसायं पराजयम्	048a  
बलस्य च महाराज दत्त्वा वेतनमग्रतः	048c  
कच्चिच्च बलमुख्येभ्यः परराष्ट्रे परन्तप	049a  
उपच्छन्नानि रत्नानि प्रयच्छसि यथार्हतः	049c  
कच्चिदात्मानमेवाग्रे विजित्य विजितेन्द्रियः	050a  
पराञ्जिगीषसे पार्थ प्रमत्तानजितेन्द्रियान्	050c  
कच्चित्ते यास्यतः शत्रून्पूर्वं यान्ति स्वनुष्ठिताः	051a  
साम दानं च भेदश्च दण्डश्च विधिवद्गुणाः	051c  
कच्चिन्मूलं दृढं कृत्वा यात्रां यासि विशां पते	052a  
तांश्च विक्रमसे जेतुं जित्वा च परिरक्षसि	052c  
कच्चिदष्टाङ्गसंयुक्ता चतुर्विधबला चमूः	053a  
बलमुख्यैः सुनीता ते द्विषतां प्रतिबाधनी	053c  
कच्चिल्लवं च मुष्टिं च परराष्ट्रे परन्तप	054a  
अविहाय महाराज विहंसि समरे रिपून्	054c  
कच्चित्स्वपरराष्ट्रेषु बहवोऽधिकृतास्तव	055a  
अर्थान्समनुतिष्ठन्ति रक्षन्ति च परस्परम्	055c  
कच्चिदभ्यवहार्याणि गात्रसंस्पर्शकानि च	056a  
घ्रेयाणि च महाराज रक्षन्त्यनुमतास्तव	056c  
कच्चित्कोशं च कोष्ठं च वाहनं द्वारमायुधम्	057a  
आयश्च कृतकल्याणैस्तव भक्तैरनुष्ठितः	057c  
कच्चिदाभ्यन्तरेभ्यश्च बाह्येभ्यश्च विशां पते	058a  
रक्षस्यात्मानमेवाग्रे तांश्च स्वेभ्यो मिथश्च तान्	058c  
कच्चिन्न पाने द्यूते वा क्रीडासु प्रमदासु च	059a  
प्रतिजानन्ति पूर्वाह्णे व्ययं व्यसनजं तव	059c  
कच्चिदायस्य चार्धेन चतुर्भागेन वा पुनः	060a  
पादभागैस्त्रिभिर्वापि व्ययः संशोध्यते तव	060c  
कच्चिज्ज्ञातीन्गुरून्वृद्धान्वणिजः शिल्पिनः श्रितान्	061a  
अभीक्ष्णमनुगृह्णासि धनधान्येन दुर्गतान्	061c  
कच्चिदायव्यये युक्ताः सर्वे गणकलेखकाः	062a  
अनुतिष्ठन्ति पूर्वाह्णे नित्यमायव्ययं तव	062c  
कच्चिदर्थेषु सम्प्रौढान्हितकामाननुप्रियान्	063a  
नापकर्षसि कर्मभ्यः पूर्वमप्राप्य किल्बिषम्	063c  
कच्चिद्विदित्वा पुरुषानुत्तमाधममध्यमान्	064a  
त्वं कर्मस्वनुरूपेषु नियोजयसि भारत	064c  
कच्चिन्न लुब्धाश्चौरा वा वैरिणो वा विशां पते	065a  
अप्राप्तव्यवहारा वा तव कर्मस्वनुष्ठिताः	065c  
कच्चिन्न लुब्धैश्चौरैर्वा कुमारैः स्त्रीबलेन वा	066a  
त्वया वा पीड्यते राष्ट्रं कच्चित्पुष्टाः कृषीवलाः	066c  
कच्चिद्राष्ट्रे तडागानि पूर्णानि च महान्ति च	067a  
भागशो विनिविष्टानि न कृषिर्देवमातृका	067c  
कच्चिद्बीजं च भक्तं च कर्षकायावसीदते	068a  
प्रतिकं च शतं वृद्ध्या ददास्यृणमनुग्रहम्	068c  
कच्चित्स्वनुष्ठिता तात वार्त्ता ते साधुभिर्जनैः	069a  
वार्त्तायां संश्रितस्तात लोकोऽयं सुखमेधते	069c  
कच्चिच्छुचिकृतः प्राज्ञाः पञ्च पञ्च स्वनुष्ठिताः	070a  
क्षेमं कुर्वन्ति संहत्य राजञ्जनपदे तव	070c  
कच्चिन्नगरगुप्त्यर्थं ग्रामा नगरवत्कृताः	071a  
ग्रामवच्च कृता रक्षा ते च सर्वे तदर्पणाः	071c  
कच्चिद्बलेनानुगताः समानि विषमाणि च	072a  
पुराणचौराः साध्यक्षाश्चरन्ति विषये तव	072c  
कच्चित्स्त्रियः सान्त्वयसि कच्चित्ताश्च सुरक्षिताः	073a  
कच्चिन्न श्रद्दधास्यासां कच्चिद्गुह्यं न भाषसे	073c  
कच्चिच्चारान्निशि श्रुत्वा तत्कार्यमनुचिन्त्य च	074a  
प्रियाण्यनुभवञ्शेषे विदित्वाभ्यन्तरं जनम्	074c  
कच्चिद्द्वौ प्रथमौ यामौ रात्र्यां सुप्त्वा विशां पते	075a  
सञ्चिन्तयसि धर्मार्थौ याम उत्थाय पश्चिमे	075c  
कच्चिद्दर्शयसे नित्यं मनुष्यान्समलङ्कृतान्	076a  
उत्थाय काले कालज्ञः सह पाण्डव मन्त्रिभिः	076c  
कच्चिद्रक्ताम्बरधराः खड्गहस्ताः स्वलङ्कृताः	077a  
अभितस्त्वामुपासन्ते रक्षणार्थमरिन्दम	077c  
कच्चिद्दण्ड्येषु यमवत्पूज्येषु च विशां पते	078a  
परीक्ष्य वर्तसे सम्यगप्रियेषु प्रियेषु च	078c  
कच्चिच्छारीरमाबाधमौषधैर्नियमेन वा	079a  
मानसं वृद्धसेवाभिः सदा पार्थापकर्षसि	079c  
कच्चिद्वैद्याश्चिकित्सायामष्टाङ्गायां विशारदाः	080a  
सुहृदश्चानुरक्ताश्च शरीरे ते हिताः सदा	080c  
कच्चिन्न मानान्मोहाद्वा कामाद्वापि विशां पते	081a  
अर्थिप्रत्यर्थिनः प्राप्तानपास्यसि कथञ्चन	081c  
कच्चिन्न लोभान्मोहाद्वा विश्रम्भात्प्रणयेन वा	082a  
आश्रितानां मनुष्याणां वृत्तिं त्वं संरुणत्सि च	082c  
कच्चित्पौरा न सहिता ये च ते राष्ट्रवासिनः	083a  
त्वया सह विरुध्यन्ते परैः क्रीताः कथञ्चन	083c  
कच्चित्ते दुर्बलः शत्रुर्बलेनोपनिपीडितः	084a  
मन्त्रेण बलवान्कश्चिदुभाभ्यां वा युधिष्ठिर	084c  
कच्चित्सर्वेऽनुरक्तास्त्वां भूमिपालाः प्रधानतः	085a  
कच्चित्प्राणांस्त्वदर्थेषु सन्त्यजन्ति त्वया हृताः	085c  
कच्चित्ते सर्वविद्यासु गुणतोऽर्चा प्रवर्तते	086a  
ब्राह्मणानां च साधूनां तव निःश्रेयसे शुभा	086c  
कच्चिद्धर्मे त्रयीमूले पूर्वैराचरिते जनैः	087a  
वर्तमानस्तथा कर्तुं तस्मिन्कर्मणि वर्तसे	087c  
कच्चित्तव गृहेऽन्नानि स्वादून्यश्नन्ति वै द्विजाः	088a  
गुणवन्ति गुणोपेतास्तवाध्यक्षं सदक्षिणम्	088c  
कच्चित्क्रतूनेकचित्तो वाजपेयांश्च सर्वशः	089a  
पुण्डरीकांश्च कार्त्स्न्येन यतसे कर्तुमात्मवान्	089c  
कच्चिज्ज्ञातीन्गुरून्वृद्धान्दैवतांस्तापसानपि	090a  
चैत्यांश्च वृक्षान्कल्याणान्ब्राह्मणांश्च नमस्यसि	090c  
कच्चिदेषा च ते बुद्धिर्वृत्तिरेषा च तेऽनघ	091a  
आयुष्या च यशस्या च धर्मकामार्थदर्शिनी	091c  
एतया वर्तमानस्य बुद्ध्या राष्ट्रं न सीदति	092a  
विजित्य च महीं राजा सोऽत्यन्तं सुखमेधते	092c  
कच्चिदार्यो विशुद्धात्मा क्षारितश्चौरकर्मणि	093a  
अदृष्टशास्त्रकुशलैर्न लोभाद्वध्यते शुचिः	093c  
पृष्टो गृहीतस्तत्कारी तज्ज्ञैर्दृष्टः सकारणः	094a  
कच्चिन्न मुच्यते स्तेनो द्रव्यलोभान्नरर्षभ	094c  
व्युत्पन्ने कच्चिदाढ्यस्य दरिद्रस्य च भारत	095a  
अर्थान्न मिथ्या पश्यन्ति तवामात्या हृता धनैः	095c  
नास्तिक्यमनृतं क्रोधं प्रमादं दीर्घसूत्रताम्	096a  
अदर्शनं ज्ञानवतामालस्यं क्षिप्तचित्तताम्	096c  
एकचिन्तनमर्थानामनर्थज्ञैश्च चिन्तनम्	097a  
निश्चितानामनारम्भं मन्त्रस्यापरिरक्षणम्	097c  
मङ्गल्यस्याप्रयोगं च प्रसङ्गं विषयेषु च	098a  
कच्चित्त्वं वर्जयस्येतान्राजदोषांश्चतुर्दश	098c  
कच्चित्ते सफला वेदाः कच्चित्ते सफलं धनम्	099a  
कच्चित्ते सफला दाराः कच्चित्ते सफलं श्रुतम्	099c  
100    युधिष्ठिर उवाच
कथं वै सफला वेदाः कथं वै सफलं धनम्	100a  
कथं वै सफला दाराः कथं वै सफलं श्रुतम्	100c  
101    नारद उवाच
अग्निहोत्रफला वेदा दत्तभुक्तफलं धनम्	101a  
रतिपुत्रफला दाराः शीलवृत्तफलं श्रुतम्	101c  
102    वैशम्पायन उवाच
एतदाख्याय स मुनिर्नारदः सुमहातपाः	102a  
पप्रच्छानन्तरमिदं धर्मात्मानं युधिष्ठिरम्	102c  
103    नारद उवाच
कच्चिदभ्यागता दूराद्वणिजो लाभकारणात्	103a  
यथोक्तमवहार्यन्ते शुल्कं शुल्कोपजीविभिः	103c  
कच्चित्ते पुरुषा राजन्पुरे राष्ट्रे च मानिताः	104a  
उपानयन्ति पण्यानि उपधाभिरवञ्चिताः	104c  
कच्चिच्छृणोषि वृद्धानां धर्मार्थसहिता गिरः	105a  
नित्यमर्थविदां तात तथा धर्मानुदर्शिनाम्	105c  
कच्चित्ते कृषितन्त्रेषु गोषु पुष्पफलेषु च	106a  
धर्मार्थं च द्विजातिभ्यो दीयते मधुसर्पिषी	106c  
द्रव्योपकरणं कच्चित्सर्वदा सर्वशिल्पिनाम्	107a  
चातुर्मास्यावरं सम्यङ्नियतं सम्प्रयच्छसि	107c  
कच्चित्कृतं विजानीषे कर्तारं च प्रशंससि	108a  
सतां मध्ये महाराज सत्करोषि च पूजयन्	108c  
कच्चित्सूत्राणि सर्वाणि गृह्णासि भरतर्षभ	109a  
हस्तिसूत्राश्वसूत्राणि रथसूत्राणि चाभिभो	109c  
कच्चिदभ्यस्यते शश्वद्गृहे ते भरतर्षभ	110a  
धनुर्वेदस्य सूत्रं च यन्त्रसूत्रं च नागरम्	110c  
कच्चिदस्त्राणि सर्वाणि ब्रह्मदण्डश्च तेऽनघ	111a  
विषयोगाश्च ते सर्वे विदिताः शत्रुनाशनाः	111c  
कच्चिदग्निभयाच्चैव सर्पव्यालभयात्तथा	112a  
रोगरक्षोभयाच्चैव राष्ट्रं स्वं परिरक्षसि	112c  
कच्चिदन्धांश्च मूकांश्च पङ्गून्व्यङ्गानबान्धवान्	113a  
पितेव पासि धर्मज्ञ तथा प्रव्रजितानपि	113c  
114    वैशम्पायन उवाच
एताः कुरूणामृषभो महात्मा श्रुत्वा गिरो ब्राह्मणसत्तमस्य	114a  
प्रणम्य पादावभिवाद्य हृष्टो राजाब्रवीन्नारदं देवरूपम्	114c  
एवं करिष्यामि यथा त्वयोक्तं प्रज्ञा हि मे भूय एवाभिवृद्धा	115a  
उक्त्वा तथा चैव चकार राजा लेभे महीं सागरमेखलां च	115c  
116    नारद उवाच
एवं यो वर्तते राजा चातुर्वर्ण्यस्य रक्षणे	116a  
स विहृत्येह सुसुखी शक्रस्यैति सलोकताम्	116c  
