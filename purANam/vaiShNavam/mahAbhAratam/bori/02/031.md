वैशम्पायन उवाच	001  
स गत्वा हास्तिनपुरं नकुलः समितिञ्जयः	001a  
भीष्ममामन्त्रयामास धृतराष्ट्रं च पाण्डवः	001c  
प्रययुः प्रीतमनसो यज्ञं ब्रह्मपुरःसराः	002a  
संश्रुत्य धर्मराजस्य यज्ञं यज्ञविदस्तदा	002c  
अन्ये च शतशस्तुष्टैर्मनोभिर्मनुजर्षभ	003a  
द्रष्टुकामाः सभां चैव धर्मराजं च पाण्डवम्	003c  
दिग्भ्यः सर्वे समापेतुः पार्थिवास्तत्र भारत	004a  
समुपादाय रत्नानि विविधानि महान्ति च	004c  
धृतराष्ट्रश्च भीष्मश्च विदुरश्च महामतिः	005a  
दुर्योधनपुरोगाश्च भ्रातरः सर्व एव ते	005c  
सत्कृत्यामन्त्रिताः सर्वे आचार्यप्रमुखा नृपाः	006a  
गान्धारराजः सुबलः शकुनिश्च महाबलः	006c  
अचलो वृषकश्चैव कर्णश्च रथिनां वरः	007a  
ऋतः शल्यो मद्रराजो बाह्लिकश्च महारथः	007c  
सोमदत्तोऽथ कौरव्यो भूरिर्भूरिश्रवाः शलः	008a  
अश्वत्थामा कृपो द्रोणः सैन्धवश्च जयद्रथः	008c  
यज्ञसेनः सपुत्रश्च शाल्वश्च वसुधाधिपः	009a  
प्राग्ज्योतिषश्च नृपतिर्भगदत्तो महायशाः	009c  
सह सर्वैस्तथा म्लेच्छैः सागरानूपवासिभिः	010a  
पार्वतीयाश्च राजानो राजा चैव बृहद्बलः	010c  
पौण्ड्रको वासुदेवश्च वङ्गः कालिङ्गकस्तथा	011a  
आकर्षः कुन्तलश्चैव वानवास्यान्ध्रकास्तथा	011c  
द्रविडाः सिंहलाश्चैव राजा काश्मीरकस्तथा	012a  
कुन्तिभोजो महातेजाः सुह्मश्च सुमहाबलः	012c  
बाह्लिकाश्चापरे शूरा राजानः सर्व एव ते	013a  
विराटः सह पुत्रैश्च माचेल्लश्च महारथः	013c  
राजानो राजपुत्राश्च नानाजनपदेश्वराः	013e  
शिशुपालो महावीर्यः सह पुत्रेण भारत	014a  
आगच्छत्पाण्डवेयस्य यज्ञं सङ्ग्रामदुर्मदः	014c  
रामश्चैवानिरुद्धश्च बभ्रुश्च सहसारणः	015a  
गदप्रद्युम्नसाम्बाश्च चारुदेष्णश्च वीर्यवान्	015c  
उल्मुको निशठश्चैव वीरः प्राद्युम्निरेव च	016a  
वृष्णयो निखिलेनान्ये समाजग्मुर्महारथाः	016c  
एते चान्ये च बहवो राजानो मध्यदेशजाः	017a  
आजग्मुः पाण्डुपुत्रस्य राजसूयं महाक्रतुम्	017c  
ददुस्तेषामावसथान्धर्मराजस्य शासनात्	018a  
बहुकक्ष्यान्वितान्राजन्दीर्घिकावृक्षशोभितान्	018c  
तथा धर्मात्मजस्तेषां चक्रे पूजामनुत्तमाम्	019a  
सत्कृताश्च यथोद्दिष्टाञ्जग्मुरावसथान्नृपाः	019c  
कैलासशिखरप्रख्यान्मनोज्ञान्द्रव्यभूषितान्	020a  
सर्वतः संवृतानुच्चैः प्राकारैः सुकृतैः सितैः	020c  
सुवर्णजालसंवीतान्मणिकुट्टिमशोभितान्	021a  
सुखारोहणसोपानान्महासनपरिच्छदान्	021c  
स्रग्दामसमवच्छन्नानुत्तमागुरुगन्धिनः	022a  
हंसांशुवर्णसदृशानायोजनसुदर्शनान्	022c  
असम्बाधान्समद्वारान्युतानुच्चावचैर्गुणैः	023a  
बहुधातुपिनद्धाङ्गान्हिमवच्छिखरानिव	023c  
विश्रान्तास्ते ततोऽपश्यन्भूमिपा भूरिदक्षिणम्	024a  
वृतं सदस्यैर्बहुभिर्धर्मराजं युधिष्ठिरम्	024c  
तत्सदः पार्थिवैः कीर्णं ब्राह्मणैश्च महात्मभिः	025a  
भ्राजते स्म तदा राजन्नाकपृष्ठमिवामरैः	025c  
