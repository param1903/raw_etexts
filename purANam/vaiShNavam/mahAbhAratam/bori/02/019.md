वासुदेव उवाच	001  
एष पार्थ महान्स्वादुः पशुमान्नित्यमम्बुमान्	001a  
निरामयः सुवेश्माढ्यो निवेशो मागधः शुभः	001c  
वैहारो विपुलः शैलो वराहो वृषभस्तथा	002a  
तथैवर्षिगिरिस्तात शुभाश्चैत्यकपञ्चमाः	002c  
एते पञ्च महाशृङ्गाः पर्वताः शीतलद्रुमाः	003a  
रक्षन्तीवाभिसंहत्य संहताङ्गा गिरिव्रजम्	003c  
पुष्पवेष्टितशाखाग्रैर्गन्धवद्भिर्मनोरमैः	004a  
निगूढा इव लोध्राणां वनैः कामिजनप्रियैः	004c  
शूद्रायां गौतमो यत्र महात्मा संशितव्रतः	005a  
औशीनर्यामजनयत्काक्षीवादीन्सुतानृषिः	005c  
गौतमः क्षयणादस्मादथासौ तत्र वेश्मनि	006a  
भजते मागधं वंशं स नृपाणामनुग्रहात्	006c  
अङ्गवङ्गादयश्चैव राजानः सुमहाबलाः	007a  
गौतमक्षयमभ्येत्य रमन्ते स्म पुरार्जुन	007c  
वनराजीस्तु पश्येमाः प्रियालानां मनोरमाः	008a  
लोध्राणां च शुभाः पार्थ गौतमौकःसमीपजाः	008c  
अर्बुदः शक्रवापी च पन्नगौ शत्रुतापनौ	009a  
स्वस्तिकस्यालयश्चात्र मणिनागस्य चोत्तमः	009c  
अपरिहार्या मेघानां मागधेयं मणेः कृते	010a  
कौशिको मणिमांश्चैव ववृधाते ह्यनुग्रहम्	010c  
अर्थसिद्धिं त्वनपगां जरासन्धोऽभिमन्यते	011a  
वयमासादने तस्य दर्पमद्य निहन्म हि	011c  
012    वैशम्पायन उवाच
एवमुक्त्वा ततः सर्वे भ्रातरो विपुलौजसः	012a  
वार्ष्णेयः पाण्डवेयौ च प्रतस्थुर्मागधं पुरम्	012c  
तुष्टपुष्टजनोपेतं चातुर्वर्ण्यजनाकुलम्	013a  
स्फीतोत्सवमनाधृष्यमासेदुश्च गिरिव्रजम्	013c  
तेऽथ द्वारमनासाद्य पुरस्य गिरिमुच्छ्रितम्	014a  
बार्हद्रथैः पूज्यमानं तथा नगरवासिभिः	014c  
यत्र माषादमृषभमाससाद बृहद्रथः	015a  
तं हत्वा माषनालाश्च तिस्रो भेरीरकारयत्	015c  
आनह्य चर्मणा तेन स्थापयामास स्वे पुरे	016a  
यत्र ताः प्राणदन्भेर्यो दिव्यपुष्पावचूर्णिताः	016c  
मागधानां सुरुचिरं चैत्यकान्तं समाद्रवन्	017a  
शिरसीव जिघांसन्तो जरासन्धजिघांसवः	017c  
स्थिरं सुविपुलं शृङ्गं सुमहान्तं पुरातनम्	018a  
अर्चितं माल्यदामैश्च सततं सुप्रतिष्ठितम्	018c  
विपुलैर्बाहुभिर्वीरास्तेऽभिहत्याभ्यपातयन्	019a  
ततस्ते मागधं दृष्ट्वा पुरं प्रविविशुस्तदा	019c  
एतस्मिन्नेव काले तु जरासन्धं समर्चयन्	020a  
पर्यग्नि कुर्वंश्च नृपं द्विरदस्थं पुरोहिताः	020c  
स्नातकव्रतिनस्ते तु बाहुशस्त्रा निरायुधाः	021a  
युयुत्सवः प्रविविशुर्जरासन्धेन भारत	021c  
भक्ष्यमाल्यापणानां च ददृशुः श्रियमुत्तमाम्	022a  
स्फीतां सर्वगुणोपेतां सर्वकामसमृद्धिनीम्	022c  
तां तु दृष्ट्वा समृद्धिं ते वीथ्यां तस्यां नरोत्तमाः	023a  
राजमार्गेण गच्छन्तः कृष्णभीमधनञ्जयाः	023c  
बलाद्गृहीत्वा माल्यानि मालाकारान्महाबलाः	024a  
विरागवसनाः सर्वे स्रग्विणो मृष्टकुण्डलाः	024c  
निवेशनमथाजग्मुर्जरासन्धस्य धीमतः	025a  
गोवासमिव वीक्षन्तः सिंहा हैमवता यथा	025c  
शैलस्तम्भनिभास्तेषां चन्दनागुरुभूषिताः	026a  
अशोभन्त महाराज बाहवो बाहुशालिनाम्	026c  
तान्दृष्ट्वा द्विरदप्रख्याञ्शालस्कन्धानिवोद्गतान्	027a  
व्यूढोरस्कान्मागधानां विस्मयः समजायत	027c  
ते त्वतीत्य जनाकीर्णास्तिस्रः कक्ष्या नरर्षभाः	028a  
अहङ्कारेण राजानमुपतस्थुर्महाबलाः	028c  
तान्पाद्यमधुपर्कार्हान्मानार्हान्सत्कृतिं गतान्	029a  
प्रत्युत्थाय जरासन्ध उपतस्थे यथाविधि	029c  
उवाच चैतान्राजासौ स्वागतं वोऽस्त्विति प्रभुः	030a  
तस्य ह्येतद्व्रतं राजन्बभूव भुवि विश्रुतम्	030c  
स्नातकान्ब्राह्मणान्प्राप्ताञ्श्रुत्वा स समितिञ्जयः	031a  
अप्यर्धरात्रे नृपतिः प्रत्युद्गच्छति भारत	031c  
तांस्त्वपूर्वेण वेषेण दृष्ट्वा नृपतिसत्तमः	032a  
उपतस्थे जरासन्धो विस्मितश्चाभवत्तदा	032c  
ते तु दृष्ट्वैव राजानं जरासन्धं नरर्षभाः	033a  
इदमूचुरमित्रघ्नाः सर्वे भरतसत्तम	033c  
स्वस्त्यस्तु कुशलं राजन्निति सर्वे व्यवस्थिताः	034a  
तं नृपं नृपशार्दूल विप्रैक्षन्त परस्परम्	034c  
तानब्रवीज्जरासन्धस्तदा यादवपाण्डवान्	035a  
आस्यतामिति राजेन्द्र ब्राह्मणच्छद्मसंवृतान्	035c  
अथोपविविशुः सर्वे त्रयस्ते पुरुषर्षभाः	036a  
सम्प्रदीप्तास्त्रयो लक्ष्म्या महाध्वर इवाग्नयः	036c  
तानुवाच जरासन्धः सत्यसन्धो नराधिपः	037a  
विगर्हमाणः कौरव्य वेषग्रहणकारणात्	037c  
न स्नातकव्रता विप्रा बहिर्माल्यानुलेपनाः	038a  
भवन्तीति नृलोकेऽस्मिन्विदितं मम सर्वशः	038c  
ते यूयं पुष्पवन्तश्च भुजैर्ज्याघातलक्षणैः	039a  
बिभ्रतः क्षात्रमोजश्च ब्राह्मण्यं प्रतिजानथ	039c  
एवं विरागवसना बहिर्माल्यानुलेपनाः	040a  
सत्यं वदत के यूयं सत्यं राजसु शोभते	040c  
चैत्यकं च गिरेः शृङ्गं भित्त्वा किमिव सद्म नः	041a  
अद्वारेण प्रविष्टाः स्थ निर्भया राजकिल्बिषात्	041c  
कर्म चैतद्विलिङ्गस्य किं वाद्य प्रसमीक्षितम्	042a  
वदध्वं वाचि वीर्यं च ब्राह्मणस्य विशेषतः	042c  
एवं च मामुपस्थाय कस्माच्च विधिनार्हणाम्	043a  
प्रणीतां नो न गृह्णीत कार्यं किं चास्मदागमे	043c  
एवमुक्तस्ततः कृष्णः प्रत्युवाच महामनाः	044a  
स्निग्धगम्भीरया वाचा वाक्यं वाक्यविशारदः	044c  
स्नातकव्रतिनो राजन्ब्राह्मणाः क्षत्रिया विशः	045a  
विशेषनियमाश्चैषामविशेषाश्च सन्त्युत	045c  
विशेषवांश्च सततं क्षत्रियः श्रियमर्छति	046a  
पुष्पवत्सु ध्रुवा श्रीश्च पुष्पवन्तस्ततो वयम्	046c  
क्षत्रियो बाहुवीर्यस्तु न तथा वाक्यवीर्यवान्	047a  
अप्रगल्भं वचस्तस्य तस्माद्बार्हद्रथे स्मृतम्	047c  
स्ववीर्यं क्षत्रियाणां च बाह्वोर्धाता न्यवेशयत्	048a  
तद्दिदृक्षसि चेद्राजन्द्रष्टास्यद्य न संशयः	048c  
अद्वारेण रिपोर्गेहं द्वारेण सुहृदो गृहम्	049a  
प्रविशन्ति सदा सन्तो द्वारं नो वर्जितं ततः	049c  
कार्यवन्तो गृहानेत्य शत्रुतो नार्हणां वयम्	050a  
प्रतिगृह्णीम तद्विद्धि एतन्नः शाश्वतं व्रतम्	050c  
