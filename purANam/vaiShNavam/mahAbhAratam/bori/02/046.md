जनमेजय उवाच	001  
कथं समभवद्द्यूतं भ्रातॄणां तन्महात्ययम्	001a  
यत्र तद्व्यसनं प्राप्तं पाण्डवैर्मे पितामहैः	001c  
के च तत्र सभास्तारा राजानो ब्रह्मवित्तम	002a  
के चैनमन्वमोदन्त के चैनं प्रत्यषेधयन्	002c  
विस्तरेणैतदिच्छामि कथ्यमानं त्वया द्विज	003a  
मूलं ह्येतद्विनाशस्य पृथिव्या द्विजसत्तम	003c  
सूत उवाच	004  
एवमुक्तस्तदा राज्ञा व्यासशिष्यः प्रतापवान्	004a  
आचचक्षे यथावृत्तं तत्सर्वं सर्ववेदवित्	004c  
वैशम्पायन उवाच	005  
शृणु मे विस्तरेणेमां कथां भरतसत्तम	005a  
भूय एव महाराज यदि ते श्रवणे मतिः	005c  
विदुरस्य मतं ज्ञात्वा धृतराष्ट्रोऽम्बिकासुतः	006a  
दुर्योधनमिदं वाक्यमुवाच विजने पुनः	006c  
अलं द्यूतेन गान्धारे विदुरो न प्रशंसति	007a  
न ह्यसौ सुमहाबुद्धिरहितं नो वदिष्यति	007c  
हितं हि परमं मन्ये विदुरो यत्प्रभाषते	008a  
क्रियतां पुत्र तत्सर्वमेतन्मन्ये हितं तव	008c  
देवर्षिर्वासवगुरुर्देवराजाय धीमते	009a  
यत्प्राह शास्त्रं भगवान्बृहस्पतिरुदारधीः	009c  
तद्वेद विदुरः सर्वं सरहस्यं महाकविः	010a  
स्थितश्च वचने तस्य सदाहमपि पुत्रक	010c  
विदुरो वापि मेधावी कुरूणां प्रवरो मतः	011a  
उद्धवो वा महाबुद्धिर्वृष्णीनामर्चितो नृप	011c  
द्यूतेन तदलं पुत्र द्यूते भेदो हि दृश्यते	012a  
भेदे विनाशो राज्यस्य तत्पुत्र परिवर्जय	012c  
पित्रा मात्रा च पुत्रस्य यद्वै कार्यं परं स्मृतम्	013a  
प्राप्तस्त्वमसि तत्तात पितृपैतामहं पदम्	013c  
अधीतवान्कृती शास्त्रे लालितः सततं गृहे	014a  
भ्रातृज्येष्ठः स्थितो राज्ये विन्दसे किं न शोभनम्	014c  
पृथग्जनैरलभ्यं यद्भोजनाच्छादनं परम्	015a  
तत्प्राप्तोऽसि महाबाहो कस्माच्छोचसि पुत्रक	015c  
स्फीतं राष्ट्रं महाबाहो पितृपैतामहं महत्	016a  
नित्यमाज्ञापयन्भासि दिवि देवेश्वरो यथा	016c  
तस्य ते विदितप्रज्ञ शोकमूलमिदं कथम्	017a  
समुत्थितं दुःखतरं तन्मे शंसितुमर्हसि	017c  
दुर्योधन उवाच	018  
अश्नाम्याच्छादयामीति प्रपश्यन्पापपूरुषः	018a  
नामर्षं कुरुते यस्तु पुरुषः सोऽधमः स्मृतः	018c  
न मां प्रीणाति राजेन्द्र लक्ष्मीः साधारणा विभो	019a  
ज्वलितामिव कौन्तेये श्रियं दृष्ट्वा च विव्यथे	019c  
सर्वां हि पृथिवीं दृष्ट्वा युधिष्ठिरवशानुगाम्	020a  
स्थिरोऽस्मि योऽहं जीवामि दुःखादेतद्ब्रवीमि ते	020c  
आवर्जिता इवाभान्ति निघ्नाश्चैत्रकिकौकुराः	021a  
कारस्करा लोहजङ्घा युधिष्ठिरनिवेशने	021c  
हिमवत्सागरानूपाः सर्वरत्नाकरास्तथा	022a  
अन्त्याः सर्वे पर्युदस्ता युधिष्ठिरनिवेशने	022c  
ज्येष्ठोऽयमिति मां मत्वा श्रेष्ठश्चेति विशां पते	023a  
युधिष्ठिरेण सत्कृत्य युक्तो रत्नपरिग्रहे	023c  
उपस्थितानां रत्नानां श्रेष्ठानामर्घहारिणाम्	024a  
नादृश्यत परः प्रान्तो नापरस्तत्र भारत	024c  
न मे हस्तः समभवद्वसु तत्प्रतिगृह्णतः	025a  
प्रातिष्ठन्त मयि श्रान्ते गृह्य दूराहृतं वसु	025c  
कृतां बिन्दुसरोरत्नैर्मयेन स्फाटिकच्छदाम्	026a  
अपश्यं नलिनीं पूर्णामुदकस्येव भारत	026c  
वस्त्रमुत्कर्षति मयि प्राहसत्स वृकोदरः	027a  
शत्रोरृद्धिविशेषेण विमूढं रत्नवर्जितम्	027c  
तत्र स्म यदि शक्तः स्यां पातयेयं वृकोदरम्	028a  
सपत्नेनावहासो हि स मां दहति भारत	028c  
पुनश्च तादृशीमेव वापीं जलजशालिनीम्	029a  
मत्वा शिलासमां तोये पतितोऽस्मि नराधिप	029c  
तत्र मां प्राहसत्कृष्णः पार्थेन सह सस्वनम्	030a  
द्रौपदी च सह स्त्रीभिर्व्यथयन्ती मनो मम	030c  
क्लिन्नवस्त्रस्य च जले किङ्करा राजचोदिताः	031a  
ददुर्वासांसि मेऽन्यानि तच्च दुःखतरं मम	031c  
प्रलम्भं च शृणुष्वान्यं गदतो मे नराधिप	032a  
अद्वारेण विनिर्गच्छन्द्वारसंस्थानरूपिणा	032c  
अभिहत्य शिलां भूयो ललाटेनास्मि विक्षतः	032e  
तत्र मां यमजौ दूरादालोक्य ललितौ किल	033a  
बाहुभिः परिगृह्णीतां शोचन्तौ सहितावुभौ	033c  
उवाच सहदेवस्तु तत्र मां विस्मयन्निव	034a  
इदं द्वारमितो गच्छ राजन्निति पुनः पुनः	034c  
नामधेयानि रत्नानां पुरस्तान्न श्रुतानि मे	035a  
यानि दृष्टानि मे तस्यां मनस्तपति तच्च मे	035c  
