वैशम्पायन उवाच	001  
रक्षणाद्धर्मराजस्य सत्यस्य परिपालनात्	001a  
शत्रूणां क्षपणाच्चैव स्वकर्मनिरताः प्रजाः	001c  
बलीनां सम्यगादानाद्धर्मतश्चानुशासनात्	002a  
निकामवर्षी पर्जन्यः स्फीतो जनपदोऽभवत्	002c  
सर्वारम्भाः सुप्रवृत्ता गोरक्षं कर्षणं वणिक्	003a  
विशेषात्सर्वमेवैतत्सञ्जज्ञे राजकर्मणः	003c  
दस्युभ्यो वञ्चकेभ्यो वा राजन्प्रति परस्परम्	004a  
राजवल्लभतश्चैव नाश्रूयन्त मृषा गिरः	004c  
अवर्षं चातिवर्षं च व्याधिपावकमूर्छनम्	005a  
सर्वमेतत्तदा नासीद्धर्मनित्ये युधिष्ठिरे	005c  
प्रियं कर्तुमुपस्थातुं बलिकर्म स्वभावजम्	006a  
अभिहर्तुं नृपा जग्मुर्नान्यैः कार्यैः पृथक्पृथक्	006c  
धर्म्यैर्धनागमैस्तस्य ववृधे निचयो महान्	007a  
कर्तुं यस्य न शक्येत क्षयो वर्षशतैरपि	007c  
स्वकोशस्य परीमाणं कोष्ठस्य च महीपतिः	008a  
विज्ञाय राजा कौन्तेयो यज्ञायैव मनो दधे	008c  
सुहृदश्चैव तं सर्वे पृथक्च सह चाब्रुवन्	009a  
यज्ञकालस्तव विभो क्रियतामत्र साम्प्रतम्	009c  
अथैवं ब्रुवतामेव तेषामभ्याययौ हरिः	010a  
ऋषिः पुराणो वेदात्मा दृश्यश्चापि विजानताम्	010c  
जगतस्तस्थुषां श्रेष्ठः प्रभवश्चाप्ययश्च ह	011a  
भूतभव्यभवन्नाथः केशवः केशिसूदनः	011c  
प्राकारः सर्ववृष्णीनामापत्स्वभयदोऽरिहा	012a  
बलाधिकारे निक्षिप्य संहत्यानकदुन्दुभिम्	012c  
उच्चावचमुपादाय धर्मराजाय माधवः	013a  
धनौघं पुरुषव्याघ्रो बलेन महता वृतः	013c  
तं धनौघमपर्यन्तं रत्नसागरमक्षयम्	014a  
नादयन्रथघोषेण प्रविवेश पुरोत्तमम्	014c  
असूर्यमिव सूर्येण निवातमिव वायुना	015a  
कृष्णेन समुपेतेन जहृषे भारतं पुरम्	015c  
तं मुदाभिसमागम्य सत्कृत्य च यथाविधि	016a  
सम्पृष्ट्वा कुशलं चैव सुखासीनं युधिष्ठिरः	016c  
धौम्यद्वैपायनमुखैर्ऋत्विग्भिः पुरुषर्षभः	017a  
भीमार्जुनयमैश्चापि सहितः कृष्णमब्रवीत्	017c  
त्वत्कृते पृथिवी सर्वा मद्वशे कृष्ण वर्तते	018a  
धनं च बहु वार्ष्णेय त्वत्प्रसादादुपार्जितम्	018c  
सोऽहमिच्छामि तत्सर्वं विधिवद्देवकीसुत	019a  
उपयोक्तुं द्विजाग्र्येषु हव्यवाहे च माधव	019c  
तदहं यष्टुमिच्छामि दाशार्ह सहितस्त्वया	020a  
अनुजैश्च महाबाहो तन्मानुज्ञातुमर्हसि	020c  
स दीक्षापय गोविन्द त्वमात्मानं महाभुज	021a  
त्वयीष्टवति दाशार्ह विपाप्मा भविता ह्यहम्	021c  
मां वाप्यभ्यनुजानीहि सहैभिरनुजैर्विभो	022a  
अनुज्ञातस्त्वया कृष्ण प्राप्नुयां क्रतुमुत्तमम्	022c  
तं कृष्णः प्रत्युवाचेदं बहूक्त्वा गुणविस्तरम्	023a  
त्वमेव राजशार्दूल सम्राडर्हो महाक्रतुम्	023c  
सम्प्राप्नुहि त्वया प्राप्ते कृतकृत्यास्ततो वयम्	023e  
यजस्वाभीप्सितं यज्ञं मयि श्रेयस्यवस्थिते	024a  
नियुङ्क्ष्व चापि मां कृत्ये सर्वं कर्तास्मि ते वचः	024c  
025    युधिष्ठिर उवाच
सफलः कृष्ण सङ्कल्पः सिद्धिश्च नियता मम	025a  
यस्य मे त्वं हृषीकेश यथेप्सितमुपस्थितः	025c  
026    वैशम्पायन उवाच
अनुज्ञातस्तु कृष्णेन पाण्डवो भ्रातृभिः सह	026a  
ईहितुं राजसूयाय साधनान्युपचक्रमे	026c  
तत आज्ञापयामास पाण्डवोऽरिनिबर्हणः	027a  
सहदेवं युधां श्रेष्ठं मन्त्रिणश्चैव सर्वशः	027c  
अस्मिन्क्रतौ यथोक्तानि यज्ञाङ्गानि द्विजातिभिः	028a  
तथोपकरणं सर्वं मङ्गलानि च सर्वशः	028c  
अधियज्ञांश्च सम्भारान्धौम्योक्तान्क्षिप्रमेव हि	029a  
समानयन्तु पुरुषा यथायोगं यथाक्रमम्	029c  
इन्द्रसेनो विशोकश्च पूरुश्चार्जुनसारथिः	030a  
अन्नाद्याहरणे युक्ताः सन्तु मत्प्रियकाम्यया	030c  
सर्वकामाश्च कार्यन्तां रसगन्धसमन्विताः	031a  
मनोहराः प्रीतिकरा द्विजानां कुरुसत्तम	031c  
तद्वाक्यसमकालं तु कृतं सर्वमवेदयत्	032a  
सहदेवो युधां श्रेष्ठो धर्मराजे महात्मनि	032c  
ततो द्वैपायनो राजन्नृत्विजः समुपानयत्	033a  
वेदानिव महाभागान्साक्षान्मूर्तिमतो द्विजान्	033c  
स्वयं ब्रह्मत्वमकरोत्तस्य सत्यवतीसुतः	034a  
धनञ्जयानामृषभः सुसामा सामगोऽभवत्	034c  
याज्ञवल्क्यो बभूवाथ ब्रह्मिष्ठोऽध्वर्युसत्तमः	035a  
पैलो होता वसोः पुत्रो धौम्येन सहितोऽभवत्	035c  
एतेषां शिष्यवर्गाश्च पुत्राश्च भरतर्षभ	036a  
बभूवुर्होत्रगाः सर्वे वेदवेदाङ्गपारगाः	036c  
ते वाचयित्वा पुण्याहमीहयित्वा च तं विधिम्	037a  
शास्त्रोक्तं योजयामासुस्तद्देवयजनं महत्	037c  
तत्र चक्रुरनुज्ञाताः शरणान्युत शिल्पिनः	038a  
रत्नवन्ति विशालानि वेश्मानीव दिवौकसाम्	038c  
तत आज्ञापयामास स राजा राजसत्तमः	039a  
सहदेवं तदा सद्यो मन्त्रिणं कुरुसत्तमः	039c  
आमन्त्रणार्थं दूतांस्त्वं प्रेषयस्वाशुगान्द्रुतम्	040a  
उपश्रुत्य वचो राज्ञः स दूतान्प्राहिणोत्तदा	040c  
आमन्त्रयध्वं राष्ट्रेषु ब्राह्मणान्भूमिपानपि	041a  
विशश्च मान्याञ्शूद्रांश्च सर्वानानयतेति च	041c  
ते सर्वान्पृथिवीपालान्पाण्डवेयस्य शासनात्	042a  
आमन्त्रयाम्बभूवुश्च प्रेषयामास चापरान्	042c  
ततस्ते तु यथाकालं कुन्तीपुत्रं युधिष्ठिरम्	043a  
दीक्षयां चक्रिरे विप्रा राजसूयाय भारत	043c  
दीक्षितः स तु धर्मात्मा धर्मराजो युधिष्ठिरः	044a  
जगाम यज्ञायतनं वृतो विप्रैः सहस्रशः	044c  
भ्रातृभिर्ज्ञातिभिश्चैव सुहृद्भिः सचिवैस्तथा	045a  
क्षत्रियैश्च मनुष्येन्द्र नानादेशसमागतैः	045c  
अमात्यैश्च नृपश्रेष्ठो धर्मो विग्रहवानिव	045e  
आजग्मुर्ब्राह्मणास्तत्र विषयेभ्यस्ततस्ततः	046a  
सर्वविद्यासु निष्णाता वेदवेदाङ्गपारगाः	046c  
तेषामावसथांश्चक्रुर्धर्मराजस्य शासनात्	047a  
बह्वन्नाञ्शयनैर्युक्तान्सगणानां पृथक्पृथक्	047c  
सर्वर्तुगुणसम्पन्नाञ्शिल्पिनोऽथ सहस्रशः	047e  
तेषु ते न्यवसन्राजन्ब्राह्मणा भृशसत्कृताः	048a  
कथयन्तः कथा बह्वीः पश्यन्तो नटनर्तकान्	048c  
भुञ्जतां चैव विप्राणां वदतां च महास्वनः	049a  
अनिशं श्रूयते स्मात्र मुदितानां महात्मनाम्	049c  
दीयतां दीयतामेषां भुज्यतां भुज्यतामिति	050a  
एवम्प्रकाराः सञ्जल्पाः श्रूयन्ते स्मात्र नित्यशः	050c  
गवां शतसहस्राणि शयनानां च भारत	051a  
रुक्मस्य योषितां चैव धर्मराजः पृथग्ददौ	051c  
प्रावर्ततैवं यज्ञः स पाण्डवस्य महात्मनः	052a  
पृथिव्यामेकवीरस्य शक्रस्येव त्रिविष्टपे	052c  
ततो युधिष्ठिरो राजा प्रेषयामास पाण्डवम्	053a  
नकुलं हास्तिनपुरं भीष्माय भरतर्षभ	053c  
द्रोणाय धृतराष्ट्राय विदुराय कृपाय च	054a  
भ्रातॄणां चैव सर्वेषां येऽनुरक्ता युधिष्ठिरे	054c  
