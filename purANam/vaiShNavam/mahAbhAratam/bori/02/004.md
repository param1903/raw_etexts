वैशम्पायन उवाच	001  
ततः प्रवेशनं चक्रे तस्यां राजा युधिष्ठिरः	001a  
अयुतं भोजयामास ब्राह्मणानां नराधिपः	001c  
घृतपायसेन मधुना भक्ष्यैर्मूलफलैस्तथा	002a  
अहतैश्चैव वासोभिर्माल्यैरुच्चावचैरपि	002c  
ददौ तेभ्यः सहस्राणि गवां प्रत्येकशः प्रभुः	003a  
पुण्याहघोषस्तत्रासीद्दिवस्पृगिव भारत	003c  
वादित्रैर्विविधैर्गीतैर्गन्धैरुच्चावचैरपि	004a  
पूजयित्वा कुरुश्रेष्ठो दैवतानि निवेश्य च	004c  
तत्र मल्ला नटा झल्लाः सूता वैतालिकास्तथा	005a  
उपतस्थुर्महात्मानं सप्तरात्रं युधिष्ठिरम्	005c  
तथा स कृत्वा पूजां तां भ्रातृभिः सह पाण्डवः	006a  
तस्यां सभायां रम्यायां रेमे शक्रो यथा दिवि	006c  
सभायामृषयस्तस्यां पाण्डवैः सह आसते	007a  
आसाञ्चक्रुर्नरेन्द्राश्च नानादेशसमागताः	007c  
असितो देवलः सत्यः सर्पमाली महाशिराः	008a  
अर्वावसुः सुमित्रश्च मैत्रेयः शुनको बलिः	008c  
बको दाल्भ्यः स्थूलशिराः कृष्णद्वैपायनः शुकः	009a  
सुमन्तुर्जैमिनिः पैलो व्यासशिष्यास्तथा वयम्	009c  
तित्तिरिर्याज्ञवल्क्यश्च ससुतो लोमहर्षणः	010a  
अप्सुहोम्यश्च धौम्यश्च आणीमाण्डव्यकौशिकौ	010c  
दामोष्णीषस्त्रैवणिश्च पर्णादो घटजानुकः	011a  
मौञ्जायनो वायुभक्षः पाराशर्यश्च सारिकौ	011c  
बलवाकः शिनीवाकः सुत्यपालः कृतश्रमः	012a  
जातूकर्णः शिखावांश्च सुबलः पारिजातकः	012c  
पर्वतश्च महाभागो मार्कण्डेयस्तथा मुनिः	013a  
पवित्रपाणिः सावर्णिर्भालुकिर्गालवस्तथा	013c  
जङ्घाबन्धुश्च रैभ्यश्च कोपवेगश्रवा भृगुः	014a  
हरिबभ्रुश्च कौण्डिन्यो बभ्रुमाली सनातनः	014c  
कक्षीवानौशिजश्चैव नाचिकेतोऽथ गौतमः	015a  
पैङ्गो वराहः शुनकः शाण्डिल्यश्च महातपाः	015c  
कर्करो वेणुजङ्घश्च कलापः कठ एव च	015e  
मुनयो धर्मसहिता धृतात्मानो जितेन्द्रियाः	016a  
एते चान्ये च बहवो वेदवेदाङ्गपारगाः	016c  
उपासते महात्मानं सभायामृषिसत्तमाः	017a  
कथयन्तः कथाः पुण्या धर्मज्ञाः शुचयोऽमलाः	017c  
तथैव क्षत्रियश्रेष्ठा धर्मराजमुपासते	018a  
श्रीमान्महात्मा धर्मात्मा मुञ्जकेतुर्विवर्धनः	018c  
सङ्ग्रामजिद्दुर्मुखश्च उग्रसेनश्च वीर्यवान्	019a  
कक्षसेनः क्षितिपतिः क्षेमकश्चापराजितः	019c  
काम्बोजराजः कमलः कम्पनश्च महाबलः	019e  
सततं कम्पयामास यवनानेक एव यः	020a  
यथासुरान्कालकेयान्देवो वज्रधरस्तथा	020c  
जटासुरो मद्रकान्तश्च राजा कुन्तिः कुणिन्दश्च किरातराजः	021a  
तथाङ्गवङ्गौ सह पुण्ड्रकेण पाण्ड्योड्रराजौ सह चान्ध्रकेण	021c  
किरातराजः सुमना यवनाधिपतिस्तथा	022a  
चाणूरो देवरातश्च भोजो भीमरथश्च यः	022c  
श्रुतायुधश्च कालिङ्गो जयत्सेनश्च मागधः	023a  
सुशर्मा चेकितानश्च सुरथोऽमित्रकर्षणः	023c  
केतुमान्वसुदानश्च वैदेहोऽथ कृतक्षणः	024a  
सुधर्मा चानिरुद्धश्च श्रुतायुश्च महाबलः	024c  
अनूपराजो दुर्धर्षः क्षेमजिच्च सुदक्षिणः	025a  
शिशुपालः सहसुतः करूषाधिपतिस्तथा	025c  
वृष्णीनां चैव दुर्धर्षाः कुमारा देवरूपिणः	026a  
आहुको विपृथुश्चैव गदः सारण एव च	026c  
अक्रूरः कृतवर्मा च सात्यकिश्च शिनेः सुतः	027a  
भीष्मकोऽथाहृतिश्चैव द्युमत्सेनश्च वीर्यवान्	027c  
केकयाश्च महेष्वासा यज्ञसेनश्च सौमकिः	027e  
अर्जुनं चापि संश्रित्य राजपुत्रा महाबलाः	028a  
अशिक्षन्त धनुर्वेदं रौरवाजिनवाससः	028c  
तत्रैव शिक्षिता राजन्कुमारा वृष्णिनन्दनाः	029a  
रौक्मिणेयश्च साम्बश्च युयुधानश्च सात्यकिः	029c  
एते चान्ये च बहवो राजानः पृथिवीपते	030a  
धनञ्जयसखा चात्र नित्यमास्ते स्म तुम्बुरुः	030c  
चित्रसेनः सहामात्यो गन्धर्वाप्सरसस्तथा	031a  
गीतवादित्रकुशलाः शम्यातालविशारदाः	031c  
प्रमाणेऽथ लयस्थाने किन्नराः कृतनिश्रमाः	032a  
सञ्चोदितास्तुम्बुरुणा गन्धर्वाः सहिता जगुः	032c  
गायन्ति दिव्यतानैस्ते यथान्यायं मनस्विनः	033a  
पाण्डुपुत्रानृषींश्चैव रमयन्त उपासते	033c  
तस्यां सभायामासीनाः सुव्रताः सत्यसङ्गराः	034a  
दिवीव देवा ब्रह्माणं युधिष्ठिरमुपासते	034c  
