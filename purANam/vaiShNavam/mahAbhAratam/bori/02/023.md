वैशम्पायन उवाच	001  
पार्थः प्राप्य धनुःश्रेष्ठमक्षय्यौ च महेषुधी	001a  
रथं ध्वजं सभां चैव युधिष्ठिरमभाषत	001c  
धनुरस्त्रं शरा वीर्यं पक्षो भूमिर्यशो बलम्	002a  
प्राप्तमेतन्मया राजन्दुष्प्रापं यदभीप्सितम्	002c  
तत्र कृत्यमहं मन्ये कोशस्यास्य विवर्धनम्	003a  
करमाहारयिष्यामि राज्ञः सर्वान्नृपोत्तम	003c  
विजयाय प्रयास्यामि दिशं धनदरक्षिताम्	004a  
तिथावथ मुहूर्ते च नक्षत्रे च तथा शिवे	004c  
धनञ्जयवचः श्रुत्वा धर्मराजो युधिष्ठिरः	005a  
स्निग्धगम्भीरनादिन्या तं गिरा प्रत्यभाषत	005c  
स्वस्ति वाच्यार्हतो विप्रान्प्रयाहि भरतर्षभ	006a  
दुर्हृदामप्रहर्षाय सुहृदां नन्दनाय च	006c  
विजयस्ते ध्रुवं पार्थ प्रियं काममवाप्नुहि	006e  
इत्युक्तः प्रययौ पार्थः सैन्येन महता वृतः	007a  
अग्निदत्तेन दिव्येन रथेनाद्भुतकर्मणा	007c  
तथैव भीमसेनोऽपि यमौ च पुरुषर्षभौ	008a  
ससैन्याः प्रययुः सर्वे धर्मराजाभिपूजिताः	008c  
दिशं धनपतेरिष्टामजयत्पाकशासनिः	009a  
भीमसेनस्तथा प्राचीं सहदेवस्तु दक्षिणाम्	009c  
प्रतीचीं नकुलो राजन्दिशं व्यजयदस्त्रवित्	010a  
खाण्डवप्रस्थमध्यास्ते धर्मराजो युधिष्ठिरः	010c  
जनमेजय उवाच	011  
दिशामभिजयं ब्रह्मन्विस्तरेणानुकीर्तय	011a  
न हि तृप्यामि पूर्वेषां शृण्वानश्चरितं महत्	011c  
वैशम्पायन उवाच	012  
धनञ्जयस्य वक्ष्यामि विजयं पूर्वमेव ते	012a  
यौगपद्येन पार्थैर्हि विजितेयं वसुन्धरा	012c  
पूर्वं कुणिन्दविषये वशे चक्रे महीपतीन्	013a  
धनञ्जयो महाबाहुर्नातितीव्रेण कर्मणा	013c  
आनर्तान्कालकूटांश्च कुणिन्दांश्च विजित्य सः	014a  
सुमण्डलं पापजितं कृतवाननुसैनिकम्	014c  
स तेन सहितो राजन्सव्यसाची परन्तपः	015a  
विजिग्ये सकलं द्वीपं प्रतिविन्ध्यं च पार्थिवम्	015c  
सकलद्वीपवासांश्च सप्तद्वीपे च ये नृपाः	016a  
अर्जुनस्य च सैन्यानां विग्रहस्तुमुलोऽभवत्	016c  
स तानपि महेष्वासो विजित्य भरतर्षभ	017a  
तैरेव सहितः सर्वैः प्राग्ज्योतिषमुपाद्रवत्	017c  
तत्र राजा महानासीद्भगदत्तो विशां पते	018a  
तेनासीत्सुमहद्युद्धं पाण्डवस्य महात्मनः	018c  
स किरातैश्च चीनैश्च वृतः प्राग्ज्योतिषोऽभवत्	019a  
अन्यैश्च बहुभिर्योधैः सागरानूपवासिभिः	019c  
ततः स दिवसानष्टौ योधयित्वा धनञ्जयम्	020a  
प्रहसन्नब्रवीद्राजा सङ्ग्रामे विगतक्लमः	020c  
उपपन्नं महाबाहो त्वयि पाण्डवनन्दन	021a  
पाकशासनदायादे वीर्यमाहवशोभिनि	021c  
अहं सखा सुरेन्द्रस्य शक्रादनवमो रणे	022a  
न च शक्नोमि ते तात स्थातुं प्रमुखतो युधि	022c  
किमीप्सितं पाण्डवेय ब्रूहि किं करवाणि ते	023a  
यद्वक्ष्यसि महाबाहो तत्करिष्यामि पुत्रक	023c  
अर्जुन उवाच	024  
कुरूणामृषभो राजा धर्मपुत्रो युधिष्ठिरः	024a  
तस्य पार्थिवतामीप्से करस्तस्मै प्रदीयताम्	024c  
भवान्पितृसखा चैव प्रीयमाणो मयापि च	025a  
ततो नाज्ञापयामि त्वां प्रीतिपूर्वं प्रदीयताम्	025c  
भगदत्त उवाच	026  
कुन्तीमातर्यथा मे त्वं तथा राजा युधिष्ठिरः	026a  
सर्वमेतत्करिष्यामि किं चान्यत्करवाणि ते	026c  
