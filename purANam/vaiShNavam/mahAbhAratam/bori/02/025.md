वैशम्पायन उवाच	001  
स श्वेतपर्वतं वीरः समतिक्रम्य भारत	001a  
देशं किम्पुरुषावासं द्रुमपुत्रेण रक्षितम्	001c  
महता सन्निपातेन क्षत्रियान्तकरेण ह	002a  
व्यजयत्पाण्डवश्रेष्ठः करे चैव न्यवेशयत्	002c  
तं जित्वा हाटकं नाम देशं गुह्यकरक्षितम्	003a  
पाकशासनिरव्यग्रः सहसैन्यः समासदत्	003c  
तांस्तु सान्त्वेन निर्जित्य मानसं सर उत्तमम्	004a  
ऋषिकुल्याश्च ताः सर्वा ददर्श कुरुनन्दनः	004c  
सरो मानसमासाद्य हाटकानभितः प्रभुः	005a  
गन्धर्वरक्षितं देशं व्यजयत्पाण्डवस्ततः	005c  
तत्र तित्तिरिकल्माषान्मण्डूकाक्षान्हयोत्तमान्	006a  
लेभे स करमत्यन्तं गन्धर्वनगरात्तदा	006c  
उत्तरं हरिवर्षं तु समासाद्य स पाण्डवः	007a  
इयेष जेतुं तं देशं पाकशासननन्दनः	007c  
तत एनं महाकाया महावीर्या महाबलाः	008a  
द्वारपालाः समासाद्य हृष्टा वचनमब्रुवन्	008c  
पार्थ नेदं त्वया शक्यं पुरं जेतुं कथञ्चन	009a  
उपावर्तस्व कल्याण पर्याप्तमिदमच्युत	009c  
इदं पुरं यः प्रविशेद्ध्रुवं स न भवेन्नरः	010a  
प्रीयामहे त्वया वीर पर्याप्तो विजयस्तव	010c  
न चापि किञ्चिज्जेतव्यमर्जुनात्र प्रदृश्यते	011a  
उत्तराः कुरवो ह्येते नात्र युद्धं प्रवर्तते	011c  
प्रविष्टश्चापि कौन्तेय नेह द्रक्ष्यसि किञ्चन	012a  
न हि मानुषदेहेन शक्यमत्राभिवीक्षितुम्	012c  
अथेह पुरुषव्याघ्र किञ्चिदन्यच्चिकीर्षसि	013a  
तद्ब्रवीहि करिष्यामो वचनात्तव भारत	013c  
ततस्तानब्रवीद्राजन्नर्जुनः पाकशासनिः	014a  
पार्थिवत्वं चिकीर्षामि धर्मराजस्य धीमतः	014c  
न प्रवेक्ष्यामि वो देशं बाध्यत्वं यदि मानुषैः	015a  
युधिष्ठिराय यत्किञ्चित्करवन्नः प्रदीयताम्	015c  
ततो दिव्यानि वस्त्राणि दिव्यान्याभरणानि च	016a  
मोकाजिनानि दिव्यानि तस्मै ते प्रददुः करम्	016c  
एवं स पुरुषव्याघ्रो विजिग्ये दिशमुत्तराम्	017a  
सङ्ग्रामान्सुबहून्कृत्वा क्षत्रियैर्दस्युभिस्तथा	017c  
स विनिर्जित्य राज्ञस्तान्करे च विनिवेश्य ह	018a  
धनान्यादाय सर्वेभ्यो रत्नानि विविधानि च	018c  
हयांस्तित्तिरिकल्माषाञ्शुकपत्रनिभानपि	019a  
मयूरसदृशांश्चान्यान्सर्वाननिलरंहसः	019c  
वृतः सुमहता राजन्बलेन चतुरङ्गिणा	020a  
आजगाम पुनर्वीरः शक्रप्रस्थं पुरोत्तमम्	020c  
