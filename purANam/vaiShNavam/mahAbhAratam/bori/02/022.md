वैशम्पायन उवाच	001  
भीमसेनस्ततः कृष्णमुवाच यदुनन्दनम्	001a  
बुद्धिमास्थाय विपुलां जरासन्धजिघांसया	001c  
नायं पापो मया कृष्ण युक्तः स्यादनुरोधितुम्	002a  
प्राणेन यदुशार्दूल बद्धवङ्क्षणवाससा	002c  
एवमुक्तस्ततः कृष्णः प्रत्युवाच वृकोदरम्	003a  
त्वरयन्पुरुषव्याघ्रो जरासन्धवधेप्सया	003c  
यत्ते दैवं परं सत्त्वं यच्च ते मातरिश्वनः	004a  
बलं भीम जरासन्धे दर्शयाशु तदद्य नः	004c  
एवमुक्तस्तदा भीमो जरासन्धमरिन्दमः	005a  
उत्क्षिप्य भ्रामयद्राजन्बलवन्तं महाबलः	005c  
भ्रामयित्वा शतगुणं भुजाभ्यां भरतर्षभ	006a  
बभञ्ज पृष्ठे सङ्क्षिप्य निष्पिष्य विननाद च	006c  
तस्य निष्पिष्यमाणस्य पाण्डवस्य च गर्जतः	007a  
अभवत्तुमुलो नादः सर्वप्राणिभयङ्करः	007c  
वित्रेसुर्मागधाः सर्वे स्त्रीणां गर्भाश्च सुस्रुवुः	008a  
भीमसेनस्य नादेन जरासन्धस्य चैव ह	008c  
किं नु स्विद्धिमवान्भिन्नः किं नु स्विद्दीर्यते मही	009a  
इति स्म मागधा जज्ञुर्भीमसेनस्य निस्वनात्	009c  
ततो राजकुलद्वारि प्रसुप्तमिव तं नृपम्	010a  
रात्रौ परासुमुत्सृज्य निश्चक्रमुररिन्दमाः	010c  
जरासन्धरथं कृष्णो योजयित्वा पताकिनम्	011a  
आरोप्य भ्रातरौ चैव मोक्षयामास बान्धवान्	011c  
ते वै रत्नभुजं कृष्णं रत्नार्हं पृथिवीश्वराः	012a  
राजानश्चक्रुरासाद्य मोक्षिता महतो भयात्	012c  
अक्षतः शस्त्रसम्पन्नो जितारिः सह राजभिः	013a  
रथमास्थाय तं दिव्यं निर्जगाम गिरिव्रजात्	013c  
यः स सोदर्यवान्नाम द्वियोधः कृष्णसारथिः	014a  
अभ्यासघाती सन्दृश्यो दुर्जयः सर्वराजभिः	014c  
भीमार्जुनाभ्यां योधाभ्यामास्थितः कृष्णसारथिः	015a  
शुशुभे रथवर्योऽसौ दुर्जयः सर्वधन्विभिः	015c  
शक्रविष्णू हि सङ्ग्रामे चेरतुस्तारकामये	016a  
रथेन तेन तं कृष्ण उपारुह्य ययौ तदा	016c  
तप्तचामीकराभेण किङ्किणीजालमालिना	017a  
मेघनिर्घोषनादेन जैत्रेणामित्रघातिना	017c  
येन शक्रो दानवानां जघान नवतीर्नव	018a  
तं प्राप्य समहृष्यन्त रथं ते पुरुषर्षभाः	018c  
ततः कृष्णं महाबाहुं भ्रातृभ्यां सहितं तदा	019a  
रथस्थं मागधा दृष्ट्वा समपद्यन्त विस्मिताः	019c  
हयैर्दिव्यैः समायुक्तो रथो वायुसमो जवे	020a  
अधिष्ठितः स शुशुभे कृष्णेनातीव भारत	020c  
असङ्गी देवविहितस्तस्मिन्रथवरे ध्वजः	021a  
योजनाद्ददृशे श्रीमानिन्द्रायुधसमप्रभः	021c  
चिन्तयामास कृष्णोऽथ गरुत्मन्तं स चाभ्ययात्	022a  
क्षणे तस्मिन्स तेनासीच्चैत्ययूप इवोच्छ्रितः	022c  
व्यादितास्यैर्महानादैः सह भूतैर्ध्वजालयैः	023a  
तस्थौ रथवरे तस्मिन्गरुत्मान्पन्नगाशनः	023c  
दुर्निरीक्ष्यो हि भूतानां तेजसाभ्यधिकं बभौ	024a  
आदित्य इव मध्याह्ने सहस्रकिरणावृतः	024c  
न स सज्जति वृक्षेषु शस्त्रैश्चापि न रिष्यते	025a  
दिव्यो ध्वजवरो राजन्दृश्यते देवमानुषैः	025c  
तमास्थाय रथं दिव्यं पर्जन्यसमनिस्वनम्	026a  
निर्ययौ पुरुषव्याघ्रः पाण्डवाभ्यां सहाच्युतः	026c  
यं लेभे वासवाद्राजा वसुस्तस्माद्बृहद्रथः	027a  
बृहद्रथात्क्रमेणैव प्राप्तो बार्हद्रथं नृपम्	027c  
स निर्ययौ महाबाहुः पुण्डरीकेक्षणस्ततः	028a  
गिरिव्रजाद्बहिस्तस्थौ समे देशे महायशाः	028c  
तत्रैनं नागराः सर्वे सत्कारेणाभ्ययुस्तदा	029a  
ब्राह्मणप्रमुखा राजन्विधिदृष्टेन कर्मणा	029c  
बन्धनाद्विप्रमुक्ताश्च राजानो मधुसूदनम्	030a  
पूजयामासुरूचुश्च सान्त्वपूर्वमिदं वचः	030c  
नैतच्चित्रं महाबाहो त्वयि देवकिनन्दन	031a  
भीमार्जुनबलोपेते धर्मस्य परिपालनम्	031c  
जरासन्धह्रदे घोरे दुःखपङ्के निमज्जताम्	032a  
राज्ञां समभ्युद्धरणं यदिदं कृतमद्य ते	032c  
विष्णो समवसन्नानां गिरिदुर्गे सुदारुणे	033a  
दिष्ट्या मोक्षाद्यशो दीप्तमाप्तं ते पुरुषोत्तम	033c  
किं कुर्मः पुरुषव्याघ्र ब्रवीहि पुरुषर्षभ	034a  
कृतमित्येव तज्ज्ञेयं नृपैर्यद्यपि दुष्करम्	034c  
तानुवाच हृषीकेशः समाश्वास्य महामनाः	035a  
युधिष्ठिरो राजसूयं क्रतुमाहर्तुमिच्छति	035c  
तस्य धर्मप्रवृत्तस्य पार्थिवत्वं चिकीर्षतः	036a  
सर्वैर्भवद्भिर्यज्ञार्थे साहाय्यं दीयतामिति	036c  
ततः प्रतीतमनसस्ते नृपा भरतर्षभ	037a  
तथेत्येवाब्रुवन्सर्वे प्रतिजज्ञुश्च तां गिरम्	037c  
रत्नभाजं च दाशार्हं चक्रुस्ते पृथिवीश्वराः	038a  
कृच्छ्राज्जग्राह गोविन्दस्तेषां तदनुकम्पया	038c  
जरासन्धात्मजश्चैव सहदेवो महारथः	039a  
निर्ययौ सजनामात्यः पुरस्कृत्य पुरोहितम्	039c  
स नीचैः प्रश्रितो भूत्वा बहुरत्नपुरोगमः	040a  
सहदेवो नृणां देवं वासुदेवमुपस्थितः	040c  
भयार्ताय ततस्तस्मै कृष्णो दत्त्वाभयं तदा	041a  
अभ्यषिञ्चत तत्रैव जरासन्धात्मजं तदा	041c  
गत्वैकत्वं च कृष्णेन पार्थाभ्यां चैव सत्कृतः	042a  
विवेश राजा मतिमान्पुनर्बार्हद्रथं पुरम्	042c  
कृष्णस्तु सह पार्थाभ्यां श्रिया परमया ज्वलन्	043a  
रत्नान्यादाय भूरीणि प्रययौ पुष्करेक्षणः	043c  
इन्द्रप्रस्थमुपागम्य पाण्डवाभ्यां सहाच्युतः	044a  
समेत्य धर्मराजानं प्रीयमाणोऽभ्यभाषत	044c  
दिष्ट्या भीमेन बलवाञ्जरासन्धो निपातितः	045a  
राजानो मोक्षिताश्चेमे बन्धनान्नृपसत्तम	045c  
दिष्ट्या कुशलिनौ चेमौ भीमसेनधनञ्जयौ	046a  
पुनः स्वनगरं प्राप्तावक्षताविति भारत	046c  
ततो युधिष्ठिरः कृष्णं पूजयित्वा यथार्हतः	047a  
भीमसेनार्जुनौ चैव प्रहृष्टः परिषस्वजे	047c  
ततः क्षीणे जरासन्धे भ्रातृभ्यां विहितं जयम्	048a  
अजातशत्रुरासाद्य मुमुदे भ्रातृभिः सह	048c  
यथावयः समागम्य राजभिस्तैश्च पाण्डवः	049a  
सत्कृत्य पूजयित्वा च विससर्ज नराधिपान्	049c  
युधिष्ठिराभ्यनुज्ञातास्ते नृपा हृष्टमानसाः	050a  
जग्मुः स्वदेशांस्त्वरिता यानैरुच्चावचैस्ततः	050c  
एवं पुरुषशार्दूलो महाबुद्धिर्जनार्दनः	051a  
पाण्डवैर्घातयामास जरासन्धमरिं तदा	051c  
घातयित्वा जरासन्धं बुद्धिपूर्वमरिन्दमः	052a  
धर्मराजमनुज्ञाप्य पृथां कृष्णां च भारत	052c  
सुभद्रां भीमसेनं च फल्गुनं यमजौ तथा	053a  
धौम्यमामन्त्रयित्वा च प्रययौ स्वां पुरीं प्रति	053c  
तेनैव रथमुख्येन तरुणादित्यवर्चसा	054a  
धर्मराजविसृष्टेन दिव्येनानादयन्दिशः	054c  
ततो युधिष्ठिरमुखाः पाण्डवा भरतर्षभ	055a  
प्रदक्षिणमकुर्वन्त कृष्णमक्लिष्टकारिणम्	055c  
ततो गते भगवति कृष्णे देवकिनन्दने	056a  
जयं लब्ध्वा सुविपुलं राज्ञामभयदास्तदा	056c  
संवर्धितौजसो भूयः कर्मणा तेन भारत	057a  
द्रौपद्याः पाण्डवा राजन्परां प्रीतिमवर्धयन्	057c  
तस्मिन्काले तु यद्युक्तं धर्मकामार्थसंहितम्	058a  
तद्राजा धर्मतश्चक्रे राज्यपालनकीर्तिमान्	058c  
