वैशम्पायन उवाच	001  
एतस्मिन्नेव काले तु भीमसेनोऽपि वीर्यवान्	001a  
धर्मराजमनुज्ञाप्य ययौ प्राचीं दिशं प्रति	001c  
महता बलचक्रेण परराष्ट्रावमर्दिना	002a  
वृतो भरतशार्दूलो द्विषच्छोकविवर्धनः	002c  
स गत्वा राजशार्दूलः पाञ्चालानां पुरं महत्	003a  
पाञ्चालान्विविधोपायैः सान्त्वयामास पाण्डवः	003c  
ततः स गण्डकीं शूरो विदेहांश्च नरर्षभः	004a  
विजित्याल्पेन कालेन दशार्णानगमत्प्रभुः	004c  
तत्र दाशार्णको राजा सुधर्मा लोमहर्षणम्	005a  
कृतवान्कर्म भीमेन महद्युद्धं निरायुधम्	005c  
भीमसेनस्तु तद्दृष्ट्वा तस्य कर्म परन्तपः	006a  
अधिसेनापतिं चक्रे सुधर्माणं महाबलम्	006c  
ततः प्राचीं दिशं भीमो ययौ भीमपराक्रमः	007a  
सैन्येन महता राजन्कम्पयन्निव मेदिनीम्	007c  
सोऽश्वमेधेश्वरं राजन्रोचमानं सहानुजम्	008a  
जिगाय समरे वीरो बलेन बलिनां वरः	008c  
स तं निर्जित्य कौन्तेयो नातितीव्रेण कर्मणा	009a  
पूर्वदेशं महावीर्यो विजिग्ये कुरुनन्दनः	009c  
ततो दक्षिणमागम्य पुलिन्दनगरं महत्	010a  
सुकुमारं वशे चक्रे सुमित्रं च नराधिपम्	010c  
ततस्तु धर्मराजस्य शासनाद्भरतर्षभः	011a  
शिशुपालं महावीर्यमभ्ययाज्जनमेजय	011c  
चेदिराजोऽपि तच्छ्रुत्वा पाण्डवस्य चिकीर्षितम्	012a  
उपनिष्क्रम्य नगरात्प्रत्यगृह्णात्परन्तपः	012c  
तौ समेत्य महाराज कुरुचेदिवृषौ तदा	013a  
उभयोरात्मकुलयोः कौशल्यं पर्यपृच्छताम्	013c  
ततो निवेद्य तद्राष्ट्रं चेदिराजो विशां पते	014a  
उवाच भीमं प्रहसन्किमिदं कुरुषेऽनघ	014c  
तस्य भीमस्तदाचख्यौ धर्मराजचिकीर्षितम्	015a  
स च तत्प्रतिगृह्यैव तथा चक्रे नराधिपः	015c  
ततो भीमस्तत्र राजन्नुषित्वा त्रिदशाः क्षपाः	016a  
सत्कृतः शिशुपालेन ययौ सबलवाहनः	016c  
