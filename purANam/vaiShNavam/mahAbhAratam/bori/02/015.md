युधिष्ठिर उवाच	001  
सम्राड्गुणमभीप्सन्वै युष्मान्स्वार्थपरायणः	001a  
कथं प्रहिणुयां भीमं बलात्केवलसाहसात्	001c  
भीमार्जुनावुभौ नेत्रे मनो मन्ये जनार्दनम्	002a  
मनश्चक्षुर्विहीनस्य कीदृशं जीवितं भवेत्	002c  
जरासन्धबलं प्राप्य दुष्पारं भीमविक्रमम्	003a  
श्रमो हि वः पराजय्यात्किमु तत्र विचेष्टितम्	003c  
अस्मिन्नर्थान्तरे युक्तमनर्थः प्रतिपद्यते	004a  
यथाहं विमृशाम्येकस्तत्तावच्छ्रूयतां मम	004c  
सन्न्यासं रोचये साधु कार्यस्यास्य जनार्दन	005a  
प्रतिहन्ति मनो मेऽद्य राजसूयो दुरासदः	005c  
006    वैशम्पायन उवाच
पार्थः प्राप्य धनुःश्रेष्ठमक्षय्यौ च महेषुधी	006a  
रथं ध्वजं सभां चैव युधिष्ठिरमभाषत	006c  
धनुरस्त्रं शरा वीर्यं पक्षो भूमिर्यशो बलम्	007a  
प्राप्तमेतन्मया राजन्दुष्प्रापं यदभीप्सितम्	007c  
कुले जन्म प्रशंसन्ति वैद्याः साधु सुनिष्ठिताः	008a  
बलेन सदृशं नास्ति वीर्यं तु मम रोचते	008c  
कृतवीर्यकुले जातो निर्वीर्यः किं करिष्यति	009a  
क्षत्रियः सर्वशो राजन्यस्य वृत्तिः पराजये	009c  
सर्वैरपि गुणैर्हीनो वीर्यवान्हि तरेद्रिपून्	010a  
सर्वैरपि गुणैर्युक्तो निर्वीर्यः किं करिष्यति	010c  
द्रव्यभूता गुणाः सर्वे तिष्ठन्ति हि पराक्रमे	011a  
जयस्य हेतुः सिद्धिर्हि कर्म दैवं च संश्रितम्	011c  
संयुक्तो हि बलैः कश्चित्प्रमादान्नोपयुज्यते	012a  
तेन द्वारेण शत्रुभ्यः क्षीयते सबलो रिपुः	012c  
दैन्यं यथा बलवति तथा मोहो बलान्विते	013a  
तावुभौ नाशकौ हेतू राज्ञा त्याज्यौ जयार्थिना	013c  
जरासन्धविनाशं च राज्ञां च परिमोक्षणम्	014a  
यदि कुर्याम यज्ञार्थं किं ततः परमं भवेत्	014c  
अनारम्भे तु नियतो भवेदगुणनिश्चयः	015a  
गुणान्निःसंशयाद्राजन्नैर्गुण्यं मन्यसे कथम्	015c  
काषायं सुलभं पश्चान्मुनीनां शममिच्छताम्	016a  
साम्राज्यं तु तवेच्छन्तो वयं योत्स्यामहे परैः	016c  
