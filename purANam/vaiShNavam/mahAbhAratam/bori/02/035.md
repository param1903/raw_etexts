वैशम्पायन उवाच	001  
ततो युधिष्ठिरो राजा शिशुपालमुपाद्रवत्	001a  
उवाच चैनं मधुरं सान्त्वपूर्वमिदं वचः	001c  
नेदं युक्तं महीपाल यादृशं वै त्वमुक्तवान्	002a  
अधर्मश्च परो राजन्पारुष्यं च निरर्थकम्	002c  
न हि धर्मं परं जातु नावबुध्येत पार्थिव	003a  
भीष्मः शान्तनवस्त्वेनं मावमंस्था अतोऽन्यथा	003c  
पश्य चेमान्महीपालांस्त्वत्तो वृद्धतमान्बहून्	004a  
मृष्यन्ते चार्हणां कृष्णे तद्वत्त्वं क्षन्तुमर्हसि	004c  
वेद तत्त्वेन कृष्णं हि भीष्मश्चेदिपते भृशम्	005a  
न ह्येनं त्वं तथा वेत्थ यथैनं वेद कौरवः	005c  
भीष्म उवाच	006  
नास्मा अनुनयो देयो नायमर्हति सान्त्वनम्	006a  
लोकवृद्धतमे कृष्णे योऽर्हणां नानुमन्यते	006c  
क्षत्रियः क्षत्रियं जित्वा रणे रणकृतां वरः	007a  
यो मुञ्चति वशे कृत्वा गुरुर्भवति तस्य सः	007c  
अस्यां च समितौ राज्ञामेकमप्यजितं युधि	008a  
न पश्यामि महीपालं सात्वतीपुत्रतेजसा	008c  
न हि केवलमस्माकमयमर्च्यतमोऽच्युतः	009a  
त्रयाणामपि लोकानामर्चनीयो जनार्दनः	009c  
कृष्णेन हि जिता युद्धे बहवः क्षत्रियर्षभाः	010a  
जगत्सर्वं च वार्ष्णेये निखिलेन प्रतिष्ठितम्	010c  
तस्मात्सत्स्वपि वृद्धेषु कृष्णमर्चाम नेतरान्	011a  
एवं वक्तुं न चार्हस्त्वं मा भूत्ते बुद्धिरीदृशी	011c  
ज्ञानवृद्धा मया राजन्बहवः पर्युपासिताः	012a  
तेषां कथयतां शौरेरहं गुणवतो गुणान्	012c  
समागतानामश्रौषं बहून्बहुमतान्सताम्	012e  
कर्माण्यपि च यान्यस्य जन्मप्रभृति धीमतः	013a  
बहुशः कथ्यमानानि नरैर्भूयः श्रुतानि मे	013c  
न केवलं वयं कामाच्चेदिराज जनार्दनम्	014a  
न सम्बन्धं पुरस्कृत्य कृतार्थं वा कथञ्चन	014c  
अर्चामहेऽर्चितं सद्भिर्भुवि भौमसुखावहम्	015a  
यशः शौर्यं जयं चास्य विज्ञायार्चां प्रयुज्महे	015c  
न हि कश्चिदिहास्माभिः सुबालोऽप्यपरीक्षितः	016a  
गुणैर्वृद्धानतिक्रम्य हरिरर्च्यतमो मतः	016c  
ज्ञानवृद्धो द्विजातीनां क्षत्रियाणां बलाधिकः	017a  
पूज्ये ताविह गोविन्दे हेतू द्वावपि संस्थितौ	017c  
वेदवेदाङ्गविज्ञानं बलं चाप्यमितं तथा	018a  
नृणां हि लोके कस्यास्ति विशिष्टं केशवादृते	018c  
दानं दाक्ष्यं श्रुतं शौर्यं ह्रीः कीर्तिर्बुद्धिरुत्तमा	019a  
सन्नतिः श्रीर्धृतिस्तुष्टिः पुष्टिश्च नियताच्युते	019c  
तमिमं सर्वसम्पन्नमाचार्यं पितरं गुरुम्	020a  
अर्च्यमर्चितमर्चार्हं सर्वे सम्मन्तुमर्हथ	020c  
ऋत्विग्गुरुर्विवाह्यश्च स्नातको नृपतिः प्रियः	021a  
सर्वमेतद्धृषीकेशे तस्मादभ्यर्चितोऽच्युतः	021c  
कृष्ण एव हि लोकानामुत्पत्तिरपि चाप्ययः	022a  
कृष्णस्य हि कृते भूतमिदं विश्वं समर्पितम्	022c  
एष प्रकृतिरव्यक्ता कर्ता चैव सनातनः	023a  
परश्च सर्वभूतेभ्यस्तस्माद्वृद्धतमोऽच्युतः	023c  
बुद्धिर्मनो महान्वायुस्तेजोऽम्भः खं मही च या	024a  
चतुर्विधं च यद्भूतं सर्वं कृष्णे प्रतिष्ठितम्	024c  
आदित्यश्चन्द्रमाश्चैव नक्षत्राणि ग्रहाश्च ये	025a  
दिशश्चोपदिशश्चैव सर्वं कृष्णे प्रतिष्ठितम्	025c  
अयं तु पुरुषो बालः शिशुपालो न बुध्यते	026a  
सर्वत्र सर्वदा कृष्णं तस्मादेवं प्रभाषते	026c  
यो हि धर्मं विचिनुयादुत्कृष्टं मतिमान्नरः	027a  
स वै पश्येद्यथाधर्मं न तथा चेदिराडयम्	027c  
सवृद्धबालेष्वथ वा पार्थिवेषु महात्मसु	028a  
को नार्हं मन्यते कृष्णं को वाप्येनं न पूजयेत्	028c  
अथेमां दुष्कृतां पूजां शिशुपालो व्यवस्यति	029a  
दुष्कृतायां यथान्यायं तथायं कर्तुमर्हति	029c  
