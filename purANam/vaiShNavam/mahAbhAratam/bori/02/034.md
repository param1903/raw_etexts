शिशुपाल उवाच	001  
नायमर्हति वार्ष्णेयस्तिष्ठत्स्विह महात्मसु	001a  
महीपतिषु कौरव्य राजवत्पार्थिवार्हणम्	001c  
नायं युक्तः समाचारः पाण्डवेषु महात्मसु	002a  
यत्कामात्पुण्डरीकाक्षं पाण्डवार्चितवानसि	002c  
बाला यूयं न जानीध्वं धर्मः सूक्ष्मो हि पाण्डवाः	003a  
अयं तत्राभ्यतिक्रान्त आपगेयोऽल्पदर्शनः	003c  
त्वादृशो धर्मयुक्तो हि कुर्वाणः प्रियकाम्यया	004a  
भवत्यभ्यधिकं भीष्मो लोकेष्ववमतः सताम्	004c  
कथं ह्यराजा दाशार्हो मध्ये सर्वमहीक्षिताम्	005a  
अर्हणामर्हति तथा यथा युष्माभिरर्चितः	005c  
अथ वा मन्यसे कृष्णं स्थविरं भरतर्षभ	006a  
वसुदेवे स्थिते वृद्धे कथमर्हति तत्सुतः	006c  
अथ वा वासुदेवोऽपि प्रियकामोऽनुवृत्तवान्	007a  
द्रुपदे तिष्ठति कथं माधवोऽर्हति पूजनम्	007c  
आचार्यं मन्यसे कृष्णमथ वा कुरुपुङ्गव	008a  
द्रोणे तिष्ठति वार्ष्णेयं कस्मादर्चितवानसि	008c  
ऋत्विजं मन्यसे कृष्णमथ वा कुरुनन्दन	009a  
द्वैपायने स्थिते विप्रे कथं कृष्णोऽर्चितस्त्वया	009c  
नैव ऋत्विङ्न चाचार्यो न राजा मधुसूदनः	010a  
अर्चितश्च कुरुश्रेष्ठ किमन्यत्प्रियकाम्यया	010c  
अथ वाप्यर्चनीयोऽयं युष्माकं मधुसूदनः	011a  
किं राजभिरिहानीतैरवमानाय भारत	011c  
वयं तु न भयादस्य कौन्तेयस्य महात्मनः	012a  
प्रयच्छामः करान्सर्वे न लोभान्न च सान्त्वनात्	012c  
अस्य धर्मप्रवृत्तस्य पार्थिवत्वं चिकीर्षतः	013a  
करानस्मै प्रयच्छामः सोऽयमस्मान्न मन्यते	013c  
किमन्यदवमानाद्धि यदिमं राजसंसदि	014a  
अप्राप्तलक्षणं कृष्णमर्घ्येणार्चितवानसि	014c  
अकस्माद्धर्मपुत्रस्य धर्मात्मेति यशो गतम्	015a  
को हि धर्मच्युते पूजामेवं युक्तां प्रयोजयेत्	015c  
योऽयं वृष्णिकुले जातो राजानं हतवान्पुरा	015e  
अद्य धर्मात्मता चैव व्यपकृष्टा युधिष्ठिरात्	016a  
कृपणत्वं निविष्टं च कृष्णेऽर्घ्यस्य निवेदनात्	016c  
यदि भीताश्च कौन्तेयाः कृपणाश्च तपस्विनः	017a  
ननु त्वयापि बोद्धव्यं यां पूजां माधवोऽर्हति	017c  
अथ वा कृपणैरेतामुपनीतां जनार्दन	018a  
पूजामनर्हः कस्मात्त्वमभ्यनुज्ञातवानसि	018c  
अयुक्तामात्मनः पूजां त्वं पुनर्बहु मन्यसे	019a  
हविषः प्राप्य निष्यन्दं प्राशितुं श्वेव निर्जने	019c  
न त्वयं पार्थिवेन्द्राणामवमानः प्रयुज्यते	020a  
त्वामेव कुरवो व्यक्तं प्रलम्भन्ते जनार्दन	020c  
क्लीबे दारक्रिया यादृगन्धे वा रूपदर्शनम्	021a  
अराज्ञो राजवत्पूजा तथा ते मधुसूदन	021c  
दृष्टो युधिष्ठिरो राजा दृष्टो भीष्मश्च यादृशः	022a  
वासुदेवोऽप्ययं दृष्टः सर्वमेतद्यथातथम्	022c  
इत्युक्त्वा शिशुपालस्तानुत्थाय परमासनात्	023a  
निर्ययौ सदसस्तस्मात्सहितो राजभिस्तदा	023c  
