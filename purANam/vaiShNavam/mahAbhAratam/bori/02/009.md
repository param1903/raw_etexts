नारद उवाच	001  
युधिष्ठिर सभा दिव्या वरुणस्य सितप्रभा	001a  
प्रमाणेन यथा याम्या शुभप्राकारतोरणा	001c  
अन्तःसलिलमास्थाय विहिता विश्वकर्मणा	002a  
दिव्यरत्नमयैर्वृक्षैः फलपुष्पप्रदैर्युता	002c  
नीलपीतासितश्यामैः सितैर्लोहितकैरपि	003a  
अवतानैस्तथा गुल्मैः पुष्पमञ्जरिधारिभिः	003c  
तथा शकुनयस्तस्यां नानारूपा मृदुस्वराः	004a  
अनिर्देश्या वपुष्मन्तः शतशोऽथ सहस्रशः	004c  
सा सभा सुखसंस्पर्शा न शीता न च घर्मदा	005a  
वेश्मासनवती रम्या सिता वरुणपालिता	005c  
यस्यामास्ते स वरुणो वारुण्या सह भारत	006a  
दिव्यरत्नाम्बरधरो भूषणैरुपशोभितः	006c  
स्रग्विणो भूषिताश्चापि दिव्यमाल्यानुकर्षिणः	007a  
आदित्यास्तत्र वरुणं जलेश्वरमुपासते	007c  
वासुकिस्तक्षकश्चैव नागश्चैरावतस्तथा	008a  
कृष्णश्च लोहितश्चैव पद्मश्चित्रश्च वीर्यवान्	008c  
कम्बलाश्वतरौ नागौ धृतराष्ट्रबलाहकौ	009a  
मणिमान्कुण्डलधरः कर्कोटकधनञ्जयौ	009c  
प्रह्लादो मूषिकादश्च तथैव जनमेजयः	010a  
पताकिनो मण्डलिनः फणवन्तश्च सर्वशः	010c  
एते चान्ये च बहवः सर्पास्तस्यां युधिष्ठिर	011a  
उपासते महात्मानं वरुणं विगतक्लमाः	011c  
बलिर्वैरोचनो राजा नरकः पृथिवीञ्जयः	012a  
प्रह्लादो विप्रचित्तिश्च कालखञ्जाश्च सर्वशः	012c  
सुहनुर्दुर्मुखः शङ्खः सुमनाः सुमतिः स्वनः	013a  
घटोदरो महापार्श्वः क्रथनः पिठरस्तथा	013c  
विश्वरूपः सुरूपश्च विरूपोऽथ महाशिराः	014a  
दशग्रीवश्च वाली च मेघवासा दशावरः	014c  
कैटभो विटटूतश्च संह्रादश्चेन्द्रतापनः	015a  
दैत्यदानवसङ्घाश्च सर्वे रुचिरकुण्डलाः	015c  
स्रग्विणो मौलिनः सर्वे तथा दिव्यपरिच्छदाः	016a  
सर्वे लब्धवराः शूराः सर्वे विगतमृत्यवः	016c  
ते तस्यां वरुणं देवं धर्मपाशस्थिताः सदा	017a  
उपासते महात्मानं सर्वे सुचरितव्रताः	017c  
तथा समुद्राश्चत्वारो नदी भागीरथी च या	018a  
कालिन्दी विदिशा वेण्णा नर्मदा वेगवाहिनी	018c  
विपाशा च शतद्रुश्च चन्द्रभागा सरस्वती	019a  
इरावती वितस्ता च सिन्धुर्देवनदस्तथा	019c  
गोदावरी कृष्णवेण्णा कावेरी च सरिद्वरा	020a  
एताश्चान्याश्च सरितस्तीर्थानि च सरांसि च	020c  
कूपाश्च सप्रस्रवणा देहवन्तो युधिष्ठिर	021a  
पल्वलानि तडागानि देहवन्त्यथ भारत	021c  
दिशस्तथा मही चैव तथा सर्वे महीधराः	022a  
उपासते महात्मानं सर्वे जलचरास्तथा	022c  
गीतवादित्रवन्तश्च गन्धर्वाप्सरसां गणाः	023a  
स्तुवन्तो वरुणं तस्यां सर्व एव समासते	023c  
महीधरा रत्नवन्तो रसा येषु प्रतिष्ठिताः	024a  
सर्वे विग्रहवन्तस्ते तमीश्वरमुपासते	024c  
एषा मया सम्पतता वारुणी भरतर्षभ	025a  
दृष्टपूर्वा सभा रम्या कुबेरस्य सभां शृणु	025c  
