वैशम्पायन उवाच	001  
ऋषेस्तद्वचनं श्रुत्वा निशश्वास युधिष्ठिरः	001a  
चिन्तयन्राजसूयाप्तिं न लेभे शर्म भारत	001c  
राजर्षीणां हि तं श्रुत्वा महिमानं महात्मनाम्	002a  
यज्वनां कर्मभिः पुण्यैर्लोकप्राप्तिं समीक्ष्य च	002c  
हरिश्चन्द्रं च राजर्षिं रोचमानं विशेषतः	003a  
यज्वानं यज्ञमाहर्तुं राजसूयमियेष सः	003c  
युधिष्ठिरस्ततः सर्वानर्चयित्वा सभासदः	004a  
प्रत्यर्चितश्च तैः सर्वैर्यज्ञायैव मनो दधे	004c  
स राजसूयं राजेन्द्र कुरूणामृषभः क्रतुम्	005a  
आहर्तुं प्रवणं चक्रे मनः सञ्चिन्त्य सोऽसकृत्	005c  
भूयश्चाद्भुतवीर्यौजा धर्ममेवानुपालयन्	006a  
किं हितं सर्वलोकानां भवेदिति मनो दधे	006c  
अनुगृह्णन्प्रजाः सर्वाः सर्वधर्मविदां वरः	007a  
अविशेषेण सर्वेषां हितं चक्रे युधिष्ठिरः	007c  
एवं गते ततस्तस्मिन्पितरीवाश्वसञ्जनाः	008a  
न तस्य विद्यते द्वेष्टा ततोऽस्याजातशत्रुता	008c  
स मन्त्रिणः समानाय्य भ्रातॄंश्च वदतां वरः	009a  
राजसूयं प्रति तदा पुनः पुनरपृच्छत	009c  
ते पृच्छ्यमानाः सहिता वचोऽर्थ्यं मन्त्रिणस्तदा	010a  
युधिष्ठिरं महाप्राज्ञं यियक्षुमिदमब्रुवन्	010c  
येनाभिषिक्तो नृपतिर्वारुणं गुणमृच्छति	011a  
तेन राजापि सन्कृत्स्नं सम्राड्गुणमभीप्सति	011c  
तस्य सम्राड्गुणार्हस्य भवतः कुरुनन्दन	012a  
राजसूयस्य समयं मन्यन्ते सुहृदस्तव	012c  
तस्य यज्ञस्य समयः स्वाधीनः क्षत्रसम्पदा	013a  
साम्ना षडग्नयो यस्मिंश्चीयन्ते संशितव्रतैः	013c  
दर्वीहोमानुपादाय सर्वान्यः प्राप्नुते क्रतून्	014a  
अभिषेकं च यज्ञान्ते सर्वजित्तेन चोच्यते	014c  
समर्थोऽसि महाबाहो सर्वे ते वशगा वयम्	015a  
अविचार्य महाराज राजसूये मनः कुरु	015c  
इत्येवं सुहृदः सर्वे पृथक्च सह चाब्रुवन्	016a  
स धर्म्यं पाण्डवस्तेषां वचः श्रुत्वा विशां पते	016c  
धृष्टमिष्टं वरिष्ठं च जग्राह मनसारिहा	016e  
श्रुत्वा सुहृद्वचस्तच्च जानंश्चाप्यात्मनः क्षमम्	017a  
पुनः पुनर्मनो दध्रे राजसूयाय भारत	017c  
स भ्रातृभिः पुनर्धीमानृत्विग्भिश्च महात्मभिः	018a  
धौम्यद्वैपायनाद्यैश्च मन्त्रयामास मन्त्रिभिः	018c  
019    युधिष्ठिर उवाच
इयं या राजसूयस्य सम्राडर्हस्य सुक्रतोः	019a  
श्रद्दधानस्य वदतः स्पृहा मे सा कथं भवेत्	019c  
020    वैशम्पायन उवाच
एवमुक्तास्तु ते तेन राज्ञा राजीवलोचन	020a  
इदमूचुर्वचः काले धर्मात्मानं युधिष्ठिरम्	020c  
अर्हस्त्वमसि धर्मज्ञ राजसूयं महाक्रतुम्	020e  
अथैवमुक्ते नृपतावृत्विग्भिरृषिभिस्तथा	021a  
मन्त्रिणो भ्रातरश्चास्य तद्वचः प्रत्यपूजयन्	021c  
स तु राजा महाप्राज्ञः पुनरेवात्मनात्मवान्	022a  
भूयो विममृशे पार्थो लोकानां हितकाम्यया	022c  
सामर्थ्ययोगं सम्प्रेक्ष्य देशकालौ व्ययागमौ	023a  
विमृश्य सम्यक्च धिया कुर्वन्प्राज्ञो न सीदति	023c  
न हि यज्ञसमारम्भः केवलात्मविपत्तये	024a  
भवतीति समाज्ञाय यत्नतः कार्यमुद्वहन्	024c  
स निश्चयार्थं कार्यस्य कृष्णमेव जनार्दनम्	025a  
सर्वलोकात्परं मत्वा जगाम मनसा हरिम्	025c  
अप्रमेयं महाबाहुं कामाज्जातमजं नृषु	026a  
पाण्डवस्तर्कयामास कर्मभिर्देवसम्मितैः	026c  
नास्य किञ्चिदविज्ञातं नास्य किञ्चिदकर्मजम्	027a  
न स किञ्चिन्न विषहेदिति कृष्णममन्यत	027c  
स तु तां नैष्ठिकीं बुद्धिं कृत्वा पार्थो युधिष्ठिरः	028a  
गुरुवद्भूतगुरवे प्राहिणोद्दूतमञ्जसा	028c  
शीघ्रगेन रथेनाशु स दूतः प्राप्य यादवान्	029a  
द्वारकावासिनं कृष्णं द्वारवत्यां समासदत्	029c  
दर्शनाकाङ्क्षिणं पार्थं दर्शनाकाङ्क्षयाच्युतः	030a  
इन्द्रसेनेन सहित इन्द्रप्रस्थं ययौ तदा	030c  
व्यतीत्य विविधान्देशांस्त्वरावान्क्षिप्रवाहनः	031a  
इन्द्रप्रस्थगतं पार्थमभ्यगच्छज्जनार्दनः	031c  
स गृहे भ्रातृवद्भ्रात्रा धर्मराजेन पूजितः	032a  
भीमेन च ततोऽपश्यत्स्वसारं प्रीतिमान्पितुः	032c  
प्रीतः प्रियेण सुहृदा रेमे स सहितस्तदा	033a  
अर्जुनेन यमाभ्यां च गुरुवत्पर्युपस्थितः	033c  
तं विश्रान्तं शुभे देशे क्षणिनं कल्यमच्युतम्	034a  
धर्मराजः समागम्य ज्ञापयत्स्वं प्रयोजनम्	034c  
035    युधिष्ठिर उवाच
प्रार्थितो राजसूयो मे न चासौ केवलेप्सया	035a  
प्राप्यते येन तत्ते ह विदितं कृष्ण सर्वशः	035c  
यस्मिन्सर्वं सम्भवति यश्च सर्वत्र पूज्यते	036a  
यश्च सर्वेश्वरो राजा राजसूयं स विन्दति	036c  
तं राजसूयं सुहृदः कार्यमाहुः समेत्य मे	037a  
तत्र मे निश्चिततमं तव कृष्ण गिरा भवेत्	037c  
केचिद्धि सौहृदादेव दोषं न परिचक्षते	038a  
अर्थहेतोस्तथैवान्ये प्रियमेव वदन्त्युत	038c  
प्रियमेव परीप्सन्ते केचिदात्मनि यद्धितम्	039a  
एवम्प्रायाश्च दृश्यन्ते जनवादाः प्रयोजने	039c  
त्वं तु हेतूनतीत्यैतान्कामक्रोधौ व्यतीत्य च	040a  
परमं नः क्षमं लोके यथावद्वक्तुमर्हसि	040c  
