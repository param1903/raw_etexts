दुर्योधन उवाच	001  
आर्यास्तु ये वै राजानः सत्यसन्धा महाव्रताः	001a  
पर्याप्तविद्या वक्तारो वेदान्तावभृथाप्लुताः	001c  
धृतिमन्तो ह्रीनिषेधा धर्मात्मानो यशस्विनः	002a  
मूर्धाभिषिक्तास्ते चैनं राजानः पर्युपासते	002c  
दक्षिणार्थं समानीता राजभिः कांस्यदोहनाः	003a  
आरण्या बहुसाहस्रा अपश्यं तत्र तत्र गाः	003c  
आजह्रुस्तत्र सत्कृत्य स्वयमुद्यम्य भारत	004a  
अभिषेकार्थमव्यग्रा भाण्डमुच्चावचं नृपाः	004c  
बाह्लीको रथमाहार्षीज्जाम्बूनदपरिष्कृतम्	005a  
सुदक्षिणस्तं युयुजे श्वेतैः काम्बोजजैर्हयैः	005c  
सुनीथोऽप्रतिमं तस्य अनुकर्षं महायशाः	006a  
ध्वजं चेदिपतिः क्षिप्रमहार्षीत्स्वयमुद्यतम्	006c  
दाक्षिणात्यः सन्नहनं स्रगुष्णीषे च मागधः	007a  
वसुदानो महेष्वासो गजेन्द्रं षष्टिहायनम्	007c  
मत्स्यस्त्वक्षानवाबध्नादेकलव्य उपानहौ	008a  
आवन्त्यस्त्वभिषेकार्थमापो बहुविधास्तथा	008c  
चेकितान उपासङ्गं धनुः काश्य उपाहरत्	009a  
असिं रुक्मत्सरुं शल्यः शैक्यं काञ्चनभूषणम्	009c  
अभ्यषिञ्चत्ततो धौम्यो व्यासश्च सुमहातपाः	010a  
नारदं वै पुरस्कृत्य देवलं चासितं मुनिम्	010c  
प्रीतिमन्त उपातिष्ठन्नभिषेकं महर्षयः	011a  
जामदग्न्येन सहितास्तथान्ये वेदपारगाः	011c  
अभिजग्मुर्महात्मानं मन्त्रवद्भूरिदक्षिणम्	012a  
महेन्द्रमिव देवेन्द्रं दिवि सप्तर्षयो यथा	012c  
अधारयच्छत्रमस्य सात्यकिः सत्यविक्रमः	013a  
धनञ्जयश्च व्यजने भीमसेनश्च पाण्डवः	013c  
उपागृह्णाद्यमिन्द्राय पुराकल्पे प्रजापतिः	014a  
तमस्मै शङ्खमाहार्षीद्वारुणं कलशोदधिः	014c  
सिक्तं निष्कसहस्रेण सुकृतं विश्वकर्मणा	015a  
तेनाभिषिक्तः कृष्णेन तत्र मे कश्मलोऽभवत्	015c  
गच्छन्ति पूर्वादपरं समुद्रं चापि दक्षिणम्	016a  
उत्तरं तु न गच्छन्ति विना तात पतत्रिभिः	016c  
तत्र स्म दध्मुः शतशः शङ्खान्मङ्गल्यकारणात्	017a  
प्राणदंस्ते समाध्मातास्तत्र रोमाणि मेऽहृषन्	017c  
प्रणता भूमिपाश्चापि पेतुर्हीनाः स्वतेजसा	018a  
धृष्टद्युम्नः पाण्डवाश्च सात्यकिः केशवोऽष्टमः	018c  
सत्त्वस्थाः शौर्यसम्पन्ना अन्योन्यप्रियकारिणः	019a  
विसञ्ज्ञान्भूमिपान्दृष्ट्वा मां च ते प्राहसंस्तदा	019c  
ततः प्रहृष्टो बीभत्सुः प्रादाद्धेमविषाणिनाम्	020a  
शतान्यनडुहां पञ्च द्विजमुख्येषु भारत	020c  
नैवं शम्बरहन्ताभूद्यौवनाश्वो मनुर्न च	021a  
न च राजा पृथुर्वैन्यो न चाप्यासीद्भगीरथः	021c  
यथातिमात्रं कौन्तेयः श्रिया परमया युतः	022a  
राजसूयमवाप्यैवं हरिश्चन्द्र इव प्रभुः	022c  
एतां दृष्ट्वा श्रियं पार्थे हरिश्चन्द्रे यथा विभो	023a  
कथं नु जीवितं श्रेयो मम पश्यसि भारत	023c  
अन्धेनेव युगं नद्धं विपर्यस्तं नराधिप	024a  
कनीयांसो विवर्धन्ते ज्येष्ठा हीयन्ति भारत	024c  
एवं दृष्ट्वा नाभिविन्दामि शर्म परीक्षमाणोऽपि कुरुप्रवीर	025a  
तेनाहमेवं कृशतां गतश्च विवर्णतां चैव सशोकतां च	025c  
