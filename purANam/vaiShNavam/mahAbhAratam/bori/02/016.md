वासुदेव उवाच	001  
जातस्य भारते वंशे तथा कुन्त्याः सुतस्य च	001a  
या वै युक्ता मतिः सेयमर्जुनेन प्रदर्शिता	001c  
न मृत्योः समयं विद्म रात्रौ वा यदि वा दिवा	002a  
न चापि कञ्चिदमरमयुद्धेनापि शुश्रुमः	002c  
एतावदेव पुरुषैः कार्यं हृदयतोषणम्	003a  
नयेन विधिदृष्टेन यदुपक्रमते परान्	003c  
सुनयस्यानपायस्य संयुगे परमः क्रमः	004a  
संशयो जायते साम्ये साम्यं च न भवेद्द्वयोः	004c  
ते वयं नयमास्थाय शत्रुदेहसमीपगाः	005a  
कथमन्तं न गच्छेम वृक्षस्येव नदीरयाः	005c  
पररन्ध्रे पराक्रान्ताः स्वरन्ध्रावरणे स्थिताः	005e  
व्यूढानीकैरनुबलैर्नोपेयाद्बलवत्तरम्	006a  
इति बुद्धिमतां नीतिस्तन्ममापीह रोचते	006c  
अनवद्या ह्यसम्बुद्धाः प्रविष्टाः शत्रुसद्म तत्	007a  
शत्रुदेहमुपाक्रम्य तं कामं प्राप्नुयामहे	007c  
एको ह्येव श्रियं नित्यं बिभर्ति पुरुषर्षभ	008a  
अन्तरात्मेव भूतानां तत्क्षये वै बलक्षयः	008c  
अथ चेत्तं निहत्याजौ शेषेणाभिसमागताः	009a  
प्राप्नुयाम ततः स्वर्गं ज्ञातित्राणपरायणाः	009c  
010    युधिष्ठिर उवाच
कृष्ण कोऽयं जरासन्धः किंवीर्यः किम्पराक्रमः	010a  
यस्त्वां स्पृष्ट्वाग्निसदृशं न दग्धः शलभो यथा	010c  
011    कृष्ण उवाच
शृणु राजञ्जरासन्धो यद्वीर्यो यत्पराक्रमः	011a  
यथा चोपेक्षितोऽस्माभिर्बहुशः कृतविप्रियः	011c  
अक्षौहिणीनां तिसृणामासीत्समरदर्पितः	012a  
राजा बृहद्रथो नाम मगधाधिपतिः पतिः	012c  
रूपवान्वीर्यसम्पन्नः श्रीमानतुलविक्रमः	013a  
नित्यं दीक्षाकृशतनुः शतक्रतुरिवापरः	013c  
तेजसा सूर्यसदृशः क्षमया पृथिवीसमः	014a  
यमान्तकसमः कोपे श्रिया वैश्रवणोपमः	014c  
तस्याभिजनसंयुक्तैर्गुणैर्भरतसत्तम	015a  
व्याप्तेयं पृथिवी सर्वा सूर्यस्येव गभस्तिभिः	015c  
स काशिराजस्य सुते यमजे भरतर्षभ	016a  
उपयेमे महावीर्यो रूपद्रविणसम्मते	016c  
तयोश्चकार समयं मिथः स पुरुषर्षभः	017a  
नातिवर्तिष्य इत्येवं पत्नीभ्यां सन्निधौ तदा	017c  
स ताभ्यां शुशुभे राजा पत्नीभ्यां मनुजाधिप	018a  
प्रियाभ्यामनुरूपाभ्यां करेणुभ्यामिव द्विपः	018c  
तयोर्मध्यगतश्चापि रराज वसुधाधिपः	019a  
गङ्गायमुनयोर्मध्ये मूर्तिमानिव सागरः	019c  
विषयेषु निमग्नस्य तस्य यौवनमत्यगात्	020a  
न च वंशकरः पुत्रस्तस्याजायत कश्चन	020c  
मङ्गलैर्बहुभिर्होमैः पुत्रकामाभिरिष्टिभिः	021a  
नाससाद नृपश्रेष्ठः पुत्रं कुलविवर्धनम्	021c  
अथ काक्षीवतः पुत्रं गौतमस्य महात्मनः	022a  
शुश्राव तपसि श्रान्तमुदारं चण्डकौशिकम्	022c  
यदृच्छयागतं तं तु वृक्षमूलमुपाश्रितम्	023a  
पत्नीभ्यां सहितो राजा सर्वरत्नैरतोषयत्	023c  
तमब्रवीत्सत्यधृतिः सत्यवागृषिसत्तमः	024a  
परितुष्टोऽस्मि ते राजन्वरं वरय सुव्रत	024c  
ततः सभार्यः प्रणतस्तमुवाच बृहद्रथः	025a  
पुत्रदर्शननैराश्याद्बाष्पगद्गदया गिरा	025c  
026    बृहद्रथ उवाच
भगवन्राज्यमुत्सृज्य प्रस्थितस्य तपोवनम्	026a  
किं वरेणाल्पभाग्यस्य किं राज्येनाप्रजस्य मे	026c  
027    कृष्ण उवाच
एतच्छ्रुत्वा मुनिर्ध्यानमगमत्क्षुभितेन्द्रियः	027a  
तस्यैव चाम्रवृक्षस्य छायायां समुपाविशत्	027c  
तस्योपविष्टस्य मुनेरुत्सङ्गे निपपात ह	028a  
अवातमशुकादष्टमेकमाम्रफलं किल	028c  
तत्प्रगृह्य मुनिश्रेष्ठो हृदयेनाभिमन्त्र्य च	029a  
राज्ञे ददावप्रतिमं पुत्रसम्प्राप्तिकारकम्	029c  
उवाच च महाप्राज्ञस्तं राजानं महामुनिः	030a  
गच्छ राजन्कृतार्थोऽसि निवर्त मनुजाधिप	030c  
यथासमयमाज्ञाय तदा स नृपसत्तमः	031a  
द्वाभ्यामेकं फलं प्रादात्पत्नीभ्यां भरतर्षभ	031c  
ते तदाम्रं द्विधा कृत्वा भक्षयामासतुः शुभे	032a  
भावित्वादपि चार्थस्य सत्यवाक्यात्तथा मुनेः	032c  
तयोः समभवद्गर्भः फलप्राशनसम्भवः	033a  
ते च दृष्ट्वा नरपतिः परां मुदमवाप ह	033c  
अथ काले महाप्राज्ञ यथासमयमागते	034a  
प्रजायेतामुभे राजञ्शरीरशकले तदा	034c  
एकाक्षिबाहुचरणे अर्धोदरमुखस्फिजे	035a  
दृष्ट्वा शरीरशकले प्रवेपाते उभे भृशम्	035c  
उद्विग्ने सह सम्मन्त्र्य ते भगिन्यौ तदाबले	036a  
सजीवे प्राणिशकले तत्यजाते सुदुःखिते	036c  
तयोर्धात्र्यौ सुसंवीते कृत्वा ते गर्भसम्प्लवे	037a  
निर्गम्यान्तःपुरद्वारात्समुत्सृज्याशु जग्मतुः	037c  
ते चतुष्पथनिक्षिप्ते जरा नामाथ राक्षसी	038a  
जग्राह मनुजव्याघ्र मांसशोणितभोजना	038c  
कर्तुकामा सुखवहे शकले सा तु राक्षसी	039a  
सङ्घट्टयामास तदा विधानबलचोदिता	039c  
ते समानीतमात्रे तु शकले पुरुषर्षभ	040a  
एकमूर्तिकृते वीरः कुमारः समपद्यत	040c  
ततः सा राक्षसी राजन्विस्मयोत्फुल्ललोचना	041a  
न शशाक समुद्वोढुं वज्रसारमयं शिशुम्	041c  
बालस्ताम्रतलं मुष्टिं कृत्वा चास्ये निधाय सः	042a  
प्राक्रोशदतिसंरम्भात्सतोय इव तोयदः	042c  
तेन शब्देन सम्भ्रान्तः सहसान्तःपुरे जनः	043a  
निर्जगाम नरव्याघ्र राज्ञा सह परन्तप	043c  
ते चाबले परिग्लाने पयःपूर्णपयोधरे	044a  
निराशे पुत्रलाभाय सहसैवाभ्यगच्छताम्	044c  
अथ दृष्ट्वा तथाभूते राजानं चेष्टसन्ततिम्	045a  
तं च बालं सुबलिनं चिन्तयामास राक्षसी	045c  
नार्हामि विषये राज्ञो वसन्ती पुत्रगृद्धिनः	046a  
बालं पुत्रमुपादातुं मेघलेखेव भास्करम्	046c  
सा कृत्वा मानुषं रूपमुवाच मनुजाधिपम्	047a  
बृहद्रथ सुतस्तेऽयं मद्दत्तः प्रतिगृह्यताम्	047c  
तव पत्नीद्वये जातो द्विजातिवरशासनात्	048a  
धात्रीजनपरित्यक्तो मयायं परिरक्षितः	048c  
ततस्ते भरतश्रेष्ठ काशिराजसुते शुभे	049a  
तं बालमभिपत्याशु प्रस्नवैरभिषिञ्चताम्	049c  
ततः स राजा संहृष्टः सर्वं तदुपलभ्य च	050a  
अपृच्छन्नवहेमाभां राक्षसीं तामराक्षसीम्	050c  
का त्वं कमलगर्भाभे मम पुत्रप्रदायिनी	051a  
कामया ब्रूहि कल्याणि देवता प्रतिभासि मे	051c  
