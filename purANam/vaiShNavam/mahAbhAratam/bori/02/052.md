वैशम्पायन उवाच	001  
ततः प्रायाद्विदुरोऽश्वैरुदारैर्महाजवैर्बलिभिः साधुदान्तैः	001a  
बलान्नियुक्तो धृतराष्ट्रेण राज्ञा मनीषिणां पाण्डवानां सकाशम्	001c  
सोऽभिपत्य तदध्वानमासाद्य नृपतेः पुरम्	002a  
प्रविवेश महाबुद्धिः पूज्यमानो द्विजातिभिः	002c  
स राजगृहमासाद्य कुबेरभवनोपमम्	003a  
अभ्यगच्छत धर्मात्मा धर्मपुत्रं युधिष्ठिरम्	003c  
तं वै राजा सत्यधृतिर्महात्मा अजातशत्रुर्विदुरं यथावत्	004a  
पूजापूर्वं प्रतिगृह्याजमीढस्ततोऽपृच्छद्धृतराष्ट्रं सपुत्रम्	004c  
युधिष्ठिर उवाच	005  
विज्ञायते ते मनसो न प्रहर्षः कच्चित्क्षत्तः कुशलेनागतोऽसि	005a  
कच्चित्पुत्राः स्थविरस्यानुलोमा वशानुगाश्चापि विशोऽपि कच्चित्	005c  
विदुर उवाच	006  
राजा महात्मा कुशली सपुत्र आस्ते वृतो ज्ञातिभिरिन्द्रकल्पैः	006a  
प्रीतो राजन्पुत्रगणैर्विनीतैर्विशोक एवात्मरतिर्दृढात्मा	006c  
इदं तु त्वां कुरुराजोऽभ्युवाच पूर्वं पृष्ट्वा कुशलं चाव्ययं च	007a  
इयं सभा त्वत्सभातुल्यरूपा भ्रातॄणां ते पश्य तामेत्य पुत्र	007c  
समागम्य भ्रातृभिः पार्थ तस्यां सुहृद्द्यूतं क्रियतां रम्यतां च	008a  
प्रीयामहे भवतः सङ्गमेन समागताः कुरवश्चैव सर्वे	008c  
दुरोदरा विहिता ये तु तत्र महात्मना धृतराष्ट्रेण राज्ञा	009a  
तान्द्रक्ष्यसे कितवान्सन्निविष्टानित्यागतोऽहं नृपते तज्जुषस्व	009c  
युधिष्ठिर उवाच	010  
द्यूते क्षत्तः कलहो विद्यते नः को वै द्यूतं रोचयेद्बुध्यमानः	010a  
किं वा भवान्मन्यते युक्तरूपं भवद्वाक्ये सर्व एव स्थिताः स्म	010c  
विदुर उवाच	011  
जानाम्यहं द्यूतमनर्थमूलं कृतश्च यत्नोऽस्य मया निवारणे	011a  
राजा तु मां प्राहिणोत्त्वत्सकाशं श्रुत्वा विद्वञ्श्रेय इहाचरस्व	011c  
युधिष्ठिर उवाच	012  
के तत्रान्ये कितवा दीव्यमाना विना राज्ञो धृतराष्ट्रस्य पुत्रैः	012a  
पृच्छामि त्वां विदुर ब्रूहि नस्तान्यैर्दीव्यामः शतशः सन्निपत्य	012c  
विदुर उवाच	013  
गान्धारराजः शकुनिर्विशां पते राजातिदेवी कृतहस्तो मताक्षः	013a  
विविंशतिश्चित्रसेनश्च राजा सत्यव्रतः पुरुमित्रो जयश्च	013c  
युधिष्ठिर उवाच	014  
महाभयाः कितवाः सन्निविष्टा मायोपधा देवितारोऽत्र सन्ति	014a  
धात्रा तु दिष्टस्य वशे किलेदं नादेवनं कितवैरद्य तैर्मे	014c  
नाहं राज्ञो धृतराष्ट्रस्य शासनान्न गन्तुमिच्छामि कवे दुरोदरम्	015a  
इष्टो हि पुत्रस्य पिता सदैव तदस्मि कर्ता विदुरात्थ मां यथा	015c  
न चाकामः शकुनिना देविताहं न चेन्मां धृष्णुराह्वयिता सभायाम्	016a  
आहूतोऽहं न निवर्ते कदा चित्तदाहितं शाश्वतं वै व्रतं मे	016c  
वैशम्पायन उवाच	017  
एवमुक्त्वा विदुरं धर्मराजः प्रायात्रिकं सर्वमाज्ञाप्य तूर्णम्	017a  
प्रायाच्छ्वोभूते सगणः सानुयात्रः सह स्त्रीभिर्द्रौपदीमादिकृत्वा	017c  
दैवं प्रज्ञां तु मुष्णाति तेजश्चक्षुरिवापतत्	018a  
धातुश्च वशमन्वेति पाशैरिव नरः सितः	018c  
इत्युक्त्वा प्रययौ राजा सह क्षत्त्रा युधिष्ठिरः	019a  
अमृष्यमाणस्तत्पार्थः समाह्वानमरिन्दमः	019c  
बाह्लिकेन रथं दत्तमास्थाय परवीरहा	020a  
परिच्छन्नो ययौ पार्थो भ्रातृभिः सह पाण्डवः	020c  
राजश्रिया दीप्यमानो ययौ ब्रह्मपुरःसरः	021a  
धृतराष्ट्रेण चाहूतः कालस्य समयेन च	021c  
स हास्तिनपुरं गत्वा धृतराष्ट्रगृहं ययौ	022a  
समियाय च धर्मात्मा धृतराष्ट्रेण पाण्डवः	022c  
तथा द्रोणेन भीष्मेण कर्णेन च कृपेण च	023a  
समियाय यथान्यायं द्रौणिना च विभुः सह	023c  
समेत्य च महाबाहुः सोमदत्तेन चैव ह	024a  
दुर्योधनेन शल्येन सौबलेन च वीर्यवान्	024c  
ये चान्ये तत्र राजानः पूर्वमेव समागताः	025a  
जयद्रथेन च तथा कुरुभिश्चापि सर्वशः	025c  
ततः सर्वैर्महाबाहुर्भ्रातृभिः परिवारितः	026a  
प्रविवेश गृहं राज्ञो धृतराष्ट्रस्य धीमतः	026c  
ददर्श तत्र गान्धारीं देवीं पतिमनुव्रताम्	027a  
स्नुषाभिः संवृतां शश्वत्ताराभिरिव रोहिणीम्	027c  
अभिवाद्य स गान्धारीं तया च प्रतिनन्दितः	028a  
ददर्श पितरं वृद्धं प्रज्ञाचक्षुषमीश्वरम्	028c  
राज्ञा मूर्धन्युपाघ्रातास्ते च कौरवनन्दनाः	029a  
चत्वारः पाण्डवा राजन्भीमसेनपुरोगमाः	029c  
ततो हर्षः समभवत्कौरवाणां विशां पते	030a  
तान्दृष्ट्वा पुरुषव्याघ्रान्पाण्डवान्प्रियदर्शनान्	030c  
विविशुस्तेऽभ्यनुज्ञाता रत्नवन्ति गृहाण्यथ	031a  
ददृशुश्चोपयातास्तान्द्रौपदीप्रमुखाः स्त्रियः	031c  
याज्ञसेन्याः परामृद्धिं दृष्ट्वा प्रज्वलितामिव	032a  
स्नुषास्ता धृतराष्ट्रस्य नातिप्रमनसोऽभवन्	032c  
ततस्ते पुरुषव्याघ्रा गत्वा स्त्रीभिस्तु संविदम्	033a  
कृत्वा व्यायामपूर्वाणि कृत्यानि प्रतिकर्म च	033c  
ततः कृताह्निकाः सर्वे दिव्यचन्दनरूषिताः	034a  
कल्याणमनसश्चैव ब्राह्मणान्स्वस्ति वाच्य च	034c  
मनोज्ञमशनं भुक्त्वा विविशुः शरणान्यथ	035a  
उपगीयमाना नारीभिरस्वपन्कुरुनन्दनाः	035c  
जगाम तेषां सा रात्रिः पुण्या रतिविहारिणाम्	036a  
स्तूयमानाश्च विश्रान्ताः काले निद्रामथात्यजन्	036c  
सुखोषितास्तां रजनीं प्रातः सर्वे कृताह्निकाः	037a  
सभां रम्यां प्रविविशुः कितवैरभिसंवृताम्	037c  
