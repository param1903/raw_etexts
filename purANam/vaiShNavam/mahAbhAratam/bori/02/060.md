वैशम्पायन उवाच	001  
धिगस्तु क्षत्तारमिति ब्रुवाणो दर्पेण मत्तो धृतराष्ट्रस्य पुत्रः	001a  
अवैक्षत प्रातिकामीं सभायामुवाच चैनं परमार्यमध्ये	001c  
त्वं प्रातिकामिन्द्रौपदीमानयस्व न ते भयं विद्यते पाण्डवेभ्यः	002a  
क्षत्ता ह्ययं विवदत्येव भीरुर्न चास्माकं वृद्धिकामः सदैव	002c  
एवमुक्तः प्रातिकामी स सूतः प्रायाच्छीघ्रं राजवचो निशम्य	003a  
प्रविश्य च श्वेव स सिंहगोष्ठं समासदन्महिषीं पाण्डवानाम्	003c  
प्रातिकाम्युवाच	004  
युधिष्ठिरे द्यूतमदेन मत्ते दुर्योधनो द्रौपदि त्वामजैषीत्	004a  
सा प्रपद्य त्वं धृतराष्ट्रस्य वेश्म नयामि त्वां कर्मणे याज्ञसेनि	004c  
द्रौपद्युवाच	005  
कथं त्वेवं वदसि प्रातिकामिन्को वै दीव्येद्भार्यया राजपुत्रः	005a  
मूढो राजा द्यूतमदेन मत्त आहो नान्यत्कैतवमस्य किञ्चित्	005c  
प्रातिकाम्युवाच	006  
यदा नाभूत्कैतवमन्यदस्य तदादेवीत्पाण्डवोऽजातशत्रुः	006a  
न्यस्ताः पूर्वं भ्रातरस्तेन राज्ञा स्वयं चात्मा त्वमथो राजपुत्रि	006c  
द्रौपद्युवाच	007  
गच्छ त्वं कितवं गत्वा सभायां पृच्छ सूतज	007a  
किं नु पूर्वं पराजैषीरात्मानं मां नु भारत	007c  
एतज्ज्ञात्वा त्वमागच्छ ततो मां नय सूतज	007e  
वैशम्पायन उवाच	008  
सभां गत्वा स चोवाच द्रौपद्यास्तद्वचस्तदा	008a  
कस्येशो नः पराजैषीरिति त्वामाह द्रौपदी	008c  
किं नु पूर्वं पराजैषीरात्मानमथ वापि माम्	008e  
युधिष्ठिरस्तु निश्चेष्टो गतसत्त्व इवाभवत्	009a  
न तं सूतं प्रत्युवाच वचनं साध्वसाधु वा	009c  
दुर्योधन उवाच	010  
इहैत्य कृष्णा पाञ्चाली प्रश्नमेतं प्रभाषताम्	010a  
इहैव सर्वे शृण्वन्तु तस्या अस्य च यद्वचः	010c  
वैशम्पायन उवाच	011  
स गत्वा राजभवनं दुर्योधनवशानुगः	011a  
उवाच द्रौपदीं सूतः प्रातिकामी व्यथन्निव	011c  
सभ्यास्त्वमी राजपुत्र्याह्वयन्ति मन्ये प्राप्तः सङ्क्षयः कौरवाणाम्	012a  
न वै समृद्धिं पालयते लघीयान्यत्त्वं सभामेष्यसि राजपुत्रि	012c  
द्रौपद्युवाच	013  
एवं नूनं व्यदधात्संविधाता स्पर्शावुभौ स्पृशतो धीरबालौ	013a  
धर्मं त्वेकं परमं प्राह लोके स नः शमं धास्यति गोप्यमानः	013c  
वैशम्पायन उवाच	014  
युधिष्ठिरस्तु तच्छ्रुत्वा दुर्योधनचिकीर्षितम्	014a  
द्रौपद्याः सम्मतं दूतं प्राहिणोद्भरतर्षभ	014c  
एकवस्त्रा अधोनीवी रोदमाना रजस्वला	015a  
सभामागम्य पाञ्चाली श्वशुरस्याग्रतोऽभवत्	015c  
ततस्तेषां मुखमालोक्य राजा दुर्योधनः सूतमुवाच हृष्टः	016a  
इहैवैतामानय प्रातिकामिन्प्रत्यक्षमस्याः कुरवो ब्रुवन्तु	016c  
ततः सूतस्तस्य वशानुगामी भीतश्च कोपाद्द्रुपदात्मजायाः	017a  
विहाय मानं पुनरेव सभ्यानुवाच कृष्णां किमहं ब्रवीमि	017c  
दुर्योधन उवाच	018  
दुःशासनैष मम सूतपुत्रो वृकोदरादुद्विजतेऽल्पचेताः	018a  
स्वयं प्रगृह्यानय याज्ञसेनीं किं ते करिष्यन्त्यवशाः सपत्नाः	018c  
ततः समुत्थाय स राजपुत्रः श्रुत्वा भ्रातुः कोपविरक्तदृष्टिः	019a  
प्रविश्य तद्वेश्म महारथानामित्यब्रवीद्द्रौपदीं राजपुत्रीम्	019c  
एह्येहि पाञ्चालि जितासि कृष्णे दुर्योधनं पश्य विमुक्तलज्जा	020a  
कुरून्भजस्वायतपद्मनेत्रे धर्मेण लब्धासि सभां परैहि	020c  
ततः समुत्थाय सुदुर्मनाः सा विवर्णमामृज्य मुखं करेण	021a  
आर्ता प्रदुद्राव यतः स्त्रियस्ता वृद्धस्य राज्ञः कुरुपुङ्गवस्य	021c  
ततो जवेनाभिससार रोषाद्दुःशासनस्तामभिगर्जमानः	022a  
दीर्घेषु नीलेष्वथ चोर्मिमत्सु जग्राह केशेषु नरेन्द्रपत्नीम्	022c  
ये राजसूयावभृथे जलेन महाक्रतौ मन्त्रपूतेन सिक्ताः	023a  
ते पाण्डवानां परिभूय वीर्यं बलात्प्रमृष्टा धृतराष्ट्रजेन	023c  
स तां परामृश्य सभासमीपमानीय कृष्णामतिकृष्णकेशीम्	024a  
दुःशासनो नाथवतीमनाथवच्चकर्ष वायुः कदलीमिवार्ताम्	024c  
सा कृष्यमाणा नमिताङ्गयष्टिः शनैरुवाचाद्य रजस्वलास्मि	025a  
एकं च वासो मम मन्दबुद्धे सभां नेतुं नार्हसि मामनार्य	025c  
ततोऽब्रवीत्तां प्रसभं निगृह्य केशेषु कृष्णेषु तदा स कृष्णाम्	026a  
कृष्णं च जिष्णुं च हरिं नरं च त्राणाय विक्रोश नयामि हि त्वाम्	026c  
रजस्वला वा भव याज्ञसेनि एकाम्बरा वाप्यथ वा विवस्त्रा	027a  
द्यूते जिता चासि कृतासि दासी दासीषु कामश्च यथोपजोषम्	027c  
प्रकीर्णकेशी पतितार्धवस्त्रा दुःशासनेन व्यवधूयमाना	028a  
ह्रीमत्यमर्षेण च दह्यमाना शनैरिदं वाक्यमुवाच कृष्णा	028c  
इमे सभायामुपदिष्टशास्त्राः क्रियावन्तः सर्व एवेन्द्रकल्पाः	029a  
गुरुस्थाना गुरवश्चैव सर्वे तेषामग्रे नोत्सहे स्थातुमेवम्	029c  
नृशंसकर्मंस्त्वमनार्यवृत्त मा मां विवस्त्रां कृधि मा विकार्षीः	030a  
न मर्षयेयुस्तव राजपुत्राः सेन्द्रापि देवा यदि ते सहायाः	030c  
धर्मे स्थितो धर्मसुतश्च राजा धर्मश्च सूक्ष्मो निपुणोपलभ्यः	031a  
वाचापि भर्तुः परमाणुमात्रं नेच्छामि दोषं स्वगुणान्विसृज्य	031c  
इदं त्वनार्यं कुरुवीरमध्ये रजस्वलां यत्परिकर्षसे माम्	032a  
न चापि कश्चित्कुरुतेऽत्र पूजां ध्रुवं तवेदं मतमन्वपद्यन्	032c  
धिगस्तु नष्टः खलु भारतानां धर्मस्तथा क्षत्रविदां च वृत्तम्	033a  
यत्राभ्यतीतां कुरुधर्मवेलां प्रेक्षन्ति सर्वे कुरवः सभायाम्	033c  
द्रोणस्य भीष्मस्य च नास्ति सत्त्वं ध्रुवं तथैवास्य महात्मनोऽपि	034a  
राज्ञस्तथा हीममधर्ममुग्रं न लक्षयन्ते कुरुवृद्धमुख्याः	034c  
तथा ब्रुवन्ती करुणं सुमध्यमा काक्षेण भर्तॄन्कुपितानपश्यत्	035a  
सा पाण्डवान्कोपपरीतदेहान्सन्दीपयामास कटाक्षपातैः	035c  
हृतेन राज्येन तथा धनेन रत्नैश्च मुख्यैर्न तथा बभूव	036a  
यथार्तया कोपसमीरितेन कृष्णाकटाक्षेण बभूव दुःखम्	036c  
दुःशासनश्चापि समीक्ष्य कृष्णामवेक्षमाणां कृपणान्पतींस्तान्	037a  
आधूय वेगेन विसञ्ज्ञकल्पामुवाच दासीति हसन्निवोग्रः	037c  
कर्णस्तु तद्वाक्यमतीव हृष्टः सम्पूजयामास हसन्सशब्दम्	038a  
गान्धारराजः सुबलस्य पुत्रस्तथैव दुःशासनमभ्यनन्दत्	038c  
सभ्यास्तु ये तत्र बभूवुरन्ये ताभ्यामृते धार्तराष्ट्रेण चैव	039a  
तेषामभूद्दुःखमतीव कृष्णां दृष्ट्वा सभायां परिकृष्यमाणाम्	039c  
भीष्म उवाच	040  
न धर्मसौक्ष्म्यात्सुभगे विवक्तुं शक्नोमि ते प्रश्नमिमं यथावत्	040a  
अस्वो ह्यशक्तः पणितुं परस्वं स्त्रियश्च भर्तुर्वशतां समीक्ष्य	040c  
त्यजेत सर्वां पृथिवीं समृद्धां युधिष्ठिरः सत्यमथो न जह्यात्	041a  
उक्तं जितोऽस्मीति च पाण्डवेन तस्मान्न शक्नोमि विवेक्तुमेतत्	041c  
द्यूतेऽद्वितीयः शकुनिर्नरेषु कुन्तीसुतस्तेन निसृष्टकामः	042a  
न मन्यते तां निकृतिं महात्मा तस्मान्न ते प्रश्नमिमं ब्रवीमि	042c  
द्रौपद्युवाच	043  
आहूय राजा कुशलैः सभायां दुष्टात्मभिर्नैकृतिकैरनार्यैः	043a  
द्यूतप्रियैर्नातिकृतप्रयत्नः कस्मादयं नाम निसृष्टकामः	043c  
स शुद्धभावो निकृतिप्रवृत्तिमबुध्यमानः कुरुपाण्डवाग्र्यः	044a  
सम्भूय सर्वैश्च जितोऽपि यस्मात्पश्चाच्च यत्कैतवमभ्युपेतः	044c  
तिष्ठन्ति चेमे कुरवः सभायामीशाः सुतानां च तथा स्नुषाणाम्	045a  
समीक्ष्य सर्वे मम चापि वाक्यं विब्रूत मे प्रश्नमिमं यथावत्	045c  
वैशम्पायन उवाच	046  
तथा ब्रुवन्तीं करुणं रुदन्तीमवेक्षमाणामसकृत्पतींस्तान्	046a  
दुःशासनः परुषाण्यप्रियाणि वाक्यान्युवाचामधुराणि चैव	046c  
तां कृष्यमाणां च रजस्वलां च स्रस्तोत्तरीयामतदर्हमाणाम्	047a  
वृकोदरः प्रेक्ष्य युधिष्ठिरं च चकार कोपं परमार्तरूपः	047c  
