द्रौपद्युवाच	001  
पुरस्तात्करणीयं मे न कृतं कार्यमुत्तरम्	001a  
विह्वलास्मि कृतानेन कर्षता बलिना बलात्	001c  
अभिवादं करोम्येषां गुरूणां कुरुसंसदि	002a  
न मे स्यादपराधोऽयं यदिदं न कृतं मया	002c  
वैशम्पायन उवाच	003  
सा तेन च समुद्धूता दुःखेन च तपस्विनी	003a  
पतिता विललापेदं सभायामतथोचिता	003c  
द्रौपद्युवाच	004  
स्वयंवरे यास्मि नृपैर्दृष्टा रङ्गे समागतैः	004a  
न दृष्टपूर्वा चान्यत्र साहमद्य सभां गता	004c  
यां न वायुर्न चादित्यो दृष्टवन्तौ पुरा गृहे	005a  
साहमद्य सभामध्ये दृश्यामि कुरुसंसदि	005c  
यां न मृष्यन्ति वातेन स्पृश्यमानां पुरा गृहे	006a  
स्पृश्यमानां सहन्तेऽद्य पाण्डवास्तां दुरात्मना	006c  
मृष्यन्ते कुरवश्चेमे मन्ये कालस्य पर्ययम्	007a  
स्नुषां दुहितरं चैव क्लिश्यमानामनर्हतीम्	007c  
किं त्वतः कृपणं भूयो यदहं स्त्री सती शुभा	008a  
सभामध्यं विगाहेऽद्य क्व नु धर्मो महीक्षिताम्	008c  
धर्म्याः स्त्रियः सभां पूर्वं न नयन्तीति नः श्रुतम्	009a  
स नष्टः कौरवेयेषु पूर्वो धर्मः सनातनः	009c  
कथं हि भार्या पाण्डूनां पार्षतस्य स्वसा सती	010a  
वासुदेवस्य च सखी पार्थिवानां सभामियाम्	010c  
तामिमां धर्मराजस्य भार्यां सदृशवर्णजाम्	011a  
ब्रूत दासीमदासीं वा तत्करिष्यामि कौरवाः	011c  
अयं हि मां दृढं क्षुद्रः कौरवाणां यशोहरः	012a  
क्लिश्नाति नाहं तत्सोढुं चिरं शक्ष्यामि कौरवाः	012c  
जितां वाप्यजितां वापि मन्यध्वं वा यथा नृपाः	013a  
तथा प्रत्युक्तमिच्छामि तत्करिष्यामि कौरवाः	013c  
भीष्म उवाच	014  
उक्तवानस्मि कल्याणि धर्मस्य तु परां गतिम्	014a  
लोके न शक्यते गन्तुमपि विप्रैर्महात्मभिः	014c  
बलवांस्तु यथा धर्मं लोके पश्यति पूरुषः	015a  
स धर्मो धर्मवेलायां भवत्यभिहितः परैः	015c  
न विवेक्तुं च ते प्रश्नमेतं शक्नोमि निश्चयात्	016a  
सूक्ष्मत्वाद्गहनत्वाच्च कार्यस्यास्य च गौरवात्	016c  
नूनमन्तः कुलस्यास्य भविता नचिरादिव	017a  
तथा हि कुरवः सर्वे लोभमोहपरायणाः	017c  
कुलेषु जाताः कल्याणि व्यसनाभ्याहता भृशम्	018a  
धर्म्यान्मार्गान्न च्यवन्ते यथा नस्त्वं वधूः स्थिता	018c  
उपपन्नं च पाञ्चालि तवेदं वृत्तमीदृशम्	019a  
यत्कृच्छ्रमपि सम्प्राप्ता धर्ममेवान्ववेक्षसे	019c  
एते द्रोणादयश्चैव वृद्धा धर्मविदो जनाः	020a  
शून्यैः शरीरैस्तिष्ठन्ति गतासव इवानताः	020c  
युधिष्ठिरस्तु प्रश्नेऽस्मिन्प्रमाणमिति मे मतिः	021a  
अजितां वा जितां वापि स्वयं व्याहर्तुमर्हति	021c  
वैशम्पायन उवाच	022  
तथा तु दृष्ट्वा बहु तत्तदेवं रोरूयमाणां कुररीमिवार्ताम्	022a  
नोचुर्वचः साध्वथ वाप्यसाधु महीक्षितो धार्तराष्ट्रस्य भीताः	022c  
दृष्ट्वा तु तान्पार्थिवपुत्रपौत्रांस्तूष्णीम्भूतान्धृतराष्ट्रस्य पुत्रः	023a  
स्मयन्निवेदं वचनं बभाषे पाञ्चालराजस्य सुतां तदानीम्	023c  
तिष्ठत्वयं प्रश्न उदारसत्त्वे भीमेऽर्जुने सहदेवे तथैव	024a  
पत्यौ च ते नकुले याज्ञसेनि वदन्त्वेते वचनं त्वत्प्रसूतम्	024c  
अनीश्वरं विब्रुवन्त्वार्यमध्ये युधिष्ठिरं तव पाञ्चालि हेतोः	025a  
कुर्वन्तु सर्वे चानृतं धर्मराजं पाञ्चालि त्वं मोक्ष्यसे दासभावात्	025c  
धर्मे स्थितो धर्मराजो महात्मा स्वयं चेदं कथयत्विन्द्रकल्पः	026a  
ईशो वा ते यद्यनीशोऽथ वैष वाक्यादस्य क्षिप्रमेकं भजस्व	026c  
सर्वे हीमे कौरवेयाः सभायां दुःखान्तरे वर्तमानास्तवैव	027a  
न विब्रुवन्त्यार्यसत्त्वा यथावत्पतींश्च ते समवेक्ष्याल्पभाग्यान्	027c  
ततः सभ्याः कुरुराजस्य तत्र वाक्यं सर्वे प्रशशंसुस्तदोच्चैः	028a  
चेलावेधांश्चापि चक्रुर्नदन्तो हा हेत्यासीदपि चैवात्र नादः	028c  
सर्वे चासन्पार्थिवाः प्रीतिमन्तः कुरुश्रेष्ठं धार्मिकं पूजयन्तः	028e  
युधिष्ठिरं च ते सर्वे समुदैक्षन्त पार्थिवाः	029a  
किं नु वक्ष्यति धर्मज्ञ इति साचीकृताननाः	029c  
किं नु वक्ष्यति बीभत्सुरजितो युधि पाण्डवः	030a  
भीमसेनो यमौ चेति भृशं कौतूहलान्विताः	030c  
तस्मिन्नुपरते शब्दे भीमसेनोऽब्रवीदिदम्	031a  
प्रगृह्य विपुलं वृत्तं भुजं चन्दनरूषितम्	031c  
यद्येष गुरुरस्माकं धर्मराजो युधिष्ठिरः	032a  
न प्रभुः स्यात्कुलस्यास्य न वयं मर्षयेमहि	032c  
ईशो नः पुण्यतपसां प्राणानामपि चेश्वरः	033a  
मन्यते जितमात्मानं यद्येष विजिता वयम्	033c  
न हि मुच्येत जीवन्मे पदा भूमिमुपस्पृशन्	034a  
मर्त्यधर्मा परामृश्य पाञ्चाल्या मूर्धजानिमान्	034c  
पश्यध्वमायतौ वृत्तौ भुजौ मे परिघाविव	035a  
नैतयोरन्तरं प्राप्य मुच्येतापि शतक्रतुः	035c  
धर्मपाशसितस्त्वेवं नाधिगच्छामि सङ्कटम्	036a  
गौरवेण निरुद्धश्च निग्रहादर्जुनस्य च	036c  
धर्मराजनिसृष्टस्तु सिंहः क्षुद्रमृगानिव	037a  
धार्तराष्ट्रानिमान्पापान्निष्पिषेयं तलासिभिः	037c  
तमुवाच तदा भीष्मो द्रोणो विदुर एव च	038a  
क्षम्यतामेवमित्येवं सर्वं सम्भवति त्वयि	038c  
