युधिष्ठिर उवाच	001  
उक्तं त्वया बुद्धिमता यन्नान्यो वक्तुमर्हति	001a  
संशयानां हि निर्मोक्ता त्वन्नान्यो विद्यते भुवि	001c  
गृहे गृहे हि राजानः स्वस्य स्वस्य प्रियङ्कराः	002a  
न च साम्राज्यमाप्तास्ते सम्राट्शब्दो हि कृत्स्नभाक्	002c  
कथं परानुभावज्ञः स्वं प्रशंसितुमर्हति	003a  
परेण समवेतस्तु यः प्रशस्तः स पूज्यते	003c  
विशाला बहुला भूमिर्बहुरत्नसमाचिता	004a  
दूरं गत्वा विजानाति श्रेयो वृष्णिकुलोद्वह	004c  
शममेव परं मन्ये न तु मोक्षाद्भवेच्छमः	005a  
आरम्भे पारमेष्ठ्यं तु न प्राप्यमिति मे मतिः	005c  
एवमेवाभिजानन्ति कुले जाता मनस्विनः	006a  
कश्चित्कदाचिदेतेषां भवेच्छ्रेष्ठो जनार्दन	006c  
007    भीम उवाच
अनारम्भपरो राजा वल्मीक इव सीदति	007a  
दुर्बलश्चानुपायेन बलिनं योऽधितिष्ठति	007c  
अतन्द्रितस्तु प्रायेण दुर्बलो बलिनं रिपुम्	008a  
जयेत्सम्यङ्नयो राजन्नीत्यार्थानात्मनो हितान्	008c  
कृष्णे नयो मयि बलं जयः पार्थे धनञ्जये	009a  
मागधं साधयिष्यामो वयं त्रय इवाग्नयः	009c  
010    कृष्ण उवाच
आदत्तेऽर्थपरो बालो नानुबन्धमवेक्षते	010a  
तस्मादरिं न मृष्यन्ति बालमर्थपरायणम्	010c  
हित्वा करान्यौवनाश्वः पालनाच्च भगीरथः	011a  
कार्तवीर्यस्तपोयोगाद्बलात्तु भरतो विभुः	011c  
ऋद्ध्या मरुत्तस्तान्पञ्च सम्राज इति शुश्रुमः	011e  
निग्राह्यलक्षणं प्राप्तो धर्मार्थनयलक्षणैः	012a  
बार्हद्रथो जरासन्धस्तद्विद्धि भरतर्षभ	012c  
न चैनमनुरुध्यन्ते कुलान्येकशतं नृपाः	013a  
तस्मादेतद्बलादेव साम्राज्यं कुरुतेऽद्य सः	013c  
रत्नभाजो हि राजानो जरासन्धमुपासते	014a  
न च तुष्यति तेनापि बाल्यादनयमास्थितः	014c  
मूर्धाभिषिक्तं नृपतिं प्रधानपुरुषं बलात्	015a  
आदत्ते न च नो दृष्टोऽभागः पुरुषतः क्वचित्	015c  
एवं सर्वान्वशे चक्रे जरासन्धः शतावरान्	016a  
तं दुर्बलतरो राजा कथं पार्थ उपैष्यति	016c  
प्रोक्षितानां प्रमृष्टानां राज्ञां पशुपतेर्गृहे	017a  
पशूनामिव का प्रीतिर्जीविते भरतर्षभ	017c  
क्षत्रियः शस्त्रमरणो यदा भवति सत्कृतः	018a  
ननु स्म मागधं सर्वे प्रतिबाधेम यद्वयम्	018c  
षडशीतिः समानीताः शेषा राजंश्चतुर्दश	019a  
जरासन्धेन राजानस्ततः क्रूरं प्रपत्स्यते	019c  
प्राप्नुयात्स यशो दीप्तं तत्र यो विघ्नमाचरेत्	020a  
जयेद्यश्च जरासन्धं स सम्राण्नियतं भवेत्	020c  
