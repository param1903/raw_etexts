दुर्योधन उवाच	001  
एहि क्षत्तर्द्रौपदीमानयस्व प्रियां भार्यां सम्मतां पाण्डवानाम्	001a  
सम्मार्जतां वेश्म परैतु शीघ्रमानन्दो नः सह दासीभिरस्तु	001c  
विदुर उवाच	002  
दुर्विभाव्यं भवति त्वादृशेन न मन्द सम्बुध्यसि पाशबद्धः	002a  
प्रपाते त्वं लम्बमानो न वेत्सि व्याघ्रान्मृगः कोपयसेऽतिबाल्यात्	002c  
आशीविषाः शिरसि ते पूर्णकोशा महाविषाः	003a  
मा कोपिष्ठाः सुमन्दात्मन्मा गमस्त्वं यमक्षयम्	003c  
न हि दासीत्वमापन्ना कृष्णा भवति भारत	004a  
अनीशेन हि राज्ञैषा पणे न्यस्तेति मे मतिः	004c  
अयं धत्ते वेणुरिवात्मघाती फलं राजा धृतराष्ट्रस्य पुत्रः	005a  
द्यूतं हि वैराय महाभयाय पक्वो न बुध्यत्ययमन्तकाले	005c  
नारुन्तुदः स्यान्न नृशंसवादी न हीनतः परमभ्याददीत	006a  
ययास्य वाचा पर उद्विजेत न तां वदेद्रुशतीं पापलोक्याम्	006c  
समुच्चरन्त्यतिवादा हि वक्त्राद्यैराहतः शोचति रात्र्यहानि	007a  
परस्य नामर्मसु ते पतन्ति तान्पण्डितो नावसृजेत्परेषु	007c  
अजो हि शस्त्रमखनत्किलैकः शस्त्रे विपन्ने पद्भिरपास्य भूमिम्	008a  
निकृन्तनं स्वस्य कण्ठस्य घोरं तद्वद्वैरं मा खनीः पाण्डुपुत्रैः	008c  
न किञ्चिदीड्यं प्रवदन्ति पापं वनेचरं वा गृहमेधिनं वा	009a  
तपस्विनं सम्परिपूर्णविद्यं भषन्ति हैवं श्वनराः सदैव	009c  
द्वारं सुघोरं नरकस्य जिह्मं न बुध्यसे धृतराष्ट्रस्य पुत्र	010a  
त्वामन्वेतारो बहवः कुरूणां द्यूतोदये सह दुःशासनेन	010c  
मज्जन्त्यलाबूनि शिलाः प्लवन्ते मुह्यन्ति नावोऽम्भसि शश्वदेव	011a  
मूढो राजा धृतराष्ट्रस्य पुत्रो न मे वाचः पथ्यरूपाः शृणोति	011c  
अन्तो नूनं भवितायं कुरूणां सुदारुणः सर्वहरो विनाशः	012a  
वाचः काव्याः सुहृदां पथ्यरूपा न श्रूयन्ते वर्धते लोभ एव	012c  
