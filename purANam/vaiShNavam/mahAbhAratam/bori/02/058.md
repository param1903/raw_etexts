शकुनिरुवाच	001  
बहु वित्तं पराजैषीः पाण्डवानां युधिष्ठिर	001a  
आचक्ष्व वित्तं कौन्तेय यदि तेऽस्त्यपराजितम्	001c  
युधिष्ठिर उवाच	002  
मम वित्तमसङ्ख्येयं यदहं वेद सौबल	002a  
अथ त्वं शकुने कस्माद्वित्तं समनुपृच्छसि	002c  
अयुतं प्रयुतं चैव खर्वं पद्मं तथार्बुदम्	003a  
शङ्खं चैव निखर्वं च समुद्रं चात्र पण्यताम्	003c  
एतन्मम धनं राजंस्तेन दीव्याम्यहं त्वया	003e  
वैशम्पायन उवाच	004  
एतच्छ्रुत्वा व्यवसितो निकृतिं समुपाश्रितः	004a  
जितमित्येव शकुनिर्युधिष्ठिरमभाषत	004c  
युधिष्ठिर उवाच	005  
गवाश्वं बहुधेनूकमसङ्ख्येयमजाविकम्	005a  
यत्किञ्चिदनुवर्णानां प्राक्सिन्धोरपि सौबल	005c  
एतन्मम धनं राजंस्तेन दीव्याम्यहं त्वया	005e  
वैशम्पायन उवाच	006  
एतच्छ्रुत्वा व्यवसितो निकृतिं समुपाश्रितः	006a  
जितमित्येव शकुनिर्युधिष्ठिरमभाषत	006c  
युधिष्ठिर उवाच	007  
पुरं जनपदो भूमिरब्राह्मणधनैः सह	007a  
अब्राह्मणाश्च पुरुषा राजञ्शिष्टं धनं मम	007c  
एतद्राजन्धनं मह्यं तेन दीव्याम्यहं त्वया	007e  
वैशम्पायन उवाच	008  
एतच्छ्रुत्वा व्यवसितो निकृतिं समुपाश्रितः	008a  
जितमित्येव शकुनिर्युधिष्ठिरमभाषत	008c  
युधिष्ठिर उवाच	009  
राजपुत्रा इमे राजञ्शोभन्ते येन भूषिताः	009a  
कुण्डलानि च निष्काश्च सर्वं चाङ्गविभूषणम्	009c  
एतन्मम धनं राजंस्तेन दीव्याम्यहं त्वया	009e  
वैशम्पायन उवाच	010  
एतच्छ्रुत्वा व्यवसितो निकृतिं समुपाश्रितः	010a  
जितमित्येव शकुनिर्युधिष्ठिरमभाषत	010c  
युधिष्ठिर उवाच	011  
श्यामो युवा लोहिताक्षः सिंहस्कन्धो महाभुजः	011a  
नकुलो ग्लह एको मे यच्चैतत्स्वगतं धनम्	011c  
शकुनिरुवाच	012  
प्रियस्ते नकुलो राजन्राजपुत्रो युधिष्ठिर	012a  
अस्माकं धनतां प्राप्तो भूयस्त्वं केन दीव्यसि	012c  
वैशम्पायन उवाच	013  
एवमुक्त्वा तु शकुनिस्तानक्षान्प्रत्यपद्यत	013a  
जितमित्येव शकुनिर्युधिष्ठिरमभाषत	013c  
युधिष्ठिर उवाच	014  
अयं धर्मान्सहदेवोऽनुशास्ति; लोके ह्यस्मिन्पण्डिताख्यां गतश्च	014a  
अनर्हता राजपुत्रेण तेन; त्वया दीव्याम्यप्रियवत्प्रियेण	014c  
वैशम्पायन उवाच	015  
एतच्छ्रुत्वा व्यवसितो निकृतिं समुपाश्रितः	015a  
जितमित्येव शकुनिर्युधिष्ठिरमभाषत	015c  
शकुनिरुवाच	016  
माद्रीपुत्रौ प्रियौ राजंस्तवेमौ विजितौ मया	016a  
गरीयांसौ तु ते मन्ये भीमसेनधनञ्जयौ	016c  
युधिष्ठिर उवाच	017  
अधर्मं चरसे नूनं यो नावेक्षसि वै नयम्	017a  
यो नः सुमनसां मूढ विभेदं कर्तुमिच्छसि	017c  
शकुनिरुवाच	018  
गर्ते मत्तः प्रपतति प्रमत्तः स्थाणुमृच्छति	018a  
ज्येष्ठो राजन्वरिष्ठोऽसि नमस्ते भरतर्षभ	018c  
स्वप्ने न तानि पश्यन्ति जाग्रतो वा युधिष्ठिर	019a  
कितवा यानि दीव्यन्तः प्रलपन्त्युत्कटा इव	019c  
युधिष्ठिर उवाच	020  
यो नः सङ्ख्ये नौरिव पारनेता; जेता रिपूणां राजपुत्रस्तरस्वी	020a  
अनर्हता लोकवीरेण तेन; दीव्याम्यहं शकुने फल्गुनेन	020c  
वैशम्पायन उवाच	021  
एतच्छ्रुत्वा व्यवसितो निकृतिं समुपाश्रितः	021a  
जितमित्येव शकुनिर्युधिष्ठिरमभाषत	021c  
शकुनिरुवाच	022  
अयं मया पाण्डवानां धनुर्धरः; पराजितः पाण्डवः सव्यसाची	022a  
भीमेन राजन्दयितेन दीव्य; यत्कैतव्यं पाण्डव तेऽवशिष्टम्	022c  
युधिष्ठिर उवाच	023  
यो नो नेता यो युधां नः प्रणेता; यथा वज्री दानवशत्रुरेकः	023a  
तिर्यक्प्रेक्षी संहतभ्रूर्महात्मा; सिंहस्कन्धो यश्च सदात्यमर्षी	023c  
बलेन तुल्यो यस्य पुमान्न विद्यते; गदाभृतामग्र्य इहारिमर्दनः	024a  
अनर्हता राजपुत्रेण तेन; दीव्याम्यहं भीमसेनेन राजन्	024c  
वैशम्पायन उवाच	025  
एतच्छ्रुत्वा व्यवसितो निकृतिं समुपाश्रितः	025a  
जितमित्येव शकुनिर्युधिष्ठिरमभाषत	025c  
शकुनिरुवाच	026  
बहु वित्तं पराजैषीर्भ्रातॄंश्च सहयद्विपान्	026a  
आचक्ष्व वित्तं कौन्तेय यदि तेऽस्त्यपराजितम्	026c  
युधिष्ठिर उवाच	027  
अहं विशिष्टः सर्वेषां भ्रातॄणां दयितस्तथा	027a  
कुर्यामस्ते जिताः कर्म स्वयमात्मन्युपप्लवे	027c  
वैशम्पायन उवाच	028  
एतच्छ्रुत्वा व्यवसितो निकृतिं समुपाश्रितः	028a  
जितमित्येव शकुनिर्युधिष्ठिरमभाषत	028c  
शकुनिरुवाच	029  
एतत्पापिष्ठमकरोर्यदात्मानं पराजितः	029a  
शिष्टे सति धने राजन्पाप आत्मपराजयः	029c  
वैशम्पायन उवाच	030  
एवमुक्त्वा मताक्षस्तान्ग्लहे सर्वानवस्थितान्	030a  
पराजयल्लोकवीरानाक्षेपेण पृथक्पृथक्	030c  
शकुनिरुवाच	031  
अस्ति वै ते प्रिया देवी ग्लह एकोऽपराजितः	031a  
पणस्व कृष्णां पाञ्चालीं तयात्मानं पुनर्जय	031c  
युधिष्ठिर उवाच	032  
नैव ह्रस्वा न महती नातिकृष्णा न रोहिणी	032a  
सरागरक्तनेत्रा च तया दीव्याम्यहं त्वया	032c  
शारदोत्पलपत्राक्ष्या शारदोत्पलगन्धया	033a  
शारदोत्पलसेविन्या रूपेण श्रीसमानया	033c  
तथैव स्यादानृशंस्यात्तथा स्याद्रूपसम्पदा	034a  
तथा स्याच्छीलसम्पत्त्या यामिच्छेत्पुरुषः स्त्रियम्	034c  
चरमं संविशति या प्रथमं प्रतिबुध्यते	035a  
आ गोपालाविपालेभ्यः सर्वं वेद कृताकृतम्	035c  
आभाति पद्मवद्वक्त्रं सस्वेदं मल्लिकेव च	036a  
वेदीमध्या दीर्घकेशी ताम्राक्षी नातिरोमशा	036c  
तयैवंविधया राजन्पाञ्चाल्याहं सुमध्यया	037a  
ग्लहं दीव्यामि चार्वङ्ग्या द्रौपद्या हन्त सौबल	037c  
वैशम्पायन उवाच	038  
एवमुक्ते तु वचने धर्मराजेन भारत	038a  
धिग्धिगित्येव वृद्धानां सभ्यानां निःसृता गिरः	038c  
चुक्षुभे सा सभा राजन्राज्ञां सञ्जज्ञिरे कथाः	039a  
भीष्मद्रोणकृपादीनां स्वेदश्च समजायत	039c  
शिरो गृहीत्वा विदुरो गतसत्त्व इवाभवत्	040a  
आस्ते ध्यायन्नधोवक्त्रो निःश्वसन्पन्नगो यथा	040c  
धृतराष्ट्रस्तु संहृष्टः पर्यपृच्छत्पुनः पुनः	041a  
किं जितं किं जितमिति ह्याकारं नाभ्यरक्षत	041c  
जहर्ष कर्णोऽतिभृशं सह दुःशासनादिभिः	042a  
इतरेषां तु सभ्यानां नेत्रेभ्यः प्रापतज्जलम्	042c  
सौबलस्त्वविचार्यैव जितकाशी मदोत्कटः	043a  
जितमित्येव तानक्षान्पुनरेवान्वपद्यत	043c  
