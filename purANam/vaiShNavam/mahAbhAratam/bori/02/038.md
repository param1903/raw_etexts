शिशुपाल उवाच	001  
विभीषिकाभिर्बह्वीभिर्भीषयन्सर्वपार्थिवान्	001a  
न व्यपत्रपसे कस्माद्वृद्धः सन्कुलपांसनः	001c  
युक्तमेतत्तृतीयायां प्रकृतौ वर्तता त्वया	002a  
वक्तुं धर्मादपेतार्थं त्वं हि सर्वकुरूत्तमः	002c  
नावि नौरिव सम्बद्धा यथान्धो वान्धमन्वियात्	003a  
तथाभूता हि कौरव्या भीष्म येषां त्वमग्रणीः	003c  
पूतनाघातपूर्वाणि कर्माण्यस्य विशेषतः	004a  
त्वया कीर्तयतास्माकं भूयः प्रच्यावितं मनः	004c  
अवलिप्तस्य मूर्खस्य केशवं स्तोतुमिच्छतः	005a  
कथं भीष्म न ते जिह्वा शतधेयं विदीर्यते	005c  
यत्र कुत्सा प्रयोक्तव्या भीष्म बालतरैर्नरैः	006a  
तमिमं ज्ञानवृद्धः सन्गोपं संस्तोतुमिच्छसि	006c  
यद्यनेन हता बाल्ये शकुनिश्चित्रमत्र किम्	007a  
तौ वाश्ववृषभौ भीष्म यौ न युद्धविशारदौ	007c  
चेतनारहितं काष्ठं यद्यनेन निपातितम्	008a  
पादेन शकटं भीष्म तत्र किं कृतमद्भुतम्	008c  
वल्मीकमात्रः सप्ताहं यद्यनेन धृतोऽचलः	009a  
तदा गोवर्धनो भीष्म न तच्चित्रं मतं मम	009c  
भुक्तमेतेन बह्वन्नं क्रीडता नगमूर्धनि	010a  
इति ते भीष्म शृण्वानाः परं विस्मयमागताः	010c  
यस्य चानेन धर्मज्ञ भुक्तमन्नं बलीयसः	011a  
स चानेन हतः कंस इत्येतन्न महाद्भुतम्	011c  
न ते श्रुतमिदं भीष्म नूनं कथयतां सताम्	012a  
यद्वक्ष्ये त्वामधर्मज्ञ वाक्यं कुरुकुलाधम	012c  
स्त्रीषु गोषु न शस्त्राणि पातयेद्ब्राह्मणेषु च	013a  
यस्य चान्नानि भुञ्जीत यश्च स्याच्छरणागतः	013c  
इति सन्तोऽनुशासन्ति सज्जना धर्मिणः सदा	014a  
भीष्म लोके हि तत्सर्वं वितथं त्वयि दृश्यते	014c  
ज्ञानवृद्धं च वृद्धं च भूयांसं केशवं मम	015a  
अजानत इवाख्यासि संस्तुवन्कुरुसत्तम	015c  
गोघ्नः स्त्रीघ्नश्च सन्भीष्म कथं संस्तवमर्हति	015e  
असौ मतिमतां श्रेष्ठो य एष जगतः प्रभुः	016a  
सम्भावयति यद्येवं त्वद्वाक्याच्च जनार्दनः	016c  
एवमेतत्सर्वमिति सर्वं तद्वितथं ध्रुवम्	016e  
न गाथा गाथिनं शास्ति बहु चेदपि गायति	017a  
प्रकृतिं यान्ति भूतानि भूलिङ्गशकुनिर्यथा	017c  
नूनं प्रकृतिरेषा ते जघन्या नात्र संशयः	018a  
अतः पापीयसी चैषां पाण्डवानामपीष्यते	018c  
येषामर्च्यतमः कृष्णस्त्वं च येषां प्रदर्शकः	019a  
धर्मवाक्त्वमधर्मज्ञः सतां मार्गादवप्लुतः	019c  
को हि धर्मिणमात्मानं जानञ्ज्ञानवतां वरः	020a  
कुर्याद्यथा त्वया भीष्म कृतं धर्ममवेक्षता	020c  
अन्यकामा हि धर्मज्ञ कन्यका प्राज्ञमानिना	021a  
अम्बा नामेति भद्रं ते कथं सापहृता त्वया	021c  
यां त्वयापहृतां भीष्म कन्यां नैषितवान्नृपः	022a  
भ्राता विचित्रवीर्यस्ते सतां वृत्तमनुष्ठितः	022c  
दारयोर्यस्य चान्येन मिषतः प्राज्ञमानिनः	023a  
तव जातान्यपत्यानि सज्जनाचरिते पथि	023c  
न हि धर्मोऽस्ति ते भीष्म ब्रह्मचर्यमिदं वृथा	024a  
यद्धारयसि मोहाद्वा क्लीबत्वाद्वा न संशयः	024c  
न त्वहं तव धर्मज्ञ पश्याम्युपचयं क्वचित्	025a  
न हि ते सेविता वृद्धा य एवं धर्ममब्रुवन्	025c  
इष्टं दत्तमधीतं च यज्ञाश्च बहुदक्षिणाः	026a  
सर्वमेतदपत्यस्य कलां नार्हति षोडशीम्	026c  
व्रतोपवासैर्बहुभिः कृतं भवति भीष्म यत्	027a  
सर्वं तदनपत्यस्य मोघं भवति निश्चयात्	027c  
सोऽनपत्यश्च वृद्धश्च मिथ्याधर्मानुशासनात्	028a  
हंसवत्त्वमपीदानीं ज्ञातिभ्यः प्राप्नुया वधम्	028c  
एवं हि कथयन्त्यन्ये नरा ज्ञानविदः पुरा	029a  
भीष्म यत्तदहं सम्यग्वक्ष्यामि तव शृण्वतः	029c  
वृद्धः किल समुद्रान्ते कश्चिद्धंसोऽभवत्पुरा	030a  
धर्मवागन्यथावृत्तः पक्षिणः सोऽनुशास्ति ह	030c  
धर्मं चरत माधर्ममिति तस्य वचः किल	031a  
पक्षिणः शुश्रुवुर्भीष्म सततं धर्मवादिनः	031c  
अथास्य भक्ष्यमाजह्रुः समुद्रजलचारिणः	032a  
अण्डजा भीष्म तस्यान्ये धर्मार्थमिति शुश्रुम	032c  
तस्य चैव समभ्याशे निक्षिप्याण्डानि सर्वशः	033a  
समुद्राम्भस्यमोदन्त चरन्तो भीष्म पक्षिणः	033c  
तेषामण्डानि सर्वेषां भक्षयामास पापकृत्	034a  
स हंसः सम्प्रमत्तानामप्रमत्तः स्वकर्मणि	034c  
ततः प्रक्षीयमाणेषु तेष्वण्डेष्वण्डजोऽपरः	035a  
अशङ्कत महाप्राज्ञस्तं कदाचिद्ददर्श ह	035c  
ततः स कथयामास दृष्ट्वा हंसस्य किल्बिषम्	036a  
तेषां परमदुःखार्तः स पक्षी सर्वपक्षिणाम्	036c  
ततः प्रत्यक्षतो दृष्ट्वा पक्षिणस्ते समागताः	037a  
निजघ्नुस्तं तदा हंसं मिथ्यावृत्तं कुरूद्वह	037c  
ते त्वां हंससधर्माणमपीमे वसुधाधिपाः	038a  
निहन्युर्भीष्म सङ्क्रुद्धाः पक्षिणस्तमिवाण्डजम्	038c  
गाथामप्यत्र गायन्ति ये पुराणविदो जनाः	039a  
भीष्म यां तां च ते सम्यक्कथयिष्यामि भारत	039c  
अन्तरात्मनि विनिहिते रौषि पत्ररथ वितथम्	040a  
अण्डभक्षणमशुचि ते कर्म वाचमतिशयते	040c  
