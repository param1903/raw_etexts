नारद उवाच	001  
सभा वैश्रवणी राजञ्शतयोजनमायता	001a  
विस्तीर्णा सप्ततिश्चैव योजनानि सितप्रभा	001c  
तपसा निर्मिता राजन्स्वयं वैश्रवणेन सा	002a  
शशिप्रभा खेचरीणां कैलासशिखरोपमा	002c  
गुह्यकैरुह्यमाना सा खे विषक्तेव दृश्यते	003a  
दिव्या हेममयैरुच्चैः पादपैरुपशोभिता	003c  
रश्मिवती भास्वरा च दिव्यगन्धा मनोरमा	004a  
सिताभ्रशिखराकारा प्लवमानेव दृश्यते	004c  
तस्यां वैश्रवणो राजा विचित्राभरणाम्बरः	005a  
स्त्रीसहस्रावृतः श्रीमानास्ते ज्वलितकुण्डलः	005c  
दिवाकरनिभे पुण्ये दिव्यास्तरणसंवृते	006a  
दिव्यपादोपधाने च निषण्णः परमासने	006c  
मन्दाराणामुदाराणां वनानि सुरभीणि च	007a  
सौगन्धिकानां चादाय गन्धान्गन्धवहः शुचिः	007c  
नलिन्याश्चालकाख्यायाश्चन्दनानां वनस्य च	008a  
मनोहृदयसंह्लादी वायुस्तमुपसेवते	008c  
तत्र देवाः सगन्धर्वा गणैरप्सरसां वृताः	009a  
दिव्यतानेन गीतानि गान्ति दिव्यानि भारत	009c  
मिश्रकेशी च रम्भा च चित्रसेना शुचिस्मिता	010a  
चारुनेत्रा घृताची च मेनका पुञ्जिकस्थला	010c  
विश्वाची सहजन्या च प्रम्लोचा उर्वशी इरा	011a  
वर्गा च सौरभेयी च समीची बुद्बुदा लता	011c  
एताः सहस्रशश्चान्या नृत्तगीतविशारदाः	012a  
उपतिष्ठन्ति धनदं पाण्डवाप्सरसां गणाः	012c  
अनिशं दिव्यवादित्रैर्नृत्तैर्गीतैश्च सा सभा	013a  
अशून्या रुचिरा भाति गन्धर्वाप्सरसां गणैः	013c  
किन्नरा नाम गन्धर्वा नरा नाम तथापरे	014a  
मणिभद्रोऽथ धनदः श्वेतभद्रश्च गुह्यकः	014c  
कशेरको गण्डकण्डुः प्रद्योतश्च महाबलः	015a  
कुस्तुम्बुरुः पिशाचश्च गजकर्णो विशालकः	015c  
वराहकर्णः सान्द्रोष्ठः फलभक्षः फलोदकः	016a  
अङ्गचूडः शिखावर्तो हेमनेत्रो विभीषणः	016c  
पुष्पाननः पिङ्गलकः शोणितोदः प्रवालकः	017a  
वृक्षवास्यनिकेतश्च चीरवासाश्च भारत	017c  
एते चान्ये च बहवो यक्षाः शतसहस्रशः	018a  
सदा भगवती च श्रीस्तथैव नलकूबरः	018c  
अहं च बहुशस्तस्यां भवन्त्यन्ये च मद्विधाः	019a  
आचार्याश्चाभवंस्तत्र तथा देवर्षयोऽपरे	019c  
भगवान्भूतसङ्घैश्च वृतः शतसहस्रशः	020a  
उमापतिः पशुपतिः शूलधृग्भगनेत्रहा	020c  
त्र्यम्बको राजशार्दूल देवी च विगतक्लमा	021a  
वामनैर्विकटैः कुब्जैः क्षतजाक्षैर्मनोजवैः	021c  
मांसमेदोवसाहारैरुग्रश्रवणदर्शनैः	022a  
नानाप्रहरणैर्घोरैर्वातैरिव महाजवैः	022c  
वृतः सखायमन्वास्ते सदैव धनदं नृप	022e  
सा सभा तादृशी राजन्मया दृष्टान्तरिक्षगा	023a  
पितामहसभां राजन्कथयिष्ये गतक्लमाम्	023c  
