भीम उवाच	001  
भवन्ति देशे बन्धक्यः कितवानां युधिष्ठिर	001a  
न ताभिरुत दीव्यन्ति दया चैवास्ति तास्वपि	001c  
काश्यो यद्बलिमाहार्षीद्द्रव्यं यच्चान्यदुत्तमम्	002a  
तथान्ये पृथिवीपाला यानि रत्नान्युपाहरन्	002c  
वाहनानि धनं चैव कवचान्यायुधानि च	003a  
राज्यमात्मा वयं चैव कैतवेन हृतं परैः	003c  
न च मे तत्र कोपोऽभूत्सर्वस्येशो हि नो भवान्	004a  
इदं त्वतिकृतं मन्ये द्रौपदी यत्र पण्यते	004c  
एषा ह्यनर्हती बाला पाण्डवान्प्राप्य कौरवैः	005a  
त्वत्कृते क्लिश्यते क्षुद्रैर्नृशंसैर्निकृतिप्रियैः	005c  
अस्याः कृते मन्युरयं त्वयि राजन्निपात्यते	006a  
बाहू ते सम्प्रधक्ष्यामि सहदेवाग्निमानय	006c  
अर्जुन उवाच	007  
न पुरा भीमसेन त्वमीदृशीर्वदिता गिरः	007a  
परैस्ते नाशितं नूनं नृशंसैर्धर्मगौरवम्	007c  
न सकामाः परे कार्या धर्ममेवाचरोत्तमम्	008a  
भ्रातरं धार्मिकं ज्येष्ठं नातिक्रमितुमर्हति	008c  
आहूतो हि परै राजा क्षात्रधर्ममनुस्मरन्	009a  
दीव्यते परकामेन तन्नः कीर्तिकरं महत्	009c  
भीमसेन उवाच	010  
एवमस्मिकृतं विद्यां यद्यस्याहं धनञ्जय	010a  
दीप्तेऽग्नौ सहितौ बाहू निर्दहेयं बलादिव	010c  
वैशम्पायन उवाच	011  
तथा तान्दुःखितान्दृष्ट्वा पाण्डवान्धृतराष्ट्रजः	011a  
क्लिश्यमानां च पाञ्चालीं विकर्ण इदमब्रवीत्	011c  
याज्ञसेन्या यदुक्तं तद्वाक्यं विब्रूत पार्थिवाः	012a  
अविवेकेन वाक्यस्य नरकः सद्य एव नः	012c  
भीष्मश्च धृतराष्ट्रश्च कुरुवृद्धतमावुभौ	013a  
समेत्य नाहतुः किञ्चिद्विदुरश्च महामतिः	013c  
भारद्वाजोऽपि सर्वेषामाचार्यः कृप एव च	014a  
अत एतावपि प्रश्नं नाहतुर्द्विजसत्तमौ	014c  
ये त्वन्ये पृथिवीपालाः समेताः सर्वतो दिशः	015a  
कामक्रोधौ समुत्सृज्य ते ब्रुवन्तु यथामति	015c  
यदिदं द्रौपदी वाक्यमुक्तवत्यसकृच्छुभा	016a  
विमृश्य कस्य कः पक्षः पार्थिवा वदतोत्तरम्	016c  
एवं स बहुशः सर्वानुक्तवांस्तान्सभासदः	017a  
न च ते पृथिवीपालास्तमूचुः साध्वसाधु वा	017c  
उक्त्वा तथासकृत्सर्वान्विकर्णः पृथिवीपतीन्	018a  
पाणिं पाणौ विनिष्पिष्य निःश्वसन्निदमब्रवीत्	018c  
विब्रूत पृथिवीपाला वाक्यं मा वा कथञ्चन	019a  
मन्ये न्याय्यं यदत्राहं तद्धि वक्ष्यामि कौरवाः	019c  
चत्वार्याहुर्नरश्रेष्ठा व्यसनानि महीक्षिताम्	020a  
मृगयां पानमक्षांश्च ग्राम्ये चैवातिसक्तताम्	020c  
एतेषु हि नरः सक्तो धर्ममुत्सृज्य वर्तते	021a  
तथायुक्तेन च कृतां क्रियां लोको न मन्यते	021c  
तदयं पाण्डुपुत्रेण व्यसने वर्तता भृशम्	022a  
समाहूतेन कितवैरास्थितो द्रौपदीपणः	022c  
साधारणी च सर्वेषां पाण्डवानामनिन्दिता	023a  
जितेन पूर्वं चानेन पाण्डवेन कृतः पणः	023c  
इयं च कीर्तिता कृष्णा सौबलेन पणार्थिना	024a  
एतत्सर्वं विचार्याहं मन्ये न विजितामिमाम्	024c  
एतच्छ्रुत्वा महान्नादः सभ्यानामुदतिष्ठत	025a  
विकर्णं शंसमानानां सौबलं च विनिन्दताम्	025c  
तस्मिन्नुपरते शब्दे राधेयः क्रोधमूर्छितः	026a  
प्रगृह्य रुचिरं बाहुमिदं वचनमब्रवीत्	026c  
दृश्यन्ते वै विकर्णे हि वैकृतानि बहून्यपि	027a  
तज्जस्तस्य विनाशाय यथाग्निररणिप्रजः	027c  
एते न किञ्चिदप्याहुश्चोद्यमानापि कृष्णया	028a  
धर्मेण विजितां मन्ये मन्यन्ते द्रुपदात्मजाम्	028c  
त्वं तु केवलबाल्येन धार्तराष्ट्र विदीर्यसे	029a  
यद्ब्रवीषि सभामध्ये बालः स्थविरभाषितम्	029c  
न च धर्मं यथातत्त्वं वेत्सि दुर्योधनावर	030a  
यद्ब्रवीषि जितां कृष्णामजितेति सुमन्दधीः	030c  
कथं ह्यविजितां कृष्णां मन्यसे धृतराष्ट्रज	031a  
यदा सभायां सर्वस्वं न्यस्तवान्पाण्डवाग्रजः	031c  
अभ्यन्तरा च सर्वस्वे द्रौपदी भरतर्षभ	032a  
एवं धर्मजितां कृष्णां मन्यसे न जितां कथम्	032c  
कीर्तिता द्रौपदी वाचा अनुज्ञाता च पाण्डवैः	033a  
भवत्यविजिता केन हेतुनैषा मता तव	033c  
मन्यसे वा सभामेतामानीतामेकवाससम्	034a  
अधर्मेणेति तत्रापि शृणु मे वाक्यमुत्तरम्	034c  
एको भर्ता स्त्रिया देवैर्विहितः कुरुनन्दन	035a  
इयं त्वनेकवशगा बन्धकीति विनिश्चिता	035c  
अस्याः सभामानयनं न चित्रमिति मे मतिः	036a  
एकाम्बरधरत्वं वाप्यथ वापि विवस्त्रता	036c  
यच्चैषां द्रविणं किञ्चिद्या चैषा ये च पाण्डवाः	037a  
सौबलेनेह तत्सर्वं धर्मेण विजितं वसु	037c  
दुःशासन सुबालोऽयं विकर्णः प्राज्ञवादिकः	038a  
पाण्डवानां च वासांसि द्रौपद्याश्चाप्युपाहर	038c  
तच्छ्रुत्वा पाण्डवाः सर्वे स्वानि वासांसि भारत	039a  
अवकीर्योत्तरीयाणि सभायां समुपाविशन्	039c  
ततो दुःशासनो राजन्द्रौपद्या वसनं बलात्	040a  
सभामध्ये समाक्षिप्य व्यपक्रष्टुं प्रचक्रमे	040c  
आकृष्यमाणे वसने द्रौपद्यास्तु विशां पते	041a  
तद्रूपमपरं वस्त्रं प्रादुरासीदनेकशः	041c  
ततो हलहलाशब्दस्तत्रासीद्घोरनिस्वनः	042a  
तदद्भुततमं लोके वीक्ष्य सर्वमहीक्षिताम्	042c  
शशाप तत्र भीमस्तु राजमध्ये महास्वनः	043a  
क्रोधाद्विस्फुरमाणोष्ठो विनिष्पिष्य करे करम्	043c  
इदं मे वाक्यमादद्ध्वं क्षत्रिया लोकवासिनः	044a  
नोक्तपूर्वं नरैरन्यैर्न चान्यो यद्वदिष्यति	044c  
यद्येतदेवमुक्त्वा तु न कुर्यां पृथिवीश्वराः	045a  
पितामहानां सर्वेषां नाहं गतिमवाप्नुयाम्	045c  
अस्य पापस्य दुर्जातेर्भारतापसदस्य च	046a  
न पिबेयं बलाद्वक्षो भित्त्वा चेद्रुधिरं युधि	046c  
तस्य ते वचनं श्रुत्वा सर्वलोकप्रहर्षणम्	047a  
प्रचक्रुर्बहुलां पूजां कुत्सन्तो धृतराष्ट्रजम्	047c  
यदा तु वाससां राशिः सभामध्ये समाचितः	048a  
ततो दुःशासनः श्रान्तो व्रीडितः समुपाविशत्	048c  
धिक्शब्दस्तु ततस्तत्र समभूल्लोमहर्षणः	049a  
सभ्यानां नरदेवानां दृष्ट्वा कुन्तीसुतांस्तदा	049c  
न विब्रुवन्ति कौरव्याः प्रश्नमेतमिति स्म ह	050a  
स जनः क्रोशति स्मात्र धृतराष्ट्रं विगर्हयन्	050c  
ततो बाहू समुच्छ्रित्य निवार्य च सभासदः	051a  
विदुरः सर्वधर्मज्ञ इदं वचनमब्रवीत्	051c  
विदुर उवाच	052  
द्रौपदी प्रश्नमुक्त्वैवं रोरवीति ह्यनाथवत्	052a  
न च विब्रूत तं प्रश्नं सभ्या धर्मोऽत्र पीड्यते	052c  
सभां प्रपद्यते ह्यार्तः प्रज्वलन्निव हव्यवाट्	053a  
तं वै सत्येन धर्मेण सभ्याः प्रशमयन्त्युत	053c  
धर्मप्रश्नमथो ब्रूयादार्तः सभ्येषु मानवः	054a  
विब्रूयुस्तत्र ते प्रश्नं कामक्रोधवशातिगाः	054c  
विकर्णेन यथाप्रज्ञमुक्तः प्रश्नो नराधिपाः	055a  
भवन्तोऽपि हि तं प्रश्नं विब्रुवन्तु यथामति	055c  
यो हि प्रश्नं न विब्रूयाद्धर्मदर्शी सभां गतः	056a  
अनृते या फलावाप्तिस्तस्याः सोऽर्धं समश्नुते	056c  
यः पुनर्वितथं ब्रूयाद्धर्मदर्शी सभां गतः	057a  
अनृतस्य फलं कृत्स्नं सम्प्राप्नोतीति निश्चयः	057c  
अत्राप्युदाहरन्तीममितिहासं पुरातनम्	058a  
प्रह्लादस्य च संवादं मुनेराङ्गिरसस्य च	058c  
प्रह्लादो नाम दैत्येन्द्रस्तस्य पुत्रो विरोचनः	059a  
कन्याहेतोराङ्गिरसं सुधन्वानमुपाद्रवत्	059c  
अहं ज्यायानहं ज्यायानिति कन्येप्सया तदा	060a  
तयोर्देवनमत्रासीत्प्राणयोरिति नः श्रुतम्	060c  
तयोः प्रश्नविवादोऽभूत्प्रह्लादं तावपृच्छताम्	061a  
ज्यायान्क आवयोरेकः प्रश्नं प्रब्रूहि मा मृषा	061c  
स वै विवदनाद्भीतः सुधन्वानं व्यलोकयत्	062a  
तं सुधन्वाब्रवीत्क्रुद्धो ब्रह्मदण्ड इव ज्वलन्	062c  
यदि वै वक्ष्यसि मृषा प्रह्लादाथ न वक्ष्यसि	063a  
शतधा ते शिरो वज्री वज्रेण प्रहरिष्यति	063c  
सुधन्वना तथोक्तः सन्व्यथितोऽश्वत्थपर्णवत्	064a  
जगाम कश्यपं दैत्यः परिप्रष्टुं महौजसम्	064c  
प्रह्लाद उवाच	065  
त्वं वै धर्मस्य विज्ञाता दैवस्येहासुरस्य च	065a  
ब्राह्मणस्य महाप्राज्ञ धर्मकृच्छ्रमिदं शृणु	065c  
यो वै प्रश्नं न विब्रूयाद्वितथं वापि निर्दिशेत्	066a  
के वै तस्य परे लोकास्तन्ममाचक्ष्व पृच्छतः	066c  
कश्यप उवाच	067  
जानन्न विब्रुवन्प्रश्नं कामात्क्रोधात्तथा भयात्	067a  
सहस्रं वारुणान्पाशानात्मनि प्रतिमुञ्चति	067c  
तस्य संवत्सरे पूर्णे पाश एकः प्रमुच्यते	068a  
तस्मात्सत्यं तु वक्तव्यं जानता सत्यमञ्जसा	068c  
विद्धो धर्मो ह्यधर्मेण सभां यत्र प्रपद्यते	069a  
न चास्य शल्यं कृन्तन्ति विद्धास्तत्र सभासदः	069c  
अर्धं हरति वै श्रेष्ठः पादो भवति कर्तृषु	070a  
पादश्चैव सभासत्सु ये न निन्दन्ति निन्दितम्	070c  
अनेना भवति श्रेष्ठो मुच्यन्ते च सभासदः	071a  
एनो गच्छति कर्तारं निन्दार्हो यत्र निन्द्यते	071c  
वितथं तु वदेयुर्ये धर्मं प्रह्लाद पृच्छते	072a  
इष्टापूर्तं च ते घ्नन्ति सप्त चैव परावरान्	072c  
हृतस्वस्य हि यद्दुःखं हतपुत्रस्य चापि यत्	073a  
ऋणिनं प्रति यच्चैव राज्ञा ग्रस्तस्य चापि यत्	073c  
स्त्रियाः पत्या विहीनायाः सार्थाद्भ्रष्टस्य चैव यत्	074a  
अध्यूढायाश्च यद्दुःखं साक्षिभिर्विहतस्य च	074c  
एतानि वै समान्याहुर्दुःखानि त्रिदशेश्वराः	075a  
तानि सर्वाणि दुःखानि प्राप्नोति वितथं ब्रुवन्	075c  
समक्षदर्शनात्साक्ष्यं श्रवणाच्चेति धारणात्	076a  
तस्मात्सत्यं ब्रुवन्साक्षी धर्मार्थाभ्यां न हीयते	076c  
विदुर उवाच	077  
कश्यपस्य वचः श्रुत्वा प्रह्लादः पुत्रमब्रवीत्	077a  
श्रेयान्सुधन्वा त्वत्तो वै मत्तः श्रेयांस्तथाङ्गिराः	077c  
माता सुधन्वनश्चापि श्रेयसी मातृतस्तव	078a  
विरोचन सुधन्वायं प्राणानामीश्वरस्तव	078c  
सुधन्वोवाच	079  
पुत्रस्नेहं परित्यज्य यस्त्वं धर्मे प्रतिष्ठितः	079a  
अनुजानामि ते पुत्रं जीवत्वेष शतं समाः	079c  
विदुर उवाच	080  
एवं वै परमं धर्मं श्रुत्वा सर्वे सभासदः	080a  
यथाप्रश्नं तु कृष्णाया मन्यध्वं तत्र किं परम्	080c  
वैशम्पायन उवाच	081  
विदुरस्य वचः श्रुत्वा नोचुः किञ्चन पार्थिवाः	081a  
कर्णो दुःशासनं त्वाह कृष्णां दासीं गृहान्नय	081c  
तां वेपमानां सव्रीडां प्रलपन्तीं स्म पाण्डवान्	082a  
दुःशासनः सभामध्ये विचकर्ष तपस्विनीम्	082c  
