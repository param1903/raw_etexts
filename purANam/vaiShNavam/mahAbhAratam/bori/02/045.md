वैशम्पायन उवाच	001  
अनुभूय तु राज्ञस्तं राजसूयं महाक्रतुम्	001a  
युधिष्ठिरस्य नृपतेर्गान्धारीपुत्रसंयुतः	001c  
प्रियकृन्मतमाज्ञाय पूर्वं दुर्योधनस्य तत्	002a  
प्रज्ञाचक्षुषमासीनं शकुनिः सौबलस्तदा	002c  
दुर्योधनवचः श्रुत्वा धृतराष्ट्रं जनाधिपम्	003a  
उपगम्य महाप्राज्ञं शकुनिर्वाक्यमब्रवीत्	003c  
दुर्योधनो महाराज विवर्णो हरिणः कृशः	004a  
दीनश्चिन्तापरश्चैव तद्विद्धि भरतर्षभ	004c  
न वै परीक्षसे सम्यगसह्यं शत्रुसम्भवम्	005a  
ज्येष्ठपुत्रस्य शोकं त्वं किमर्थं नावबुध्यसे	005c  
धृतराष्ट्र उवाच	006  
दुर्योधन कुतोमूलं भृशमार्तोऽसि पुत्रक	006a  
श्रोतव्यश्चेन्मया सोऽर्थो ब्रूहि मे कुरुनन्दन	006c  
अयं त्वां शकुनिः प्राह विवर्णं हरिणं कृशम्	007a  
चिन्तयंश्च न पश्यामि शोकस्य तव सम्भवम्	007c  
ऐश्वर्यं हि महत्पुत्र त्वयि सर्वं समर्पितम्	008a  
भ्रातरः सुहृदश्चैव नाचरन्ति तवाप्रियम्	008c  
आच्छादयसि प्रावारानश्नासि पिशितौदनम्	009a  
आजानेया वहन्ति त्वां केनासि हरिणः कृशः	009c  
शयनानि महार्हाणि योषितश्च मनोरमाः	010a  
गुणवन्ति च वेश्मानि विहाराश्च यथासुखम्	010c  
देवानामिव ते सर्वं वाचि बद्धं न संशयः	011a  
स दीन इव दुर्धर्षः कस्माच्छोचसि पुत्रक	011c  
दुर्योधन उवाच	012  
अश्नाम्याच्छादये चाहं यथा कुपुरुषस्तथा	012a  
अमर्षं धारये चोग्रं तितिक्षन्कालपर्ययम्	012c  
अमर्षणः स्वाः प्रकृतीरभिभूय परे स्थिताः	013a  
क्लेशान्मुमुक्षुः परजान्स वै पुरुष उच्यते	013c  
सन्तोषो वै श्रियं हन्ति अभिमानश्च भारत	014a  
अनुक्रोशभये चोभे यैर्वृतो नाश्नुते महत्	014c  
न मामवति तद्भुक्तं श्रियं दृष्ट्वा युधिष्ठिरे	015a  
ज्वलन्तीमिव कौन्तेये विवर्णकरणीं मम	015c  
सपत्नानृध्यतोऽऽत्मानं हीयमानं निशाम्य च	016a  
अदृश्यामपि कौन्तेये स्थितां पश्यन्निवोद्यताम्	016c  
तस्मादहं विवर्णश्च दीनश्च हरिणः कृशः	016e  
अष्टाशीतिसहस्राणि स्नातका गृहमेधिनः	017a  
त्रिंशद्दासीक एकैको यान्बिभर्ति युधिष्ठिरः	017c  
दशान्यानि सहस्राणि नित्यं तत्रान्नमुत्तमम्	018a  
भुञ्जते रुक्मपात्रीभिर्युधिष्ठिरनिवेशने	018c  
कदलीमृगमोकानि कृष्णश्यामारुणानि च	019a  
काम्बोजः प्राहिणोत्तस्मै परार्ध्यानपि कम्बलान्	019c  
रथयोषिद्गवाश्वस्य शतशोऽथ सहस्रशः	020a  
त्रिंशतं चोष्ट्रवामीनां शतानि विचरन्त्युत	020c  
पृथग्विधानि रत्नानि पार्थिवाः पृथिवीपते	021a  
आहरन्क्रतुमुख्येऽस्मिन्कुन्तीपुत्राय भूरिशः	021c  
न क्वचिद्धि मया दृष्टस्तादृशो नैव च श्रुतः	022a  
यादृग्धनागमो यज्ञे पाण्डुपुत्रस्य धीमतः	022c  
अपर्यन्तं धनौघं तं दृष्ट्वा शत्रोरहं नृप	023a  
शर्म नैवाधिगच्छामि चिन्तयानोऽनिशं विभो	023c  
ब्राह्मणा वाटधानाश्च गोमन्तः शतसङ्घशः	024a  
त्रैखर्वं बलिमादाय द्वारि तिष्ठन्ति वारिताः	024c  
कमण्डलूनुपादाय जातरूपमयाञ्शुभान्	025a  
एवं बलिं समादाय प्रवेशं लेभिरे ततः	025c  
यन्नैव मधु शक्राय धारयन्त्यमरस्त्रियः	026a  
तदस्मै कांस्यमाहार्षीद्वारुणं कलशोदधिः	026c  
शैक्यं रुक्मसहस्रस्य बहुरत्नविभूषितम्	027a  
दृष्ट्वा च मम तत्सर्वं ज्वररूपमिवाभवत्	027c  
गृहीत्वा तत्तु गच्छन्ति समुद्रौ पूर्वदक्षिणौ	028a  
तथैव पश्चिमं यान्ति गृहीत्वा भरतर्षभ	028c  
उत्तरं तु न गच्छन्ति विना तात पतत्रिभिः	029a  
इदं चाद्भुतमत्रासीत्तन्मे निगदतः शृणु	029c  
पूर्णे शतसहस्रे तु विप्राणां परिविष्यताम्	030a  
स्थापिता तत्र सञ्ज्ञाभूच्छङ्खो ध्मायति नित्यशः	030c  
मुहुर्मुहुः प्रणदतस्तस्य शङ्खस्य भारत	031a  
उत्तमं शब्दमश्रौषं ततो रोमाणि मेऽहृषन्	031c  
पार्थिवैर्बहुभिः कीर्णमुपस्थानं दिदृक्षुभिः	032a  
सर्वरत्नान्युपादाय पार्थिवा वै जनेश्वर	032c  
यज्ञे तस्य महाराज पाण्डुपुत्रस्य धीमतः	033a  
वैश्या इव महीपाला द्विजातिपरिवेषकाः	033c  
न सा श्रीर्देवराजस्य यमस्य वरुणस्य वा	034a  
गुह्यकाधिपतेर्वापि या श्री राजन्युधिष्ठिरे	034c  
तां दृष्ट्वा पाण्डुपुत्रस्य श्रियं परमिकामहम्	035a  
शान्तिं न परिगच्छामि दह्यमानेन चेतसा	035c  
शकुनिरुवाच	036  
यामेतामुत्तमां लक्ष्मीं दृष्टवानसि पाण्डवे	036a  
तस्याः प्राप्तावुपायं मे शृणु सत्यपराक्रम	036c  
अहमक्षेष्वभिज्ञातः पृथिव्यामपि भारत	037a  
हृदयज्ञः पणज्ञश्च विशेषज्ञश्च देवने	037c  
द्यूतप्रियश्च कौन्तेयो न च जानाति देवितुम्	038a  
आहूतश्चैष्यति व्यक्तं दीव्यावेत्याह्वयस्व तम्	038c  
वैशम्पायन उवाच	039  
एवमुक्तः शकुनिना राजा दुर्योधनस्तदा	039a  
धृतराष्ट्रमिदं वाक्यमपदान्तरमब्रवीत्	039c  
अयमुत्सहते राजञ्श्रियमाहर्तुमक्षवित्	040a  
द्यूतेन पाण्डुपुत्रस्य तदनुज्ञातुमर्हसि	040c  
धृतराष्ट्र उवाच	041  
क्षत्ता मन्त्री महाप्राज्ञः स्थितो यस्यास्मि शासने	041a  
तेन सङ्गम्य वेत्स्यामि कार्यस्यास्य विनिश्चयम्	041c  
स हि धर्मं पुरस्कृत्य दीर्घदर्शी परं हितम्	042a  
उभयोः पक्षयोर्युक्तं वक्ष्यत्यर्थविनिश्चयम्	042c  
दुर्योधन उवाच	043  
निवर्तयिष्यति त्वासौ यदि क्षत्ता समेष्यति	043a  
निवृत्ते त्वयि राजेन्द्र मरिष्येऽहमसंशयम्	043c  
स मयि त्वं मृते राजन्विदुरेण सुखी भव	044a  
भोक्ष्यसे पृथिवीं कृत्स्नां किं मया त्वं करिष्यसि	044c  
वैशम्पायन उवाच	045  
आर्तवाक्यं तु तत्तस्य प्रणयोक्तं निशम्य सः	045a  
धृतराष्ट्रोऽब्रवीत्प्रेष्यान्दुर्योधनमते स्थितः	045c  
स्थूणासहस्रैर्बृहतीं शतद्वारां सभां मम	046a  
मनोरमां दर्शनीयामाशु कुर्वन्तु शिल्पिनः	046c  
ततः संस्तीर्य रत्नैस्तामक्षानावाप्य सर्वशः	047a  
सुकृतां सुप्रवेशां च निवेदयत मे शनैः	047c  
दुर्योधनस्य शान्त्यर्थमिति निश्चित्य भूमिपः	048a  
धृतराष्ट्रो महाराज प्राहिणोद्विदुराय वै	048c  
अपृष्ट्वा विदुरं ह्यस्य नासीत्कश्चिद्विनिश्चयः	049a  
द्यूतदोषांश्च जानन्स पुत्रस्नेहादकृष्यत	049c  
तच्छ्रुत्वा विदुरो धीमान्कलिद्वारमुपस्थितम्	050a  
विनाशमुखमुत्पन्नं धृतराष्ट्रमुपाद्रवत्	050c  
सोऽभिगम्य महात्मानं भ्राता भ्रातरमग्रजम्	051a  
मूर्ध्ना प्रणम्य चरणाविदं वचनमब्रवीत्	051c  
नाभिनन्दामि ते राजन्व्यवसायमिमं प्रभो	052a  
पुत्रैर्भेदो यथा न स्याद्द्यूतहेतोस्तथा कुरु	052c  
धृतराष्ट्र उवाच	053  
क्षत्तः पुत्रेषु पुत्रैर्मे कलहो न भविष्यति	053a  
दिवि देवाः प्रसादं नः करिष्यन्ति न संशयः	053c  
अशुभं वा शुभं वापि हितं वा यदि वाहितम्	054a  
प्रवर्ततां सुहृद्द्यूतं दिष्टमेतन्न संशयः	054c  
मयि सन्निहिते चैव भीष्मे च भरतर्षभे	055a  
अनयो दैवविहितो न कथञ्चिद्भविष्यति	055c  
गच्छ त्वं रथमास्थाय हयैर्वातसमैर्जवे	056a  
खाण्डवप्रस्थमद्यैव समानय युधिष्ठिरम्	056c  
न वार्यो व्यवसायो मे विदुरैतद्ब्रवीमि ते	057a  
दैवमेव परं मन्ये येनैतदुपपद्यते	057c  
इत्युक्तो विदुरो धीमान्नैतदस्तीति चिन्तयन्	058a  
आपगेयं महाप्राज्ञमभ्यगच्छत्सुदुःखितः	058c  
