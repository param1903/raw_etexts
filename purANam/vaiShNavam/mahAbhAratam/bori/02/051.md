शकुनिरुवाच	001  
यां त्वमेतां श्रियं दृष्ट्वा पाण्डुपुत्रे युधिष्ठिरे	001a  
तप्यसे तां हरिष्यामि द्यूतेनाहूयतां परः	001c  
अगत्वा संशयमहमयुद्ध्वा च चमूमुखे	002a  
अक्षान्क्षिपन्नक्षतः सन्विद्वानविदुषो जये	002c  
ग्लहान्धनूंषि मे विद्धि शरानक्षांश्च भारत	003a  
अक्षाणां हृदयं मे ज्यां रथं विद्धि ममास्तरम्	003c  
दुर्योधन उवाच	004  
अयमुत्सहते राजञ्श्रियमाहर्तुमक्षवित्	004a  
द्यूतेन पाण्डुपुत्रेभ्यस्तत्तुभ्यं तात रोचताम्	004c  
धृतराष्ट्र उवाच	005  
स्थितोऽस्मि शासने भ्रातुर्विदुरस्य महात्मनः	005a  
तेन सङ्गम्य वेत्स्यामि कार्यस्यास्य विनिश्चयम्	005c  
दुर्योधन उवाच	006  
विहनिष्यति ते बुद्धिं विदुरो मुक्तसंशयः	006a  
पाण्डवानां हिते युक्तो न तथा मम कौरव	006c  
नारभेत्परसामर्थ्यात्पुरुषः कार्यमात्मनः	007a  
मतिसाम्यं द्वयोर्नास्ति कार्येषु कुरुनन्दन	007c  
भयं परिहरन्मन्द आत्मानं परिपालयन्	008a  
वर्षासु क्लिन्नकटवत्तिष्ठन्नेवावसीदति	008c  
न व्याधयो नापि यमः श्रेयःप्राप्तिं प्रतीक्षते	009a  
यावदेव भवेत्कल्पस्तावच्छ्रेयः समाचरेत्	009c  
धृतराष्ट्र उवाच	010  
सर्वथा पुत्र बलिभिर्विग्रहं ते न रोचये	010a  
वैरं विकारं सृजति तद्वै शस्त्रमनायसम्	010c  
अनर्थमर्थं मन्यसे राजपुत्र सङ्ग्रन्थनं कलहस्यातिघोरम्	011a  
तद्वै प्रवृत्तं तु यथा कथञ्चिद्विमोक्षयेच्चाप्यसिसायकांश्च	011c  
दुर्योधन उवाच	012  
द्यूते पुराणैर्व्यवहारः प्रणीतस्तत्रात्ययो नास्ति न सम्प्रहारः	012a  
तद्रोचतां शकुनेर्वाक्यमद्य सभां क्षिप्रं त्वमिहाज्ञापयस्व	012c  
स्वर्गद्वारं दीव्यतां नो विशिष्टं तद्वर्तिनां चापि तथैव युक्तम्	013a  
भवेदेवं ह्यात्मना तुल्यमेव दुरोदरं पाण्डवैस्त्वं कुरुष्व	013c  
धृतराष्ट्र उवाच	014  
वाक्यं न मे रोचते यत्त्वयोक्तं यत्ते प्रियं तत्क्रियतां नरेन्द्र	014a  
पश्चात्तप्स्यसे तदुपाक्रम्य वाक्यं न हीदृशं भावि वचो हि धर्म्यम्	014c  
दृष्टं ह्येतद्विदुरेणैवमेव सर्वं पूर्वं बुद्धिविद्यानुगेन	015a  
तदेवैतदवशस्याभ्युपैति महद्भयं क्षत्रियबीजघाति	015c  
वैशम्पायन उवाच	016  
एवमुक्त्वा धृतराष्ट्रो मनीषी दैवं मत्वा परमं दुस्तरं च	016a  
शशासोच्चैः पुरुषान्पुत्रवाक्ये स्थितो राजा दैवसम्मूढचेताः	016c  
सहस्रस्तम्भां हेमवैडूर्यचित्रां शतद्वारां तोरणस्फाटिशृङ्गाम्	017a  
सभामग्र्यां क्रोशमात्रायतां मे तद्विस्तारामाशु कुर्वन्तु युक्ताः	017c  
श्रुत्वा तस्य त्वरिता निर्विशङ्काः प्राज्ञा दक्षास्तां तथा चक्रुराशु	018a  
सर्वद्रव्याण्युपजह्रुः सभायां सहस्रशः शिल्पिनश्चापि युक्ताः	018c  
कालेनाल्पेनाथ निष्ठां गतां तां सभां रम्यां बहुरत्नां विचित्राम्	019a  
चित्रैर्हैमैरासनैरभ्युपेतामाचख्युस्ते तस्य राज्ञः प्रतीताः	019c  
ततो विद्वान्विदुरं मन्त्रिमुख्यमुवाचेदं धृतराष्ट्रो नरेन्द्रः	020a  
युधिष्ठिरं राजपुत्रं हि गत्वा मद्वाक्येन क्षिप्रमिहानयस्व	020c  
सभेयं मे बहुरत्ना विचित्रा शय्यासनैरुपपन्ना महार्हैः	021a  
सा दृश्यतां भ्रातृभिः सार्धमेत्य सुहृद्द्यूतं वर्ततामत्र चेति	021c  
मतमाज्ञाय पुत्रस्य धृतराष्ट्रो नराधिपः	022a  
मत्वा च दुस्तरं दैवमेतद्राजा चकार ह	022c  
अन्यायेन तथोक्तस्तु विदुरो विदुषां वरः	023a  
नाभ्यनन्दद्वचो भ्रातुर्वचनं चेदमब्रवीत्	023c  
नाभिनन्दामि नृपते प्रैषमेतं मैवं कृथाः कुलनाशाद्बिभेमि	024a  
पुत्रैर्भिन्नैः कलहस्ते ध्रुवं स्यादेतच्छङ्के द्यूतकृते नरेन्द्र	024c  
धृतराष्ट्र उवाच	025  
नेह क्षत्तः कलहस्तप्स्यते मां न चेद्दैवं प्रतिलोमं भविष्यत्	025a  
धात्रा तु दिष्टस्य वशे किलेदं सर्वं जगच्चेष्टति न स्वतन्त्रम्	025c  
तदद्य विदुर प्राप्य राजानं मम शासनात्	026a  
क्षिप्रमानय दुर्धर्षं कुन्तीपुत्रं युधिष्ठिरम्	026c  
