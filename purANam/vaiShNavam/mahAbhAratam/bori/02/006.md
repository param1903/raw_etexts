वैशम्पायन उवाच	001  
सम्पूज्याथाभ्यनुज्ञातो महर्षेर्वचनात्परम्	001a  
प्रत्युवाचानुपूर्व्येण धर्मराजो युधिष्ठिरः	001c  
भगवन्न्याय्यमाहैतं यथावद्धर्मनिश्चयम्	002a  
यथाशक्ति यथान्यायं क्रियतेऽयं विधिर्मया	002c  
राजभिर्यद्यथा कार्यं पुरा तत्तन्न संशयः	003a  
यथान्यायोपनीतार्थं कृतं हेतुमदर्थवत्	003c  
वयं तु सत्पथं तेषां यातुमिच्छामहे प्रभो	004a  
न तु शक्यं तथा गन्तुं यथा तैर्नियतात्मभिः	004c  
एवमुक्त्वा स धर्मात्मा वाक्यं तदभिपूज्य च	005a  
मुहूर्तात्प्राप्तकालं च दृष्ट्वा लोकचरं मुनिम्	005c  
नारदं स्वस्थमासीनमुपासीनो युधिष्ठिरः	006a  
अपृच्छत्पाण्डवस्तत्र राजमध्ये महामतिः	006c  
भवान्सञ्चरते लोकान्सदा नानाविधान्बहून्	007a  
ब्रह्मणा निर्मितान्पूर्वं प्रेक्षमाणो मनोजवः	007c  
ईदृशी भवता काचिद्दृष्टपूर्वा सभा क्वचित्	008a  
इतो वा श्रेयसी ब्रह्मंस्तन्ममाचक्ष्व पृच्छतः	008c  
तच्छ्रुत्वा नारदस्तस्य धर्मराजस्य भाषितम्	009a  
पाण्डवं प्रत्युवाचेदं स्मयन्मधुरया गिरा	009c  
मानुषेषु न मे तात दृष्टपूर्वा न च श्रुता	010a  
सभा मणिमयी राजन्यथेयं तव भारत	010c  
सभां तु पितृराजस्य वरुणस्य च धीमतः	011a  
कथयिष्ये तथेन्द्रस्य कैलासनिलयस्य च	011c  
ब्रह्मणश्च सभां दिव्यां कथयिष्ये गतक्लमाम्	012a  
यदि ते श्रवणे बुद्धिर्वर्तते भरतर्षभ	012c  
नारदेनैवमुक्तस्तु धर्मराजो युधिष्ठिरः	013a  
प्राञ्जलिर्भ्रातृभिः सार्धं तैश्च सर्वैर्नृपैर्वृतः	013c  
नारदं प्रत्युवाचेदं धर्मराजो महामनाः	014a  
सभाः कथय ताः सर्वाः श्रोतुमिच्छामहे वयम्	014c  
किन्द्रव्यास्ताः सभा ब्रह्मन्किंविस्ताराः किमायताः	015a  
पितामहं च के तस्यां सभायां पर्युपासते	015c  
वासवं देवराजं च यमं वैवस्वतं च के	016a  
वरुणं च कुबेरं च सभायां पर्युपासते	016c  
एतत्सर्वं यथातत्त्वं देवर्षे वदतस्तव	017a  
श्रोतुमिच्छाम सहिताः परं कौतूहलं हि नः	017c  
एवमुक्तः पाण्डवेन नारदः प्रत्युवाच तम्	018a  
क्रमेण राजन्दिव्यास्ताः श्रूयन्तामिह नः सभाः	018c  
