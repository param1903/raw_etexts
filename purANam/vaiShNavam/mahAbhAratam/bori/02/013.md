श्रीकृष्ण उवाच	001  
सर्वैर्गुणैर्महाराज राजसूयं त्वमर्हसि	001a  
जानतस्त्वेव ते सर्वं किञ्चिद्वक्ष्यामि भारत	001c  
जामदग्न्येन रामेण क्षत्रं यदवशेषितम्	002a  
तस्मादवरजं लोके यदिदं क्षत्रसञ्ज्ञितम्	002c  
कृतोऽयं कुलसङ्कल्पः क्षत्रियैर्वसुधाधिप	003a  
निदेशवाग्भिस्तत्ते ह विदितं भरतर्षभ	003c  
ऐलस्येक्ष्वाकुवंशस्य प्रकृतिं परिचक्षते	004a  
राजानः श्रेणिबद्धाश्च ततोऽन्ये क्षत्रिया भुवि	004c  
ऐलवंश्यास्तु ये राजंस्तथैवेक्ष्वाकवो नृपाः	005a  
तानि चैकशतं विद्धि कुलानि भरतर्षभ	005c  
ययातेस्त्वेव भोजानां विस्तरोऽतिगुणो महान्	006a  
भजते च महाराज विस्तरः स चतुर्दिशम्	006c  
तेषां तथैव तां लक्ष्मीं सर्वक्षत्रमुपासते	007a  
सोऽवनीं मध्यमां भुक्त्वा मिथोभेदेष्वमन्यत	007c  
चतुर्युस्त्वपरो राजा यस्मिन्नेकशतोऽभवत्	008a  
स साम्राज्यं जरासन्धः प्राप्तो भवति योनितः	008c  
तं स राजा महाप्राज्ञ संश्रित्य किल सर्वशः	009a  
राजन्सेनापतिर्जातः शिशुपालः प्रतापवान्	009c  
तमेव च महाराज शिष्यवत्समुपस्थितः	010a  
वक्रः करूषाधिपतिर्मायायोधी महाबलः	010c  
अपरौ च महावीर्यौ महात्मानौ समाश्रितौ	011a  
जरासन्धं महावीर्यं तौ हंसडिभकावुभौ	011c  
दन्तवक्रः करूषश्च कलभो मेघवाहनः	012a  
मूर्ध्ना दिव्यं मणिं बिभ्रद्यं तं भूतमणिं विदुः	012c  
मुरं च नरकं चैव शास्ति यो यवनाधिपौ	013a  
अपर्यन्तबलो राजा प्रतीच्यां वरुणो यथा	013c  
भगदत्तो महाराज वृद्धस्तव पितुः सखा	014a  
स वाचा प्रणतस्तस्य कर्मणा चैव भारत	014c  
स्नेहबद्धस्तु पितृवन्मनसा भक्तिमांस्त्वयि	015a  
प्रतीच्यां दक्षिणं चान्तं पृथिव्याः पाति यो नृपः	015c  
मातुलो भवतः शूरः पुरुजित्कुन्तिवर्धनः	016a  
स ते सन्नतिमानेकः स्नेहतः शत्रुतापनः	016c  
जरासन्धं गतस्त्वेवं पुरा यो न मया हतः	017a  
पुरुषोत्तमविज्ञातो योऽसौ चेदिषु दुर्मतिः	017c  
आत्मानं प्रतिजानाति लोकेऽस्मिन्पुरुषोत्तमम्	018a  
आदत्ते सततं मोहाद्यः स चिह्नं च मामकम्	018c  
वङ्गपुण्ड्रकिरातेषु राजा बलसमन्वितः	019a  
पौण्ड्रको वासुदेवेति योऽसौ लोकेषु विश्रुतः	019c  
चतुर्युः स महाराज भोज इन्द्रसखो बली	020a  
विद्याबलाद्यो व्यजयत्पाण्ड्यक्रथककैशिकान्	020c  
भ्राता यस्याहृतिः शूरो जामदग्न्यसमो युधि	021a  
स भक्तो मागधं राजा भीष्मकः परवीरहा	021c  
प्रियाण्याचरतः प्रह्वान्सदा सम्बन्धिनः सतः	022a  
भजतो न भजत्यस्मानप्रियेषु व्यवस्थितः	022c  
न कुलं न बलं राजन्नभिजानंस्तथात्मनः	023a  
पश्यमानो यशो दीप्तं जरासन्धमुपाश्रितः	023c  
उदीच्यभोजाश्च तथा कुलान्यष्टादशाभिभो	024a  
जरासन्धभयादेव प्रतीचीं दिशमाश्रिताः	024c  
शूरसेना भद्रकारा बोधाः शाल्वाः पटच्चराः	025a  
सुस्थराश्च सुकुट्टाश्च कुणिन्दाः कुन्तिभिः सह	025c  
शाल्वेयानां च राजानः सोदर्यानुचरैः सह	026a  
दक्षिणा ये च पाञ्चालाः पूर्वाः कुन्तिषु कोशलाः	026c  
तथोत्तरां दिशं चापि परित्यज्य भयार्दिताः	027a  
मत्स्याः सन्न्यस्तपादाश्च दक्षिणां दिशमाश्रिताः	027c  
तथैव सर्वपाञ्चाला जरासन्धभयार्दिताः	028a  
स्वराष्ट्रं सम्परित्यज्य विद्रुताः सर्वतोदिशम्	028c  
कस्यचित्त्वथ कालस्य कंसो निर्मथ्य बान्धवान्	029a  
बार्हद्रथसुते देव्यावुपागच्छद्वृथामतिः	029c  
अस्तिः प्राप्तिश्च नाम्ना ते सहदेवानुजेऽबले	030a  
बलेन तेन स ज्ञातीनभिभूय वृथामतिः	030c  
श्रैष्ठ्यं प्राप्तः स तस्यासीदतीवापनयो महान्	031a  
भोजराजन्यवृद्धैस्तु पीड्यमानैर्दुरात्मना	031c  
ज्ञातित्राणमभीप्सद्भिरस्मत्सम्भावना कृता	032a  
दत्त्वाक्रूराय सुतनुं तामाहुकसुतां तदा	032c  
सङ्कर्षणद्वितीयेन ज्ञातिकार्यं मया कृतम्	033a  
हतौ कंससुनामानौ मया रामेण चाप्युत	033c  
भये तु समुपक्रान्ते जरासन्धे समुद्यते	034a  
मन्त्रोऽयं मन्त्रितो राजन्कुलैरष्टादशावरैः	034c  
अनारमन्तो निघ्नन्तो महास्त्रैः शतघातिभिः	035a  
न हन्याम वयं तस्य त्रिभिर्वर्षशतैर्बलम्	035c  
तस्य ह्यमरसङ्काशौ बलेन बलिनां वरौ	036a  
नामभ्यां हंसडिभकावित्यास्तां योधसत्तमौ	036c  
तावुभौ सहितौ वीरौ जरासन्धश्च वीर्यवान्	037a  
त्रयस्त्रयाणां लोकानां पर्याप्ता इति मे मतिः	037c  
न हि केवलमस्माकं यावन्तोऽन्ये च पार्थिवाः	038a  
तथैव तेषामासीच्च बुद्धिर्बुद्धिमतां वर	038c  
अथ हंस इति ख्यातः कश्चिदासीन्महान्नृपः	039a  
स चान्यैः सहितो राजन्सङ्ग्रामेऽष्टादशावरैः	039c  
हतो हंस इति प्रोक्तमथ केनापि भारत	040a  
तच्छ्रुत्वा डिभको राजन्यमुनाम्भस्यमज्जत	040c  
विना हंसेन लोकेऽस्मिन्नाहं जीवितुमुत्सहे	041a  
इत्येतां मतिमास्थाय डिभको निधनं गतः	041c  
तथा तु डिभकं श्रुत्वा हंसः परपुरञ्जयः	042a  
प्रपेदे यमुनामेव सोऽपि तस्यां न्यमज्जत	042c  
तौ स राजा जरासन्धः श्रुत्वाप्सु निधनं गतौ	043a  
स्वपुरं शूरसेनानां प्रययौ भरतर्षभ	043c  
ततो वयममित्रघ्न तस्मिन्प्रतिगते नृपे	044a  
पुनरानन्दिताः सर्वे मथुरायां वसामहे	044c  
यदा त्वभ्येत्य पितरं सा वै राजीवलोचना	045a  
कंसभार्या जरासन्धं दुहिता मागधं नृपम्	045c  
चोदयत्येव राजेन्द्र पतिव्यसनदुःखिता	046a  
पतिघ्नं मे जहीत्येवं पुनः पुनररिन्दम	046c  
ततो वयं महाराज तं मन्त्रं पूर्वमन्त्रितम्	047a  
संस्मरन्तो विमनसो व्यपयाता नराधिप	047c  
पृथक्त्वेन द्रुता राजन्सङ्क्षिप्य महतीं श्रियम्	048a  
प्रपतामो भयात्तस्य सधनज्ञातिबान्धवाः	048c  
इति सञ्चिन्त्य सर्वे स्म प्रतीचीं दिशमाश्रिताः	049a  
कुशस्थलीं पुरीं रम्यां रैवतेनोपशोभिताम्	049c  
पुनर्निवेशनं तस्यां कृतवन्तो वयं नृप	050a  
तथैव दुर्गसंस्कारं देवैरपि दुरासदम्	050c  
स्त्रियोऽपि यस्यां युध्येयुः किं पुनर्वृष्णिपुङ्गवाः	051a  
तस्यां वयममित्रघ्न निवसामोऽकुतोभयाः	051c  
आलोक्य गिरिमुख्यं तं माधवीतीर्थमेव च	052a  
माधवाः कुरुशार्दूल परां मुदमवाप्नुवन्	052c  
एवं वयं जरासन्धादादितः कृतकिल्बिषाः	053a  
सामर्थ्यवन्तः सम्बन्धाद्भवन्तं समुपाश्रिताः	053c  
त्रियोजनायतं सद्म त्रिस्कन्धं योजनादधि	054a  
योजनान्ते शतद्वारं विक्रमक्रमतोरणम्	054c  
अष्टादशावरैर्नद्धं क्षत्रियैर्युद्धदुर्मदैः	054e  
अष्टादश सहस्राणि व्रातानां सन्ति नः कुले	055a  
आहुकस्य शतं पुत्रा एकैकस्त्रिशतावरः	055c  
चारुदेष्णः सह भ्रात्रा चक्रदेवोऽथ सात्यकिः	056a  
अहं च रौहिणेयश्च साम्बः शौरिसमो युधि	056c  
एवमेते रथाः सप्त राजन्नन्यान्निबोध मे	057a  
कृतवर्मा अनाधृष्टिः समीकः समितिञ्जयः	057c  
कह्वः शङ्कुर्निदान्तश्च सप्तैवैते महारथाः	058a  
पुत्रौ चान्धकभोजस्य वृद्धो राजा च ते दश	058c  
लोकसंहनना वीरा वीर्यवन्तो महाबलाः	059a  
स्मरन्तो मध्यमं देशं वृष्णिमध्ये गतव्यथाः	059c  
स त्वं सम्राड्गुणैर्युक्तः सदा भरतसत्तम	060a  
क्षत्रे सम्राजमात्मानं कर्तुमर्हसि भारत	060c  
न तु शक्यं जरासन्धे जीवमाने महाबले	061a  
राजसूयस्त्वया प्राप्तुमेषा राजन्मतिर्मम	061c  
तेन रुद्धा हि राजानः सर्वे जित्वा गिरिव्रजे	062a  
कन्दरायां गिरीन्द्रस्य सिंहेनेव महाद्विपाः	062c  
सोऽपि राजा जरासन्धो यियक्षुर्वसुधाधिपैः	063a  
आराध्य हि महादेवं निर्जितास्तेन पार्थिवाः	063c  
स हि निर्जित्य निर्जित्य पार्थिवान्पृतनागतान्	064a  
पुरमानीय बद्ध्वा च चकार पुरुषव्रजम्	064c  
वयं चैव महाराज जरासन्धभयात्तदा	065a  
मथुरां सम्परित्यज्य गता द्वारवतीं पुरीम्	065c  
यदि त्वेनं महाराज यज्ञं प्राप्तुमिहेच्छसि	066a  
यतस्व तेषां मोक्षाय जरासन्धवधाय च	066c  
समारम्भो हि शक्योऽयं नान्यथा कुरुनन्दन	067a  
राजसूयस्य कार्त्स्न्येन कर्तुं मतिमतां वर	067c  
इत्येषा मे मती राजन्यथा वा मन्यसेऽनघ	068a  
एवं गते ममाचक्ष्व स्वयं निश्चित्य हेतुभिः	068c  
