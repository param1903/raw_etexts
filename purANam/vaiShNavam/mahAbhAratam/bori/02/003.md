वैशम्पायन उवाच	001  
अथाब्रवीन्मयः पार्थमर्जुनं जयतां वरम्	001a  
आपृच्छे त्वां गमिष्यामि क्षिप्रमेष्यामि चाप्यहम्	001c  
उत्तरेण तु कैलासं मैनाकं पर्वतं प्रति	002a  
यक्ष्यमाणेषु सर्वेषु दानवेषु तदा मया	002c  
कृतं मणिमयं भाण्डं रम्यं बिन्दुसरः प्रति	002e  
सभायां सत्यसन्धस्य यदासीद्वृषपर्वणः	003a  
आगमिष्यामि तद्गृह्य यदि तिष्ठति भारत	003c  
ततः सभां करिष्यामि पाण्डवाय यशस्विने	004a  
मनःप्रह्लादिनीं चित्रां सर्वरत्नविभूषिताम्	004c  
अस्ति बिन्दुसरस्येव गदा श्रेष्ठा कुरूद्वह	005a  
निहिता यौवनाश्वेन राज्ञा हत्वा रणे रिपून्	005c  
सुवर्णबिन्दुभिश्चित्रा गुर्वी भारसहा दृढा	005e  
सा वै शतसहस्रस्य सम्मिता सर्वघातिनी	006a  
अनुरूपा च भीमस्य गाण्डीवं भवतो यथा	006c  
वारुणश्च महाशङ्खो देवदत्तः सुघोषवान्	007a  
सर्वमेतत्प्रदास्यामि भवते नात्र संशयः	007c  
इत्युक्त्वा सोऽसुरः पार्थं प्रागुदीचीमगाद्दिशम्	007e  
उत्तरेण तु कैलासं मैनाकं पर्वतं प्रति	008a  
हिरण्यशृङ्गो भगवान्महामणिमयो गिरिः	008c  
रम्यं बिन्दुसरो नाम यत्र राजा भगीरथः	009a  
दृष्ट्वा भागीरथीं गङ्गामुवास बहुलाः समाः	009c  
यत्रेष्ट्वा सर्वभूतानामीश्वरेण महात्मना	010a  
आहृताः क्रतवो मुख्याः शतं भरतसत्तम	010c  
यत्र यूपा मणिमयाश्चित्याश्चापि हिरण्मयाः	011a  
शोभार्थं विहितास्तत्र न तु दृष्टान्ततः कृताः	011c  
यत्रेष्ट्वा स गतः सिद्धिं सहस्राक्षः शचीपतिः	012a  
यत्र भूतपतिः सृष्ट्वा सर्वलोकान्सनातनः	012c  
उपास्यते तिग्मतेजा वृतो भूतैः सहस्रशः	012e  
नरनारायणौ ब्रह्मा यमः स्थाणुश्च पञ्चमः	013a  
उपासते यत्र सत्रं सहस्रयुगपर्यये	013c  
यत्रेष्टं वासुदेवेन सत्रैर्वर्षसहस्रकैः	014a  
श्रद्दधानेन सततं शिष्टसम्प्रतिपत्तये	014c  
सुवर्णमालिनो यूपाश्चित्याश्चाप्यतिभास्वराः	015a  
ददौ यत्र सहस्राणि प्रयुतानि च केशवः	015c  
तत्र गत्वा स जग्राह गदां शङ्खं च भारत	016a  
स्फाटिकं च सभाद्रव्यं यदासीद्वृषपर्वणः	016c  
किङ्करैः सह रक्षोभिरगृह्णात्सर्वमेव तत्	016e  
तदाहृत्य तु तां चक्रे सोऽसुरोऽप्रतिमां सभाम्	017a  
विश्रुतां त्रिषु लोकेषु दिव्यां मणिमयीं शुभाम्	017c  
गदां च भीमसेनाय प्रवरां प्रददौ तदा	018a  
देवदत्तं च पार्थाय ददौ शङ्खमनुत्तमम्	018c  
सभा तु सा महाराज शातकुम्भमयद्रुमा	019a  
दश किष्कुसहस्राणि समन्तादायताभवत्	019c  
यथा वह्नेर्यथार्कस्य सोमस्य च यथैव सा	020a  
भ्राजमाना तथा दिव्या बभार परमं वपुः	020c  
प्रतिघ्नतीव प्रभया प्रभामर्कस्य भास्वराम्	021a  
प्रबभौ ज्वलमानेव दिव्या दिव्येन वर्चसा	021c  
नगमेघप्रतीकाशा दिवमावृत्य विष्ठिता	022a  
आयता विपुला श्लक्ष्णा विपाप्मा विगतक्लमा	022c  
उत्तमद्रव्यसम्पन्ना मणिप्राकारमालिनी	023a  
बहुरत्ना बहुधना सुकृता विश्वकर्मणा	023c  
न दाशार्ही सुधर्मा वा ब्रह्मणो वापि तादृशी	024a  
आसीद्रूपेण सम्पन्ना यां चक्रेऽप्रतिमां मयः	024c  
तां स्म तत्र मयेनोक्ता रक्षन्ति च वहन्ति च	025a  
सभामष्टौ सहस्राणि किङ्करा नाम राक्षसाः	025c  
अन्तरिक्षचरा घोरा महाकाया महाबलाः	026a  
रक्ताक्षाः पिङ्गलाक्षाश्च शुक्तिकर्णाः प्रहारिणः	026c  
तस्यां सभायां नलिनीं चकाराप्रतिमां मयः	027a  
वैडूर्यपत्रविततां मणिनालमयाम्बुजाम्	027c  
पद्मसौगन्धिकवतीं नानाद्विजगणायुताम्	028a  
पुष्पितैः पङ्कजैश्चित्रां कूर्ममत्स्यैश्च शोभिताम्	028c  
सूपतीर्थामकलुषां सर्वर्तुसलिलां शुभाम्	029a  
मारुतेनैव चोद्धूतैर्मुक्ताबिन्दुभिराचिताम्	029c  
मणिरत्नचितां तां तु केचिदभ्येत्य पार्थिवाः	030a  
दृष्ट्वापि नाभ्यजानन्त तेऽज्ञानात्प्रपतन्त्युत	030c  
तां सभामभितो नित्यं पुष्पवन्तो महाद्रुमाः	031a  
आसन्नानाविधा नीलाः शीतच्छाया मनोरमाः	031c  
काननानि सुगन्धीनि पुष्करिण्यश्च सर्वशः	032a  
हंसकारण्डवयुताश्चक्रवाकोपशोभिताः	032c  
जलजानां च माल्यानां स्थलजानां च सर्वशः	033a  
मारुतो गन्धमादाय पाण्डवान्स्म निषेवते	033c  
ईदृशीं तां सभां कृत्वा मासैः परिचतुर्दशैः	034a  
निष्ठितां धर्मराजाय मयो राज्ञे न्यवेदयत्	034c  
