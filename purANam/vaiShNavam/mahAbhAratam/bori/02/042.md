वैशम्पायन उवाच	001  
ततः श्रुत्वैव भीष्मस्य चेदिराडुरुविक्रमः	001a  
युयुत्सुर्वासुदेवेन वासुदेवमुवाच ह	001c  
आह्वये त्वां रणं गच्छ मया सार्धं जनार्दन	002a  
यावदद्य निहन्मि त्वां सहितं सर्वपाण्डवैः	002c  
सह त्वया हि मे वध्याः पाण्डवाः कृष्ण सर्वथा	003a  
नृपतीन्समतिक्रम्य यैरराजा त्वमर्चितः	003c  
ये त्वां दासमराजानं बाल्यादर्चन्ति दुर्मतिम्	004a  
अनर्हमर्हवत्कृष्ण वध्यास्त इति मे मतिः	004c  
इत्युक्त्वा राजशार्दूलस्तस्थौ गर्जन्नमर्षणः	004e  
एवमुक्ते ततः कृष्णो मृदुपूर्वमिदं वचः	005a  
उवाच पार्थिवान्सर्वांस्तत्समक्षं च पाण्डवान्	005c  
एष नः शत्रुरत्यन्तं पार्थिवाः सात्वतीसुतः	006a  
सात्वतानां नृशंसात्मा न हितोऽनपकारिणाम्	006c  
प्राग्ज्योतिषपुरं यातानस्माञ्ज्ञात्वा नृशंसकृत्	007a  
अदहद्द्वारकामेष स्वस्रीयः सन्नराधिपाः	007c  
क्रीडतो भोजराजन्यानेष रैवतके गिरौ	008a  
हत्वा बद्ध्वा च तान्सर्वानुपायात्स्वपुरं पुरा	008c  
अश्वमेधे हयं मेध्यमुत्सृष्टं रक्षिभिर्वृतम्	009a  
पितुर्मे यज्ञविघ्नार्थमहरत्पापनिश्चयः	009c  
सौवीरान्प्रतिपत्तौ च बभ्रोरेष यशस्विनः	010a  
भार्यामभ्यहरन्मोहादकामां तामितो गताम्	010c  
एष मायाप्रतिच्छन्नः करूषार्थे तपस्विनीम्	011a  
जहार भद्रां वैशालीं मातुलस्य नृशंसकृत्	011c  
पितृष्वसुः कृते दुःखं सुमहन्मर्षयाम्यहम्	012a  
दिष्ट्या त्विदं सर्वराज्ञां सन्निधावद्य वर्तते	012c  
पश्यन्ति हि भवन्तोऽद्य मय्यतीव व्यतिक्रमम्	013a  
कृतानि तु परोक्षं मे यानि तानि निबोधत	013c  
इमं त्वस्य न शक्ष्यामि क्षन्तुमद्य व्यतिक्रमम्	014a  
अवलेपाद्वधार्हस्य समग्रे राजमण्डले	014c  
रुक्मिण्यामस्य मूढस्य प्रार्थनासीन्मुमूर्षतः	015a  
न च तां प्राप्तवान्मूढः शूद्रो वेदश्रुतिं यथा	015c  
एवमादि ततः सर्वे सहितास्ते नराधिपाः	016a  
वासुदेववचः श्रुत्वा चेदिराजं व्यगर्हयन्	016c  
ततस्तद्वचनं श्रुत्वा शिशुपालः प्रतापवान्	017a  
जहास स्वनवद्धासं प्रहस्येदमुवाच ह	017c  
मत्पूर्वां रुक्मिणीं कृष्ण संसत्सु परिकीर्तयन्	018a  
विशेषतः पार्थिवेषु व्रीडां न कुरुषे कथम्	018c  
मन्यमानो हि कः सत्सु पुरुषः परिकीर्तयेत्	019a  
अन्यपूर्वां स्त्रियं जातु त्वदन्यो मधुसूदन	019c  
क्षम वा यदि ते श्रद्धा मा वा कृष्ण मम क्षम	020a  
क्रुद्धाद्वापि प्रसन्नाद्वा किं मे त्वत्तो भविष्यति	020c  
तथा ब्रुवत एवास्य भगवान्मधुसूदनः	021a  
व्यपाहरच्छिरः क्रुद्धश्चक्रेणामित्रकर्षणः	021c  
स पपात महाबाहुर्वज्राहत इवाचलः	021e  
ततश्चेदिपतेर्देहात्तेजोऽग्र्यं ददृशुर्नृपाः	022a  
उत्पतन्तं महाराज गगनादिव भास्करम्	022c  
ततः कमलपत्राक्षं कृष्णं लोकनमस्कृतम्	023a  
ववन्दे तत्तदा तेजो विवेश च नराधिप	023c  
तदद्भुतममन्यन्त दृष्ट्वा सर्वे महीक्षितः	024a  
यद्विवेश महाबाहुं तत्तेजः पुरुषोत्तमम्	024c  
अनभ्रे प्रववर्ष द्यौः पपात ज्वलिताशनिः	025a  
कृष्णेन निहते चैद्ये चचाल च वसुन्धरा	025c  
ततः केचिन्महीपाला नाब्रुवंस्तत्र किञ्चन	026a  
अतीतवाक्पथे काले प्रेक्षमाणा जनार्दनम्	026c  
हस्तैर्हस्ताग्रमपरे प्रत्यपीषन्नमर्षिताः	027a  
अपरे दशनैरोष्ठानदशन्क्रोधमूर्छिताः	027c  
रहस्तु केचिद्वार्ष्णेयं प्रशशंसुर्नराधिपाः	028a  
केचिदेव तु संरब्धा मध्यस्थास्त्वपरेऽभवन्	028c  
प्रहृष्टाः केशवं जग्मुः संस्तुवन्तो महर्षयः	029a  
ब्राह्मणाश्च महात्मानः पार्थिवाश्च महाबलाः	029c  
पाण्डवस्त्वब्रवीद्भ्रातॄन्सत्कारेण महीपतिम्	030a  
दमघोषात्मजं वीरं संसाधयत मा चिरम्	030c  
तथा च कृतवन्तस्ते भ्रातुर्वै शासनं तदा	030e  
चेदीनामाधिपत्ये च पुत्रमस्य महीपतिम्	031a  
अभ्यषिञ्चत्तदा पार्थः सह तैर्वसुधाधिपैः	031c  
ततः स कुरुराजस्य क्रतुः सर्वसमृद्धिमान्	032a  
यूनां प्रीतिकरो राजन्सम्बभौ विपुलौजसः	032c  
शान्तविघ्नः सुखारम्भः प्रभूतधनधान्यवान्	033a  
अन्नवान्बहुभक्ष्यश्च केशवेन सुरक्षितः	033c  
समापयामास च तं राजसूयं महाक्रतुम्	034a  
तं तु यज्ञं महाबाहुरा समाप्तेर्जनार्दनः	034c  
ररक्ष भगवाञ्शौरिः शार्ङ्गचक्रगदाधरः	034e  
ततस्त्ववभृथस्नातं धर्मराजं युधिष्ठिरम्	035a  
समस्तं पार्थिवं क्षत्रमभिगम्येदमब्रवीत्	035c  
दिष्ट्या वर्धसि धर्मज्ञ साम्राज्यं प्राप्तवान्विभो	036a  
आजमीढाजमीढानां यशः संवर्धितं त्वया	036c  
कर्मणैतेन राजेन्द्र धर्मश्च सुमहान्कृतः	036e  
आपृच्छामो नरव्याघ्र सर्वकामैः सुपूजिताः	037a  
स्वराष्ट्राणि गमिष्यामस्तदनुज्ञातुमर्हसि	037c  
श्रुत्वा तु वचनं राज्ञां धर्मराजो युधिष्ठिरः	038a  
यथार्हं पूज्य नृपतीन्भ्रातॄन्सर्वानुवाच ह	038c  
राजानः सर्व एवैते प्रीत्यास्मान्समुपागताः	039a  
प्रस्थिताः स्वानि राष्ट्राणि मामापृच्छ्य परन्तपाः	039c  
तेऽनुव्रजत भद्रं वो विषयान्तं नृपोत्तमान्	039e  
भ्रातुर्वचनमाज्ञाय पाण्डवा धर्मचारिणः	040a  
यथार्हं नृपमुख्यांस्तानेकैकं समनुव्रजन्	040c  
विराटमन्वयात्तूर्णं धृष्टद्युम्नः प्रतापवान्	041a  
धनञ्जयो यज्ञसेनं महात्मानं महारथः	041c  
भीष्मं च धृतराष्ट्रं च भीमसेनो महाबलः	042a  
द्रोणं च ससुतं वीरं सहदेवो महारथः	042c  
नकुलः सुबलं राजन्सहपुत्रं समन्वयात्	043a  
द्रौपदेयाः ससौभद्राः पार्वतीयान्महीपतीन्	043c  
अन्वगच्छंस्तथैवान्यान्क्षत्रियान्क्षत्रियर्षभाः	044a  
एवं सम्पूजितास्ते वै जग्मुर्विप्राश्च सर्वशः	044c  
गतेषु पार्थिवेन्द्रेषु सर्वेषु भरतर्षभ	045a  
युधिष्ठिरमुवाचेदं वासुदेवः प्रतापवान्	045c  
आपृच्छे त्वां गमिष्यामि द्वारकां कुरुनन्दन	046a  
राजसूयं क्रतुश्रेष्ठं दिष्ट्या त्वं प्राप्तवानसि	046c  
तमुवाचैवमुक्तस्तु धर्मराण्मधुसूदनम्	047a  
तव प्रसादाद्गोविन्द प्राप्तवानस्मि वै क्रतुम्	047c  
समस्तं पार्थिवं क्षत्रं त्वत्प्रसादाद्वशानुगम्	048a  
उपादाय बलिं मुख्यं मामेव समुपस्थितम्	048c  
न वयं त्वामृते वीर रंस्यामेह कथञ्चन	049a  
अवश्यं चापि गन्तव्या त्वया द्वारवती पुरी	049c  
एवमुक्तः स धर्मात्मा युधिष्ठिरसहायवान्	050a  
अभिगम्याब्रवीत्प्रीतः पृथां पृथुयशा हरिः	050c  
साम्राज्यं समनुप्राप्ताः पुत्रास्तेऽद्य पितृष्वसः	051a  
सिद्धार्था वसुमन्तश्च सा त्वं प्रीतिमवाप्नुहि	051c  
अनुज्ञातस्त्वया चाहं द्वारकां गन्तुमुत्सहे	052a  
सुभद्रां द्रौपदीं चैव सभाजयत केशवः	052c  
निष्क्रम्यान्तःपुराच्चैव युधिष्ठिरसहायवान्	053a  
स्नातश्च कृतजप्यश्च ब्राह्मणान्स्वस्ति वाच्य च	053c  
ततो मेघवरप्रख्यं स्यन्दनं वै सुकल्पितम्	054a  
योजयित्वा महाराज दारुकः प्रत्युपस्थितः	054c  
उपस्थितं रथं दृष्ट्वा तार्क्ष्यप्रवरकेतनम्	055a  
प्रदक्षिणमुपावृत्य समारुह्य महामनाः	055c  
प्रययौ पुण्डरीकाक्षस्ततो द्वारवतीं पुरीम्	055e  
तं पद्भ्यामनुवव्राज धर्मराजो युधिष्ठिरः	056a  
भ्रातृभिः सहितः श्रीमान्वासुदेवं महाबलम्	056c  
ततो मुहूर्तं सङ्गृह्य स्यन्दनप्रवरं हरिः	057a  
अब्रवीत्पुण्डरीकाक्षः कुन्तीपुत्रं युधिष्ठिरम्	057c  
अप्रमत्तः स्थितो नित्यं प्रजाः पाहि विशां पते	058a  
पर्जन्यमिव भूतानि महाद्रुममिवाण्डजाः	058c  
बान्धवास्त्वोपजीवन्तु सहस्राक्षमिवामराः	058e  
कृत्वा परस्परेणैवं संविदं कृष्णपाण्डवौ	059a  
अन्योन्यं समनुज्ञाप्य जग्मतुः स्वगृहान्प्रति	059c  
गते द्वारवतीं कृष्णे सात्वतप्रवरे नृप	060a  
एको दुर्योधनो राजा शकुनिश्चापि सौबलः	060c  
तस्यां सभायां दिव्यायामूषतुस्तौ नरर्षभौ	060e  
