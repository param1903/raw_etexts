धृतराष्ट्र उवाच	001  
त्वं वै ज्येष्ठो ज्यैष्ठिनेयः पुत्र मा पाण्डवान्द्विषः	001a  
द्वेष्टा ह्यसुखमादत्ते यथैव निधनं तथा	001c  
अव्युत्पन्नं समानार्थं तुल्यमित्रं युधिष्ठिरम्	002a  
अद्विषन्तं कथं द्विष्यात्त्वादृशो भरतर्षभ	002c  
तुल्याभिजनवीर्यश्च कथं भ्रातुः श्रियं नृप	003a  
पुत्र कामयसे मोहान्मैवं भूः शाम्य साध्विह	003c  
अथ यज्ञविभूतिं तां काङ्क्षसे भरतर्षभ	004a  
ऋत्विजस्तव तन्वन्तु सप्ततन्तुं महाध्वरम्	004c  
आहरिष्यन्ति राजानस्तवापि विपुलं धनम्	005a  
प्रीत्या च बहुमानाच्च रत्नान्याभरणानि च	005c  
अनर्थाचरितं तात परस्वस्पृहणं भृशम्	006a  
स्वसन्तुष्टः स्वधर्मस्थो यः स वै सुखमेधते	006c  
अव्यापारः परार्थेषु नित्योद्योगः स्वकर्मसु	007a  
उद्यमो रक्षणे स्वेषामेतद्वैभवलक्षणम्	007c  
विपत्तिष्वव्यथो दक्षो नित्यमुत्थानवान्नरः	008a  
अप्रमत्तो विनीतात्मा नित्यं भद्राणि पश्यति	008c  
अन्तर्वेद्यां ददद्वित्तं कामाननुभवन्प्रियान्	009a  
क्रीडन्स्त्रीभिर्निरातङ्कः प्रशाम्य भरतर्षभ	009c  
दुर्योधन उवाच	010  
जानन्वै मोहयसि मां नावि नौरिव संयता	010a  
स्वार्थे किं नावधानं ते उताहो द्वेष्टि मां भवान्	010c  
न सन्तीमे धार्तराष्ट्रा येषां त्वमनुशासिता	011a  
भविष्यमर्थमाख्यासि सदा त्वं कृत्यमात्मनः	011c  
परप्रणेयोऽग्रणीर्हि यश्च मार्गात्प्रमुह्यति	012a  
पन्थानमनुगच्छेयुः कथं तस्य पदानुगाः	012c  
राजन्परिगतप्रज्ञो वृद्धसेवी जितेन्द्रियः	013a  
प्रतिपन्नान्स्वकार्येषु सम्मोहयसि नो भृशम्	013c  
लोकवृत्ताद्राजवृत्तमन्यदाह बृहस्पतिः	014a  
तस्माद्राज्ञा प्रयत्नेन स्वार्थश्चिन्त्यः सदैव हि	014c  
क्षत्रियस्य महाराज जये वृत्तिः समाहिता	015a  
स वै धर्मोऽस्त्वधर्मो वा स्ववृत्तौ भरतर्षभ	015c  
प्रकालयेद्दिशः सर्वाः प्रतोदेनेव सारथिः	016a  
प्रत्यमित्रश्रियं दीप्तां बुभूषुर्भरतर्षभ	016c  
प्रच्छन्नो वा प्रकाशो वा यो योगो रिपुबान्धनः	017a  
तद्वै शस्त्रं शस्त्रविदां न शस्त्रं छेदनं स्मृतम्	017c  
असन्तोषः श्रियो मूलं तस्मात्तं कामयाम्यहम्	018a  
समुच्छ्रये यो यतते स राजन्परमो नयी	018c  
ममत्वं हि न कर्तव्यमैश्वर्ये वा धनेऽपि वा	019a  
पूर्वावाप्तं हरन्त्यन्ये राजधर्मं हि तं विदुः	019c  
अद्रोहे समयं कृत्वा चिच्छेद नमुचेः शिरः	020a  
शक्रः सा हि मता तस्य रिपौ वृत्तिः सनातनी	020c  
द्वावेतौ ग्रसते भूमिः सर्पो बिलशयानिव	021a  
राजानं चाविरोद्धारं ब्राह्मणं चाप्रवासिनम्	021c  
नास्ति वै जातितः शत्रुः पुरुषस्य विशां पते	022a  
येन साधारणी वृत्तिः स शत्रुर्नेतरो जनः	022c  
शत्रुपक्षं समृध्यन्तं यो मोहात्समुपेक्षते	023a  
व्याधिराप्यायित इव तस्य मूलं छिनत्ति सः	023c  
अल्पोऽपि ह्यरिरत्यन्तं वर्धमानपराक्रमः	024a  
वल्मीको मूलज इव ग्रसते वृक्षमन्तिकात्	024c  
आजमीढ रिपोर्लक्ष्मीर्मा ते रोचिष्ट भारत	025a  
एष भारः सत्त्ववतां नयः शिरसि धिष्ठितः	025c  
जन्मवृद्धिमिवार्थानां यो वृद्धिमभिकाङ्क्षते	026a  
एधते ज्ञातिषु स वै सद्योवृद्धिर्हि विक्रमः	026c  
नाप्राप्य पाण्डवैश्वर्यं संशयो मे भविष्यति	027a  
अवाप्स्ये वा श्रियं तां हि शेष्ये वा निहतो युधि	027c  
अतादृशस्य किं मेऽद्य जीवितेन विशां पते	028a  
वर्धन्ते पाण्डवा नित्यं वयं तु स्थिरवृद्धयः	028c  
