वैशम्पायन उवाच	001  
पितामहं गुरुं चैव प्रत्युद्गम्य युधिष्ठिरः	001a  
अभिवाद्य ततो राजन्निदं वचनमब्रवीत्	001c  
भीष्मं द्रोणं कृपं द्रौणिं दुर्योधनविविंशती	001e  
अस्मिन्यज्ञे भवन्तो मामनुगृह्णन्तु सर्वशः	002a  
इदं वः स्वमहं चैव यदिहास्ति धनं मम	002c  
प्रीणयन्तु भवन्तो मां यथेष्टमनियन्त्रिताः	002e  
एवमुक्त्वा स तान्सर्वान्दीक्षितः पाण्डवाग्रजः	003a  
युयोज ह यथायोगमधिकारेष्वनन्तरम्	003c  
भक्ष्यभोज्याधिकारेषु दुःशासनमयोजयत्	004a  
परिग्रहे ब्राह्मणानामश्वत्थामानमुक्तवान्	004c  
राज्ञां तु प्रतिपूजार्थं सञ्जयं सन्न्ययोजयत्	005a  
कृताकृतपरिज्ञाने भीष्मद्रोणौ महामती	005c  
हिरण्यस्य सुवर्णस्य रत्नानां चान्ववेक्षणे	006a  
दक्षिणानां च वै दाने कृपं राजा न्ययोजयत्	006c  
तथान्यान्पुरुषव्याघ्रांस्तस्मिंस्तस्मिन्न्ययोजयत्	006e  
बाह्लिको धृतराष्ट्रश्च सोमदत्तो जयद्रथः	007a  
नकुलेन समानीताः स्वामिवत्तत्र रेमिरे	007c  
क्षत्ता व्ययकरस्त्वासीद्विदुरः सर्वधर्मवित्	008a  
दुर्योधनस्त्वर्हणानि प्रतिजग्राह सर्वशः	008c  
सर्वलोकः समावृत्तः पिप्रीषुः फलमुत्तमम्	009a  
द्रष्टुकामः सभां चैव धर्मराजं च पाण्डवम्	009c  
न कश्चिदाहरत्तत्र सहस्रावरमर्हणम्	010a  
रत्नैश्च बहुभिस्तत्र धर्मराजमवर्धयन्	010c  
कथं नु मम कौरव्यो रत्नदानैः समाप्नुयात्	011a  
यज्ञमित्येव राजानः स्पर्धमाना ददुर्धनम्	011c  
भवनैः सविमानाग्रैः सोदर्कैर्बलसंवृतैः	012a  
लोकराजविमानैश्च ब्राह्मणावसथैः सह	012c  
कृतैरावसथैर्दिव्यैर्विमानप्रतिमैस्तथा	013a  
विचित्रै रत्नवद्भिश्च ऋद्ध्या परमया युतैः	013c  
राजभिश्च समावृत्तैरतीवश्रीसमृद्धिभिः	014a  
अशोभत सदो राजन्कौन्तेयस्य महात्मनः	014c  
ऋद्ध्या च वरुणं देवं स्पर्धमानो युधिष्ठिरः	015a  
षडग्निनाथ यज्ञेन सोऽयजद्दक्षिणावता	015c  
सर्वाञ्जनान्सर्वकामैः समृद्धैः समतर्पयत्	015e  
अन्नवान्बहुभक्ष्यश्च भुक्तवज्जनसंवृतः	016a  
रत्नोपहारकर्मण्यो बभूव स समागमः	016c  
इडाज्यहोमाहुतिभिर्मन्त्रशिक्षासमन्वितैः	017a  
तस्मिन्हि ततृपुर्देवास्तते यज्ञे महर्षिभिः	017c  
यथा देवास्तथा विप्रा दक्षिणान्नमहाधनैः	018a  
ततृपुः सर्ववर्णाश्च तस्मिन्यज्ञे मुदान्विताः	018c  
