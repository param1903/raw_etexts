वैशम्पायन उवाच	001  
ततोऽब्रवीन्मयः पार्थं वासुदेवस्य सन्निधौ	001a  
प्राञ्जलिः श्लक्ष्णया वाचा पूजयित्वा पुनः पुनः	001c  
002a   अस्माच्च कृष्णात्सङ्क्रुद्धात्पावकाच्च दिधक्षतः
002c   त्वया त्रातोऽस्मि कौन्तेय ब्रूहि किं करवाणि ते
003    अर्जुन उवाच
003a   कृतमेव त्वया सर्वं स्वस्ति गच्छ महासुर
003c   प्रीतिमान्भव मे नित्यं प्रीतिमन्तो वयं च ते
004    मय उवाच
004a   युक्तमेतत्त्वयि विभो यथात्थ पुरुषर्षभ
004c   प्रीतिपूर्वमहं किञ्चित्कर्तुमिच्छामि भारत
005a   अहं हि विश्वकर्मा वै दानवानां महाकविः
005c   सोऽहं वै त्वत्कृते किञ्चित्कर्तुमिच्छामि पाण्डव
006    अर्जुन उवाच
006a   प्राणकृच्छ्राद्विमुक्तं त्वमात्मानं मन्यसे मया
006c   एवं गते न शक्ष्यामि किञ्चित्कारयितुं त्वया
007a   न चापि तव सङ्कल्पं मोघमिच्छामि दानव
007c   कृष्णस्य क्रियतां किञ्चित्तथा प्रतिकृतं मयि
008    वैशम्पायन उवाच
008a   चोदितो वासुदेवस्तु मयेन भरतर्षभ
008c   मुहूर्तमिव सन्दध्यौ किमयं चोद्यतामिति
009a   चोदयामास तं कृष्णः सभा वै क्रियतामिति
009c   धर्मराजस्य दैतेय यादृशीमिह मन्यसे
010a   यां कृतां नानुकुर्युस्ते मानवाः प्रेक्ष्य विस्मिताः
010c   मनुष्यलोके कृत्स्नेऽस्मिंस्तादृशीं कुरु वै सभाम्
011a   यत्र दिव्यानभिप्रायान्पश्येम विहितांस्त्वया
011c   आसुरान्मानुषांश्चैव तां सभां कुरु वै मय
012a   प्रतिगृह्य तु तद्वाक्यं सम्प्रहृष्टो मयस्तदा
012c   विमानप्रतिमां चक्रे पाण्डवस्य सभां मुदा
013a   ततः कृष्णश्च पार्थश्च धर्मराजे युधिष्ठिरे
013c   सर्वमेतद्यथावेद्य दर्शयामासतुर्मयम्
014a   तस्मै युधिष्ठिरः पूजां यथार्हमकरोत्तदा
014c   स तु तां प्रतिजग्राह मयः सत्कृत्य सत्कृतः
015a   स पूर्वदेवचरितं तत्र तत्र विशां पते
015c   कथयामास दैतेयः पाण्डुपुत्रेषु भारत
016a   स कालं कञ्चिदाश्वस्य विश्वकर्मा प्रचिन्त्य च
016c   सभां प्रचक्रमे कर्तुं पाण्डवानां महात्मनाम्
017a   अभिप्रायेण पार्थानां कृष्णस्य च महात्मनः
017c   पुण्येऽहनि महातेजाः कृतकौतुकमङ्गलः
018a   तर्पयित्वा द्विजश्रेष्ठान्पायसेन सहस्रशः
018c   धनं बहुविधं दत्त्वा तेभ्य एव च वीर्यवान्
019a   सर्वर्तुगुणसम्पन्नां दिव्यरूपां मनोरमाम्
019c   दशकिष्कुसहस्रां तां मापयामास सर्वतः
