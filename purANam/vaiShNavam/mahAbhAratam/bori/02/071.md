धृतराष्ट्र उवाच	001  
कथं गच्छति कौन्तेयो धर्मराजो युधिष्ठिरः	001a  
भीमसेनः सव्यसाची माद्रीपुत्रौ च तावुभौ	001c  
धौम्यश्चैव कथं क्षत्तर्द्रौपदी वा तपस्विनी	002a  
श्रोतुमिच्छाम्यहं सर्वं तेषामङ्गविचेष्टितम्	002c  
विदुर उवाच	003  
वस्त्रेण संवृत्य मुखं कुन्तीपुत्रो युधिष्ठिरः	003a  
बाहू विशालौ कृत्वा तु भीमो गच्छति पाण्डवः	003c  
सिकता वपन्सव्यसाची राजानमनुगच्छति	004a  
माद्रीपुत्रः सहदेवो मुखमालिप्य गच्छति	004c  
पांसूपलिप्तसर्वाङ्गो नकुलश्चित्तविह्वलः	005a  
दर्शनीयतमो लोके राजानमनुगच्छति	005c  
कृष्णा केशैः प्रतिच्छाद्य मुखमायतलोचना	006a  
दर्शनीया प्ररुदती राजानमनुगच्छति	006c  
धौम्यो याम्यानि सामानि रौद्राणि च विशां पते	007a  
गायन्गच्छति मार्गेषु कुशानादाय पाणिना	007c  
धृतराष्ट्र उवाच	008  
विविधानीह रूपाणि कृत्वा गच्छन्ति पाण्डवाः	008a  
तन्ममाचक्ष्व विदुर कस्मादेवं व्रजन्ति ते	008c  
विदुर उवाच	009  
निकृतस्यापि ते पुत्रैर्हृते राज्ये धनेषु च	009a  
न धर्माच्चलते बुद्धिर्धर्मराजस्य धीमतः	009c  
योऽसौ राजा घृणी नित्यं धार्तराष्ट्रेषु भारत	010a  
निकृत्या क्रोधसन्तप्तो नोन्मीलयति लोचने	010c  
नाहं जनं निर्दहेयं दृष्ट्वा घोरेण चक्षुषा	011a  
स पिधाय मुखं राजा तस्माद्गच्छति पाण्डवः	011c  
यथा च भीमो व्रजति तन्मे निगदतः शृणु	012a  
बाह्वोर्बले नास्ति समो ममेति भरतर्षभ	012c  
बाहू विशालौ कृत्वा तु तेन भीमोऽपि गच्छति	013a  
बाहू दर्शयमानो हि बाहुद्रविणदर्पितः	013c  
चिकीर्षन्कर्म शत्रुभ्यो बाहुद्रव्यानुरूपतः	013e  
प्रदिशञ्शरसम्पातान्कुन्तीपुत्रोऽर्जुनस्तदा	014a  
सिकता वपन्सव्यसाची राजानमनुगच्छति	014c  
असक्ताः सिकतास्तस्य यथा सम्प्रति भारत	015a  
असक्तं शरवर्षाणि तथा मोक्ष्यति शत्रुषु	015c  
न मे कश्चिद्विजानीयान्मुखमद्येति भारत	016a  
मुखमालिप्य तेनासौ सहदेवोऽपि गच्छति	016c  
नाहं मनांस्याददेयं मार्गे स्त्रीणामिति प्रभो	017a  
पांसूपचितसर्वाङ्गो नकुलस्तेन गच्छति	017c  
एकवस्त्रा तु रुदती मुक्तकेशी रजस्वला	018a  
शोणिताक्तार्द्रवसना द्रौपदी वाक्यमब्रवीत्	018c  
यत्कृतेऽहमिमां प्राप्ता तेषां वर्षे चतुर्दशे	019a  
हतपत्यो हतसुता हतबन्धुजनप्रियाः	019c  
बन्धुशोणितदिग्धाङ्ग्यो मुक्तकेश्यो रजस्वलाः	020a  
एवं कृतोदका नार्यः प्रवेक्ष्यन्ति गजाह्वयम्	020c  
कृत्वा तु नैरृतान्दर्भान्धीरो धौम्यः पुरोहितः	021a  
सामानि गायन्याम्यानि पुरतो याति भारत	021c  
हतेषु भारतेष्वाजौ कुरूणां गुरवस्तदा	022a  
एवं सामानि गास्यन्तीत्युक्त्वा धौम्योऽपि गच्छति	022c  
हा हा गच्छन्ति नो नाथाः समवेक्षध्वमीदृशम्	023a  
इति पौराः सुदुःखार्ताः क्रोशन्ति स्म समन्ततः	023c  
एवमाकारलिङ्गैस्ते व्यवसायं मनोगतम्	024a  
कथयन्तः स्म कौन्तेया वनं जग्मुर्मनस्विनः	024c  
एवं तेषु नराग्र्येषु निर्यत्सु गजसाह्वयात्	025a  
अनभ्रे विद्युतश्चासन्भूमिश्च समकम्पत	025c  
राहुरग्रसदादित्यमपर्वणि विशां पते	026a  
उल्का चाप्यपसव्यं तु पुरं कृत्वा व्यशीर्यत	026c  
प्रव्याहरन्ति क्रव्यादा गृध्रगोमायुवायसाः	027a  
देवायतनचैत्येषु प्राकाराट्टालकेषु च	027c  
एवमेते महोत्पाता वनं गच्छति पाण्डवे	028a  
भारतानामभावाय राजन्दुर्मन्त्रिते तव	028c  
नारदश्च सभामध्ये कुरूणामग्रतः स्थितः	029a  
महर्षिभिः परिवृतो रौद्रं वाक्यमुवाच ह	029c  
इतश्चतुर्दशे वर्षे विनङ्क्ष्यन्तीह कौरवाः	030a  
दुर्योधनापराधेन भीमार्जुनबलेन च	030c  
इत्युक्त्वा दिवमाक्रम्य क्षिप्रमन्तरधीयत	031a  
ब्राह्मीं श्रियं सुविपुलां बिभ्रद्देवर्षिसत्तमः	031c  
ततो दुर्योधनः कर्णः शकुनिश्चापि सौबलः	032a  
द्रोणं द्वीपममन्यन्त राज्यं चास्मै न्यवेदयन्	032c  
अथाब्रवीत्ततो द्रोणो दुर्योधनममर्षणम्	033a  
दुःशासनं च कर्णं च सर्वानेव च भारतान्	033c  
अवध्यान्पाण्डवानाहुर्देवपुत्रान्द्विजातयः	034a  
अहं तु शरणं प्राप्तान्वर्तमानो यथाबलम्	034c  
गतान्सर्वात्मना भक्त्या धार्तराष्ट्रान्सराजकान्	035a  
नोत्सहे समभित्यक्तुं दैवमूलमतः परम्	035c  
धर्मतः पाण्डुपुत्रा वै वनं गच्छन्ति निर्जिताः	036a  
ते च द्वादश वर्षाणि वने वत्स्यन्ति कौरवाः	036c  
चरितब्रह्मचर्याश्च क्रोधामर्षवशानुगाः	037a  
वैरं प्रत्यानयिष्यन्ति मम दुःखाय पाण्डवाः	037c  
मया तु भ्रंशितो राज्याद्द्रुपदः सखिविग्रहे	038a  
पुत्रार्थमयजत्क्रोधाद्वधाय मम भारत	038c  
याजोपयाजतपसा पुत्रं लेभे स पावकात्	039a  
धृष्टद्युम्नं द्रौपदीं च वेदीमध्यात्सुमध्यमाम्	039c  
ज्वालावर्णो देवदत्तो धनुष्मान्कवची शरी	040a  
मर्त्यधर्मतया तस्मादिति मां भयमाविशत्	040c  
गतो हि पक्षतां तेषां पार्षतः पुरुषर्षभः	041a  
सृष्टप्राणो भृशतरं तस्माद्योत्स्ये तवारिभिः	041c  
मद्वधाय श्रुतो ह्येष लोके चाप्यतिविश्रुतः	042a  
नूनं सोऽयमनुप्राप्तस्त्वत्कृते कालपर्ययः	042c  
त्वरिताः कुरुत श्रेयो नैतदेतावता कृतम्	043a  
मुहूर्तं सुखमेवैतत्तालच्छायेव हैमनी	043c  
यजध्वं च महायज्ञैर्भोगानश्नीत दत्त च	044a  
इतश्चतुर्दशे वर्षे महत्प्राप्स्यथ वैशसम्	044c  
दुर्योधन निशम्यैतत्प्रतिपद्य यथेच्छसि	045a  
साम वा पाण्डवेयेषु प्रयुङ्क्ष्व यदि मन्यसे	045c  
वैशम्पायन उवाच	046  
द्रोणस्य वचनं श्रुत्वा धृतराष्ट्रोऽब्रवीदिदम्	046a  
सम्यगाह गुरुः क्षत्तरुपावर्तय पाण्डवान्	046c  
यदि वा न निवर्तन्ते सत्कृता यान्तु पाण्डवाः	047a  
सशस्त्ररथपादाता भोगवन्तश्च पुत्रकाः	047c  
