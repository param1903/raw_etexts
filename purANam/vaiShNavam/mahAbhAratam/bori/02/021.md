वैशम्पायन उवाच	001  
ततस्तं निश्चितात्मानं युद्धाय यदुनन्दनः	001a  
उवाच वाग्मी राजानं जरासन्धमधोक्षजः	001c  
त्रयाणां केन ते राजन्योद्धुं वितरते मनः	002a  
अस्मदन्यतमेनेह सज्जीभवतु को युधि	002c  
एवमुक्तः स कृष्णेन युद्धं वव्रे महाद्युतिः	003a  
जरासन्धस्ततो राजन्भीमसेनेन मागधः	003c  
धारयन्नगदान्मुख्यान्निर्वृतीर्वेदनानि च	004a  
उपतस्थे जरासन्धं युयुत्सुं वै पुरोहितः	004c  
कृतस्वस्त्ययनो विद्वान्ब्राह्मणेन यशस्विना	005a  
समनह्यज्जरासन्धः क्षत्रधर्ममनुव्रतः	005c  
अवमुच्य किरीटं स केशान्समनुमृज्य च	006a  
उदतिष्ठज्जरासन्धो वेलातिग इवार्णवः	006c  
उवाच मतिमान्राजा भीमं भीमपराक्रमम्	007a  
भीम योत्स्ये त्वया सार्धं श्रेयसा निर्जितं वरम्	007c  
एवमुक्त्वा जरासन्धो भीमसेनमरिन्दमः	008a  
प्रत्युद्ययौ महातेजाः शक्रं बलिरिवासुरः	008c  
ततः सम्मन्त्र्य कृष्णेन कृतस्वस्त्ययनो बली	009a  
भीमसेनो जरासन्धमाससाद युयुत्सया	009c  
ततस्तौ नरशार्दूलौ बाहुशस्त्रौ समीयतुः	010a  
वीरौ परमसंहृष्टावन्योन्यजयकाङ्क्षिणौ	010c  
तयोरथ भुजाघातान्निग्रहप्रग्रहात्तथा	011a  
आसीत्सुभीमसंह्रादो वज्रपर्वतयोरिव	011c  
उभौ परमसंहृष्टौ बलेनातिबलावुभौ	012a  
अन्योन्यस्यान्तरं प्रेप्सू परस्परजयैषिणौ	012c  
तद्भीममुत्सार्य जनं युद्धमासीदुपह्वरे	013a  
बलिनोः संयुगे राजन्वृत्रवासवयोरिव	013c  
प्रकर्षणाकर्षणाभ्यामभ्याकर्षविकर्षणैः	014a  
आकर्षेतां तथान्योन्यं जानुभिश्चाभिजघ्नतुः	014c  
ततः शब्देन महता भर्त्सयन्तौ परस्परम्	015a  
पाषाणसङ्घातनिभैः प्रहारैरभिजघ्नतुः	015c  
व्यूढोरस्कौ दीर्घभुजौ नियुद्धकुशलावुभौ	016a  
बाहुभिः समसज्जेतामायसैः परिघैरिव	016c  
कार्त्तिकस्य तु मासस्य प्रवृत्तं प्रथमेऽहनि	017a  
अनारतं दिवारात्रमविश्रान्तमवर्तत	017c  
तद्वृत्तं तु त्रयोदश्यां समवेतं महात्मनोः	018a  
चतुर्दश्यां निशायां तु निवृत्तो मागधः क्लमात्	018c  
तं राजानं तथा क्लान्तं दृष्ट्वा राजञ्जनार्दनः	019a  
उवाच भीमकर्माणं भीमं सम्बोधयन्निव	019c  
क्लान्तः शत्रुर्न कौन्तेय लभ्यः पीडयितुं रणे	020a  
पीड्यमानो हि कार्त्स्न्येन जह्याज्जीवितमात्मनः	020c  
तस्मात्ते नैव कौन्तेय पीडनीयो नराधिपः	021a  
सममेतेन युध्यस्व बाहुभ्यां भरतर्षभ	021c  
एवमुक्तः स कृष्णेन पाण्डवः परवीरहा	022a  
जरासन्धस्य तद्रन्ध्रं ज्ञात्वा चक्रे मतिं वधे	022c  
ततस्तमजितं जेतुं जरासन्धं वृकोदरः	023a  
संरभ्य बलिनां मुख्यो जग्राह कुरुनन्दनः	023c  
