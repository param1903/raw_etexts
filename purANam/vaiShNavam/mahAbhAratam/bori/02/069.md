युधिष्ठिर उवाच	001  
आमन्त्रयामि भरतांस्तथा वृद्धं पितामहम्	001a  
राजानं सोमदत्तं च महाराजं च बाह्लिकम्	001c  
द्रोणं कृपं नृपांश्चान्यानश्वत्थामानमेव च	002a  
विदुरं धृतराष्ट्रं च धार्तराष्ट्रांश्च सर्वशः	002c  
युयुत्सुं सञ्जयं चैव तथैवान्यान्सभासदः	003a  
सर्वानामन्त्र्य गच्छामि द्रष्टास्मि पुनरेत्य वः	003c  
वैशम्पायन उवाच	004  
न च किञ्चित्तदोचुस्ते ह्रिया सन्तो युधिष्ठिरम्	004a  
मनोभिरेव कल्याणं दध्युस्ते तस्य धीमतः	004c  
विदुर उवाच	005  
आर्या पृथा राजपुत्री नारण्यं गन्तुमर्हति	005a  
सुकुमारी च वृद्धा च नित्यं चैव सुखोचिता	005c  
इह वत्स्यति कल्याणी सत्कृता मम वेश्मनि	006a  
इति पार्था विजानीध्वमगदं वोऽस्तु सर्वशः	006c  
युधिष्ठिर विजानीहि ममेदं भरतर्षभ	007a  
नाधर्मेण जितः कश्चिद्व्यथते वै पराजयात्	007c  
त्वं वै धर्मान्विजानीषे युधां वेत्ता धनञ्जयः	008a  
हन्तारीणां भीमसेनो नकुलस्त्वर्थसङ्ग्रही	008c  
संयन्ता सहदेवस्तु धौम्यो ब्रह्मविदुत्तमः	009a  
धर्मार्थकुशला चैव द्रौपदी धर्मचारिणी	009c  
अन्योन्यस्य प्रियाः सर्वे तथैव प्रियवादिनः	010a  
परैरभेद्याः सन्तुष्टाः को वो न स्पृहयेदिह	010c  
एष वै सर्वकल्याणः समाधिस्तव भारत	011a  
नैनं शत्रुर्विषहते शक्रेणापि समोऽच्युत	011c  
हिमवत्यनुशिष्टोऽसि मेरुसावर्णिना पुरा	012a  
द्वैपायनेन कृष्णेन नगरे वारणावते	012c  
भृगुतुङ्गे च रामेण दृषद्वत्यां च शम्भुना	013a  
अश्रौषीरसितस्यापि महर्षेरञ्जनं प्रति	013c  
द्रष्टा सदा नारदस्य धौम्यस्तेऽयं पुरोहितः	014a  
मा हार्षीः साम्पराये त्वं बुद्धिं तामृषिपूजिताम्	014c  
पुरूरवसमैलं त्वं बुद्ध्या जयसि पाण्डव	015a  
शक्त्या जयसि राज्ञोऽन्यानृषीन्धर्मोपसेवया	015c  
ऐन्द्रे जये धृतमना याम्ये कोपविधारणे	016a  
विसर्गे चैव कौबेरे वारुणे चैव संयमे	016c  
आत्मप्रदानं सौम्यत्वमद्भ्यश्चैवोपजीवनम्	017a  
भूमेः क्षमा च तेजश्च समग्रं सूर्यमण्डलात्	017c  
वायोर्बलं विद्धि स त्वं भूतेभ्यश्चात्मसम्भवम्	018a  
अगदं वोऽस्तु भद्रं वो द्रक्ष्यामि पुनरागतान्	018c  
आपद्धर्मार्थकृच्छ्रेषु सर्वकार्येषु वा पुनः	019a  
यथावत्प्रतिपद्येथाः काले काले युधिष्ठिर	019c  
आपृष्टोऽसीह कौन्तेय स्वस्ति प्राप्नुहि भारत	020a  
कृतार्थं स्वस्तिमन्तं त्वां द्रक्ष्यामः पुनरागतम्	020c  
वैशम्पायन उवाच	021  
एवमुक्तस्तथेत्युक्त्वा पाण्डवः सत्यविक्रमः	021a  
भीष्मद्रोणौ नमस्कृत्य प्रातिष्ठत युधिष्ठिरः	021c  
