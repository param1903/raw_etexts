  सूत उवाच	001  
 गतमात्रं तु भर्तारं जरत्कारुरवेदयत्	001a  
 भ्रातुस्त्वरितमागम्य यथातथ्यं तपोधन	001c  
 ततः स भुजगश्रेष्ठः श्रुत्वा सुमहदप्रियम्	002a  
 उवाच भगिनीं दीनां तदा दीनतरः स्वयम्	002c  
 जानासि भद्रे यत्कार्यं प्रदाने कारणं च यत्	003a  
 पन्नगानां हितार्थाय पुत्रस्ते स्यात्ततो यदि	003c  
 स सर्पसत्रात्किल नो मोक्षयिष्यति वीर्यवान्	004a  
 एवं पितामहः पूर्वमुक्तवान्मां सुरैः सह	004c  
 अप्यस्ति गर्भः सुभगे तस्मात्ते मुनिसत्तमात्	005a  
 न चेच्छाम्यफलं तस्य दारकर्म मनीषिणः	005c  
 कामं च मम न न्याय्यं प्रष्टुं त्वां कार्यमीदृशम्	006a  
 किं तु कार्यगरीयस्त्वात्ततस्त्वाहमचूचुदम्	006c  
 दुर्वासतां विदित्वा च भर्तुस्तेऽतितपस्विनः	007a  
 नैनमन्वागमिष्यामि कदाचिद्धि शपेत्स माम्	007c  
 आचक्ष्व भद्रे भर्तुस्त्वं सर्वमेव विचेष्टितम्	008a  
 शल्यमुद्धर मे घोरं भद्रे हृदि चिरस्थितम्	008c  
 जरत्कारुस्ततो वाक्यमित्युक्ता प्रत्यभाषत	009a  
 आश्वासयन्ती सन्तप्तं वासुकिं पन्नगेश्वरम्	009c  
 पृष्टो मयापत्यहेतोः स महात्मा महातपाः	010a  
 अस्तीत्युदरमुद्दिश्य ममेदं गतवांश्च सः	010c  
 स्वैरेष्वपि न तेनाहं स्मरामि वितथं क्वचित्	011a  
 उक्तपूर्वं कुतो राजन्साम्पराये स वक्ष्यति	011c  
 न सन्तापस्त्वया कार्यः कार्यं प्रति भुजङ्गमे	012a  
 उत्पत्स्यति हि ते पुत्रो ज्वलनार्कसमद्युतिः	012c  
 इत्युक्त्वा हि स मां भ्रातर्गतो भर्ता तपोवनम्	013a  
 तस्माद्व्येतु परं दुःखं तवेदं मनसि स्थितम्	013c  
 एतच्छ्रुत्वा स नागेन्द्रो वासुकिः परया मुदा	014a  
 एवमस्त्विति तद्वाक्यं भगिन्याः प्रत्यगृह्णत	014c  
 सान्त्वमानार्थदानैश्च पूजया चानुरूपया	015a  
 सोदर्यां पूजयामास स्वसारं पन्नगोत्तमः	015c  
 ततः स ववृधे गर्भो महातेजा रविप्रभः	016a  
 यथा सोमो द्विजश्रेष्ठ शुक्लपक्षोदितो दिवि	016c  
 यथाकालं तु सा ब्रह्मन्प्रजज्ञे भुजगस्वसा	017a  
 कुमारं देवगर्भाभं पितृमातृभयापहम्	017c  
 ववृधे स च तत्रैव नागराजनिवेशने	018a  
 वेदांश्चाधिजगे साङ्गान्भार्गवाच्च्यवनात्मजात्	018c  
 चरितव्रतो बाल एव बुद्धिसत्त्वगुणान्वितः	019a  
 नाम चास्याभवत्ख्यातं लोकेष्वास्तीक इत्युत	019c  
 अस्तीत्युक्त्वा गतो यस्मात्पिता गर्भस्थमेव तम्	020a  
 वनं तस्मादिदं तस्य नामास्तीकेति विश्रुतम्	020c  
 स बाल एव तत्रस्थश्चरन्नमितबुद्धिमान्	021a  
 गृहे पन्नगराजस्य प्रयत्नात्पर्यरक्ष्यत	021c  
 भगवानिव देवेशः शूलपाणिर्हिरण्यदः	022a  
 विवर्धमानः सर्वांस्तान्पन्नगानभ्यहर्षयत्	022c  
