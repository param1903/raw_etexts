सूत उवाच	001  
एलापत्रस्य तु वचः श्रुत्वा नागा द्विजोत्तम	001a  
सर्वे प्रहृष्टमनसः साधु साध्वित्यपूजयन्	001c  
ततः प्रभृति तां कन्यां वासुकिः पर्यरक्षत	002a  
जरत्कारुं स्वसारं वै परं हर्षमवाप च	002c  
ततो नातिमहान्कालः समतीत इवाभवत्	003a  
अथ देवासुराः सर्वे ममन्थुर्वरुणालयम्	003c  
तत्र नेत्रमभून्नागो वासुकिर्बलिनां वरः	004a  
समाप्यैव च तत्कर्म पितामहमुपागमन्	004c  
देवा वासुकिना सार्धं पितामहमथाब्रुवन्	005a  
भगवञ्शापभीतोऽयं वासुकिस्तप्यते भृशम्	005c  
तस्येदं मानसं शल्यं समुद्धर्तुं त्वमर्हसि	006a  
जनन्याः शापजं देव ज्ञातीनां हितकाङ्क्षिणः	006c  
हितो ह्ययं सदास्माकं प्रियकारी च नागराट्	007a  
कुरु प्रसादं देवेश शमयास्य मनोज्वरम्	007c  
ब्रह्मोवाच	008  
मयैवैतद्वितीर्णं वै वचनं मनसामराः	008a  
एलापत्रेण नागेन यदस्याभिहितं पुरा	008c  
तत्करोत्वेष नागेन्द्रः प्राप्तकालं वचस्तथा	009a  
विनशिष्यन्ति ये पापा न तु ये धर्मचारिणः	009c  
उत्पन्नः स जरत्कारुस्तपस्युग्रे रतो द्विजः	010a  
तस्यैष भगिनीं काले जरत्कारुं प्रयच्छतु	010c  
यदेलापत्रेण वचस्तदोक्तं भुजगेन ह	011a  
पन्नगानां हितं देवास्तत्तथा न तदन्यथा	011c  
सूत उवाच	012  
एतच्छ्रुत्वा स नागेन्द्रः पितामहवचस्तदा	012a  
सर्पान्बहूञ्जरत्कारौ नित्ययुक्तान्समादधत्	012c  
जरत्कारुर्यदा भार्यामिच्छेद्वरयितुं प्रभुः	013a  
शीघ्रमेत्य ममाख्येयं तन्नः श्रेयो भविष्यति	013c  
