001  सूत उवाच
तं समुद्रमतिक्रम्य कद्रूर्विनतया सह	001a  
न्यपतत्तुरगाभ्याशे नचिरादिव शीघ्रगा	001c  
निशाम्य च बहून्वालान्कृष्णान्पुच्छं समाश्रितान्	002a  
विनतां विषण्णवदनां कद्रूर्दास्ये न्ययोजयत्	002c  
ततः सा विनता तस्मिन्पणितेन पराजिता	003a  
अभवद्दुःखसन्तप्ता दासीभावं समास्थिता	003c  
एतस्मिन्नन्तरे चैव गरुडः काल आगते	004a  
विना मात्रा महातेजा विदार्याण्डमजायत	004c  
अग्निराशिरिवोद्भासन्समिद्धोऽतिभयङ्करः	005a  
प्रवृद्धः सहसा पक्षी महाकायो नभोगतः	005c  
तं दृष्ट्वा शरणं जग्मुः प्रजाः सर्वा विभावसुम्	006a  
प्रणिपत्याब्रुवंश्चैनमासीनं विश्वरूपिणम्	006c  
अग्ने मा त्वं प्रवर्धिष्ठाः कच्चिन्नो न दिधक्षसि	007a  
असौ हि राशिः सुमहान्समिद्धस्तव सर्पति	007c  
अग्निरुवाच	008  
नैतदेवं यथा यूयं मन्यध्वमसुरार्दनाः	008a  
गरुडो बलवानेष मम तुल्यः स्वतेजसा	008c  
सूत उवाच	009  
एवमुक्तास्ततो गत्वा गरुडं वाग्भिरस्तुवन्	009a  
अदूरादभ्युपेत्यैनं देवाः सर्षिगणास्तदा	009c  
त्वमृषिस्त्वं महाभागस्त्वं देवः पतगेश्वरः	010a  
त्वं प्रभुस्तपनप्रख्यस्त्वं नस्त्राणमनुत्तमम्	010c  
बलोर्मिमान्साधुरदीनसत्त्वः; समृद्धिमान्दुष्प्रसहस्त्वमेव	011a  
तपः श्रुतं सर्वमहीनकीर्ते; अनागतं चोपगतं च सर्वम्	011c  
त्वमुत्तमः सर्वमिदं चराचरं; गभस्तिभिर्भानुरिवावभाससे	012a  
समाक्षिपन्भानुमतः प्रभां मुहुस्त्वमन्तकः सर्वमिदं ध्रुवाध्रुवम्	012c  
दिवाकरः परिकुपितो यथा दहेत्प्रजास्तथा दहसि हुताशनप्रभ	013a  
भयङ्करः प्रलय इवाग्निरुत्थितो; विनाशयन्युगपरिवर्तनान्तकृत्	013c  
खगेश्वरं शरणमुपस्थिता वयं; महौजसं वितिमिरमभ्रगोचरम्	014a  
महाबलं गरुडमुपेत्य खेचरं; परावरं वरदमजय्यविक्रमम्	014c  
एवं स्तुतः सुपर्णस्तु देवैः सर्षिगणैस्तदा	015a  
तेजसः प्रतिसंहारमात्मनः स चकार ह	015c  
