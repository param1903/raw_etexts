शौनक उवाच	001   
पुराणमखिलं तात पिता तेऽधीतवान्पुरा	001a  
कच्चित्त्वमपि तत्सर्वमधीषे लोमहर्षणे	001c  
पुराणे हि कथा दिव्या आदिवंशाश्च धीमताम्	002a  
कथ्यन्ते ताः पुरास्माभिः श्रुताः पूर्वं पितुस्तव	002c  
तत्र वंशमहं पूर्वं श्रोतुमिच्छामि भार्गवम्	003a  
कथयस्व कथामेतां कल्याः स्म श्रवणे तव	003c  
सूत उवाच	004  
यदधीतं पुरा सम्यग्द्विजश्रेष्ठ महात्मभिः	004a  
वैशम्पायनविप्राद्यैस्तैश्चापि कथितं पुरा	004c  
यदधीतं च पित्रा मे सम्यक्चैव ततो मया	005a  
तत्तावच्छृणु यो देवैः सेन्द्रैः साग्निमरुद्गणैः	005c  
पूजितः प्रवरो वंशो भृगूणां भृगुनन्दन	005e  
इमं वंशमहं ब्रह्मन्भार्गवं ते महामुने	006a  
निगदामि कथायुक्तं पुराणाश्रयसंयुतम्	006c  
भृगोः सुदयितः पुत्रश्च्यवनो नाम भार्गवः	007a  
च्यवनस्यापि दायादः प्रमतिर्नाम धार्मिकः	007c  
प्रमतेरप्यभूत्पुत्रो घृताच्यां रुरुरित्युत	007e  
रुरोरपि सुतो जज्ञे शुनको वेदपारगः	008a  
प्रमद्वरायां धर्मात्मा तव पूर्वपितामहात्	008c  
तपस्वी च यशस्वी च श्रुतवान्ब्रह्मवित्तमः	009a  
धर्मिष्ठः सत्यवादी च नियतो नियतेन्द्रियः	009c  
शौनक उवाच	010   
सूतपुत्र यथा तस्य भार्गवस्य महात्मनः	010a  
च्यवनत्वं परिख्यातं तन्ममाचक्ष्व पृच्छतः	010c  
सूत उवाच	011  
भृगोः सुदयिता भार्या पुलोमेत्यभिविश्रुता	011a  
तस्यां गर्भः समभवद्भृगोर्वीर्यसमुद्भवः	011c  
तस्मिन्गर्भे सम्भृतेऽथ पुलोमायां भृगूद्वह	012a  
समये समशीलिन्यां धर्मपत्न्यां यशस्विनः	012c  
अभिषेकाय निष्क्रान्ते भृगौ धर्मभृतां वरे	013a  
आश्रमं तस्य रक्षोऽथ पुलोमाभ्याजगाम ह	013c  
तं प्रविश्याश्रमं दृष्ट्वा भृगोर्भार्यामनिन्दिताम्	014a  
हृच्छयेन समाविष्टो विचेताः समपद्यत	014c  
अभ्यागतं तु तद्रक्षः पुलोमा चारुदर्शना	015a  
न्यमन्त्रयत वन्येन फलमूलादिना तदा	015c  
तां तु रक्षस्ततो ब्रह्मन्हृच्छयेनाभिपीडितम्	016a  
दृष्ट्वा हृष्टमभूत्तत्र जिहीर्षुस्तामनिन्दिताम्	016c  
अथाग्निशरणेऽपश्यज्ज्वलितं जातवेदसम्	017a  
तमपृच्छत्ततो रक्षः पावकं ज्वलितं तदा	017c  
शंस मे कस्य भार्येयमग्ने पृष्ट ऋतेन वै	018a  
सत्यस्त्वमसि सत्यं मे वद पावक पृच्छते	018c  
मया हीयं पूर्ववृता भार्यार्थे वरवर्णिनी	019a  
पश्चात्त्विमां पिता प्रादाद्भृगवेऽनृतकारिणे	019c  
सेयं यदि वरारोहा भृगोर्भार्या रहोगता	020a  
तथा सत्यं समाख्याहि जिहीर्षाम्याश्रमादिमाम्	020c  
मन्युर्हि हृदयं मेऽद्य प्रदहन्निव तिष्ठति	021a  
मत्पूर्वभार्यां यदिमां भृगुः प्राप सुमध्यमाम्	021c  
तद्रक्ष एवमामन्त्र्य ज्वलितं जातवेदसम्	022a  
शङ्कमानो भृगोर्भार्यां पुनः पुनरपृच्छत	022c  
त्वमग्ने सर्वभूतानामन्तश्चरसि नित्यदा	023a  
साक्षिवत्पुण्यपापेषु सत्यं ब्रूहि कवे वचः	023c  
मत्पूर्वभार्यापहृता भृगुणानृतकारिणा	024a  
सेयं यदि तथा मे त्वं सत्यमाख्यातुमर्हसि	024c  
श्रुत्वा त्वत्तो भृगोर्भार्यां हरिष्याम्यहमाश्रमात्	025a  
जातवेदः पश्यतस्ते वद सत्यां गिरं मम	025c  
तस्य तद्वचनं श्रुत्वा सप्तार्चिर्दुःखितो भृशम्	026a  
भीतोऽनृताच्च शापाच्च भृगोरित्यब्रवीच्छनैः	026c  
