001    वैशम्पायन उवाच
धृतराष्ट्राभ्यनुज्ञातः स्वबाहुविजितं धनम्	001a  
भीष्माय सत्यवत्यै च मात्रे चोपजहार सः	001c  
विदुराय च वै पाण्डुः प्रेषयामास तद्धनम्	002a  
सुहृदश्चापि धर्मात्मा धनेन समतर्पयत्	002c  
ततः सत्यवतीं भीष्मः कौसल्यां च यशस्विनीम्	003a  
शुभैः पाण्डुजितै रत्नैस्तोषयामास भारत	003c  
ननन्द माता कौसल्या तमप्रतिमतेजसम्	004a  
जयन्तमिव पौलोमी परिष्वज्य नरर्षभम्	004c  
तस्य वीरस्य विक्रान्तैः सहस्रशतदक्षिणैः	005a  
अश्वमेधशतैरीजे धृतराष्ट्रो महामखैः	005c  
सम्प्रयुक्तश्च कुन्त्या च माद्र्या च भरतर्षभ	006a  
जिततन्द्रीस्तदा पाण्डुर्बभूव वनगोचरः	006c  
हित्वा प्रासादनिलयं शुभानि शयनानि च	007a  
अरण्यनित्यः सततं बभूव मृगयापरः	007c  
स चरन्दक्षिणं पार्श्वं रम्यं हिमवतो गिरेः	008a  
उवास गिरिपृष्ठेषु महाशालवनेषु च	008c  
रराज कुन्त्या माद्र्या च पाण्डुः सह वने वसन्	009a  
करेण्वोरिव मध्यस्थः श्रीमान्पौरन्दरो गजः	009c  
भारतं सह भार्याभ्यां बाणखड्गधनुर्धरम्	010a  
विचित्रकवचं वीरं परमास्त्रविदं नृपम्	010c  
देवोऽयमित्यमन्यन्त चरन्तं वनवासिनः	010e  
तस्य कामांश्च भोगांश्च नरा नित्यमतन्द्रिताः	011a  
उपजह्रुर्वनान्तेषु धृतराष्ट्रेण चोदिताः	011c  
अथ पारशवीं कन्यां देवकस्य महीपतेः	012a  
रूपयौवनसम्पन्नां स शुश्रावापगासुतः	012c  
ततस्तु वरयित्वा तामानाय्य पुरुषर्षभः	013a  
विवाहं कारयामास विदुरस्य महामतेः	013c  
तस्यां चोत्पादयामास विदुरः कुरुनन्दनः	014a  
पुत्रान्विनयसम्पन्नानात्मनः सदृशान्गुणैः	014c  
