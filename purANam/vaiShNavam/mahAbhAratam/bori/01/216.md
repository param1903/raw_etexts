वैशम्पायन उवाच	001  
एवमुक्तस्तु भगवान्धूमकेतुर्हुताशनः	001a  
चिन्तयामास वरुणं लोकपालं दिदृक्षया	001c  
आदित्यमुदके देवं निवसन्तं जलेश्वरम्	001e  
स च तच्चिन्तितं ज्ञात्वा दर्शयामास पावकम्	002a  
तमब्रवीद्धूमकेतुः प्रतिपूज्य जलेश्वरम्	002c  
चतुर्थं लोकपालानां रक्षितारं महेश्वरम्	002e  
सोमेन राज्ञा यद्दत्तं धनुश्चैवेषुधी च ते	003a  
तत्प्रयच्छोभयं शीघ्रं रथं च कपिलक्षणम्	003c  
कार्यं हि सुमहत्पार्थो गाण्डीवेन करिष्यति	004a  
चक्रेण वासुदेवश्च तन्मदर्थे प्रदीयताम्	004c  
ददानीत्येव वरुणः पावकं प्रत्यभाषत	004e  
ततोऽद्भुतं महावीर्यं यशःकीर्तिविवर्धनम्	005a  
सर्वशस्त्रैरनाधृष्यं सर्वशस्त्रप्रमाथि च	005c  
सर्वायुधमहामात्रं परसेनाप्रधर्षणम्	005e  
एकं शतसहस्रेण सम्मितं राष्ट्रवर्धनम्	006a  
चित्रमुच्चावचैर्वर्णैः शोभितं श्लक्ष्णमव्रणम्	006c  
देवदानवगन्धर्वैः पूजितं शाश्वतीः समाः	007a  
प्रादाद्वै धनुरत्नं तदक्षय्यौ च महेषुधी	007c  
रथं च दिव्याश्वयुजं कपिप्रवरकेतनम्	008a  
उपेतं राजतैरश्वैर्गान्धर्वैर्हेममालिभिः	008c  
पाण्डुराभ्रप्रतीकाशैर्मनोवायुसमैर्जवे	008e  
सर्वोपकरणैर्युक्तमजय्यं देवदानवैः	009a  
भानुमन्तं महाघोषं सर्वभूतमनोहरम्	009c  
ससर्ज यत्स्वतपसा भौवनो भुवनप्रभुः	010a  
प्रजापतिरनिर्देश्यं यस्य रूपं रवेरिव	010c  
यं स्म सोमः समारुह्य दानवानजयत्प्रभुः	011a  
नगमेघप्रतीकाशं ज्वलन्तमिव च श्रिया	011c  
आश्रिता तं रथश्रेष्ठं शक्रायुधसमा शुभा	012a  
तापनीया सुरुचिरा ध्वजयष्टिरनुत्तमा	012c  
तस्यां तु वानरो दिव्यः सिंहशार्दूललक्षणः	013a  
विनर्दन्निव तत्रस्थः संस्थितो मूर्ध्न्यशोभत	013c  
ध्वजे भूतानि तत्रासन्विविधानि महान्ति च	014a  
नादेन रिपुसैन्यानां येषां सञ्ज्ञा प्रणश्यति	014c  
स तं नानापताकाभिः शोभितं रथमुत्तमम्	015a  
प्रदक्षिणमुपावृत्य दैवतेभ्यः प्रणम्य च	015c  
सन्नद्धः कवची खड्गी बद्धगोधाङ्गुलित्रवान्	016a  
आरुरोह रथं पार्थो विमानं सुकृती यथा	016c  
तच्च दिव्यं धनुःश्रेष्ठं ब्रह्मणा निर्मितं पुरा	017a  
गाण्डीवमुपसङ्गृह्य बभूव मुदितोऽर्जुनः	017c  
हुताशनं नमस्कृत्य ततस्तदपि वीर्यवान्	018a  
जग्राह बलमास्थाय ज्यया च युयुजे धनुः	018c  
मौर्व्यां तु युज्यमानायां बलिना पाण्डवेन ह	019a  
येऽशृण्वन्कूजितं तत्र तेषां वै व्यथितं मनः	019c  
लब्ध्वा रथं धनुश्चैव तथाक्षय्यौ महेषुधी	020a  
बभूव कल्यः कौन्तेयः प्रहृष्टः साह्यकर्मणि	020c  
वज्रनाभं ततश्चक्रं ददौ कृष्णाय पावकः	021a  
आग्नेयमस्त्रं दयितं स च कल्योऽभवत्तदा	021c  
अब्रवीत्पावकश्चैनमेतेन मधुसूदन	022a  
अमानुषानपि रणे विजेष्यसि न संशयः	022c  
अनेन त्वं मनुष्याणां देवानामपि चाहवे	023a  
रक्षःपिशाचदैत्यानां नागानां चाधिकः सदा	023c  
भविष्यसि न सन्देहः प्रवरारिनिबर्हणे	023e  
क्षिप्तं क्षिप्तं रणे चैतत्त्वया माधव शत्रुषु	024a  
हत्वाप्रतिहतं सङ्ख्ये पाणिमेष्यति ते पुनः	024c  
वरुणश्च ददौ तस्मै गदामशनिनिःस्वनाम्	025a  
दैत्यान्तकरणीं घोरां नाम्ना कौमोदकीं हरेः	025c  
ततः पावकमब्रूतां प्रहृष्टौ कृष्णपाण्डवौ	026a  
कृतास्त्रौ शस्त्रसम्पन्नौ रथिनौ ध्वजिनावपि	026c  
कल्यौ स्वो भगवन्योद्धुमपि सर्वैः सुरासुरैः	027a  
किं पुनर्वज्रिणैकेन पन्नगार्थे युयुत्सुना	027c  
अर्जुन उवाच	028  
चक्रमस्त्रं च वार्ष्णेयो विसृजन्युधि वीर्यवान्	028a  
त्रिषु लोकेषु तन्नास्ति यन्न जीयाज्जनार्दनः	028c  
गाण्डीवं धनुरादाय तथाक्षय्यौ महेषुधी	029a  
अहमप्युत्सहे लोकान्विजेतुं युधि पावक	029c  
सर्वतः परिवार्यैनं दावेन महता प्रभो	030a  
कामं सम्प्रज्वलाद्यैव कल्यौ स्वः साह्यकर्मणि	030c  
वैशम्पायन उवाच	031  
एवमुक्तः स भगवान्दाशार्हेणार्जुनेन च	031a  
तैजसं रूपमास्थाय दावं दग्धुं प्रचक्रमे	031c  
सर्वतः परिवार्याथ सप्तार्चिर्ज्वलनस्तदा	032a  
ददाह खाण्डवं क्रुद्धो युगान्तमिव दर्शयन्	032c  
परिगृह्य समाविष्टस्तद्वनं भरतर्षभ	033a  
मेघस्तनितनिर्घोषं सर्वभूतानि निर्दहन्	033c  
दह्यतस्तस्य विबभौ रूपं दावस्य भारत	034a  
मेरोरिव नगेन्द्रस्य काञ्चनस्य महाद्युतेः	034c  
