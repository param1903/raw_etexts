001    गन्धर्व उवाच
आश्रमस्था ततः पुत्रमदृश्यन्ती व्यजायत	001a  
शक्तेः कुलकरं राजन्द्वितीयमिव शक्तिनम्	001c  
जातकर्मादिकास्तस्य क्रियाः स मुनिपुङ्गवः	002a  
पौत्रस्य भरतश्रेष्ठ चकार भगवान्स्वयम्	002c  
परासुश्च यतस्तेन वसिष्ठः स्थापितस्तदा	003a  
गर्भस्थेन ततो लोके पराशर इति स्मृतः	003c  
अमन्यत स धर्मात्मा वसिष्ठं पितरं तदा	004a  
जन्मप्रभृति तस्मिंश्च पितरीव व्यवर्तत	004c  
स तात इति विप्रर्षिं वसिष्ठं प्रत्यभाषत	005a  
मातुः समक्षं कौन्तेय अदृश्यन्त्याः परन्तप	005c  
तातेति परिपूर्णार्थं तस्य तन्मधुरं वचः	006a  
अदृश्यन्त्यश्रुपूर्णाक्षी शृण्वन्ती तमुवाच ह	006c  
मा तात तात तातेति न ते तातो महामुनिः	007a  
रक्षसा भक्षितस्तात तव तातो वनान्तरे	007c  
मन्यसे यं तु तातेति नैष तातस्तवानघ	008a  
आर्यस्त्वेष पिता तस्य पितुस्तव महात्मनः	008c  
स एवमुक्तो दुःखार्तः सत्यवागृषिसत्तमः	009a  
सर्वलोकविनाशाय मतिं चक्रे महामनाः	009c  
तं तथा निश्चितात्मानं महात्मानं महातपाः	010a  
वसिष्ठो वारयामास हेतुना येन तच्छृणु	010c  
011    वसिष्ठ उवाच
कृतवीर्य इति ख्यातो बभूव नृपतिः क्षितौ	011a  
याज्यो वेदविदां लोके भृगूणां पार्थिवर्षभः	011c  
स तानग्रभुजस्तात धान्येन च धनेन च	012a  
सोमान्ते तर्पयामास विपुलेन विशां पतिः	012c  
तस्मिन्नृपतिशार्दूले स्वर्यातेऽथ कदाचन	013a  
बभूव तत्कुलेयानां द्रव्यकार्यमुपस्थितम्	013c  
ते भृगूणां धनं ज्ञात्वा राजानः सर्व एव ह	014a  
याचिष्णवोऽभिजग्मुस्तांस्तात भार्गवसत्तमान्	014c  
भूमौ तु निदधुः केचिद्भृगवो धनमक्षयम्	015a  
ददुः केचिद्द्विजातिभ्यो ज्ञात्वा क्षत्रियतो भयम्	015c  
भृगवस्तु ददुः केचित्तेषां वित्तं यथेप्सितम्	016a  
क्षत्रियाणां तदा तात कारणान्तरदर्शनात्	016c  
ततो महीतलं तात क्षत्रियेण यदृच्छया	017a  
खनताधिगतं वित्तं केनचिद्भृगुवेश्मनि	017c  
तद्वित्तं ददृशुः सर्वे समेताः क्षत्रियर्षभाः	017e  
अवमन्य ततः कोपाद्भृगूंस्ताञ्शरणागतान्	018a  
निजघ्नुस्ते महेष्वासाः सर्वांस्तान्निशितैः शरैः	018c  
आ गर्भादनुकृन्तन्तश्चेरुश्चैव वसुन्धराम्	018e  
तत उच्छिद्यमानेषु भृगुष्वेवं भयात्तदा	019a  
भृगुपत्न्यो गिरिं तात हिमवन्तं प्रपेदिरे	019c  
तासामन्यतमा गर्भं भयाद्दाधार तैजसम्	020a  
ऊरुणैकेन वामोरूर्भर्तुः कुलविवृद्धये	020c  
ददृशुर्ब्राह्मणीं तां ते दीप्यमानां स्वतेजसा	020e  
अथ गर्भः स भित्त्वोरुं ब्राह्मण्या निर्जगाम ह	021a  
मुष्णन्दृष्टीः क्षत्रियाणां मध्याह्न इव भास्करः	021c  
ततश्चक्षुर्वियुक्तास्ते गिरिदुर्गेषु बभ्रमुः	021e  
ततस्ते मोघसङ्कल्पा भयार्ताः क्षत्रियर्षभाः	022a  
ब्राह्मणीं शरणं जग्मुर्दृष्ट्यर्थं तामनिन्दिताम्	022c  
ऊचुश्चैनां महाभागां क्षत्रियास्ते विचेतसः	023a  
ज्योतिःप्रहीणा दुःखार्ताः शान्तार्चिष इवाग्नयः	023c  
भगवत्याः प्रसादेन गच्छेत्क्षत्रं सचक्षुषम्	024a  
उपारम्य च गच्छेम सहिताः पापकर्मणः	024c  
सपुत्रा त्वं प्रसादं नः सर्वेषां कर्तुमर्हसि	025a  
पुनर्दृष्टिप्रदानेन राज्ञः सन्त्रातुमर्हसि	025c  
