वैशम्पायन उवाच	001  
तेन विक्रमता तूर्णमूरुवेगसमीरितम्	001a  
प्रववावनिलो राजञ्शुचिशुक्रागमे यथा	001c  
स मृद्नन्पुष्पितांश्चैव फलितांश्च वनस्पतीन्	002a  
आरुजन्दारुगुल्मांश्च पथस्तस्य समीपजान्	002c  
तथा वृक्षान्भञ्जमानो जगामामितविक्रमः	003a  
तस्य वेगेन पाण्डूनां मूर्च्छेव समजायत	003c  
असकृच्चापि सन्तीर्य दूरपारं भुजप्लवैः	004a  
पथि प्रच्छन्नमासेदुर्धार्तराष्ट्रभयात्तदा	004c  
कृच्छ्रेण मातरं त्वेकां सुकुमारीं यशस्विनीम्	005a  
अवहत्तत्र पृष्ठेन रोधःसु विषमेषु च	005c  
आगमंस्ते वनोद्देशमल्पमूलफलोदकम्	006a  
क्रूरपक्षिमृगं घोरं सायाह्ने भरतर्षभाः	006c  
घोरा समभवत्सन्ध्या दारुणा मृगपक्षिणः	007a  
अप्रकाशा दिशः सर्वा वातैरासन्ननार्तवैः	007c  
ते श्रमेण च कौरव्यास्तृष्णया च प्रपीडिताः	008a  
नाशक्नुवंस्तदा गन्तुं निद्रया च प्रवृद्धया	008c  
ततो भीमो वनं घोरं प्रविश्य विजनं महत्	009a  
न्यग्रोधं विपुलच्छायं रमणीयमुपाद्रवत्	009c  
तत्र निक्षिप्य तान्सर्वानुवाच भरतर्षभः	010a  
पानीयं मृगयामीह विश्रमध्वमिति प्रभो	010c  
एते रुवन्ति मधुरं सारसा जलचारिणः	011a  
ध्रुवमत्र जलस्थायो महानिति मतिर्मम	011c  
अनुज्ञातः स गच्छेति भ्रात्रा ज्येष्ठेन भारत	012a  
जगाम तत्र यत्र स्म रुवन्ति जलचारिणः	012c  
स तत्र पीत्वा पानीयं स्नात्वा च भरतर्षभ	013a  
उत्तरीयेण पानीयमाजहार तदा नृप	013c  
गव्यूतिमात्रादागत्य त्वरितो मातरं प्रति	014a  
स सुप्तां मातरं दृष्ट्वा भ्रातॄंश्च वसुधातले	014c  
भृशं दुःखपरीतात्मा विललाप वृकोदरः	014e  
शयनेषु परार्ध्येषु ये पुरा वारणावते	015a  
नाधिजग्मुस्तदा निद्रां तेऽद्य सुप्ता महीतले	015c  
स्वसारं वसुदेवस्य शत्रुसङ्घावमर्दिनः	016a  
कुन्तिभोजसुतां कुन्तीं सर्वलक्षणपूजिताम्	016c  
स्नुषां विचित्रवीर्यस्य भार्यां पाण्डोर्महात्मनः	017a  
प्रासादशयनां नित्यं पुण्डरीकान्तरप्रभाम्	017c  
सुकुमारतरां स्त्रीणां महार्हशयनोचिताम्	018a  
शयानां पश्यताद्येह पृथिव्यामतथोचिताम्	018c  
धर्मादिन्द्राच्च वायोश्च सुषुवे या सुतानिमान्	019a  
सेयं भूमौ परिश्रान्ता शेते ह्यद्यातथोचिता	019c  
किं नु दुःखतरं शक्यं मया द्रष्टुमतः परम्	020a  
योऽहमद्य नरव्याघ्रान्सुप्तान्पश्यामि भूतले	020c  
त्रिषु लोकेषु यद्राज्यं धर्मविद्योऽर्हते नृपः	021a  
सोऽयं भूमौ परिश्रान्तः शेते प्राकृतवत्कथम्	021c  
अयं नीलाम्बुदश्यामो नरेष्वप्रतिमो भुवि	022a  
शेते प्राकृतवद्भूमावतो दुःखतरं नु किम्	022c  
अश्विनाविव देवानां याविमौ रूपसम्पदा	023a  
तौ प्राकृतवदद्येमौ प्रसुप्तौ धरणीतले	023c  
ज्ञातयो यस्य नैव स्युर्विषमाः कुलपांसनाः	024a  
स जीवेत्सुसुखं लोके ग्रामे द्रुम इवैकजः	024c  
एको वृक्षो हि यो ग्रामे भवेत्पर्णफलान्वितः	025a  
चैत्यो भवति निर्ज्ञातिरर्चनीयः सुपूजितः	025c  
येषां च बहवः शूरा ज्ञातयो धर्मसंश्रिताः	026a  
ते जीवन्ति सुखं लोके भवन्ति च निरामयाः	026c  
बलवन्तः समृद्धार्था मित्रबान्धवनन्दनाः	027a  
जीवन्त्यन्योन्यमाश्रित्य द्रुमाः काननजा इव	027c  
वयं तु धृतराष्ट्रेण सपुत्रेण दुरात्मना	028a  
विवासिता न दग्धाश्च कथञ्चित्तस्य शासनात्	028c  
तस्मान्मुक्ता वयं दाहादिमं वृक्षमुपाश्रिताः	029a  
कां दिशं प्रतिपत्स्यामः प्राप्ताः क्लेशमनुत्तमम्	029c  
नातिदूरे च नगरं वनादस्माद्धि लक्षये	030a  
जागर्तव्ये स्वपन्तीमे हन्त जागर्म्यहं स्वयम्	030c  
पास्यन्तीमे जलं पश्चात्प्रतिबुद्धा जितक्लमाः	031a  
इति भीमो व्यवस्यैव जजागार स्वयं तदा	031c  
