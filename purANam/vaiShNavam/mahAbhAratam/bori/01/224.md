वैशम्पायन उवाच	001  
मन्दपालोऽपि कौरव्य चिन्तयानः सुतांस्तदा	001a  
उक्तवानप्यशीतांशुं नैव स स्म न तप्यते	001c  
स तप्यमानः पुत्रार्थे लपितामिदमब्रवीत्	002a  
कथं न्वशक्ताः प्लवने लपिते मम पुत्रकाः	002c  
वर्धमाने हुतवहे वाते शीघ्रं प्रवायति	003a  
असमर्था विमोक्षाय भविष्यन्ति ममात्मजाः	003c  
कथं न्वशक्ता त्राणाय माता तेषां तपस्विनी	004a  
भविष्यत्यसुखाविष्टा पुत्रत्राणमपश्यती	004c  
कथं नु सरणेऽशक्तान्पतने च ममात्मजान्	005a  
सन्तप्यमाना अभितो वाशमानाभिधावती	005c  
जरितारिः कथं पुत्रः सारिसृक्वः कथं च मे	006a  
स्तम्बमित्रः कथं द्रोणः कथं सा च तपस्विनी	006c  
लालप्यमानं तमृषिं मन्दपालं तथा वने	007a  
लपिता प्रत्युवाचेदं सासूयमिव भारत	007c  
न ते सुतेष्ववेक्षास्ति तानृषीनुक्तवानसि	008a  
तेजस्विनो वीर्यवन्तो न तेषां ज्वलनाद्भयम्	008c  
तथाग्नौ ते परीत्ताश्च त्वया हि मम सन्निधौ	009a  
प्रतिश्रुतं तथा चेति ज्वलनेन महात्मना	009c  
लोकपालोऽनृतां वाचं न तु वक्ता कथञ्चन	010a  
समर्थास्ते च वक्तारो न ते तेष्वस्ति मानसम्	010c  
तामेव तु ममामित्रीं चिन्तयन्परितप्यसे	011a  
ध्रुवं मयि न ते स्नेहो यथा तस्यां पुराभवत्	011c  
न हि पक्षवता न्याय्यं निःस्नेहेन सुहृज्जने	012a  
पीड्यमान उपद्रष्टुं शक्तेनात्मा कथञ्चन	012c  
गच्छ त्वं जरितामेव यदर्थं परितप्यसे	013a  
चरिष्याम्यहमप्येका यथा कापुरुषे तथा	013c  
मन्दपाल उवाच	014  
नाहमेवं चरे लोके यथा त्वमभिमन्यसे	014a  
अपत्यहेतोर्विचरे तच्च कृच्छ्रगतं मम	014c  
भूतं हित्वा भविष्येऽर्थे योऽवलम्बेत मन्दधीः	015a  
अवमन्येत तं लोको यथेच्छसि तथा कुरु	015c  
एष हि ज्वलमानोऽग्निर्लेलिहानो महीरुहान्	016a  
द्वेष्यं हि हृदि सन्तापं जनयत्यशिवं मम	016c  
वैशम्पायन उवाच	017  
तस्माद्देशादतिक्रान्ते ज्वलने जरिता ततः	017a  
जगाम पुत्रकानेव त्वरिता पुत्रगृद्धिनी	017c  
सा तान्कुशलिनः सर्वान्निर्मुक्ताञ्जातवेदसः	018a  
रोरूयमाणा कृपणा सुतान्दृष्टवती वने	018c  
अश्रद्धेयतमं तेषां दर्शनं सा पुनः पुनः	019a  
एकैकशश्च तान्पुत्रान्क्रोशमानान्वपद्यत	019c  
ततोऽभ्यगच्छत्सहसा मन्दपालोऽपि भारत	020a  
अथ ते सर्व एवैनं नाभ्यनन्दन्त वै सुताः	020c  
लालप्यमानमेकैकं जरितां च पुनः पुनः	021a  
नोचुस्ते वचनं किञ्चित्तमृषिं साध्वसाधु वा	021c  
मन्दपाल उवाच	022  
ज्येष्ठः सुतस्ते कतमः कतमस्तदनन्तरः	022a  
मध्यमः कतमः पुत्रः कनिष्ठः कतमश्च ते	022c  
एवं ब्रुवन्तं दुःखार्तं किं मां न प्रतिभाषसे	023a  
कृतवानस्मि हव्याशे नैव शान्तिमितो लभे	023c  
जरितोवाच	024  
किं ते ज्येष्ठे सुते कार्यं किमनन्तरजेन वा	024a  
किं च ते मध्यमे कार्यं किं कनिष्ठे तपस्विनि	024c  
यस्त्वं मां सर्वशो हीनामुत्सृज्यासि गतः पुरा	025a  
तामेव लपितां गच्छ तरुणीं चारुहासिनीम्	025c  
मन्दपाल उवाच	026  
न स्त्रीणां विद्यते किञ्चिदन्यत्र पुरुषान्तरात्	026a  
सापत्नकमृते लोके भवितव्यं हि तत्तथा	026c  
सुव्रतापि हि कल्याणी सर्वलोकपरिश्रुता	027a  
अरुन्धती पर्यशङ्कद्वसिष्ठमृषिसत्तमम्	027c  
विशुद्धभावमत्यन्तं सदा प्रियहिते रतम्	028a  
सप्तर्षिमध्यगं वीरमवमेने च तं मुनिम्	028c  
अपध्यानेन सा तेन धूमारुणसमप्रभा	029a  
लक्ष्यालक्ष्या नाभिरूपा निमित्तमिव लक्ष्यते	029c  
अपत्यहेतोः सम्प्राप्तं तथा त्वमपि मामिह	030a  
इष्टमेवङ्गते हित्वा सा तथैव च वर्तसे	030c  
नैव भार्येति विश्वासः कार्यः पुंसा कथञ्चन	031a  
न हि कार्यमनुध्याति भार्या पुत्रवती सती	031c  
वैशम्पायन उवाच	032  
ततस्ते सर्व एवैनं पुत्राः सम्यगुपासिरे	032a  
स च तानात्मजान्राजन्नाश्वासयितुमारभत्	032c  
