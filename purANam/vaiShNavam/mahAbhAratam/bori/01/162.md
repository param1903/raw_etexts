001    गन्धर्व उवाच
एवमुक्त्वा ततस्तूर्णं जगामोर्ध्वमनिन्दिता	001a  
स तु राजा पुनर्भूमौ तत्रैव निपपात ह	001c  
अमात्यः सानुयात्रस्तु तं ददर्श महावने	002a  
क्षितौ निपतितं काले शक्रध्वजमिवोच्छ्रितम्	002c  
तं हि दृष्ट्वा महेष्वासं निरश्वं पतितं क्षितौ	003a  
बभूव सोऽस्य सचिवः सम्प्रदीप्त इवाग्निना	003c  
त्वरया चोपसङ्गम्य स्नेहादागतसम्भ्रमः	004a  
तं समुत्थापयामास नृपतिं काममोहितम्	004c  
भूतलाद्भूमिपालेशं पितेव पतितं सुतम्	005a  
प्रज्ञया वयसा चैव वृद्धः कीर्त्या दमेन च	005c  
अमात्यस्तं समुत्थाप्य बभूव विगतज्वरः	006a  
उवाच चैनं कल्याण्या वाचा मधुरयोत्थितम्	006c  
मा भैर्मनुजशार्दूल भद्रं चास्तु तवानघ	006e  
क्षुत्पिपासापरिश्रान्तं तर्कयामास तं नृपम्	007a  
पतितं पातनं सङ्ख्ये शात्रवाणां महीतले	007c  
वारिणाथ सुशीतेन शिरस्तस्याभ्यषेचयत्	008a  
अस्पृशन्मुकुटं राज्ञः पुण्डरीकसुगन्धिना	008c  
ततः प्रत्यागतप्राणस्तद्बलं बलवान्नृपः	009a  
सर्वं विसर्जयामास तमेकं सचिवं विना	009c  
ततस्तस्याज्ञया राज्ञो विप्रतस्थे महद्बलम्	010a  
स तु राजा गिरिप्रस्थे तस्मिन्पुनरुपाविशत्	010c  
ततस्तस्मिन्गिरिवरे शुचिर्भूत्वा कृताञ्जलिः	011a  
आरिराधयिषुः सूर्यं तस्थावूर्ध्वभुजः क्षितौ	011c  
जगाम मनसा चैव वसिष्ठमृषिसत्तमम्	012a  
पुरोहितममित्रघ्नस्तदा संवरणो नृपः	012c  
नक्तन्दिनमथैकस्थे स्थिते तस्मिञ्जनाधिपे	013a  
अथाजगाम विप्रर्षिस्तदा द्वादशमेऽहनि	013c  
स विदित्वैव नृपतिं तपत्या हृतमानसम्	014a  
दिव्येन विधिना ज्ञात्वा भावितात्मा महानृषिः	014c  
तथा तु नियतात्मानं स तं नृपतिसत्तमम्	015a  
आबभाषे स धर्मात्मा तस्यैवार्थचिकीर्षया	015c  
स तस्य मनुजेन्द्रस्य पश्यतो भगवानृषिः	016a  
ऊर्ध्वमाचक्रमे द्रष्टुं भास्करं भास्करद्युतिः	016c  
सहस्रांशुं ततो विप्रः कृताञ्जलिरुपस्थितः	017a  
वसिष्ठोऽहमिति प्रीत्या स चात्मानं न्यवेदयत्	017c  
तमुवाच महातेजा विवस्वान्मुनिसत्तमम्	018a  
महर्षे स्वागतं तेऽस्तु कथयस्व यथेच्छसि	018c  
