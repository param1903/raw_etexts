वैशम्पायन उवाच	001    
गत्वा तु तां भार्गवकर्मशालां पार्थौ पृथां प्राप्य महानुभावौ	001a  
तां याज्ञसेनीं परमप्रतीतौ भिक्षेत्यथावेदयतां नराग्र्यौ	001c  
कुटीगता सा त्वनवेक्ष्य पुत्रानुवाच भुङ्क्तेति समेत्य सर्वे	002a  
पश्चात्तु कुन्ती प्रसमीक्ष्य कन्यां कष्टं मया भाषितमित्युवाच	002c  
साधर्मभीता हि विलज्जमाना तां याज्ञसेनीं परमप्रतीताम्	003a  
पाणौ गृहीत्वोपजगाम कुन्ती युधिष्ठिरं वाक्यमुवाच चेदम्	003c  
इयं हि कन्या द्रुपदस्य राज्ञस्तवानुजाभ्यां मयि सन्निसृष्टा	004a  
यथोचितं पुत्र मयापि चोक्तं समेत्य भुङ्क्तेति नृप प्रमादात्	004c  
कथं मया नानृतमुक्तमद्य भवेत्कुरूणामृषभ ब्रवीहि	005a  
पाञ्चालराजस्य सुतामधर्मो न चोपवर्तेत नभूतपूर्वः	005c  
मुहूर्तमात्रं त्वनुचिन्त्य राजा युधिष्ठिरो मातरमुत्तमौजाः	006a  
कुन्तीं समाश्वास्य कुरुप्रवीरो धनञ्जयं वाक्यमिदं बभाषे	006c  
त्वया जिता पाण्डव याज्ञसेनी त्वया च तोषिष्यति राजपुत्री	007a  
प्रज्वाल्यतां हूयतां चापि वह्नि र्गृहाण पाणिं विधिवत्त्वमस्याः	007c  
अर्जुन उवाच	008    
मा मां नरेन्द्र त्वमधर्मभाजं कृथा न धर्मो ह्ययमीप्सितोऽन्यैः	008a  
भवान्निवेश्यः प्रथमं ततोऽयं भीमो महाबाहुरचिन्त्यकर्मा	008c  
अहं ततो नकुलोऽनन्तरं मे माद्रीसुतः सहदेवो जघन्यः	009a  
वृकोदरोऽहं च यमौ च राजन्नियं च कन्या भवतः स्म सर्वे	009c  
एवङ्गते यत्करणीयमत्र धर्म्यं यशस्यं कुरु तत्प्रचिन्त्य	010a  
पाञ्चालराजस्य च यत्प्रियं स्यात्तद्ब्रूहि सर्वे स्म वशे स्थितास्ते	010c  
वैशम्पायन उवाच	011    
ते दृष्ट्वा तत्र तिष्ठन्तीं सर्वे कृष्णां यशस्विनीम्	011a  
सम्प्रेक्ष्यान्योन्यमासीना हृदयैस्तामधारयन्	011c  
तेषां हि द्रौपदीं दृष्ट्वा सर्वेषाममितौजसाम्	012a  
सम्प्रमथ्येन्द्रियग्रामं प्रादुरासीन्मनोभवः	012c  
काम्यं रूपं हि पाञ्चाल्या विधात्रा विहितं स्वयम्	013a  
बभूवाधिकमन्याभ्यः सर्वभूतमनोहरम्	013c  
तेषामाकारभावज्ञः कुन्तीपुत्रो युधिष्ठिरः	014a  
द्वैपायनवचः कृत्स्नं संस्मरन्वै नरर्षभ	014c  
अब्रवीत्स हि तान्भ्रातॄन्मिथोभेदभयान्नृपः	015a  
सर्वेषां द्रौपदी भार्या भविष्यति हि नः शुभा	015c  
