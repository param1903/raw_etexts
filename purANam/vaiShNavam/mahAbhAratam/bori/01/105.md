001    वैशम्पायन उवाच
रूपसत्त्वगुणोपेता धर्मारामा महाव्रता	001a  
दुहिता कुन्तिभोजस्य कृते पित्रा स्वयंवरे	001c  
सिंहदंष्ट्रं गजस्कन्धमृषभाक्षं महाबलम्	002a  
भूमिपालसहस्राणां मध्ये पाण्डुमविन्दत	002c  
स तया कुन्तिभोजस्य दुहित्रा कुरुनन्दनः	003a  
युयुजेऽमितसौभाग्यः पौलोम्या मघवानिव	003c  
यात्वा देवव्रतेनापि मद्राणां पुटभेदनम्	004a  
विश्रुता त्रिषु लोकेषु माद्री मद्रपतेः सुता	004c  
सर्वराजसु विख्याता रूपेणासदृशी भुवि	005a  
पाण्डोरर्थे परिक्रीता धनेन महता तदा	005c  
विवाहं कारयामास भीष्मः पाण्डोर्महात्मनः	005e  
सिंहोरस्कं गजस्कन्धमृषभाक्षं मनस्विनम्	006a  
पाण्डुं दृष्ट्वा नरव्याघ्रं व्यस्मयन्त नरा भुवि	006c  
कृतोद्वाहस्ततः पाण्डुर्बलोत्साहसमन्वितः	007a  
जिगीषमाणो वसुधां ययौ शत्रूननेकशः	007c  
पूर्वमागस्कृतो गत्वा दशार्णाः समरे जिताः	008a  
पाण्डुना नरसिंहेन कौरवाणां यशोभृता	008c  
ततः सेनामुपादाय पाण्डुर्नानाविधध्वजाम्	009a  
प्रभूतहस्त्यश्वरथां पदातिगणसङ्कुलाम्	009c  
आगस्कृत्सर्ववीराणां वैरी सर्वमहीभृताम्	010a  
गोप्ता मगधराष्ट्रस्य दार्वो राजगृहे हतः	010c  
ततः कोशं समादाय वाहनानि बलानि च	011a  
पाण्डुना मिथिलां गत्वा विदेहाः समरे जिताः	011c  
तथा काशिषु सुह्मेषु पुण्ड्रेषु भरतर्षभ	012a  
स्वबाहुबलवीर्येण कुरूणामकरोद्यशः	012c  
तं शरौघमहाज्वालमस्त्रार्चिषमरिन्दमम्	013a  
पाण्डुपावकमासाद्य व्यदह्यन्त नराधिपाः	013c  
ते ससेनाः ससेनेन विध्वंसितबला नृपाः	014a  
पाण्डुना वशगाः कृत्वा करकर्मसु योजिताः	014c  
तेन ते निर्जिताः सर्वे पृथिव्यां सर्वपार्थिवाः	015a  
तमेकं मेनिरे शूरं देवेष्विव पुरन्दरम्	015c  
तं कृताञ्जलयः सर्वे प्रणता वसुधाधिपाः	016a  
उपाजग्मुर्धनं गृह्य रत्नानि विविधानि च	016c  
मणिमुक्ताप्रवालं च सुवर्णं रजतं तथा	017a  
गोरत्नान्यश्वरत्नानि रथरत्नानि कुञ्जरान्	017c  
खरोष्ट्रमहिषांश्चैव यच्च किञ्चिदजाविकम्	018a  
तत्सर्वं प्रतिजग्राह राजा नागपुराधिपः	018c  
तदादाय ययौ पाण्डुः पुनर्मुदितवाहनः	019a  
हर्षयिष्यन्स्वराष्ट्राणि पुरं च गजसाह्वयम्	019c  
शन्तनो राजसिंहस्य भरतस्य च धीमतः	020a  
प्रनष्टः कीर्तिजः शब्दः पाण्डुना पुनरुद्धृतः	020c  
ये पुरा कुरुराष्ट्राणि जह्रुः कुरुधनानि च	021a  
ते नागपुरसिंहेन पाण्डुना करदाः कृताः	021c  
इत्यभाषन्त राजानो राजामात्याश्च सङ्गताः	022a  
प्रतीतमनसो हृष्टाः पौरजानपदैः सह	022c  
प्रत्युद्ययुस्तं सम्प्राप्तं सर्वे भीष्मपुरोगमाः	023a  
ते नदूरमिवाध्वानं गत्वा नागपुरालयाः	023c  
आवृतं ददृशुर्लोकं हृष्टा बहुविधैर्जनैः	023e  
नानायानसमानीतै रत्नैरुच्चावचैस्तथा	024a  
हस्त्यश्वरथरत्नैश्च गोभिरुष्ट्रैरथाविकैः	024c  
नान्तं ददृशुरासाद्य भीष्मेण सह कौरवाः	024e  
सोऽभिवाद्य पितुः पादौ कौसल्यानन्दवर्धनः	025a  
यथार्हं मानयामास पौरजानपदानपि	025c  
प्रमृद्य परराष्ट्राणि कृतार्थं पुनरागतम्	026a  
पुत्रमासाद्य भीष्मस्तु हर्षादश्रूण्यवर्तयत्	026c  
स तूर्यशतसङ्घानां भेरीणां च महास्वनैः	027a  
हर्षयन्सर्वशः पौरान्विवेश गजसाह्वयम्	027c  
