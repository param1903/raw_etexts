001    वैशम्पायन उवाच
दर्शनीयांस्ततः पुत्रान्पाण्डुः पञ्च महावने	001a  
तान्पश्यन्पर्वते रेमे स्वबाहुबलपालितान्	001c  
सुपुष्पितवने काले कदाचिन्मधुमाधवे	002a  
भूतसम्मोहने राजा सभार्यो व्यचरद्वनम्	002c  
पलाशैस्तिलकैश्चूतैश्चम्पकैः पारिभद्रकैः	003a  
अन्यैश्च बहुभिर्वृक्षैः फलपुष्पसमृद्धिभिः	003c  
जलस्थानैश्च विविधैः पद्मिनीभिश्च शोभितम्	004a  
पाण्डोर्वनं तु सम्प्रेक्ष्य प्रजज्ञे हृदि मन्मथः	004c  
प्रहृष्टमनसं तत्र विहरन्तं यथामरम्	005a  
तं माद्र्यनुजगामैका वसनं बिभ्रती शुभम्	005c  
समीक्षमाणः स तु तां वयःस्थां तनुवाससम्	006a  
तस्य कामः प्रववृधे गहनेऽग्निरिवोत्थितः	006c  
रहस्यात्मसमां दृष्ट्वा राजा राजीवलोचनाम्	007a  
न शशाक नियन्तुं तं कामं कामबलात्कृतः	007c  
तत एनां बलाद्राजा निजग्राह रहोगताम्	008a  
वार्यमाणस्तया देव्या विस्फुरन्त्या यथाबलम्	008c  
स तु कामपरीतात्मा तं शापं नान्वबुध्यत	009a  
माद्रीं मैथुनधर्मेण गच्छमानो बलादिव	009c  
जीवितान्ताय कौरव्यो मन्मथस्य वशं गतः	010a  
शापजं भयमुत्सृज्य जगामैव बलात्प्रियाम्	010c  
तस्य कामात्मनो बुद्धिः साक्षात्कालेन मोहिता	011a  
सम्प्रमथ्येन्द्रियग्रामं प्रनष्टा सह चेतसा	011c  
स तया सह सङ्गम्य भार्यया कुरुनन्दन	012a  
पाण्डुः परमधर्मात्मा युयुजे कालधर्मणा	012c  
ततो माद्री समालिङ्ग्य राजानं गतचेतसम्	013a  
मुमोच दुःखजं शब्दं पुनः पुनरतीव ह	013c  
सह पुत्रैस्ततः कुन्ती माद्रीपुत्रौ च पाण्डवौ	014a  
आजग्मुः सहितास्तत्र यत्र राजा तथागतः	014c  
ततो माद्र्यब्रवीद्राजन्नार्ता कुन्तीमिदं वचः	015a  
एकैव त्वमिहागच्छ तिष्ठन्त्वत्रैव दारकाः	015c  
तच्छ्रुत्वा वचनं तस्यास्तत्रैवावार्य दारकान्	016a  
हताहमिति विक्रुश्य सहसोपजगाम ह	016c  
दृष्ट्वा पाण्डुं च माद्रीं च शयानौ धरणीतले	017a  
कुन्ती शोकपरीताङ्गी विललाप सुदुःखिता	017c  
रक्ष्यमाणो मया नित्यं वीरः सततमात्मवान्	018a  
कथं त्वमभ्यतिक्रान्तः शापं जानन्वनौकसः	018c  
ननु नाम त्वया माद्रि रक्षितव्यो जनाधिपः	019a  
सा कथं लोभितवती विजने त्वं नराधिपम्	019c  
कथं दीनस्य सततं त्वामासाद्य रहोगताम्	020a  
तं विचिन्तयतः शापं प्रहर्षः समजायत	020c  
धन्या त्वमसि बाह्लीकि मत्तो भाग्यतरा तथा	021a  
दृष्टवत्यसि यद्वक्त्रं प्रहृष्टस्य महीपतेः	021c  
022    माद्र्युवाच
विलोभ्यमानेन मया वार्यमाणेन चासकृत्	022a  
आत्मा न वारितोऽनेन सत्यं दिष्टं चिकीर्षुणा	022c  
023    कुन्त्युवाच
अहं ज्येष्ठा धर्मपत्नी ज्येष्ठं धर्मफलं मम	023a  
अवश्यं भाविनो भावान्मा मां माद्रि निवर्तय	023c  
अन्वेष्यामीह भर्तारमहं प्रेतवशं गतम्	024a  
उत्तिष्ठ त्वं विसृज्यैनमिमान्रक्षस्व दारकान्	024c  
025    माद्र्युवाच
अहमेवानुयास्यामि भर्तारमपलायिनम्	025a  
न हि तृप्तास्मि कामानां तज्ज्येष्ठा अनुमन्यताम्	025c  
मां चाभिगम्य क्षीणोऽयं कामाद्भरतसत्तमः	026a  
तमुच्छिन्द्यामस्य कामं कथं नु यमसादने	026c  
न चाप्यहं वर्तयन्ती निर्विशेषं सुतेषु ते	027a  
वृत्तिमार्ये चरिष्यामि स्पृशेदेनस्तथा हि माम्	027c  
तस्मान्मे सुतयोः कुन्ति वर्तितव्यं स्वपुत्रवत्	028a  
मां हि कामयमानोऽयं राजा प्रेतवशं गतः	028c  
राज्ञः शरीरेण सह ममापीदं कलेवरम्	029a  
दग्धव्यं सुप्रतिच्छन्नमेतदार्ये प्रियं कुरु	029c  
दारकेष्वप्रमत्ता च भवेथाश्च हिता मम	030a  
अतोऽन्यन्न प्रपश्यामि सन्देष्टव्यं हि किञ्चन	030c  
031    वैशम्पायन उवाच   
031a   इत्युक्त्वा तं चिताग्निस्थं धर्मपत्नी नरर्षभम्
031c   मद्रराजात्मजा तूर्णमन्वारोहयद्यशस्विनी 
