सूत उवाच	001  
एवमुक्तः स तेजस्वी शृङ्गी कोपसमन्वितः	001a  
मृतधारं गुरुं श्रुत्वा पर्यतप्यत मन्युना	001c  
स तं कृशमभिप्रेष्क्य सूनृतां वाचमुत्सृजन्	002a  
अपृच्छत कथं तातः स मेऽद्य मृतधारकः	002c  
कृश उवाच	003  
राज्ञा परिक्षिता तात मृगयां परिधावता	003a  
अवसक्तः पितुस्तेऽद्य मृतः स्कन्धे भुजङ्गमः	003c  
शृङ्ग्युवाच	004  
किं मे पित्रा कृतं तस्य राज्ञोऽनिष्टं दुरात्मनः	004a  
ब्रूहि त्वं कृश तत्त्वेन पश्य मे तपसो बलम्	004c  
कृश उवाच	005  
स राजा मृगयां यातः परिक्षिदभिमन्युजः	005a  
ससार मृगमेकाकी विद्ध्वा बाणेन पत्रिणा	005c  
न चापश्यन्मृगं राजा चरंस्तस्मिन्महावने	006a  
पितरं ते स दृष्ट्वैव पप्रच्छानभिभाषिणम्	006c  
तं स्थाणुभूतं तिष्ठन्तं क्षुत्पिपासाश्रमातुरः	007a  
पुनः पुनर्मृगं नष्टं पप्रच्छ पितरं तव	007c  
स च मौनव्रतोपेतो नैव तं प्रत्यभाषत	008a  
तस्य राजा धनुष्कोट्या सर्पं स्कन्धे समासृजत्	008c  
शृङ्गिंस्तव पिताद्यासौ तथैवास्ते यतव्रतः	009a  
सोऽपि राजा स्वनगरं प्रतियातो गजाह्वयम्	009c  
सूत उवाच	010  
श्रुत्वैवमृषिपुत्रस्तु दिवं स्तब्ध्वेव विष्ठितः	010a  
कोपसंरक्तनयनः प्रज्वलन्निव मन्युना	010c  
आविष्टः स तु कोपेन शशाप नृपतिं तदा	011a  
वार्युपस्पृश्य तेजस्वी क्रोधवेगबलात्कृतः	011c  
शृङ्ग्युवाच	012  
योऽसौ वृद्धस्य तातस्य तथा कृच्छ्रगतस्य च	012a  
स्कन्धे मृतमवास्राक्षीत्पन्नगं राजकिल्बिषी	012c  
तं पापमतिसङ्क्रुद्धस्तक्षकः पन्नगोत्तमः	013a  
आशीविषस्तिग्मतेजा मद्वाक्यबलचोदितः	013c  
सप्तरात्रादितो नेता यमस्य सदनं प्रति	014a  
द्विजानामवमन्तारं कुरूणामयशस्करम्	014c  
सूत उवाच	015  
इति शप्त्वा नृपं क्रुद्धः शृङ्गी पितरमभ्ययात्	015a  
आसीनं गोचरे तस्मिन्वहन्तं शवपन्नगम्	015c  
स तमालक्ष्य पितरं शृङ्गी स्कन्धगतेन वै	016a  
शवेन भुजगेनासीद्भूयः क्रोधसमन्वितः	016c  
दुःखाच्चाश्रूणि मुमुचे पितरं चेदमब्रवीत्	017a  
श्रुत्वेमां धर्षणां तात तव तेन दुरात्मना	017c  
राज्ञा परिक्षिता कोपादशपं तमहं नृपम्	018a  
यथार्हति स एवोग्रं शापं कुरुकुलाधमः	018c  
सप्तमेऽहनि तं पापं तक्षकः पन्नगोत्तमः	019a  
वैवस्वतस्य भवनं नेता परमदारुणम्	019c  
तमब्रवीत्पिता ब्रह्मंस्तथा कोपसमन्वितम्	020a  
न मे प्रियं कृतं तात नैष धर्मस्तपस्विनाम्	020c  
वयं तस्य नरेन्द्रस्य विषये निवसामहे	021a  
न्यायतो रक्षितास्तेन तस्य पापं न रोचये	021c  
सर्वथा वर्तमानस्य राज्ञो ह्यस्मद्विधैः सदा	022a  
क्षन्तव्यं पुत्र धर्मो हि हतो हन्ति न संशयः	022c  
यदि राजा न रक्षेत पीडा वै नः परा भवेत्	023a  
न शक्नुयाम चरितुं धर्मं पुत्र यथासुखम्	023c  
रक्ष्यमाणा वयं तात राजभिः शास्त्रदृष्टिभिः	024a  
चरामो विपुलं धर्मं तेषां चांशोऽस्ति धर्मतः	024c  
परिक्षित्तु विशेषेण यथास्य प्रपितामहः	025a  
रक्षत्यस्मान्यथा राज्ञा रक्षितव्याः प्रजास्तथा	025c  
तेनेह क्षुधितेनाद्य श्रान्तेन च तपस्विना	026a  
अजानता व्रतमिदं कृतमेतदसंशयम्	026c  
तस्मादिदं त्वया बाल्यात्सहसा दुष्कृतं कृतम्	027a  
न ह्यर्हति नृपः शापमस्मत्तः पुत्र सर्वथा	027c  
