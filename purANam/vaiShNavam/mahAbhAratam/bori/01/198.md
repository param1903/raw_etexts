धृतराष्ट्र उवाच	001  
भीष्मः शान्तनवो विद्वान्द्रोणश्च भगवानृषिः	001a  
हितं परमकं वाक्यं त्वं च सत्यं ब्रवीषि माम्	001c  
यथैव पाण्डोस्ते वीराः कुन्तीपुत्रा महारथाः	002a  
तथैव धर्मतः सर्वे मम पुत्रा न संशयः	002c  
यथैव मम पुत्राणामिदं राज्यं विधीयते	003a  
तथैव पाण्डुपुत्राणामिदं राज्यं न संशयः	003c  
क्षत्तरानय गच्छैतान्सह मात्रा सुसत्कृतान्	004a  
तया च देवरूपिण्या कृष्णया सह भारत	004c  
दिष्ट्या जीवन्ति ते पार्था दिष्ट्या जीवति सा पृथा	005a  
दिष्ट्या द्रुपदकन्यां च लब्धवन्तो महारथाः	005c  
दिष्ट्या वर्धामहे सर्वे दिष्ट्या शान्तः पुरोचनः	006a  
दिष्ट्या मम परं दुःखमपनीतं महाद्युते	006c  
वैशम्पायन उवाच	007  
ततो जगाम विदुरो धृतराष्ट्रस्य शासनात्	007a  
सकाशं यज्ञसेनस्य पाण्डवानां च भारत	007c  
तत्र गत्वा स धर्मज्ञः सर्वशास्त्रविशारदः	008a  
द्रुपदं न्यायतो राजन्संयुक्तमुपतस्थिवान्	008c  
स चापि प्रतिजग्राह धर्मेण विदुरं ततः	009a  
चक्रतुश्च यथान्यायं कुशलप्रश्नसंविदम्	009c  
ददर्श पाण्डवांस्तत्र वासुदेवं च भारत	010a  
स्नेहात्परिष्वज्य स तान्पप्रच्छानामयं ततः	010c  
तैश्चाप्यमितबुद्धिः स पूजितोऽथ यथाक्रमम्	011a  
वचनाद्धृतराष्ट्रस्य स्नेहयुक्तं पुनः पुनः	011c  
पप्रच्छानामयं राजंस्ततस्तान्पाण्डुनन्दनान्	012a  
प्रददौ चापि रत्नानि विविधानि वसूनि च	012c  
पाण्डवानां च कुन्त्याश्च द्रौपद्याश्च विशां पते	013a  
द्रुपदस्य च पुत्राणां यथा दत्तानि कौरवैः	013c  
प्रोवाच चामितमतिः प्रश्रितं विनयान्वितः	014a  
द्रुपदं पाण्डुपुत्राणां सन्निधौ केशवस्य च	014c  
राजञ्शृणु सहामात्यः सपुत्रश्च वचो मम	015a  
धृतराष्ट्रः सपुत्रस्त्वां सहामात्यः सबान्धवः	015c  
अब्रवीत्कुशलं राजन्प्रीयमाणः पुनः पुनः	016a  
प्रीतिमांस्ते दृढं चापि सम्बन्धेन नराधिप	016c  
तथा भीष्मः शान्तनवः कौरवैः सह सर्वशः	017a  
कुशलं त्वां महाप्राज्ञः सर्वतः परिपृच्छति	017c  
भारद्वाजो महेष्वासो द्रोणः प्रियसखस्तव	018a  
समाश्लेषमुपेत्य त्वां कुशलं परिपृच्छति	018c  
धृतराष्ट्रश्च पाञ्चाल्य त्वया सम्बन्धमीयिवान्	019a  
कृतार्थं मन्यतेऽऽत्मानं तथा सर्वेऽपि कौरवाः	019c  
न तथा राज्यसम्प्राप्तिस्तेषां प्रीतिकरी मता	020a  
यथा सम्बन्धकं प्राप्य यज्ञसेन त्वया सह	020c  
एतद्विदित्वा तु भवान्प्रस्थापयतु पाण्डवान्	021a  
द्रष्टुं हि पाण्डुदायादांस्त्वरन्ते कुरवो भृशम्	021c  
विप्रोषिता दीर्घकालमिमे चापि नरर्षभाः	022a  
उत्सुका नगरं द्रष्टुं भविष्यन्ति पृथा तथा	022c  
कृष्णामपि च पाञ्चालीं सर्वाः कुरुवरस्त्रियः	023a  
द्रष्टुकामाः प्रतीक्षन्ते पुरं च विषयं च नः	023c  
स भवान्पाण्डुपुत्राणामाज्ञापयतु माचिरम्	024a  
गमनं सहदाराणामेतदागमनं मम	024c  
विसृष्टेषु त्वया राजन्पाण्डवेषु महात्मसु	025a  
ततोऽहं प्रेषयिष्यामि धृतराष्ट्रस्य शीघ्रगान्	025c  
आगमिष्यन्ति कौन्तेयाः कुन्ती च सह कृष्णया	025e  
