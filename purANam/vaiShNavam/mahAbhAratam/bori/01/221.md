वैशम्पायन उवाच	001  
ततः प्रज्वलिते शुक्रे शार्ङ्गकास्ते सुदुःखिताः	001a  
व्यथिताः परमोद्विग्ना नाधिजग्मुः परायणम्	001c  
निशाम्य पुत्रकान्बालान्माता तेषां तपस्विनी	002a  
जरिता दुःखसन्तप्ता विललाप नरेश्वर	002c  
अयमग्निर्दहन्कक्षमित आयाति भीषणः	003a  
जगत्सन्दीपयन्भीमो मम दुःखविवर्धनः	003c  
इमे च मां कर्षयन्ति शिशवो मन्दचेतसः	004a  
अबर्हाश्चरणैर्हीनाः पूर्वेषां नः परायणम्	004c  
त्रासयंश्चायमायाति लेलिहानो महीरुहान्	004e  
अशक्तिमत्त्वाच्च सुता न शक्ताः सरणे मम	005a  
आदाय च न शक्तास्मि पुत्रान्सरितुमन्यतः	005c  
न च त्यक्तुमहं शक्ता हृदयं दूयतीव मे	006a  
कं नु जह्यामहं पुत्रं कमादाय व्रजाम्यहम्	006c  
किं नु मे स्यात्कृतं कृत्वा मन्यध्वं पुत्रकाः कथम्	007a  
चिन्तयाना विमोक्षं वो नाधिगच्छामि किञ्चन	007c  
छादयित्वा च वो गात्रैः करिष्ये मरणं सह	007e  
जरितारौ कुलं हीदं ज्येष्ठत्वेन प्रतिष्ठितम्	008a  
सारिसृक्वः प्रजायेत पितॄणां कुलवर्धनः	008c  
स्तम्बमित्रस्तपः कुर्याद्द्रोणो ब्रह्मविदुत्तमः	009a  
इत्येवमुक्त्वा प्रययौ पिता वो निर्घृणः पुरा	009c  
कमुपादाय शक्येत गन्तुं कस्यापदुत्तमा	010a  
किं नु कृत्वा कृतं कार्यं भवेदिति च विह्वला	010c  
नापश्यत्स्वधिया मोक्षं स्वसुतानां तदानलात्	011a  
एवं ब्रुवन्तीं शार्ङ्गास्ते प्रत्यूचुरथ मातरम्	011c  
स्नेहमुत्सृज्य मातस्त्वं पत यत्र न हव्यवाट्	012a  
अस्मासु हि विनष्टेषु भवितारः सुतास्तव	012c  
त्वयि मातर्विनष्टायां न नः स्यात्कुलसन्ततिः	012e  
अन्ववेक्ष्यैतदुभयं क्षमं स्याद्यत्कुलस्य नः	013a  
तद्वै कर्तुं परः कालो मातरेष भवेत्तव	013c  
मा वै कुलविनाशाय स्नेहं कार्षीः सुतेषु नः	014a  
न हीदं कर्म मोघं स्याल्लोककामस्य नः पितुः	014c  
जरितोवाच	015  
इदमाखोर्बिलं भूमौ वृक्षस्यास्य समीपतः	015a  
तदाविशध्वं त्वरिता वह्नेरत्र न वो भयम्	015c  
ततोऽहं पांसुना छिद्रमपिधास्यामि पुत्रकाः	016a  
एवं प्रतिकृतं मन्ये ज्वलतः कृष्णवर्त्मनः	016c  
तत एष्याम्यतीतेऽग्नौ विहर्तुं पांसुसञ्चयम्	017a  
रोचतामेष वोपायो विमोक्षाय हुताशनात्	017c  
शार्ङ्गका ऊचुः	018  
अबर्हान्मांसभूतान्नः क्रव्यादाखुर्विनाशयेत्	018a  
पश्यमाना भयमिदं न शक्ष्यामो निषेवितुम्	018c  
कथमग्निर्न नो दह्यात्कथमाखुर्न भक्षयेत्	019a  
कथं न स्यात्पिता मोघः कथं माता ध्रियेत नः	019c  
बिल आखोर्विनाशः स्यादग्नेराकाशचारिणाम्	020a  
अन्ववेक्ष्यैतदुभयं श्रेयान्दाहो न भक्षणम्	020c  
गर्हितं मरणं नः स्यादाखुना खादता बिले	021a  
शिष्टादिष्टः परित्यागः शरीरस्य हुताशनात्	021c  
