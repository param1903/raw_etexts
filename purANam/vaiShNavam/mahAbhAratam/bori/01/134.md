001    वैशम्पायन उवाच
ततः सर्वाः प्रकृतयो नगराद्वारणावतात्	001a  
सर्वमङ्गलसम्युक्ता यथाशास्त्रमतन्द्रिताः	001c  
श्रुत्वागतान्पाण्डुपुत्रान्नानायानैः सहस्रशः	002a  
अभिजग्मुर्नरश्रेष्ठाञ्श्रुत्वैव परया मुदा	002c  
ते समासाद्य कौन्तेयान्वारणावतका जनाः	003a  
कृत्वा जयाशिषः सर्वे परिवार्योपतस्थिरे	003c  
तैर्वृतः पुरुषव्याघ्रो धर्मराजो युधिष्ठिरः	004a  
विबभौ देवसङ्काशो वज्रपाणिरिवामरैः	004c  
सत्कृतास्ते तु पौरैश्च पौरान्सत्कृत्य चानघाः	005a  
अलङ्कृतं जनाकीर्णं विविशुर्वारणावतम्	005c  
ते प्रविश्य पुरं वीरास्तूर्णं जग्मुरथो गृहान्	006a  
ब्राह्मणानां महीपाल रतानां स्वेषु कर्मसु	006c  
नगराधिकृतानां च गृहाणि रथिनां तथा	007a  
उपतस्थुर्नरश्रेष्ठा वैश्यशूद्रगृहानपि	007c  
अर्चिताश्च नरैः पौरैः पाण्डवा भरतर्षभाः	008a  
जग्मुरावसथं पश्चात्पुरोचनपुरस्कृताः	008c  
तेभ्यो भक्ष्यान्नपानानि शयनानि शुभानि च	009a  
आसनानि च मुख्यानि प्रददौ स पुरोचनः	009c  
तत्र ते सत्कृतास्तेन सुमहार्हपरिच्छदाः	010a  
उपास्यमानाः पुरुषैरूषुः पुरनिवासिभिः	010c  
दशरात्रोषितानां तु तत्र तेषां पुरोचनः	011a  
निवेदयामास गृहं शिवाख्यमशिवं तदा	011c  
तत्र ते पुरुषव्याघ्रा विविशुः सपरिच्छदाः	012a  
पुरोचनस्य वचनात्कैलासमिव गुह्यकाः	012c  
तत्त्वगारमभिप्रेक्ष्य सर्वधर्मविशारदः	013a  
उवाचाग्नेयमित्येवं भीमसेनं युधिष्ठिरः	013c  
013e   जिघ्रन्सोम्य वसागन्धं सर्पिर्जतुविमिश्रितम्
कृतं हि व्यक्तमाग्नेयमिदं वेश्म परन्तप	014a  
शणसर्जरसं व्यक्तमानीतं गृहकर्मणि	014c  
014e   मुञ्जबल्वजवंशादि द्रव्यं सर्वं घृतोक्षितम्
शिल्पिभिः सुकृतं ह्याप्तैर्विनीतैर्वेश्मकर्मणि	015a  
विश्वस्तं मामयं पापो दग्धुकामः पुरोचनः	015c  
इमां तु तां महाबुद्धिर्विदुरो दृष्टवांस्तदा	016a  
आपदं तेन मां पार्थ स सम्बोधितवान्पुरा	016c  
ते वयं बोधितास्तेन बुद्धवन्तोऽशिवं गृहम्	017a  
आचार्यैः सुकृतं गूढैर्दुर्योधनवशानुगैः	017c  
018    भीम उवाच
यदिदं गृहमाग्नेयं विहितं मन्यते भवान्	018a  
तत्रैव साधु गच्छामो यत्र पूर्वोषिता वयम्	018c  
019    युधिष्ठिर उवाच
इह यत्तैर्निराकारैर्वस्तव्यमिति रोचये	019a  
नष्टैरिव विचिन्वद्भिर्गतिमिष्टां ध्रुवामितः	019c  
यदि विन्देत चाकारमस्माकं हि पुरोचनः	020a  
शीघ्रकारी ततो भूत्वा प्रसह्यापि दहेत नः	020c  
नायं बिभेत्युपक्रोशादधर्माद्वा पुरोचनः	021a  
तथा हि वर्तते मन्दः सुयोधनमते स्थितः	021c  
अपि चेह प्रदग्धेषु भीष्मोऽस्मासु पितामहः	022a  
कोपं कुर्यात्किमर्थं वा कौरवान्कोपयेत सः	022c  
022e   धर्म इत्येव कुप्येत तथान्ये कुरुपुङ्गवाः
वयं तु यदि दाहस्य बिभ्यतः प्रद्रवेम हि	023a  
स्पशैर्नो घातयेत्सार्वान्राज्यलुब्धः सुयोधनः	023c  
अपदस्थान्पदे तिष्ठन्नपक्षान्पक्षसंस्थितः	024a  
हीनकोशान्महाकोशः प्रयोगैर्घातयेद्ध्रुवम्	024c  
तदस्माभिरिमं पापं तं च पापं सुयोधनम्	025a  
वञ्चयद्भिर्निवस्तव्यं छन्नवासं क्वचित्क्वचित्	025c  
ते वयं मृगयाशीलाश्चराम वसुधामिमाम्	026a  
तथा नो विदिता मार्गा भविष्यन्ति पलायताम्	026c  
भौमं च बिलमद्यैव करवाम सुसंवृतम्	027a  
गूढोच्छ्वसान्न नस्तत्र हुताशः सम्प्रधक्ष्यति	027c  
वसतोऽत्र यथा चास्मान्न बुध्येत पुरोचनः	028a  
पौरो वापि जनः कश्चित्तथा कार्यमतन्द्रितैः	028c  
