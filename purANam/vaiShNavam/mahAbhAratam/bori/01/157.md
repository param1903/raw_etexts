वैशम्पायन उवाच	001  
वसत्सु तेषु प्रच्छन्नं पाण्डवेषु महात्मसु	001a  
आजगामाथ तान्द्रष्टुं व्यासः सत्यवतीसुतः	001c  
तमागतमभिप्रेक्ष्य प्रत्युद्गम्य परन्तपाः	002a  
प्रणिपत्याभिवाद्यैनं तस्थुः प्राञ्जलयस्तदा	002c  
समनुज्ञाप्य तान्सर्वानासीनान्मुनिरब्रवीत्	003a  
प्रसन्नः पूजितः पार्थैः प्रीतिपूर्वमिदं वचः	003c  
अपि धर्मेण वर्तध्वं शास्त्रेण च परन्तपाः	004a  
अपि विप्रेषु वः पूजा पूजार्हेषु न हीयते	004c  
अथ धर्मार्थवद्वाक्यमुक्त्वा स भगवानृषिः	005a  
विचित्राश्च कथास्तास्ताः पुनरेवेदमब्रवीत्	005c  
आसीत्तपोवने काचिदृषेः कन्या महात्मनः	006a  
विलग्नमध्या सुश्रोणी सुभ्रूः सर्वगुणान्विता	006c  
कर्मभिः स्वकृतैः सा तु दुर्भगा समपद्यत	007a  
नाध्यगच्छत्पतिं सा तु कन्या रूपवती सती	007c  
तपस्तप्तुमथारेभे पत्यर्थमसुखा ततः	008a  
तोषयामास तपसा सा किलोग्रेण शङ्करम् 	008c  
तस्याः स भगवांस्तुष्टस्तामुवाच तपस्विनीम्	009a  
वरं वरय भद्रं ते वरदोऽस्मीति भामिनि	009c  
अथेश्वरमुवाचेदमात्मनः सा वचो हितम्	010a  
पतिं सर्वगुणोपेतमिच्छामीति पुनः पुनः	010c  
तामथ प्रत्युवाचेदमीशानो वदतां वरः	011a  
पञ्च ते पतयो भद्रे भविष्यन्तीति शङ्करः	011c  
प्रतिब्रुवन्तीमेकं मे पतिं देहीति शङ्करम्	012a  
पुनरेवाब्रवीद्देव इदं वचनमुत्तमम्	012c  
पञ्चकृत्वस्त्वया उक्तः पतिं देहीत्यहं पुनः	013a  
देहमन्यं गतायास्ते यथोक्तं तद्भविष्यति	013c  
द्रुपदस्य कुले जाता कन्या सा देवरूपिणी	014a  
निर्दिष्टा भवतां पत्नी कृष्णा पार्षत्यनिन्दिता	014c  
पाञ्चालनगरं तस्मात्प्रविशध्वं महाबलाः	015a  
सुखिनस्तामनुप्राप्य भविष्यथ न संशयः	015c  
एवमुक्त्वा महाभागः पाण्डवानां पितामहः	016a  
पार्थानामन्त्र्य कुन्तीं च प्रातिष्ठत महातपाः	016c  
