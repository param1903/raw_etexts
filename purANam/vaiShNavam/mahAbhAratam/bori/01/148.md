कुन्त्युवाच	001  
कुतोमूलमिदं दुःखं ज्ञातुमिच्छामि तत्त्वतः	001a  
विदित्वा अपकर्षेयं शक्यं चेदपकर्षितुम्	001c  
ब्राह्मण उवाच	002  
उपपन्नं सतामेतद्यद्ब्रवीषि तपोधने	002a  
न तु दुःखमिदं शक्यं मानुषेण व्यपोहितुम्	002c  
समीपे नगरस्यास्य बको वसति राक्षसः	003a  
ईशो जनपदस्यास्य पुरस्य च महाबलः	003c  
पुष्टो मानुषमांसेन दुर्बुद्धिः पुरुषादकः	004a  
रक्षत्यसुरराण्नित्यमिमं जनपदं बली	004c  
नगरं चैव देशं च रक्षोबलसमन्वितः	005a  
तत्कृते परचक्राच्च भूतेभ्यश्च न नो भयम्	005c  
वेतनं तस्य विहितं शालिवाहस्य भोजनम्	006a  
महिषौ पुरुषश्चैको यस्तदादाय गच्छति	006c  
एकैकश्चैव पुरुषस्तत्प्रयच्छति भोजनम्	007a  
स वारो बहुभिर्वर्षैर्भवत्यसुतरो नरैः	007c  
तद्विमोक्षाय ये चापि यतन्ते पुरुषाः क्वचित्	008a  
सपुत्रदारांस्तान्हत्वा तद्रक्षो भक्षयत्युत	008c  
वेत्रकीयगृहे राजा नायं नयमिहास्थितः	009a  
अनामयं जनस्यास्य येन स्यादद्य शाश्वतम्	009c  
एतदर्हा वयं नूनं वसामो दुर्बलस्य ये	010a  
विषये नित्यमुद्विग्नाः कुराजानमुपाश्रिताः	010c  
ब्राह्मणाः कस्य वक्तव्याः कस्य वा छन्दचारिणः	011a  
गुणैरेते हि वास्यन्ते कामगाः पक्षिणो यथा	011c  
राजानं प्रथमं विन्देत्ततो भार्यां ततो धनम्	012a  
त्रयस्य सञ्चये चास्य ज्ञातीन्पुत्रांश्च धारयेत्	012c  
विपरीतं मया चेदं त्रयं सर्वमुपार्जितम्	013a  
त इमामापदं प्राप्य भृशं तप्स्यामहे वयम्	013c  
सोऽयमस्माननुप्राप्तो वारः कुलविनाशनः	014a  
भोजनं पुरुषश्चैकः प्रदेयं वेतनं मया	014c  
न च मे विद्यते वित्तं सङ्क्रेतुं पुरुषं क्वचित्	015a  
सुहृज्जनं प्रदातुं च न शक्ष्यामि कथञ्चन	015c  
गतिं चापि न पश्यामि तस्मान्मोक्षाय रक्षसः	015e  
सोऽहं दुःखार्णवे मग्नो महत्यसुतरे भृशम्	016a  
सहैवैतैर्गमिष्यामि बान्धवैरद्य राक्षसम्	016c  
ततो नः सहितान्क्षुद्रः सर्वानेवोपभोक्ष्यति	016e  
