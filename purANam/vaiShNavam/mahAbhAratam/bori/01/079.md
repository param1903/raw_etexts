वैशम्पायन उवाच	001  
जरां प्राप्य ययातिस्तु स्वपुरं प्राप्य चैव ह	001a  
पुत्रं ज्येष्ठं वरिष्ठं च यदुमित्यब्रवीद्वचः	001c  
जरा वली च मां तात पलितानि च पर्यगुः	002a  
काव्यस्योशनसः शापान्न च तृप्तोऽस्मि यौवने	002c  
त्वं यदो प्रतिपद्यस्व पाप्मानं जरया सह	003a  
यौवनेन त्वदीयेन चरेयं विषयानहम्	003c  
पूर्णे वर्षसहस्रे तु पुनस्ते यौवनं त्वहम्	004a  
दत्त्वा स्वं प्रतिपत्स्यामि पाप्मानं जरया सह	004c  
यदुरुवाच	005  
सितश्मश्रुशिरा दीनो जरया शिथिलीकृतः	005a  
वलीसन्ततगात्रश्च दुर्दर्शो दुर्बलः कृशः	005c  
अशक्तः कार्यकरणे परिभूतः स यौवनैः	006a  
सहोपजीविभिश्चैव तां जरां नाभिकामये	006c  
ययातिरुवाच	007  
यत्त्वं मे हृदयाज्जातो वयः स्वं न प्रयच्छसि	007a  
तस्मादराज्यभाक्तात प्रजा ते वै भविष्यति	007c  
तुर्वसो प्रतिपद्यस्व पाप्मानं जरया सह	008a  
यौवनेन चरेयं वै विषयांस्तव पुत्रक	008c  
पूर्णे वर्षसहस्रे तु पुनर्दास्यामि यौवनम्	009a  
स्वं चैव प्रतिपत्स्यामि पाप्मानं जरया सह	009c  
तुर्वसुरुवाच	010  
न कामये जरां तात कामभोगप्रणाशिनीम्	010a  
बलरूपान्तकरणीं बुद्धिप्राणविनाशिनीम्	010c  
ययातिरुवाच	011  
यत्त्वं मे हृदयाज्जातो वयः स्वं न प्रयच्छसि	011a  
तस्मात्प्रजा समुच्छेदं तुर्वसो तव यास्यति	011c  
सङ्कीर्णाचारधर्मेषु प्रतिलोमचरेषु च	012a  
पिशिताशिषु चान्त्येषु मूढ राजा भविष्यसि	012c  
गुरुदारप्रसक्तेषु तिर्यग्योनिगतेषु च	013a  
पशुधर्मिषु पापेषु म्लेच्छेषु प्रभविष्यसि	013c  
वैशम्पायन उवाच	014  
एवं स तुर्वसुं शप्त्वा ययातिः सुतमात्मनः	014a  
शर्मिष्ठायाः सुतं द्रुह्युमिदं वचनमब्रवीत्	014c  
द्रुह्यो त्वं प्रतिपद्यस्व वर्णरूपविनाशिनीम्	015a  
जरां वर्षसहस्रं मे यौवनं स्वं ददस्व च	015c  
पूर्णे वर्षसहस्रे तु प्रतिदास्यामि यौवनम्	016a  
स्वं चादास्यामि भूयोऽहं पाप्मानं जरया सह	016c  
द्रुह्युरुवाच	017  
न गजं न रथं नाश्वं जीर्णो भुङ्क्ते न च स्त्रियम्	017a  
वाग्भङ्गश्चास्य भवति तज्जरां नाभिकामये	017c  
ययातिरुवाच	018  
यत्त्वं मे हृदयाज्जातो वयः स्वं न प्रयच्छसि	018a  
तस्माद्द्रुह्यो प्रियः कामो न ते सम्पत्स्यते क्वचित्	018c  
उडुपप्लवसन्तारो यत्र नित्यं भविष्यति	019a  
अराजा भोजशब्दं त्वं तत्रावाप्स्यसि सान्वयः	019c  
अनो त्वं प्रतिपद्यस्व पाप्मानं जरया सह	020a  
एकं वर्षसहस्रं तु चरेयं यौवनेन ते	020c  
अनुरुवाच	021  
जीर्णः शिशुवदादत्तेऽकालेऽन्नमशुचिर्यथा	021a  
न जुहोति च कालेऽग्निं तां जरां नाभिकामये	021c  
ययातिरुवाच	022  
यत्त्वं मे हृदयाज्जातो वयः स्वं न प्रयच्छसि	022a  
जरादोषस्त्वयोक्तोऽयं तस्मात्त्वं प्रतिपत्स्यसे	022c  
प्रजाश्च यौवनप्राप्ता विनशिष्यन्त्यनो तव	023a  
अग्निप्रस्कन्दनपरस्त्वं चाप्येवं भविष्यसि	023c  
पूरो त्वं मे प्रियः पुत्रस्त्वं वरीयान्भविष्यसि	024a  
जरा वली च मे तात पलितानि च पर्यगुः	024c  
काव्यस्योशनसः शापान्न च तृप्तोऽस्मि यौवने	024e  
पूरो त्वं प्रतिपद्यस्व पाप्मानं जरया सह	025a  
कञ्चित्कालं चरेयं वै विषयान्वयसा तव	025c  
पूर्णे वर्षसहस्रे तु प्रतिदास्यामि यौवनम्	026a  
स्वं चैव प्रतिपत्स्यामि पाप्मानं जरया सह	026c  
वैशम्पायन उवाच	027  
एवमुक्तः प्रत्युवाच पूरुः पितरमञ्जसा	027a  
यथात्थ मां महाराज तत्करिष्यामि ते वचः	027c  
प्रतिपत्स्यामि ते राजन्पाप्मानं जरया सह	028a  
गृहाण यौवनं मत्तश्चर कामान्यथेप्सितान्	028c  
जरयाहं प्रतिच्छन्नो वयोरूपधरस्तव	029a  
यौवनं भवते दत्त्वा चरिष्यामि यथात्थ माम्	029c  
ययातिरुवाच	030  
पूरो प्रीतोऽस्मि ते वत्स प्रीतश्चेदं ददामि ते	030a  
सर्वकामसमृद्धा ते प्रजा राज्ये भविष्यति	030c  
