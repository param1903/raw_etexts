 मन्त्रिण ऊचुः	001  
 ततः स राजा राजेन्द्र स्कन्धे तस्य भुजङ्गमम्	001a  
 मुनेः क्षुत्क्षाम आसज्य स्वपुरं पुनराययौ	001c  
 ऋषेस्तस्य तु पुत्रोऽभूद्गवि जातो महायशाः	002a  
 शृङ्गी नाम महातेजास्तिग्मवीर्योऽतिकोपनः	002c  
 ब्रह्माणं सोऽभ्युपागम्य मुनिः पूजां चकार ह	003a  
 अनुज्ञातो गतस्तत्र शृङ्गी शुश्राव तं तदा	003c  
 सख्युः सकाशात्पितरं पित्रा ते धर्षितं तथा	003e  
 मृतं सर्पं समासक्तं पित्रा ते जनमेजय	004a  
 वहन्तं कुरुशार्दूल स्कन्धेनानपकारिणम्	004c  
 तपस्विनमतीवाथ तं मुनिप्रवरं नृप	005a  
 जितेन्द्रियं विशुद्धं च स्थितं कर्मण्यथाद्भुते	005c  
 तपसा द्योतितात्मानं स्वेष्वङ्गेषु यतं तथा	006a  
 शुभाचारं शुभकथं सुस्थिरं तमलोलुपम्	006c  
 अक्षुद्रमनसूयं च वृद्धं मौनव्रते स्थितम्	007a  
 शरण्यं सर्वभूतानां पित्रा विप्रकृतं तव	007c  
 शशापाथ स तच्छ्रुत्वा पितरं ते रुषान्वितः	008a  
 ऋषेः पुत्रो महातेजा बालोऽपि स्थविरैर्वरः	008c  
 स क्षिप्रमुदकं स्पृष्ट्वा रोषादिदमुवाच ह	009a  
 पितरं तेऽभिसन्धाय तेजसा प्रज्वलन्निव	009c  
 अनागसि गुरौ यो मे मृतं सर्पमवासृजत्	010a  
 तं नागस्तक्षकः क्रुद्धस्तेजसा सादयिष्यति	010c  
 सप्तरात्रादितः पापं पश्य मे तपसो बलम्	010e  
 इत्युक्त्वा प्रययौ तत्र पिता यत्रास्य सोऽभवत्	011a  
 दृष्ट्वा च पितरं तस्मै शापं तं प्रत्यवेदयत्	011c  
 स चापि मुनिशार्दूलः प्रेषयामास ते पितुः	012a  
 शप्तोऽसि मम पुत्रेण यत्तो भव महीपते	012c  
 तक्षकस्त्वां महाराज तेजसा सादयिष्यति	012e  
 श्रुत्वा तु तद्वचो घोरं पिता ते जनमेजय	013a  
 यत्तोऽभवत्परित्रस्तस्तक्षकात्पन्नगोत्तमात्	013c  
 ततस्तस्मिंस्तु दिवसे सप्तमे समुपस्थिते	014a  
 राज्ञः समीपं ब्रह्मर्षिः काश्यपो गन्तुमैच्छत	014c  
 तं ददर्शाथ नागेन्द्रः काश्यपं तक्षकस्तदा	015a  
 तमब्रवीत्पन्नगेन्द्रः काश्यपं त्वरितं व्रजन्	015c  
 क्व भवांस्त्वरितो याति किं च कार्यं चिकीर्षति	015e  
 काश्यप उवाच	016  
 यत्र राजा कुरुश्रेष्ठः परिक्षिन्नाम वै द्विज	016a  
 तक्षकेण भुजङ्गेन धक्ष्यते किल तत्र वै	016c  
 गच्छाम्यहं तं त्वरितः सद्यः कर्तुमपज्वरम्	017a  
 मयाभिपन्नं तं चापि न सर्पो धर्षयिष्यति	017c  
 तक्षक उवाच	018   
 किमर्थं तं मया दष्टं सञ्जीवयितुमिच्छसि	018a  
 ब्रूहि काममहं तेऽद्य दद्मि स्वं वेश्म गम्यताम्	018c  
 मन्त्रिण ऊचुः	019  
 धनलिप्सुरहं तत्र यामीत्युक्तश्च तेन सः	019a  
 तमुवाच महात्मानं मानयञ्श्लक्ष्णया गिरा	019c  
 यावद्धनं प्रार्थयसे तस्माद्राज्ञस्ततोऽधिकम्	020a  
 गृहाण मत्त एव त्वं सन्निवर्तस्व चानघ	020c  
 स एवमुक्तो नागेन काश्यपो द्विपदां वरः	021a  
 लब्ध्वा वित्तं निववृते तक्षकाद्यावदीप्सितम्	021c  
 तस्मिन्प्रतिगते विप्रे छद्मनोपेत्य तक्षकः	022a  
 तं नृपं नृपतिश्रेष्ठ पितरं धार्मिकं तव	022c  
 प्रासादस्थं यत्तमपि दग्धवान्विषवह्निना	023a  
 ततस्त्वं पुरुषव्याघ्र विजयायाभिषेचितः	023c  
 एतद्दृष्टं श्रुतं चापि यथावन्नृपसत्तम	024a  
 अस्माभिर्निखिलं सर्वं कथितं ते सुदारुणम्	024c  
 श्रुत्वा चैतं नृपश्रेष्ठ पार्थिवस्य पराभवम्	025a  
 अस्य चर्षेरुत्तङ्कस्य विधत्स्व यदनन्तरम्	025c  
 जनमेजय उवाच	026  
 एतत्तु श्रोतुमिच्छामि अटव्यां निर्जने वने	026a  
 संवादं पन्नगेन्द्रस्य काश्यपस्य च यत्तदा	026c  
 केन दृष्टं श्रुतं चापि भवतां श्रोत्रमागतम्	027a  
 श्रुत्वा चाथ विधास्यामि पन्नगान्तकरीं मतिम्	027c  
 मन्त्रिण ऊचुः	028  
 शृणु राजन्यथास्माकं येनैतत्कथितं पुरा	028a  
 समागमं द्विजेन्द्रस्य पन्नगेन्द्रस्य चाध्वनि	028c  
 तस्मिन्वृक्षे नरः कश्चिदिन्धनार्थाय पार्थिव	029a  
 विचिन्वन्पूर्वमारूढः शुष्कशाखं वनस्पतिम्	029c  
 अबुध्यमानौ तं तत्र वृक्षस्थं पन्नगद्विजौ	029e  
 स तु तेनैव वृक्षेण भस्मीभूतोऽभवत्तदा	030a  
 द्विजप्रभावाद्राजेन्द्र जीवितः सवनस्पतिः	030c  
 तेन गत्वा नृपश्रेष्ठ नगरेऽस्मिन्निवेदितम्	031a  
 यथावृत्तं तु तत्सर्वं तक्षकस्य द्विजस्य च	031c  
 एतत्ते कथितं राजन्यथावृत्तं यथाश्रुतम्	032a  
 श्रुत्वा तु नृपशार्दूल प्रकुरुष्व यथेप्सितम्	032c  
 सूत उवाच	033  
 मन्त्रिणां तु वचः श्रुत्वा स राजा जनमेजयः	033a  
 पर्यतप्यत दुःखार्तः प्रत्यपिंषत्करे करम्	033c  
 निःश्वासमुष्णमसकृद्दीर्घं राजीवलोचनः	034a  
 मुमोचाश्रूणि च तदा नेत्राभ्यां प्रततं नृपः	034c  
 उवाच च महीपालो दुःखशोकसमन्वितः	034e  
 श्रुत्वैतद्भवतां वाक्यं पितुर्मे स्वर्गतिं प्रति	035a  
 निश्चितेयं मम मतिर्या वै तां मे निबोधत	035c  
 अनन्तरमहं मन्ये तक्षकाय दुरात्मने	036a  
 प्रतिकर्तव्यमित्येव येन मे हिंसितः पिता	036c  
 ऋषेर्हि शृङ्गेर्वचनं कृत्वा दग्ध्वा च पार्थिवम्	037a  
 यदि गच्छेदसौ पापो ननु जीवेत्पिता मम	037c  
 परिहीयेत किं तस्य यदि जीवेत्स पार्थिवः	038a  
 काश्यपस्य प्रसादेन मन्त्रिणां सुनयेन च	038c  
 स तु वारितवान्मोहात्काश्यपं द्विजसत्तमम्	039a  
 सञ्जिजीवयिषुं प्राप्तं राजानमपराजितम्	039c  
 महानतिक्रमो ह्येष तक्षकस्य दुरात्मनः	040a  
 द्विजस्य योऽददद्द्रव्यं मा नृपं जीवयेदिति	040c  
 उत्तङ्कस्य प्रियं कुर्वन्नात्मनश्च महत्प्रियम्	041a  
 भवतां चैव सर्वेषां यास्याम्यपचितिं पितुः	041c  
