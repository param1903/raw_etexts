सूत उवाच	001   
एतत्ते सर्वमाख्यातममृतं मथितं यथा	001a  
यत्र सोऽश्वः समुत्पन्नः श्रीमानतुलविक्रमः	001c  
यं निशाम्य तदा कद्रूर्विनतामिदमब्रवीत्	002a  
उच्चैःश्रवा नु किंवर्णो भद्रे जानीहि माचिरम्	002c  
विनतोवाच	003  
श्वेत एवाश्वराजोऽयं किं वा त्वं मन्यसे शुभे	003a  
ब्रूहि वर्णं त्वमप्यस्य ततोऽत्र विपणावहे	003c  
कद्रूरुवाच	004  
कृष्णवालमहं मन्ये हयमेनं शुचिस्मिते	004a  
एहि सार्धं मया दीव्य दासीभावाय भामिनि	004c  
सूत उवाच	005  
एवं ते समयं कृत्वा दासीभावाय वै मिथः	005a  
जग्मतुः स्वगृहानेव श्वो द्रक्ष्याव इति स्म ह	005c  
ततः पुत्रसहस्रं तु कद्रूर्जिह्मं चिकीर्षती	006a  
आज्ञापयामास तदा वाला भूत्वाञ्जनप्रभाः	006c  
आविशध्वं हयं क्षिप्रं दासी न स्यामहं यथा	007a  
तद्वाक्यं नान्वपद्यन्त ताञ्शशाप भुजङ्गमान्	007c  
सर्पसत्रे वर्तमाने पावको वः प्रधक्ष्यति	008a  
जनमेजयस्य राजर्षेः पाण्डवेयस्य धीमतः	008c  
शापमेनं तु शुश्राव स्वयमेव पितामहः	009a  
अतिक्रूरं समुद्दिष्टं कद्र्वा दैवादतीव हि	009c  
सार्धं देवगणैः सर्वैर्वाचं तामन्वमोदत	010a  
बहुत्वं प्रेक्ष्य सर्पाणां प्रजानां हितकाम्यया	010c  
तिग्मवीर्यविषा ह्येते दन्दशूका महाबलाः	011a  
तेषां तीक्ष्णविषत्वाद्धि प्रजानां च हिताय वै	011c  
प्रादाद्विषहणीं विद्यां काश्यपाय महात्मने	011e  
