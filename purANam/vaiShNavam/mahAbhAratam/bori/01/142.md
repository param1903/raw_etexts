वैशम्पायन उवाच	001  
प्रबुद्धास्ते हिडिम्बाया रूपं दृष्ट्वातिमानुषम्	001a  
विस्मिताः पुरुषव्याघ्रा बभूवुः पृथया सह	001c  
ततः कुन्ती समीक्ष्यैनां विस्मिता रूपसम्पदा	002a  
उवाच मधुरं वाक्यं सान्त्वपूर्वमिदं शनैः	002c  
कस्य त्वं सुरगर्भाभे का चासि वरवर्णिनि	003a  
केन कार्येण सुश्रोणि कुतश्चागमनं तव	003c  
यदि वास्य वनस्यासि देवता यदि वाप्सराः	004a  
आचक्ष्व मम तत्सर्वं किमर्थं चेह तिष्ठसि	004c  
हिडिम्बोवाच	005  
यदेतत्पश्यसि वनं नीलमेघनिभं महत्	005a  
निवासो राक्षसस्यैतद्धिडिम्बस्य ममैव च	005c  
तस्य मां राक्षसेन्द्रस्य भगिनीं विद्धि भामिनि	006a  
भ्रात्रा सम्प्रेषितामार्ये त्वां सपुत्रां जिघांसता	006c  
क्रूरबुद्धेरहं तस्य वचनादागता इह	007a  
अद्राक्षं हेमवर्णाभं तव पुत्रं महौजसम्	007c  
ततोऽहं सर्वभूतानां भावे विचरता शुभे	008a  
चोदिता तव पुत्रस्य मन्मथेन वशानुगा	008c  
ततो वृतो मया भर्ता तव पुत्रो महाबलः	009a  
अपनेतुं च यतितो न चैव शकितो मया	009c  
चिरायमाणां मां ज्ञात्वा ततः स पुरुषादकः	010a  
स्वयमेवागतो हन्तुमिमान्सर्वांस्तवात्मजान्	010c  
स तेन मम कान्तेन तव पुत्रेण धीमता	011a  
बलादितो विनिष्पिष्य व्यपकृष्टो महात्मना	011c  
विकर्षन्तौ महावेगौ गर्जमानौ परस्परम्	012a  
पश्यध्वं युधि विक्रान्तावेतौ तौ नरराक्षसौ	012c  
वैशम्पायन उवाच	013  
तस्याः श्रुत्वैव वचनमुत्पपात युधिष्ठिरः	013a  
अर्जुनो नकुलश्चैव सहदेवश्च वीर्यवान्	013c  
तौ ते ददृशुरासक्तौ विकर्षन्तौ परस्परम्	014a  
काङ्क्षमाणौ जयं चैव सिंहाविव रणोत्कटौ	014c  
तावन्योन्यं समाश्लिष्य विकर्षन्तौ परस्परम्	015a  
दावाग्निधूमसदृशं चक्रतुः पार्थिवं रजः	015c  
वसुधारेणुसंवीतौ वसुधाधरसन्निभौ	016a  
विभ्राजेतां यथा शैलौ नीहारेणाभिसंवृतौ	016c  
राक्षसेन तथा भीमं क्लिश्यमानं निरीक्ष्य तु	017a  
उवाचेदं वचः पार्थः प्रहसञ्शनकैरिव	017c  
भीम मा भैर्महाबाहो न त्वां बुध्यामहे वयम्	018a  
समेतं भीमरूपेण प्रसुप्ताः श्रमकर्शिताः	018c  
साहाय्येऽस्मि स्थितः पार्थ योधयिष्यामि राक्षसम्	019a  
नकुलः सहदेवश्च मातरं गोपयिष्यतः	019c  
भीम उवाच	020  
उदासीनो निरीक्षस्व न कार्यः सम्भ्रमस्त्वया	020a  
न जात्वयं पुनर्जीवेन्मद्बाह्वन्तरमागतः	020c  
अर्जुन उवाच	021  
किमनेन चिरं भीम जीवता पापरक्षसा	021a  
गन्तव्यं न चिरं स्थातुमिह शक्यमरिन्दम	021c  
पुरा संरज्यते प्राची पुरा सन्ध्या प्रवर्तते	022a  
रौद्रे मुहूर्ते रक्षांसि प्रबलानि भवन्ति च	022c  
त्वरस्व भीम मा क्रीड जहि रक्षो विभीषणम्	023a  
पुरा विकुरुते मायां भुजयोः सारमर्पय	023c  
वैशम्पायन उवाच	024  
अर्जुनेनैवमुक्तस्तु भीमो भीमस्य रक्षसः	024a  
उत्क्षिप्याभ्रामयद्देहं तूर्णं गुणशताधिकम्	024c  
भीम उवाच	025  
वृथामांसैर्वृथा पुष्टो वृथा वृद्धो वृथामतिः	025a  
वृथामरणमर्हस्त्वं वृथाद्य न भविष्यसि	025c  
अर्जुन उवाच	026  
अथ वा मन्यसे भारं त्वमिमं राक्षसं युधि	026a  
करोमि तव साहाय्यं शीघ्रमेव निहन्यताम्	026c  
अथ वाप्यहमेवैनं हनिष्यामि वृकोदर	027a  
कृतकर्मा परिश्रान्तः साधु तावदुपारम	027c  
वैशम्पायन उवाच	028  
तस्य तद्वचनं श्रुत्वा भीमसेनोऽत्यमर्षणः	028a  
निष्पिष्यैनं बलाद्भूमौ पशुमारममारयत्	028c  
स मार्यमाणो भीमेन ननाद विपुलं स्वनम्	029a  
पूरयंस्तद्वनं सर्वं जलार्द्र इव दुन्दुभिः	029c  
भुजाभ्यां योक्त्रयित्वा तं बलवान्पाण्डुनन्दनः	030a  
मध्ये भङ्क्त्वा स बलवान्हर्षयामास पाण्डवान्	030c  
हिडिम्बं निहतं दृष्ट्वा संहृष्टास्ते तरस्विनः	031a  
अपूजयन्नरव्याघ्रं भीमसेनमरिन्दमम्	031c  
अभिपूज्य महात्मानं भीमं भीमपराक्रमम्	032a  
पुनरेवार्जुनो वाक्यमुवाचेदं वृकोदरम्	032c  
नदूरे नगरं मन्ये वनादस्मादहं प्रभो	033a  
शीघ्रं गच्छाम भद्रं ते न नो विद्यात्सुयोधनः	033c  
ततः सर्वे तथेत्युक्त्वा सह मात्रा परन्तपाः	034a  
प्रययुः पुरुषव्याघ्रा हिडिम्बा चैव राक्षसी	034c  
