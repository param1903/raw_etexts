गरुड उवाच	001  
सख्यं मेऽस्तु त्वया देव यथेच्छसि पुरन्दर	001a  
बलं तु मम जानीहि महच्चासह्यमेव च	001c  
कामं नैतत्प्रशंसन्ति सन्तः स्वबलसंस्तवम्	002a  
गुणसङ्कीर्तनं चापि स्वयमेव शतक्रतो	002c  
सखेति कृत्वा तु सखे पृष्टो वक्ष्याम्यहं त्वया	003a  
न ह्यात्मस्तवसंयुक्तं वक्तव्यमनिमित्ततः	003c  
सपर्वतवनामुर्वीं ससागरवनामिमाम्	004a  
पक्षनाड्यैकया शक्र त्वां चैवात्रावलम्बिनम्	004c  
सर्वान्सम्पिण्डितान्वापि लोकान्सस्थाणुजङ्गमान्	005a  
वहेयमपरिश्रान्तो विद्धीदं मे महद्बलम्	005c  
सूत उवाच	006  
इत्युक्तवचनं वीरं किरीटी श्रीमतां वरः	006a  
आह शौनक देवेन्द्रः सर्वभूतहितः प्रभुः	006c  
प्रतिगृह्यतामिदानीं मे सख्यमानन्त्यमुत्तमम्	007a  
न कार्यं तव सोमेन मम सोमः प्रदीयताम्	007c  
अस्मांस्ते हि प्रबाधेयुर्येभ्यो दद्याद्भवानिमम्	007e  
गरुड उवाच	008  
किञ्चित्कारणमुद्दिश्य सोमोऽयं नीयते मया	008a  
न दास्यामि समादातुं सोमं कस्मैचिदप्यहम्	008c  
यत्रेमं तु सहस्राक्ष निक्षिपेयमहं स्वयम्	009a  
त्वमादाय ततस्तूर्णं हरेथास्त्रिदशेश्वर	009c  
शक्र उवाच	010  
वाक्येनानेन तुष्टोऽहं यत्त्वयोक्तमिहाण्डज	010a  
यदिच्छसि वरं मत्तस्तद्गृहाण खगोत्तम	010c  
सूत उवाच	011  
इत्युक्तः प्रत्युवाचेदं कद्रूपुत्राननुस्मरन्	011a  
स्मृत्वा चैवोपधिकृतं मातुर्दास्यनिमित्ततः	011c  
ईशोऽहमपि सर्वस्य करिष्यामि तु तेऽर्थिताम्	012a  
भवेयुर्भुजगाः शक्र मम भक्ष्या महाबलाः	012c  
तथेत्युक्त्वान्वगच्छत्तं ततो दानवसूदनः	013a  
हरिष्यामि विनिक्षिप्तं सोममित्यनुभाष्य तम्	013c  
आजगाम ततस्तूर्णं सुपर्णो मातुरन्तिकम्	014a  
अथ सर्पानुवाचेदं सर्वान्परमहृष्टवत्	014c  
इदमानीतममृतं निक्षेप्स्यामि कुशेषु वः	015a  
स्नाता मङ्गलसंयुक्तास्ततः प्राश्नीत पन्नगाः	015c  
अदासी चैव मातेयमद्यप्रभृति चास्तु मे	016a  
यथोक्तं भवतामेतद्वचो मे प्रतिपादितम्	016c  
ततः स्नातुं गताः सर्पाः प्रत्युक्त्वा तं तथेत्युत	017a  
शक्रोऽप्यमृतमाक्षिप्य जगाम त्रिदिवं पुनः	017c  
अथागतास्तमुद्देशं सर्पाः सोमार्थिनस्तदा	018a  
स्नाताश्च कृतजप्याश्च प्रहृष्टाः कृतमङ्गलाः	018c  
तद्विज्ञाय हृतं सर्पाः प्रतिमायाकृतं च तत्	019a  
सोमस्थानमिदं चेति दर्भांस्ते लिलिहुस्तदा	019c  
ततो द्वैधीकृता जिह्वा सर्पाणां तेन कर्मणा	020a  
अभवंश्चामृतस्पर्शाद्दर्भास्तेऽथ पवित्रिणः	020c  
ततः सुपर्णः परमप्रहृष्टवान्विहृत्य मात्रा सह तत्र कानने	021a  
भुजङ्गभक्षः परमार्चितः खगैरहीनकीर्तिर्विनतामनन्दयत्	021c  
इमां कथां यः शृणुयान्नरः सदा; पठेत वा द्विजजनमुख्यसंसदि	022a  
असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात्	022c  
