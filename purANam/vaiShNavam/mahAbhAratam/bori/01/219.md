वैशम्पायन उवाच	001  
तथा शैलनिपातेन भीषिताः खाण्डवालयाः	001a  
दानवा राक्षसा नागास्तरक्ष्वृक्षवनौकसः	001c  
द्विपाः प्रभिन्नाः शार्दूलाः सिंहाः केसरिणस्तथा	001e  
मृगाश्च महिषाश्चैव शतशः पक्षिणस्तथा	002a  
समुद्विग्ना विससृपुस्तथान्या भूतजातयः	002c  
तं दावं समुदीक्षन्तः कृष्णौ चाभ्युद्यतायुधौ	003a  
उत्पातनादशब्देन सन्त्रासित इवाभवन्	003c  
स्वतेजोभास्वरं चक्रमुत्ससर्ज जनार्दनः	004a  
तेन ता जातयः क्षुद्राः सदानवनिशाचराः	004c  
निकृत्ताः शतशः सर्वा निपेतुरनलं क्षणात्	004e  
अदृश्यन्राक्षसास्तत्र कृष्णचक्रविदारिताः	005a  
वसारुधिरसम्पृक्ताः सन्ध्यायामिव तोयदाः	005c  
पिशाचान्पक्षिणो नागान्पशूंश्चापि सहस्रशः	006a  
निघ्नंश्चरति वार्ष्णेयः कालवत्तत्र भारत	006c  
क्षिप्तं क्षिप्तं हि तच्चक्रं कृष्णस्यामित्रघातिनः	007a  
हत्वानेकानि सत्त्वानि पाणिमेति पुनः पुनः	007c  
तथा तु निघ्नतस्तस्य सर्वसत्त्वानि भारत	008a  
बभूव रूपमत्युग्रं सर्वभूतात्मनस्तदा	008c  
समेतानां च देवानां दानवानां च सर्वशः	009a  
विजेता नाभवत्कश्चित्कृष्णपाण्डवयोर्मृधे	009c  
तयोर्बलात्परित्रातुं तं दावं तु यदा सुराः	010a  
नाशक्नुवञ्शमयितुं तदाभूवन्पराङ्मुखाः	010c  
शतक्रतुश्च सम्प्रेक्ष्य विमुखान्देवतागणान्	011a  
बभूवावस्थितः प्रीतः प्रशंसन्कृष्णपाण्डवौ	011c  
निवृत्तेषु तु देवेषु वागुवाचाशरीरिणी	012a  
शतक्रतुमभिप्रेक्ष्य महागम्भीरनिःस्वना	012c  
न ते सखा सन्निहितस्तक्षकः पन्नगोत्तमः	013a  
दाहकाले खाण्डवस्य कुरुक्षेत्रं गतो ह्यसौ	013c  
न च शक्यौ त्वया जेतुं युद्धेऽस्मिन्समवस्थितौ	014a  
वासुदेवार्जुनौ शक्र निबोधेदं वचो मम	014c  
नरनारायणौ देवौ तावेतौ विश्रुतौ दिवि	015a  
भवानप्यभिजानाति यद्वीर्यौ यत्पराक्रमौ	015c  
नैतौ शक्यौ दुराधर्षौ विजेतुमजितौ युधि	016a  
अपि सर्वेषु लोकेषु पुराणावृषिसत्तमौ	016c  
पूजनीयतमावेतावपि सर्वैः सुरासुरैः	017a  
सयक्षरक्षोगन्धर्वनरकिन्नरपन्नगैः	017c  
तस्मादितः सुरैः सार्धं गन्तुमर्हसि वासव	018a  
दिष्टं चाप्यनुपश्यैतत्खाण्डवस्य विनाशनम्	018c  
इति वाचमभिश्रुत्य तथ्यमित्यमरेश्वरः	019a  
कोपामर्षौ समुत्सृज्य सम्प्रतस्थे दिवं तदा	019c  
तं प्रस्थितं महात्मानं समवेक्ष्य दिवौकसः	020a  
त्वरिताः सहिता राजन्ननुजग्मुः शतक्रतुम्	020c  
देवराजं तदा यान्तं सह देवैरुदीक्ष्य तु	021a  
वासुदेवार्जुनौ वीरौ सिंहनादं विनेदतुः	021c  
देवराजे गते राजन्प्रहृष्टौ कृष्णपाण्डवौ	022a  
निर्विशङ्कं पुनर्दावं दाहयामासतुस्तदा	022c  
स मारुत इवाभ्राणि नाशयित्वार्जुनः सुरान्	023a  
व्यधमच्छरसम्पातैः प्राणिनः खाण्डवालयान्	023c  
न च स्म किञ्चिच्छक्नोति भूतं निश्चरितुं ततः	024a  
सञ्छिद्यमानमिषुभिरस्यता सव्यसाचिना	024c  
नाशकंस्तत्र भूतानि महान्त्यपि रणेऽर्जुनम्	025a  
निरीक्षितुममोघेषुं करिष्यन्ति कुतो रणम्	025c  
शतेनैकं च विव्याध शतं चैकेन पत्रिणा	026a  
व्यसवस्तेऽपतन्नग्नौ साक्षात्कालहता इव	026c  
न चालभन्त ते शर्म रोधःसु विषमेषु च	027a  
पितृदेवनिवासेषु सन्तापश्चाप्यजायत	027c  
भूतसङ्घसहस्राश्च दीनाश्चक्रुर्महास्वनम्	028a  
रुरुवुर्वारणाश्चैव तथैव मृगपक्षिणः	028c  
तेन शब्देन वित्रेसुर्गङ्गोदधिचरा झषाः	028e  
न ह्यर्जुनं महाबाहुं नापि कृष्णं महाबलम्	029a  
निरीक्षितुं वै शक्नोति कश्चिद्योद्धुं कुतः पुनः	029c  
एकायनगता येऽपि निष्पतन्त्यत्र केचन	030a  
राक्षसान्दानवान्नागाञ्जघ्ने चक्रेण तान्हरिः	030c  
ते विभिन्नशिरोदेहाश्चक्रवेगाद्गतासवः	031a  
पेतुरास्ये महाकाया दीप्तस्य वसुरेतसः	031c  
स मांसरुधिरौघैश्च मेदौघैश्च समीरितः	032a  
उपर्याकाशगो वह्निर्विधूमः समदृश्यत	032c  
दीप्ताक्षो दीप्तजिह्वश्च दीप्तव्यात्तमहाननः	033a  
दीप्तोर्ध्वकेशः पिङ्गाक्षः पिबन्प्राणभृतां वसाम्	033c  
तां स कृष्णार्जुनकृतां सुधां प्राप्य हुताशनः	034a  
बभूव मुदितस्तृप्तः परां निर्वृतिमागतः	034c  
अथासुरं मयं नाम तक्षकस्य निवेशनात्	035a  
विप्रद्रवन्तं सहसा ददर्श मधुसूदनः	035c  
तमग्निः प्रार्थयामास दिधक्षुर्वातसारथिः	036a  
देहवान्वै जटी भूत्वा नदंश्च जलदो यथा	036c  
जिघांसुर्वासुदेवश्च चक्रमुद्यम्य विष्ठितः	036e  
स चक्रमुद्यतं दृष्ट्वा दिधक्षुं च हुताशनम्	037a  
अभिधावार्जुनेत्येवं मयश्चुक्रोश भारत	037c  
तस्य भीतस्वनं श्रुत्वा मा भैरिति धनञ्जयः	038a  
प्रत्युवाच मयं पार्थो जीवयन्निव भारत	038c  
तं पार्थेनाभये दत्ते नमुचेर्भ्रातरं मयम्	039a  
न हन्तुमैच्छद्दाशार्हः पावको न ददाह च	039c  
तस्मिन्वने दह्यमाने षडग्निर्न ददाह च	040a  
अश्वसेनं मयं चापि चतुरः शार्ङ्गकानिति	040c  
