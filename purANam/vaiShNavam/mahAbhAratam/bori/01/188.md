वैशम्पायन उवाच	001    
ततस्ते पाण्डवाः सर्वे पाञ्चाल्यश्च महायशाः	001a  
प्रत्युत्थाय महात्मानं कृष्णं दृष्ट्वाभ्यपूजयन्	001c  
प्रतिनन्द्य स तान्सर्वान्पृष्ट्वा कुशलमन्ततः	002a  
आसने काञ्चने शुभ्रे निषसाद महामनाः	002c  
अनुज्ञातास्तु ते सर्वे कृष्णेनामिततेजसा	003a  
आसनेषु महार्हेषु निषेदुर्द्विपदां वराः	003c  
ततो मुहूर्तान्मधुरां वाणीमुच्चार्य पार्षतः	004a  
पप्रच्छ तं महात्मानं द्रौपद्यर्थे विशां पतिः	004c  
कथमेका बहूनां स्यान्न च स्याद्धर्मसङ्करः	005a  
एतन्नो भगवान्सर्वं प्रब्रवीतु यथातथम्	005c  
व्यास उवाच	006   
अस्मिन्धर्मे विप्रलम्भे लोकवेदविरोधके	006a  
यस्य यस्य मतं यद्यच्छ्रोतुमिच्छामि तस्य तत्	006c  
द्रुपद उवाच	007    
अधर्मोऽयं मम मतो विरुद्धो लोकवेदयोः	007a  
न ह्येका विद्यते पत्नी बहूनां द्विजसत्तम	007c  
न चाप्याचरितः पूर्वैरयं धर्मो महात्मभिः	008a  
न च धर्मोऽप्यनेकस्थश्चरितव्यः सनातनः	008c  
अतो नाहं करोम्येवं व्यवसायं क्रियां प्रति	009a  
धर्मसन्देहसन्दिग्धं प्रतिभाति हि मामिदम्	009c  
धृष्टद्युम्न उवाच	010    
यवीयसः कथं भार्यां ज्येष्ठो भ्राता द्विजर्षभ	010a  
ब्रह्मन्समभिवर्तेत सद्वृत्तः संस्तपोधन	010c  
न तु धर्मस्य सूक्ष्मत्वाद्गतिं विद्मः कथञ्चन	011a  
अधर्मो धर्म इति वा व्यवसायो न शक्यते	011c  
कर्तुमस्मद्विधैर्ब्रह्मंस्ततो न व्यवसाम्यहम्	012a  
पञ्चानां महिषी कृष्णा भवत्विति कथञ्चन	012c  
युधिष्ठिर उवाच	013    
न मे वागनृतं प्राह नाधर्मे धीयते मतिः	013a  
वर्तते हि मनो मेऽत्र नैषोऽधर्मः कथञचन	013c  
श्रूयते हि पुराणेऽपि जटिला नाम गौतमी	014a  
ऋषीनध्यासितवती सप्त धर्मभृतां वर	014c  
गुरोश्च वचनं प्राहुर्धर्मं धर्मज्ञसत्तम	015a  
गुरूणां चैव सर्वेषां जनित्री परमो गुरुः	015c  
सा चाप्युक्तवती वाचं भैक्षवद्भुज्यतामिति	016a  
तस्मादेतदहं मन्ये धर्मं द्विजवरोत्तम	016c  
कुन्त्युवाच	017    
एवमेतद्यथाहायं धर्मचारी युधिष्ठिरः	017a  
अनृतान्मे भयं तीव्रं मुच्येयमनृतात्कथम्	017c  
व्यास उवाच	018    
अनृतान्मोक्ष्यसे भद्रे धर्मश्चैष सनातनः	018a  
न तु वक्ष्यामि सर्वेषां पाञ्चाल शृणु मे स्वयम्	018c  
यथायं विहितो धर्मो यतश्चायं सनातनः	019a  
यथा च प्राह कौन्तेयस्तथा धर्मो न संशयः	019c  
वैशम्पायन उवाच	020    
तत उत्थाय भगवान्व्यासो द्वैपायनः प्रभुः	020a  
करे गृहीत्वा राजानं राजवेश्म समाविशत्	020c  
पाण्डवाश्चापि कुन्ती च धृष्टद्युम्नश्च पार्षतः	021a  
विचेतसस्ते तत्रैव प्रतीक्षन्ते स्म तावुभौ	021c  
ततो द्वैपायनस्तस्मै नरेन्द्राय महात्मने	022a  
आचख्यौ तद्यथा धर्मो बहूनामेकपत्निता	022c  
