ऋषय ऊचुः	001  
समन्तपञ्चकमिति यदुक्तं सूतनन्दन	001a  
एतत्सर्वं यथान्यायं श्रोतुमिच्छामहे वयम्	001c  
सूत उवाच	002  
शुश्रूषा यदि वो विप्रा ब्रुवतश्च कथाः शुभाः	002a  
समन्तपञ्चकाख्यं च श्रोतुमर्हथ सत्तमाः	002c  
त्रेताद्वापरयोः सन्धौ रामः शस्त्रभृतां वरः	003a  
असकृत्पार्थिवं क्षत्रं जघानामर्षचोदितः	003c  
स सर्वं क्षत्रमुत्साद्य स्ववीर्येणानलद्युतिः	004a  
समन्तपञ्चके पञ्च चकार रुधिरह्रदान्	004c  
स तेषु रुधिराम्भस्सु ह्रदेषु क्रोधमूर्च्छितः	005a  
पितॄन्सन्तर्पयामास रुधिरेणेति नः श्रुतम्	005c  
अथर्चीकादयोऽभ्येत्य पितरो ब्राह्मणर्षभम्	006a  
तं क्षमस्वेति सिषिधुस्ततः स विरराम ह	006c  
तेषां समीपे यो देशो ह्रदानां रुधिराम्भसाम्	007a  
समन्तपञ्चकमिति पुण्यं तत्परिकीर्तितम्	007c  
येन लिङ्गेन यो देशो युक्तः समुपलक्ष्यते	008a  
तेनैव नाम्ना तं देशं वाच्यमाहुर्मनीषिणः	008c  
अन्तरे चैव सम्प्राप्ते कलिद्वापरयोरभूत्	009a  
समन्तपञ्चके युद्धं कुरुपाण्डवसेनयोः	009c  
तस्मिन्परमधर्मिष्ठे देशे भूदोषवर्जिते	010a  
अष्टादश समाजग्मुरक्षौहिण्यो युयुत्सया	010c  
एवं नामाभिनिर्वृत्तं तस्य देशस्य वै द्विजाः	011a  
पुण्यश्च रमणीयश्च स देशो वः प्रकीर्तितः	011c  
तदेतत्कथितं सर्वं मया वो मुनिसत्तमाः	012a  
यथा देशः स विख्यातस्त्रिषु लोकेषु विश्रुतः	012c  
ऋषय ऊचुः	013  
अक्षौहिण्य इति प्रोक्तं यत्त्वया सूतनन्दन	013a  
एतदिच्छामहे श्रोतुं सर्वमेव यथातथम्	013c  
अक्षौहिण्याः परीमाणं रथाश्वनरदन्तिनाम्	014a  
यथावच्चैव नो ब्रूहि सर्वं हि विदितं तव	014c  
सूत उवाच	015  
एको रथो गजश्चैको नराः पञ्च पदातयः	015a  
त्रयश्च तुरगास्तज्ज्ञैः पत्तिरित्यभिधीयते	015c  
पत्तिं तु त्रिगुणामेतामाहुः सेनामुखं बुधाः	016a  
त्रीणि सेनामुखान्येको गुल्म इत्यभिधीयते	016c  
त्रयो गुल्मा गणो नाम वाहिनी तु गणास्त्रयः	017a  
स्मृतास्तिस्रस्तु वाहिन्यः पृतनेति विचक्षणैः	017c  
चमूस्तु पृतनास्तिस्रस्तिस्रश्चम्वस्त्वनीकिनी	018a  
अनीकिनीं दशगुणां प्राहुरक्षौहिणीं बुधाः	018c  
अक्षौहिण्याः प्रसङ्ख्यानं रथानां द्विजसत्तमाः	019a  
सङ्ख्यागणिततत्त्वज्ञैः सहस्राण्येकविंशतिः	019c  
शतान्युपरि चैवाष्टौ तथा भूयश्च सप्ततिः	020a  
गजानां तु परीमाणमेतदेवात्र निर्दिशेत्	020c  
ज्ञेयं शतसहस्रं तु सहस्राणि तथा नव	021a  
नराणामपि पञ्चाशच्छतानि त्रीणि चानघाः	021c  
पञ्चषष्टिसहस्राणि तथाश्वानां शतानि च	022a  
दशोत्तराणि षट्प्राहुर्यथावदिह सङ्ख्यया	022c  
एतामक्षौहिणीं प्राहुः सङ्ख्यातत्त्वविदो जनाः	023a  
यां वः कथितवानस्मि विस्तरेण द्विजोत्तमाः	023c  
एतया सङ्यया ह्यासन्कुरुपाण्डवसेनयोः	024a  
अक्षौहिण्यो द्विजश्रेष्ठाः पिण्डेनाष्टादशैव ताः	024c  
समेतास्तत्र वै देशे तत्रैव निधनं गताः	025a  
कौरवान्कारणं कृत्वा कालेनाद्भुतकर्मणा	025c  
अहानि युयुधे भीष्मो दशैव परमास्त्रवित्	026a  
अहानि पञ्च द्रोणस्तु ररक्ष कुरुवाहिनीम्	026c  
अहनी युयुधे द्वे तु कर्णः परबलार्दनः	027a  
शल्योऽर्धदिवसं त्वासीद्गदायुद्धमतः परम्	027c  
तस्यैव तु दिनस्यान्ते हार्दिक्यद्रौणिगौतमाः	028a  
प्रसुप्तं निशि विश्वस्तं जघ्नुर्यौधिष्ठिरं बलम्	028c  
यत्तु शौनकसत्रे ते भारताख्यानविस्तरम्	029a  
आख्यास्ये तत्र पौलोममाख्यानं चादितः परम्	029c  
विचित्रार्थपदाख्यानमनेकसमयान्वितम्	030a  
अभिपन्नं नरैः प्राज्ञैर्वैराग्यमिव मोक्षिभिः	030c  
आत्मेव वेदितव्येषु प्रियेष्विव च जीवितम्	031a  
इतिहासः प्रधानार्थः श्रेष्ठः सर्वागमेष्वयम्	031c  
इतिहासोत्तमे ह्यस्मिन्नर्पिता बुद्धिरुत्तमा	032a  
स्वरव्यञ्जनयोः कृत्स्ना लोकवेदाश्रयेव वाक्	032c  
अस्य प्रज्ञाभिपन्नस्य विचित्रपदपर्वणः	033a  
भारतस्येतिहासस्य श्रूयतां पर्वसङ्ग्रहः	033c  
पर्वानुक्रमणी पूर्वं द्वितीयं पर्वसङ्ग्रहः	034a  
पौष्यं पौलोममास्तीकमादिवंशावतारणम्	034c  
ततः सम्भवपर्वोक्तमद्भुतं देवनिर्मितम्	035a  
दाहो जतुगृहस्यात्र हैडिम्बं पर्व चोच्यते	035c  
ततो बकवधः पर्व पर्व चैत्ररथं ततः	036a  
ततः स्वयंवरं देव्याः पाञ्चाल्याः पर्व चोच्यते	036c  
क्षत्रधर्मेण निर्जित्य ततो वैवाहिकं स्मृतम्	037a  
विदुरागमनं पर्व राज्यलम्भस्तथैव च	037c  
अर्जुनस्य वने वासः सुभद्राहरणं ततः	038a  
सुभद्राहरणादूर्ध्वं ज्ञेयं हरणहारिकम्	038c  
ततः खाण्डवदाहाख्यं तत्रैव मयदर्शनम्	039a  
सभापर्व ततः प्रोक्तं मन्त्रपर्व ततः परम्	039c  
जरासन्धवधः पर्व पर्व दिग्विजयस्तथा	040a  
पर्व दिग्विजयादूर्ध्वं राजसूयिकमुच्यते	040c  
ततश्चार्घाभिहरणं शिशुपालवधस्ततः	041a  
द्यूतपर्व ततः प्रोक्तमनुद्यूतमतः परम्	041c  
तत आरण्यकं पर्व किर्मीरवध एव च	042a  
ईश्वरार्जुनयोर्युद्धं पर्व कैरातसञ्ज्ञितम्	042c  
इन्द्रलोकाभिगमनं पर्व ज्ञेयमतः परम्	043a  
तीर्थयात्रा ततः पर्व कुरुराजस्य धीमतः	043c  
जटासुरवधः पर्व यक्षयुद्धमतः परम्	044a  
तथैवाजगरं पर्व विज्ञेयं तदनन्तरम्	044c  
मार्कण्डेयसमस्या च पर्वोक्तं तदनन्तरम्	045a  
संवादश्च ततः पर्व द्रौपदीसत्यभामयोः	045c  
घोषयात्रा ततः पर्व मृगस्वप्नभयं ततः	046a  
व्रीहिद्रौणिकमाख्यानं ततोऽनन्तरमुच्यते	046c  
द्रौपदीहरणं पर्व सैन्धवेन वनात्ततः	047a  
कुण्डलाहरणं पर्व ततः परमिहोच्यते	047c  
आरणेयं ततः पर्व वैराटं तदनन्तरम्	048a  
कीचकानां वधः पर्व पर्व गोग्रहणं ततः	048c  
अभिमन्युना च वैराट्याः पर्व वैवाहिकं स्मृतम्	049a  
उद्योगपर्व विज्ञेयमत ऊर्ध्वं महाद्भुतम्	049c  
ततः सञ्जययानाख्यं पर्व ज्ञेयमतः परम्	050a  
प्रजागरं ततः पर्व धृतराष्ट्रस्य चिन्तया	050c  
पर्व सानत्सुजातं च गुह्यमध्यात्मदर्शनम्	051a  
यानसन्धिस्ततः पर्व भगवद्यानमेव च	051c  
ज्ञेयं विवादपर्वात्र कर्णस्यापि महात्मनः	052a  
निर्याणं पर्व च ततः कुरुपाण्डवसेनयोः	052c  
रथातिरथसङ्ख्या च पर्वोक्तं तदनन्तरम्	053a  
उलूकदूतागमनं पर्वामर्षविवर्धनम्	053c  
अम्बोपाख्यानमपि च पर्व ज्ञेयमतः परम्	054a  
भीष्माभिषेचनं पर्व ज्ञेयमद्भुतकारणम्	054c  
जम्बूखण्डविनिर्माणं पर्वोक्तं तदनन्तरम्	055a  
भूमिपर्व ततो ज्ञेयं द्वीपविस्तरकीर्तनम्	055c  
पर्वोक्तं भगवद्गीता पर्व भीष्मवधस्ततः	056a  
द्रोणाभिषेकः पर्वोक्तं संशप्तकवधस्ततः	056c  
अभिमन्युवधः पर्व प्रतिज्ञापर्व चोच्यते	057a  
जयद्रथवधः पर्व घटोत्कचवधस्ततः	057c  
ततो द्रोणवधः पर्व विज्ञेयं लोमहर्षणम्	058a  
मोक्षो नारायणास्त्रस्य पर्वानन्तरमुच्यते	058c  
कर्णपर्व ततो ज्ञेयं शल्यपर्व ततः परम्	059a  
ह्रदप्रवेशनं पर्व गदायुद्धमतः परम्	059c  
सारस्वतं ततः पर्व तीर्थवंशगुणान्वितम्	060a  
अत ऊर्ध्वं तु बीभत्सं पर्व सौप्तिकमुच्यते	060c  
ऐषीकं पर्व निर्दिष्टमत ऊर्ध्वं सुदारुणम्	061a  
जलप्रदानिकं पर्व स्त्रीपर्व च ततः परम्	061c  
श्राद्धपर्व ततो ज्ञेयं कुरूणामौर्ध्वदेहिकम्	062a  
आभिषेचनिकं पर्व धर्मराजस्य धीमतः	062c  
चार्वाकनिग्रहः पर्व रक्षसो ब्रह्मरूपिणः	063a  
प्रविभागो गृहाणां च पर्वोक्तं तदनन्तरम्	063c  
शान्तिपर्व ततो यत्र राजधर्मानुकीर्तनम्	064a  
आपद्धर्मश्च पर्वोक्तं मोक्षधर्मस्ततः परम्	064c  
ततः पर्व परिज्ञेयमानुशासनिकं परम्	065a  
स्वर्गारोहणिकं पर्व ततो भीष्मस्य धीमतः	065c  
ततोऽश्वमेधिकं पर्व सर्वपापप्रणाशनम्	066a  
अनुगीता ततः पर्व ज्ञेयमध्यात्मवाचकम्	066c  
पर्व चाश्रमवासाख्यं पुत्रदर्शनमेव च	067a  
नारदागमनं पर्व ततः परमिहोच्यते	067c  
मौसलं पर्व च ततो घोरं समनुवर्ण्यते	068a  
महाप्रस्थानिकं पर्व स्वर्गारोहणिकं ततः	068c  
हरिवंशस्ततः पर्व पुराणं खिलसञ्ज्ञितम्	069a  
भविष्यत्पर्व चाप्युक्तं खिलेष्वेवाद्भुतं महत्	069c  
एतत्पर्वशतं पूर्णं व्यासेनोक्तं महात्मना	070a  
यथावत्सूतपुत्रेण लोमहर्षणिना पुनः	070c  
कथितं नैमिषारण्ये पर्वाण्यष्टादशैव तु	071a  
समासो भारतस्यायं तत्रोक्तः पर्वसङ्ग्रहः	071c  
पौष्ये पर्वणि माहात्म्यमुत्तङ्कस्योपवर्णितम्	072a  
पौलोमे भृगुवंशस्य विस्तारः परिकीर्तितः	072c  
आस्तीके सर्वनागानां गरुडस्य च सम्भवः	073a  
क्षीरोदमथनं चैव जन्मोच्छैःश्रवसस्तथा	073c  
यजतः सर्पसत्रेण राज्ञः पारिक्षितस्य च	074a  
कथेयमभिनिर्वृत्ता भारतानां महात्मनाम्	074c  
विविधाः सम्भवा राज्ञामुक्ताः सम्भवपर्वणि	075a  
अन्येषां चैव विप्राणामृषेर्द्वैपायनस्य च	075c  
अंशावतरणं चात्र देवानां परिकीर्तितम्	076a  
दैत्यानां दानवानां च यक्षाणां च महौजसाम्	076c  
नागानामथ सर्पाणां गन्धर्वाणां पतत्रिणाम्	077a  
अन्येषां चैव भूतानां विविधानां समुद्भवः	077c  
वसूनां पुनरुत्पत्तिर्भागीरथ्यां महात्मनाम्	078a  
शन्तनोर्वेश्मनि पुनस्तेषां चारोहणं दिवि	078c  
तेजोंऽशानां च सङ्घाताद्भीष्मस्याप्यत्र सम्भवः	079a  
राज्यान्निवर्तनं चैव ब्रह्मचर्यव्रते स्थितिः	079c  
प्रतिज्ञापालनं चैव रक्षा चित्राङ्गदस्य च	080a  
हते चित्राङ्गदे चैव रक्षा भ्रातुर्यवीयसः	080c  
विचित्रवीर्यस्य तथा राज्ये सम्प्रतिपादनम्	081a  
धर्मस्य नृषु सम्भूतिरणीमाण्डव्यशापजा	081c  
कृष्णद्वैपायनाच्चैव प्रसूतिर्वरदानजा	082a  
धृतराष्ट्रस्य पाण्डोश्च पाण्डवानां च सम्भवः	082c  
वारणावतयात्रा च मन्त्रो दुर्योधनस्य च	083a  
विदुरस्य च वाक्येन सुरुङ्गोपक्रमक्रिया	083c  
पाण्डवानां वने घोरे हिडिम्बायाश्च दर्शनम्	084a  
घटोत्कचस्य चोत्पत्तिरत्रैव परिकीर्तिता	084c  
अज्ञातचर्या पाण्डूनां वासो ब्राह्मणवेश्मनि	085a  
बकस्य निधनं चैव नागराणां च विस्मयः	085c  
अङ्गारपर्णं निर्जित्य गङ्गाकूलेऽर्जुनस्तदा	086a  
भ्रातृभिः सहितः सर्वैः पाञ्चालानभितो ययौ	086c  
तापत्यमथ वासिष्ठमौर्वं चाख्यानमुत्तमम्	087a  
पञ्चेन्द्राणामुपाख्यानमत्रैवाद्भुतमुच्यते	087c  
पञ्चानामेकपत्नीत्वे विमर्शो द्रुपदस्य च	088a  
द्रौपद्या देवविहितो विवाहश्चाप्यमानुषः	088c  
विदुरस्य च सम्प्राप्तिर्दर्शनं केशवस्य च	089a  
खाण्डवप्रस्थवासश्च तथा राज्यार्धशासनम्	089c  
नारदस्याज्ञया चैव द्रौपद्याः समयक्रिया	090a  
सुन्दोपसुन्दयोस्तत्र उपाख्यानं प्रकीर्तितम्	090c  
पार्थस्य वनवासश्च उलूप्या पथि सङ्गमः	091a  
पुण्यतीर्थानुसंयानं बभ्रुवाहनजन्म च	091c  
द्वारकायां सुभद्रा च कामयानेन कामिनी	092a  
वासुदेवस्यानुमते प्राप्ता चैव किरीटिना	092c  
हरणं गृह्य सम्प्राप्ते कृष्णे देवकिनन्दने	093a  
सम्प्राप्तिश्चक्रधनुषोः खाण्डवस्य च दाहनम्	093c  
अभिमन्योः सुभद्रायां जन्म चोत्तमतेजसः	094a  
मयस्य मोक्षो ज्वलनाद्भुजङ्गस्य च मोक्षणम्	094c  
महर्षेर्मन्दपालस्य शार्ङ्ग्यां तनयसम्भवः	094e  
इत्येतदादिपर्वोक्तं प्रथमं बहुविस्तरम्	095a  
अध्यायानां शते द्वे तु सङ्ख्याते परमर्षिणा	095c  
अष्टादशैव चाध्याया व्यासेनोत्तमतेजसा	095e  
सप्त श्लोकसहस्राणि तथा नव शतानि च	096a  
श्लोकाश्च चतुराशीतिर्दृष्टो ग्रन्थो महात्मना	096c  
द्वितीयं तु सभापर्व बहुवृत्तान्तमुच्यते	097a  
सभाक्रिया पाण्डवानां किङ्कराणां च दर्शनम्	097c  
लोकपालसभाख्यानं नारदाद्देवदर्शनात्	098a  
राजसूयस्य चारम्भो जरासन्धवधस्तथा	098c  
गिरिव्रजे निरुद्धानां राज्ञां कृष्णेन मोक्षणम्	099a  
राजसूयेऽर्घसंवादे शिशुपालवधस्तथा	099c  
यज्ञे विभूतिं तां दृष्ट्वा दुःखामर्षान्वितस्य च	100a  
दुर्योधनस्यावहासो भीमेन च सभातले	100c  
यत्रास्य मन्युरुद्भूतो येन द्यूतमकारयत्	101a  
यत्र धर्मसुतं द्यूते शकुनिः कितवोऽजयत्	101c  
यत्र द्यूतार्णवे मग्नान्द्रौपदी नौरिवार्णवात्	102a  
तारयामास तांस्तीर्णाञ्ज्ञात्वा दुर्योधनो नृपः	102c  
पुनरेव ततो द्यूते समाह्वयत पाण्डवान्	102e  
एतत्सर्वं सभापर्व समाख्यातं महात्मना	103a  
अध्यायाः सप्ततिर्ज्ञेयास्तथा द्वौ चात्र सङ्यया	103c  
श्लोकानां द्वे सहस्रे तु पञ्च श्लोकशतानि च	104a  
श्लोकाश्चैकादश ज्ञेयाः पर्वण्यस्मिन्प्रकीर्तिताः	104c  
अतः परं तृतीयं तु ज्ञेयमारण्यकं महत्	105a  
पौरानुगमनं चैव धर्मपुत्रस्य धीमतः	105c  
वृष्णीनामागमो यत्र पाञ्चालानां च सर्वशः	106a  
यत्र सौभवधाख्यानं किर्मीरवध एव च	106c  
अस्त्रहेतोर्विवासश्च पार्थस्यामिततेजसः	106e  
महादेवेन युद्धं च किरातवपुषा सह	107a  
दर्शनं लोकपालानां स्वर्गारोहणमेव च	107c  
दर्शनं बृहदश्वस्य महर्षेर्भावितात्मनः	108a  
युधिष्ठिरस्य चार्तस्य व्यसने परिदेवनम्	108c  
नलोपाख्यानमत्रैव धर्मिष्ठं करुणोदयम्	109a  
दमयन्त्याः स्थितिर्यत्र नलस्य व्यसनागमे	109c  
वनवासगतानां च पाण्डवानां महात्मनाम्	110a  
स्वर्गे प्रवृत्तिराख्याता लोमशेनार्जुनस्य वै	110c  
तीर्थयात्रा तथैवात्र पाण्डवानां महात्मनाम्	111a  
जटासुरस्य तत्रैव वधः समुपवर्ण्यते	111c  
नियुक्तो भीमसेनश्च द्रौपद्या गन्धमादने	112a  
यत्र मन्दारपुष्पार्थं नलिनीं तामधर्षयत्	112c  
यत्रास्य सुमहद्युद्धमभवत्सह राक्षसैः	113a  
यक्षैश्चापि महावीर्यैर्मणिमत्प्रमुखैस्तथा	113c  
आगस्त्यमपि चाख्यानं यत्र वातापिभक्षणम्	114a  
लोपामुद्राभिगमनमपत्यार्थमृषेरपि	114c  
ततः श्येनकपोतीयमुपाख्यानमनन्तरम्	115a  
इन्द्रोऽग्निर्यत्र धर्मश्च अजिज्ञासञ्छिबिं नृपम्	115c  
ऋश्यशृङ्गस्य चरितं कौमारब्रह्मचारिणः	116a  
जामदग्न्यस्य रामस्य चरितं भूरितेजसः	116c  
कार्तवीर्यवधो यत्र हैहयानां च वर्ण्यते	117a  
सौकन्यमपि चाख्यानं च्यवनो यत्र भार्गवः	117c  
शर्यातियज्ञे नासत्यौ कृतवान्सोमपीथिनौ	118a  
ताभ्यां च यत्र स मुनिर्यौवनं प्रतिपादितः	118c  
जन्तूपाख्यानमत्रैव यत्र पुत्रेण सोमकः	119a  
पुत्रार्थमयजद्राजा लेभे पुत्रशतं च सः	119c  
अष्टावक्रीयमत्रैव विवादे यत्र बन्दिनम्	120a  
विजित्य सागरं प्राप्तं पितरं लब्धवानृषिः	120c  
अवाप्य दिव्यान्यस्त्राणि गुर्वर्थे सव्यसाचिना	121a  
निवातकवचैर्युद्धं हिरण्यपुरवासिभिः	121c  
समागमश्च पार्थस्य भ्रातृभिर्गन्धमादने	122a  
घोषयात्रा च गन्धर्वैर्यत्र युद्धं किरीटिनः	122c  
पुनरागमनं चैव तेषां द्वैतवनं सरः	123a  
जयद्रथेनापहारो द्रौपद्याश्चाश्रमान्तरात्	123c  
यत्रैनमन्वयाद्भीमो वायुवेगसमो जवे	124a  
मार्कण्डेयसमस्यायामुपाख्यानानि भागशः	124c  
सन्दर्शनं च कृष्णस्य संवादश्चैव सत्यया	125a  
व्रीहिद्रौणिकमाख्यानमैन्द्रद्युम्नं तथैव च	125c  
सावित्र्यौद्दालकीयं च वैन्योपाख्यानमेव च	126a  
रामायणमुपाख्यानमत्रैव बहुविस्तरम्	126c  
कर्णस्य परिमोषोऽत्र कुण्डलाभ्यां पुरन्दरात्	127a  
आरणेयमुपाख्यानं यत्र धर्मोऽन्वशात्सुतम्	127c  
जग्मुर्लब्धवरा यत्र पाण्डवाः पश्चिमां दिशम्	127e  
एतदारण्यकं पर्व तृतीयं परिकीर्तितम्	128a  
अत्राध्यायशते द्वे तु सङ्ख्याते परमर्षिणा	128c  
एकोनसप्ततिश्चैव तथाध्यायाः प्रकीर्तिताः	128e  
एकादश सहस्राणि श्लोकानां षट्शतानि च	129a  
चतुःषष्टिस्तथा श्लोकाः पर्वैतत्परिकीर्तितम्	129c  
अतः परं निबोधेदं वैराटं पर्वविस्तरम्	130a  
विराटनगरं गत्वा श्मशाने विपुलां शमीम्	130c  
दृष्ट्वा सन्निदधुस्तत्र पाण्डवा आयुधान्युत	130e  
यत्र प्रविश्य नगरं छद्मभिर्न्यवसन्त ते	131a  
दुरात्मनो वधो यत्र कीचकस्य वृकोदरात्	131c  
गोग्रहे यत्र पार्थेन निर्जिताः कुरवो युधि	132a  
गोधनं च विराटस्य मोक्षितं यत्र पाण्डवैः	132c  
विराटेनोत्तरा दत्ता स्नुषा यत्र किरीटिनः	133a  
अभिमन्युं समुद्दिश्य सौभद्रमरिघातिनम्	133c  
चतुर्थमेतद्विपुलं वैराटं पर्व वर्णितम्	134a  
अत्रापि परिसङ्ख्यातमध्यायानां महात्मना	134c  
सप्तषष्टिरथो पूर्णा श्लोकाग्रमपि मे शृणु	135a  
श्लोकानां द्वे सहस्रे तु श्लोकाः पञ्चाशदेव तु	135c  
पर्वण्यस्मिन्समाख्याताः सङ्यया परमर्षिणा	135e  
उद्योगपर्व विज्ञेयं पञ्चमं शृण्वतः परम्	136a  
उपप्लव्ये निविष्टेषु पाण्डवेषु जिगीषया	136c  
दुर्योधनोऽर्जुनश्चैव वासुदेवमुपस्थितौ	136e  
साहाय्यमस्मिन्समरे भवान्नौ कर्तुमर्हति	137a  
इत्युक्ते वचने कृष्णो यत्रोवाच महामतिः	137c  
अयुध्यमानमात्मानं मन्त्रिणं पुरुषर्षभौ	138a  
अक्षौहिणीं वा सैन्यस्य कस्य वा किं ददाम्यहम्	138c  
वव्रे दुर्योधनः सैन्यं मन्दात्मा यत्र दुर्मतिः	139a  
अयुध्यमानं सचिवं वव्रे कृष्णं धनञ्जयः	139c  
सञ्जयं प्रेषयामास शमार्थं पाण्डवान्प्रति	140a  
यत्र दूतं महाराजो धृतराष्ट्रः प्रतापवान्	140c  
श्रुत्वा च पाण्डवान्यत्र वासुदेवपुरोगमान्	141a  
प्रजागरः सम्प्रजज्ञे धृतराष्ट्रस्य चिन्तया	141c  
विदुरो यत्र वाक्यानि विचित्राणि हितानि च	142a  
श्रावयामास राजानं धृतराष्ट्रं मनीषिणम्	142c  
तथा सनत्सुजातेन यत्राध्यात्ममनुत्तमम्	143a  
मनस्तापान्वितो राजा श्रावितः शोकलालसः	143c  
प्रभाते राजसमितौ सञ्जयो यत्र चाभिभोः	144a  
ऐकात्म्यं वासुदेवस्य प्रोक्तवानर्जुनस्य च	144c  
यत्र कृष्णो दयापन्नः सन्धिमिच्छन्महायशाः	145a  
स्वयमागाच्छमं कर्तुं नगरं नागसाह्वयम्	145c  
प्रत्याख्यानं च कृष्णस्य राज्ञा दुर्योधनेन वै	146a  
शमार्थं याचमानस्य पक्षयोरुभयोर्हितम्	146c  
कर्णदुर्योधनादीनां दुष्टं विज्ञाय मन्त्रितम्	147a  
योगेश्वरत्वं कृष्णेन यत्र राजसु दर्शितम्	147c  
रथमारोप्य कृष्णेन यत्र कर्णोऽनुमन्त्रितः	148a  
उपायपूर्वं शौण्डीर्यात्प्रत्याख्यातश्च तेन सः	148c  
ततश्चाप्यभिनिर्यात्रा रथाश्वनरदन्तिनाम्	149a  
नगराद्धास्तिनपुराद्बलसङ्ख्यानमेव च	149c  
यत्र राज्ञा उलूकस्य प्रेषणं पाण्डवान्प्रति	150a  
श्वोभाविनि महायुद्धे दूत्येन क्रूरवादिना	150c  
रथातिरथसङ्ख्यानमम्बोपाख्यानमेव च	150e  
एतत्सुबहुवृत्तान्तं पञ्चमं पर्व भारते	151a  
उद्योगपर्व निर्दिष्टं सन्धिविग्रहसंश्रितम्	151c  
अध्यायाः सङ्यया त्वत्र षडशीतिशतं स्मृतम्	152a  
श्लोकानां षट्सहस्राणि तावन्त्येव शतानि च	152c  
श्लोकाश्च नवतिः प्रोक्तास्तथैवाष्टौ महात्मना	153a  
व्यासेनोदारमतिना पर्वण्यस्मिंस्तपोधनाः	153c  
अत ऊर्ध्वं विचित्रार्थं भीष्मपर्व प्रचक्षते	154a  
जम्बूखण्डविनिर्माणं यत्रोक्तं सञ्जयेन ह	154c  
यत्र युद्धमभूद्घोरं दशाहान्यतिदारुणम्	155a  
यत्र यौधिष्ठिरं सैन्यं विषादमगमत्परम्	155c  
कश्मलं यत्र पार्थस्य वासुदेवो महामतिः	156a  
मोहजं नाशयामास हेतुभिर्मोक्षदर्शनैः	156c  
शिखण्डिनं पुरस्कृत्य यत्र पार्थो महाधनुः	157a  
विनिघ्नन्निशितैर्बाणै रथाद्भीष्ममपातयत्	157c  
षष्ठमेतन्महापर्व भारते परिकीर्तितम्	158a  
अध्यायानां शतं प्रोक्तं सप्तदश तथापरे	158c  
पञ्च श्लोकसहस्राणि सङ्ययाष्टौ शतानि च	159a  
श्लोकाश्च चतुराशीतिः पर्वण्यस्मिन्प्रकीर्तिताः	159c  
व्यासेन वेदविदुषा सङ्ख्याता भीष्मपर्वणि	159e  
द्रोणपर्व ततश्चित्रं बहुवृत्तान्तमुच्यते	160a  
यत्र संशप्तकाः पार्थमपनिन्यू रणाजिरात्	160c  
भगदत्तो महाराजो यत्र शक्रसमो युधि	161a  
सुप्रतीकेन नागेन सह शस्तः किरीटिना	161c  
यत्राभिमन्युं बहवो जघ्नुर्लोकमहारथाः	162a  
जयद्रथमुखा बालं शूरमप्राप्तयौवनम्	162c  
हतेऽभिमन्यौ क्रुद्धेन यत्र पार्थेन संयुगे	163a  
अक्षौहिणीः सप्त हत्वा हतो राजा जयद्रथः	163c  
संशप्तकावशेषं च कृतं निःशेषमाहवे	163e  
अलम्बुसः श्रुतायुश्च जलसन्धश्च वीर्यवान्	164a  
सौमदत्तिर्विराटश्च द्रुपदश्च महारथः	164c  
घटोत्कचादयश्चान्ये निहता द्रोणपर्वणि	164e  
अश्वत्थामापि चात्रैव द्रोणे युधि निपातिते	165a  
अस्त्रं प्रादुश्चकारोग्रं नारायणममर्षितः	165c  
सप्तमं भारते पर्व महदेतदुदाहृतम्	166a  
अत्र ते पृथिवीपालाः प्रायशो निधनं गताः	166c  
द्रोणपर्वणि ये शूरा निर्दिष्टाः पुरुषर्षभाः	166e  
अध्यायानां शतं प्रोक्तमध्यायाः सप्ततिस्तथा	167a  
अष्टौ श्लोकसहस्राणि तथा नव शतानि च	167c  
श्लोका नव तथैवात्र सङ्ख्यातास्तत्त्वदर्शिना	168a  
पाराशर्येण मुनिना सञ्चिन्त्य द्रोणपर्वणि	168c  
अतः परं कर्णपर्व प्रोच्यते परमाद्भुतम्	169a  
सारथ्ये विनियोगश्च मद्रराजस्य धीमतः	169c  
आख्यातं यत्र पौराणं त्रिपुरस्य निपातनम्	169e  
प्रयाणे परुषश्चात्र संवादः कर्णशल्ययोः	170a  
हंसकाकीयमाख्यानमत्रैवाक्षेपसंहितम्	170c  
अन्योन्यं प्रति च क्रोधो युधिष्ठिरकिरीटिनोः	171a  
द्वैरथे यत्र पार्थेन हतः कर्णो महारथः	171c  
अष्टमं पर्व निर्दिष्टमेतद्भारतचिन्तकैः	172a  
एकोनसप्ततिः प्रोक्ता अध्यायाः कर्णपर्वणि	172c  
चत्वार्येव सहस्राणि नव श्लोकशतानि च	172e  
अतः परं विचित्रार्थं शल्यपर्व प्रकीर्तितम्	173a  
हतप्रवीरे सैन्ये तु नेता मद्रेश्वरोऽभवत्	173c  
वृत्तानि रथयुद्धानि कीर्त्यन्ते यत्र भागशः	174a  
विनाशः कुरुमुख्यानां शल्यपर्वणि कीर्त्यते	174c  
शल्यस्य निधनं चात्र धर्मराजान्महारथात्	175a  
गदायुद्धं तु तुमुलमत्रैव परिकीर्तितम्	175c  
सरस्वत्याश्च तीर्थानां पुण्यता परिकीर्तिता	175e  
नवमं पर्व निर्दिष्टमेतदद्भुतमर्थवत्	176a  
एकोनषष्टिरध्यायास्तत्र सङ्ख्याविशारदैः	176c  
सङ्ख्याता बहुवृत्तान्ताः श्लोकाग्रं चात्र शस्यते	177a  
त्रीणि श्लोकसहस्राणि द्वे शते विंशतिस्तथा	177c  
मुनिना सम्प्रणीतानि कौरवाणां यशोभृताम्	177e  
अतः परं प्रवक्ष्यामि सौप्तिकं पर्व दारुणम्	178a  
भग्नोरुं यत्र राजानं दुर्योधनममर्षणम्	178c  
व्यपयातेषु पार्थेषु त्रयस्तेऽभ्याययू रथाः	179a  
कृतवर्मा कृपो द्रौणिः सायाह्ने रुधिरोक्षिताः	179c  
प्रतिजज्ञे दृढक्रोधो द्रौणिर्यत्र महारथः	180a  
अहत्वा सर्वपाञ्चालान्धृष्टद्युम्नपुरोगमान्	180c  
पाण्डवांश्च सहामात्यान्न विमोक्ष्यामि दंशनम्	180e  
प्रसुप्तान्निशि विश्वस्तान्यत्र ते पुरुषर्षभाः	181a  
पाञ्चालान्सपरीवाराञ्जघ्नुर्द्रौणिपुरोगमाः	181c  
यत्रामुच्यन्त पार्थास्ते पञ्च कृष्णबलाश्रयात्	182a  
सात्यकिश्च महेष्वासः शेषाश्च निधनं गताः	182c  
द्रौपदी पुत्रशोकार्ता पितृभ्रातृवधार्दिता	183a  
कृतानशनसङ्कल्पा यत्र भर्तॄनुपाविशत्	183c  
द्रौपदीवचनाद्यत्र भीमो भीमपराक्रमः	184a  
अन्वधावत सङ्क्रुद्धो भारद्वाजं गुरोः सुतम्	184c  
भीमसेनभयाद्यत्र दैवेनाभिप्रचोदितः	185a  
अपाण्डवायेति रुषा द्रौणिरस्त्रमवासृजत्	185c  
मैवमित्यब्रवीत्कृष्णः शमयंस्तस्य तद्वचः	186a  
यत्रास्त्रमस्त्रेण च तच्छमयामास फाल्गुनः	186c  
द्रौणिद्वैपायनादीनां शापाश्चान्योन्यकारिताः	187a  
तोयकर्मणि सर्वेषां राज्ञामुदकदानिके	187c  
गूढोत्पन्नस्य चाख्यानं कर्णस्य पृथयात्मनः	188a  
सुतस्यैतदिह प्रोक्तं दशमं पर्व सौप्तिकम्	188c  
अष्टादशास्मिन्नध्यायाः पर्वण्युक्ता महात्मना	189a  
श्लोकाग्रमत्र कथितं शतान्यष्टौ तथैव च	189c  
श्लोकाश्च सप्ततिः प्रोक्ता यथावदभिसङ्यया	190a  
सौप्तिकैषीकसम्बन्धे पर्वण्यमितबुद्धिना	190c  
अत ऊर्ध्वमिदं प्राहुः स्त्रीपर्व करुणोदयम्	191a  
विलापो वीरपत्नीनां यत्रातिकरुणः स्मृतः	191c  
क्रोधावेशः प्रसादश्च गान्धारीधृतराष्ट्रयोः	191e  
यत्र तान्क्षत्रियाञ्छूरान्दिष्टान्ताननिवर्तिनः	192a  
पुत्रान्भ्रातॄन्पितॄंश्चैव ददृशुर्निहतान्रणे	192c  
यत्र राजा महाप्राज्ञः सर्वधर्मभृतां वरः	193a  
राज्ञां तानि शरीराणि दाहयामास शास्त्रतः	193c  
एतदेकादशं प्रोक्तं पर्वातिकरुणं महत्	194a  
सप्तविंशतिरध्यायाः पर्वण्यस्मिन्नुदाहृताः	194c  
श्लोकाः सप्तशतं चात्र पञ्चसप्ततिरुच्यते	195a  
सङ्यया भारताख्यानं कर्त्रा ह्यत्र महात्मना	195c  
प्रणीतं सज्जनमनोवैक्लव्याश्रुप्रवर्तकम्	195e  
अतः परं शान्तिपर्व द्वादशं बुद्धिवर्धनम्	196a  
यत्र निर्वेदमापन्नो धर्मराजो युधिष्ठिरः	196c  
घातयित्वा पितॄन्भ्रातॄन्पुत्रान्सम्बन्धिबान्धवान्	196e  
शान्तिपर्वणि धर्माश्च व्याख्याताः शरतल्पिकाः	197a  
राजभिर्वेदितव्या ये सम्यङ्नयबुभुत्सुभिः	197c  
आपद्धर्माश्च तत्रैव कालहेतुप्रदर्शकाः	198a  
यान्बुद्ध्वा पुरुषः सम्यक्सर्वज्ञत्वमवाप्नुयात्	198c  
मोक्षधर्माश्च कथिता विचित्रा बहुविस्तराः	198e  
द्वादशं पर्व निर्दिष्टमेतत्प्राज्ञजनप्रियम्	199a  
पर्वण्यत्र परिज्ञेयमध्यायानां शतत्रयम्	199c  
त्रिंशच्चैव तथाध्याया नव चैव तपोधनाः	199e  
श्लोकानां तु सहस्राणि कीर्तितानि चतुर्दश	200a  
पञ्च चैव शतान्याहुः पञ्चविंशतिसङ्यया	200c  
अत ऊर्ध्वं तु विज्ञेयमानुशासनमुत्तमम्	201a  
यत्र प्रकृतिमापन्नः श्रुत्वा धर्मविनिश्चयम्	201c  
भीष्माद्भागीरथीपुत्रात्कुरुराजो युधिष्ठिरः	201e  
व्यवहारोऽत्र कार्त्स्न्येन धर्मार्थीयो निदर्शितः	202a  
विविधानां च दानानां फलयोगाः पृथग्विधाः	202c  
तथा पात्रविशेषाश्च दानानां च परो विधिः	203a  
आचारविधियोगश्च सत्यस्य च परा गतिः	203c  
एतत्सुबहुवृत्तान्तमुत्तमं चानुशासनम्	204a  
भीष्मस्यात्रैव सम्प्राप्तिः स्वर्गस्य परिकीर्तिता	204c  
एतत्त्रयोदशं पर्व धर्मनिश्चयकारकम्	205a  
अध्यायानां शतं चात्र षट्चत्वारिंशदेव च	205c  
श्लोकानां तु सहस्राणि षट्सप्तैव शतानि च	205e  
ततोऽश्वमेधिकं नाम पर्व प्रोक्तं चतुर्दशम्	206a  
तत्संवर्तमरुत्तीयं यत्राख्यानमनुत्तमम्	206c  
सुवर्णकोशसम्प्राप्तिर्जन्म चोक्तं परिक्षितः	207a  
दग्धस्यास्त्राग्निना पूर्वं कृष्णात्सञ्जीवनं पुनः	207c  
चर्यायां हयमुत्सृष्टं पाण्डवस्यानुगच्छतः	208a  
तत्र तत्र च युद्धानि राजपुत्रैरमर्षणैः	208c  
चित्राङ्गदायाः पुत्रेण पुत्रिकाया धनञ्जयः	209a  
सङ्ग्रामे बभ्रुवाहेन संशयं चात्र दर्शितः	209c  
अश्वमेधे महायज्ञे नकुलाख्यानमेव च	209e  
इत्याश्वमेधिकं पर्व प्रोक्तमेतन्महाद्भुतम्	210a  
अत्राध्यायशतं त्रिंशत्त्रयोऽध्यायाश्च शब्दिताः	210c  
त्रीणि श्लोकसहस्राणि तावन्त्येव शतानि च	211a  
विंशतिश्च तथा श्लोकाः सङ्ख्यातास्तत्त्वदर्शिना	211c  
तत आश्रमवासाख्यं पर्व पञ्चदशं स्मृतम्	212a  
यत्र राज्यं परित्यज्य गान्धारीसहितो नृपः	212c  
धृतराष्ट्राश्रमपदं विदुरश्च जगाम ह	212e  
यं दृष्ट्वा प्रस्थितं साध्वी पृथाप्यनुययौ तदा	213a  
पुत्रराज्यं परित्यज्य गुरुशुश्रूषणे रता	213c  
यत्र राजा हतान्पुत्रान्पौत्रानन्यांश्च पार्थिवान्	214a  
लोकान्तरगतान्वीरानपश्यत्पुनरागतान्	214c  
ऋषेः प्रसादात्कृष्णस्य दृष्ट्वाश्चर्यमनुत्तमम्	215a  
त्यक्त्वा शोकं सदारश्च सिद्धिं परमिकां गतः	215c  
यत्र धर्मं समाश्रित्य विदुरः सुगतिं गतः	216a  
सञ्जयश्च महामात्रो विद्वान्गावल्गणिर्वशी	216c  
ददर्श नारदं यत्र धर्मराजो युधिष्ठिरः	217a  
नारदाच्चैव शुश्राव वृष्णीनां कदनं महत्	217c  
एतदाश्रमवासाख्यं पूर्वोक्तं सुमहाद्भुतम्	218a  
द्विचत्वारिंशदध्यायाः पर्वैतदभिसङ्यया	218c  
सहस्रमेकं श्लोकानां पञ्च श्लोकशतानि च	219a  
षडेव च तथा श्लोकाः सङ्ख्यातास्तत्त्वदर्शिना	219c  
अतः परं निबोधेदं मौसलं पर्व दारुणम्	220a  
यत्र ते पुरुषव्याघ्राः शस्त्रस्पर्शसहा युधि	220c  
ब्रह्मदण्डविनिष्पिष्टाः समीपे लवणाम्भसः	220e  
आपाने पानगलिता दैवेनाभिप्रचोदिताः	221a  
एरकारूपिभिर्वज्रैर्निजघ्नुरितरेतरम्	221c  
यत्र सर्वक्षयं कृत्वा तावुभौ रामकेशवौ	222a  
नातिचक्रमतुः कालं प्राप्तं सर्वहरं समम्	222c  
यत्रार्जुनो द्वारवतीमेत्य वृष्णिविनाकृताम्	223a  
दृष्ट्वा विषादमगमत्परां चार्तिं नरर्षभः	223c  
स सत्कृत्य यदुश्रेष्ठं मातुलं शौरिमात्मनः	224a  
ददर्श यदुवीराणामापाने वैशसं महत्	224c  
शरीरं वासुदेवस्य रामस्य च महात्मनः	225a  
संस्कारं लम्भयामास वृष्णीनां च प्रधानतः	225c  
स वृद्धबालमादाय द्वारवत्यास्ततो जनम्	226a  
ददर्शापदि कष्टायां गाण्डीवस्य पराभवम्	226c  
सर्वेषां चैव दिव्यानामस्त्राणामप्रसन्नताम्	227a  
नाशं वृष्णिकलत्राणां प्रभावानामनित्यताम्	227c  
दृष्ट्वा निर्वेदमापन्नो व्यासवाक्यप्रचोदितः	228a  
धर्मराजं समासाद्य सन्न्यासं समरोचयेत्	228c  
इत्येतन्मौसलं पर्व षोडशं परिकीर्तितम्	229a  
अध्यायाष्टौ समाख्याताः श्लोकानां च शतत्रयम्	229c  
महाप्रस्थानिकं तस्मादूर्ध्वं सप्तदशं स्मृतम्	230a  
यत्र राज्यं परित्यज्य पाण्डवाः पुरुषर्षभाः	230c  
द्रौपद्या सहिता देव्या सिद्धिं परमिकां गताः	230e  
अत्राध्यायास्त्रयः प्रोक्ताः श्लोकानां च शतं तथा	231a  
विंशतिश्च तथा श्लोकाः सङ्ख्यातास्तत्त्वदर्शिना	231c  
स्वर्गपर्व ततो ज्ञेयं दिव्यं यत्तदमानुषम्	232a  
अध्यायाः पञ्च सङ्ख्याताः पर्वैतदभिसङ्यया	232c  
श्लोकानां द्वे शते चैव प्रसङ्ख्याते तपोधनाः	232e  
अष्टादशैवमेतानि पर्वाण्युक्तान्यशेषतः	233a  
खिलेषु हरिवंशश्च भविष्यच्च प्रकीर्तितम्	233c  
एतदखिलमाख्यातं भारतं पर्वसङ्ग्रहात्	234a  
अष्टादश समाजग्मुरक्षौहिण्यो युयुत्सया	234c  
तन्महद्दारुणं युद्धमहान्यष्टादशाभवत्	234e  
यो विद्याच्चतुरो वेदान्साङ्गोपनिषदान्द्विजः	235a  
न चाख्यानमिदं विद्यान्नैव स स्याद्विचक्षणः	235c  
श्रुत्वा त्विदमुपाख्यानं श्राव्यमन्यन्न रोचते	236a  
पुंस्कोकिलरुतं श्रुत्वा रूक्षा ध्वाङ्क्षस्य वागिव	236c  
इतिहासोत्तमादस्माज्जायन्ते कविबुद्धयः	237a  
पञ्चभ्य इव भूतेभ्यो लोकसंविधयस्त्रयः	237c  
अस्याख्यानस्य विषये पुराणं वर्तते द्विजाः	238a  
अन्तरिक्षस्य विषये प्रजा इव चतुर्विधाः	238c  
क्रियागुणानां सर्वेषामिदमाख्यानमाश्रयः	239a  
इन्द्रियाणां समस्तानां चित्रा इव मनःक्रियाः	239c  
अनाश्रित्यैतदाख्यानं कथा भुवि न विद्यते	240a  
आहारमनपाश्रित्य शरीरस्येव धारणम्	240c  
इदं सर्वैः कविवरैराख्यानमुपजीव्यते	241a  
उदयप्रेप्सुभिर्भृत्यैरभिजात इवेश्वरः	241c  
द्वैपायनोष्ठपुटनिःसृतमप्रमेयं; पुण्यं पवित्रमथ पापहरं शिवं च	242a  
यो भारतं समधिगच्छति वाच्यमानं; किं तस्य पुष्करजलैरभिषेचनेन	242c  
आख्यानं तदिदमनुत्तमं महार्थं; विन्यस्तं महदिह पर्वसङ्ग्रहेण	243a  
श्रुत्वादौ भवति नृणां सुखावगाहं; विस्तीर्णं लवणजलं यथा प्लवेन	243c  
