वैशम्पायन उवाच	001  
एवं ते समयं कृत्वा न्यवसंस्तत्र पाण्डवाः	001a  
वशे शस्त्रप्रतापेन कुर्वन्तोऽन्यान्महीक्षितः	001c  
तेषां मनुजसिंहानां पञ्चानाममितौजसाम्	002a  
बभूव कृष्णा सर्वेषां पार्थानां वशवर्तिनी	002c  
ते तया तैश्च सा वीरैः पतिभिः सह पञ्चभिः	003a  
बभूव परमप्रीता नागैरिव सरस्वती	003c  
वर्तमानेषु धर्मेण पाण्डवेषु महात्मसु	004a  
व्यवर्धन्कुरवः सर्वे हीनदोषाः सुखान्विताः	004c  
अथ दीर्घेण कालेन ब्राह्मणस्य विशां पते	005a  
कस्यचित्तस्कराः केचिज्जह्रुर्गा नृपसत्तम	005c  
ह्रियमाणे धने तस्मिन्ब्राह्मणः क्रोधमूर्च्छितः	006a  
आगम्य खाण्डवप्रस्थमुदक्रोशत पाण्डवान्	006c  
ह्रियते गोधनं क्षुद्रैर्नृशंसैरकृतात्मभिः	007a  
प्रसह्य वोऽस्माद्विषयादभिधावत पाण्डवाः	007c  
ब्राह्मणस्य प्रमत्तस्य हविर्ध्वाङ्क्षैर्विलुप्यते	008a  
शार्दूलस्य गुहां शून्यां नीचः क्रोष्टाभिमर्शति	008c  
ब्राह्मणस्वे हृते चोरैर्धर्मार्थे च विलोपिते	009a  
रोरूयमाणे च मयि क्रियतामस्त्रधारणम्	009c  
रोरूयमाणस्याभ्याशे तस्य विप्रस्य पाण्डवः	010a  
तानि वाक्यानि शुश्राव कुन्तीपुत्रो धनञ्जयः	010c  
श्रुत्वा चैव महाबाहुर्मा भैरित्याह तं द्विजम्	011a  
आयुधानि च यत्रासन्पाण्डवानां महात्मनाम्	011c  
कृष्णया सह तत्रासीद्धर्मराजो युधिष्ठिरः	011e  
स प्रवेशाय चाशक्तो गमनाय च पाण्डवः	012a  
तस्य चार्तस्य तैर्वाक्यैश्चोद्यमानः पुनः पुनः	012c  
आक्रन्दे तत्र कौन्तेयश्चिन्तयामास दुःखितः	012e  
ह्रियमाणे धने तस्मिन्ब्राह्मणस्य तपस्विनः	013a  
अश्रुप्रमार्जनं तस्य कर्तव्यमिति निश्चितः	013c  
उपप्रेक्षणजोऽधर्मः सुमहान्स्यान्महीपतेः	014a  
यद्यस्य रुदतो द्वारि न करोम्यद्य रक्षणम्	014c  
अनास्तिक्यं च सर्वेषामस्माकमपि रक्षणे	015a  
प्रतितिष्ठेत लोकेऽस्मिन्नधर्मश्चैव नो भवेत्	015c  
अनापृच्छ्य च राजानं गते मयि न संशयः	016a  
अजातशत्रोर्नृपतेर्मम चैवाप्रियं भवेत्	016c  
अनुप्रवेशे राज्ञस्तु वनवासो भवेन्मम	017a  
अधर्मो वा महानस्तु वने वा मरणं मम	017c  
शरीरस्यापि नाशेन धर्म एव विशिष्यते	017e  
एवं विनिश्चित्य ततः कुन्तीपुत्रो धनञ्जयः	018a  
अनुप्रविश्य राजानमापृच्छ्य च विशां पते	018c  
धनुरादाय संहृष्टो ब्राह्मणं प्रत्यभाषत	019a  
ब्राह्मणागम्यतां शीघ्रं यावत्परधनैषिणः	019c  
न दूरे ते गताः क्षुद्रास्तावद्गच्छामहे सह	020a  
यावदावर्तयाम्यद्य चोरहस्ताद्धनं तव	020c  
सोऽनुसृत्य महाबाहुर्धन्वी वर्मी रथी ध्वजी	021a  
शरैर्विध्वंसितांश्चोरानवजित्य च तद्धनम्	021c  
ब्राह्मणस्य उपाहृत्य यशः पीत्वा च पाण्डवः	022a  
आजगाम पुरं वीरः सव्यसाची परन्तपः	022c  
सोऽभिवाद्य गुरून्सर्वांस्तैश्चापि प्रतिनन्दितः	023a  
धर्मराजमुवाचेदं व्रतमादिश्यतां मम	023c  
समयः समतिक्रान्तो भवत्सन्दर्शनान्मया	024a  
वनवासं गमिष्यामि समयो ह्येष नः कृतः	024c  
इत्युक्तो धर्मराजस्तु सहसा वाक्यमप्रियम्	025a  
कथमित्यब्रवीद्वाचा शोकार्तः सज्जमानया	025c  
युधिष्ठिरो गुडाकेशं भ्राता भ्रातरमच्युतम्	025e  
प्रमाणमस्मि यदि ते मत्तः शृणु वचोऽनघ	026a  
अनुप्रवेशे यद्वीर कृतवांस्त्वं ममाप्रियम्	026c  
सर्वं तदनुजानामि व्यलीकं न च मे हृदि	026e  
गुरोरनुप्रवेशो हि नोपघातो यवीयसः	027a  
यवीयसोऽनुप्रवेशो ज्येष्ठस्य विधिलोपकः	027c  
निवर्तस्व महाबाहो कुरुष्व वचनं मम	028a  
न हि ते धर्मलोपोऽस्ति न च मे धर्षणा कृता	028c  
अर्जुन उवाच	029  
न व्याजेन चरेद्धर्ममिति मे भवतः श्रुतम्	029a  
न सत्याद्विचलिष्यामि सत्येनायुधमालभे	029c  
वैशम्पायन उवाच	030  
सोऽभ्यनुज्ञाप्य राजानं ब्रह्मचर्याय दीक्षितः	030a  
वने द्वादश वर्षाणि वासायोपजगाम ह	030c  
