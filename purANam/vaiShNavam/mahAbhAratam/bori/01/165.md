001    अर्जुन उवाच
किन्निमित्तमभूद्वैरं विश्वामित्रवसिष्ठयोः	001a  
वसतोराश्रमे पुण्ये शंस नः सर्वमेव तत्	001c  
002    गन्धर्व उवाच
इदं वासिष्ठमाख्यानं पुराणं परिचक्षते	002a  
पार्थ सर्वेषु लोकेषु यथावत्तन्निबोध मे	002c  
कन्यकुब्जे महानासीत्पार्थिवो भरतर्षभ	003a  
गाधीति विश्रुतो लोके सत्यधर्मपरायणः	003c  
तस्य धर्मात्मनः पुत्रः समृद्धबलवाहनः	004a  
विश्वामित्र इति ख्यातो बभूव रिपुमर्दनः	004c  
स चचार सहामात्यो मृगयां गहने वने	005a  
मृगान्विध्यन्वराहांश्च रम्येषु मरुधन्वसु	005c  
व्यायामकर्शितः सोऽथ मृगलिप्सुः पिपासितः	006a  
आजगाम नरश्रेष्ठ वसिष्ठस्याश्रमं प्रति	006c  
तमागतमभिप्रेक्ष्य वसिष्ठः श्रेष्ठभागृषिः	007a  
विश्वामित्रं नरश्रेष्ठं प्रतिजग्राह पूजया	007c  
पाद्यार्घ्याचमनीयेन स्वागतेन च भारत	008a  
तथैव प्रतिजग्राह वन्येन हविषा तथा	008c  
तस्याथ कामधुग्धेनुर्वसिष्ठस्य महात्मनः	009a  
उक्ता कामान्प्रयच्छेति सा कामान्दुदुहे ततः	009c  
ग्राम्यारण्या ओषधीश्च दुदुहे पय एव च	010a  
षड्रसं चामृतरसं रसायनमनुत्तमम्	010c  
भोजनीयानि पेयानि भक्ष्याणि विविधानि च	011a  
लेह्यान्यमृतकल्पानि चोष्याणि च तथार्जुन	011c  
तैः कामैः सर्वसम्पूर्णैः पूजितः स महीपतिः	012a  
सामात्यः सबलश्चैव तुतोष स भृशं नृपः	012c  
षडायतां सुपार्श्वोरुं त्रिपृथुं पञ्च संवृताम्	013a  
मण्डूकनेत्रां स्वाकारां पीनोधसमनिन्दिताम्	013c  
सुवालधिं शङ्कुकर्णां चारुशृङ्गां मनोरमाम्	014a  
पुष्टायतशिरोग्रीवां विस्मितः सोऽभिवीक्ष्य ताम्	014c  
अभिनन्दति तां नन्दीं वसिष्ठस्य पयस्विनीम्	015a  
अब्रवीच्च भृशं तुष्टो विश्वामित्रो मुनिं तदा	015c  
अर्बुदेन गवां ब्रह्मन्मम राज्येन वा पुनः	016a  
नन्दिनीं सम्प्रयच्छस्व भुङ्क्ष्व राज्यं महामुने	016c  
017    वसिष्ठ उवाच
देवतातिथिपित्रर्थमाज्यार्थं च पयस्विनी	017a  
अदेया नन्दिनीयं मे राज्येनापि तवानघ	017c  
018    विश्वामित्र उवाच
क्षत्रियोऽहं भवान्विप्रस्तपःस्वाध्यायसाधनः	018a  
ब्राह्मणेषु कुतो वीर्यं प्रशान्तेषु धृतात्मसु	018c  
अर्बुदेन गवां यस्त्वं न ददासि ममेप्सिताम्	019a  
स्वधर्मं न प्रहास्यामि नयिष्ये ते बलेन गाम्	019c  
020    वसिष्ठ उवाच
बलस्थश्चासि राजा च बाहुवीर्यश्च क्षत्रियः	020a  
यथेच्छसि तथा क्षिप्रं कुरु त्वं मा विचारय	020c  
021    गन्धर्व उवाच
एवमुक्तस्तदा पार्थ विश्वामित्रो बलादिव	021a  
हंसचन्द्रप्रतीकाशां नन्दिनीं तां जहार गाम्	021c  
कशादण्डप्रतिहता काल्यमाना ततस्ततः	022a  
हम्भायमाना कल्याणी वसिष्ठस्याथ नन्दिनी	022c  
आगम्याभिमुखी पार्थ तस्थौ भगवदुन्मुखी	023a  
भृशं च ताड्यमानापि न जगामाश्रमात्ततः	023c  
024    वसिष्ठ उवाच
शृणोमि ते रवं भद्रे विनदन्त्याः पुनः पुनः	024a  
बलाद्ध्रियसि मे नन्दि क्षमावान्ब्राह्मणो ह्यहम्	024c  
025    गन्धर्व उवाच
सा तु तेषां बलान्नन्दी बलानां भरतर्षभ	025a  
विश्वामित्रभयोद्विग्ना वसिष्ठं समुपागमत्	025c  
026    गौरुवाच
पाषाणदण्डाभिहतां क्रन्दन्तीं मामनाथवत्	026a  
विश्वामित्रबलैर्घोरैर्भगवन्किमुपेक्षसे	026c  
027    गन्धर्व उवाच
एवं तस्यां तदा पर्थ धर्षितायां महामुनिः	027a  
न चुक्षुभे न धैर्याच्च विचचाल धृतव्रतः	027c  
028    वसिष्ठ उवाच
क्षत्रियाणां बलं तेजो ब्राह्मणानां क्षमा बलम्	028a  
क्षमा मां भजते तस्माद्गम्यतां यदि रोचते	028c  
029    गौरुवाच
किं नु त्यक्तास्मि भगवन्यदेवं मां प्रभाषसे	029a  
अत्यक्ताहं त्वया ब्रह्मन्न शक्या नयितुं बलात्	029c  
030    वसिष्ठ उवाच
न त्वां त्यजामि कल्याणि स्थीयतां यदि शक्यते	030a  
दृढेन दाम्ना बद्ध्वैष वत्सस्ते ह्रियते बलात्	030c  
031    गन्धर्व उवाच
स्थीयतामिति तच्छ्रुत्वा वसिष्ठस्य पयस्विनी	031a  
ऊर्ध्वाञ्चितशिरोग्रीवा प्रबभौ घोरदर्शना	031c  
क्रोधरक्तेक्षणा सा गौर्हम्भारवघनस्वना	032a  
विश्वामित्रस्य तत्सैन्यं व्यद्रावयत सर्वशः	032c  
कशाग्रदण्डाभिहता काल्यमाना ततस्ततः	033a  
क्रोधदीप्तेक्षणा क्रोधं भूय एव समादधे	033c  
आदित्य इव मध्याह्ने क्रोधदीप्तवपुर्बभौ	034a  
अङ्गारवर्षं मुञ्चन्ती मुहुर्वालधितो महत्	034c  
असृजत्पह्लवान्पुच्छाच्छकृतः शबराञ्शकान्	035a  
मूत्रतश्चासृजच्चापि यवनान्क्रोधमूर्च्छिता	035c  
पुण्ड्रान्किरातान्द्रमिडान्सिंहलान्बर्बरांस्तथा	036a  
तथैव दरदान्म्लेच्छान्फेनतः सा ससर्ज ह	036c  
तैर्विसृष्टैर्महत्सैन्यं नानाम्लेच्छगणैस्तदा	037a  
नानावरणसञ्छन्नैर्नानायुधधरैस्तथा	037c  
अवाकीर्यत संरब्धैर्विश्वामित्रस्य पश्यतः	037e  
एकैकश्च तदा योधः पञ्चभिः सप्तभिर्वृतः	038a  
अस्त्रवर्षेण महता काल्यमानं बलं ततः	038c  
प्रभग्नं सर्वतस्त्रस्तं विश्वामित्रस्य पश्यतः	038e  
न च प्राणैर्वियुज्यन्त केचित्ते सैनिकास्तदा	039a  
विश्वामित्रस्य सङ्क्रुद्धैर्वासिष्ठैर्भरतर्षभ	039c  
विश्वामित्रस्य सैन्यं तु काल्यमानं त्रियोजनम्	040a  
क्रोशमानं भयोद्विग्नं त्रातारं नाध्यगच्छत	040c  
दृष्ट्वा तन्महदाश्चर्यं ब्रह्मतेजोभवं तदा	041a  
विश्वामित्रः क्षत्रभावान्निर्विण्णो वाक्यमब्रवीत्	041c  
धिग्बलं क्षत्रियबलं ब्रह्मतेजोबलं बलम्	042a  
बलाबलं विनिश्चित्य तप एव परं बलम्	042c  
स राज्यं स्फीतमुत्सृज्य तां च दीप्तां नृपश्रियम्	043a  
भोगांश्च पृष्ठतः कृत्वा तपस्येव मनो दधे	043c  
स गत्वा तपसा सिद्धिं लोकान्विष्टभ्य तेजसा	044a  
तताप सर्वान्दीप्तौजा ब्राह्मणत्वमवाप च	044c  
अपिबच्च सुतं सोममिन्द्रेण सह कौशिकः	044e  
