धृष्टद्युम्न उवाच	001    
दुर्योधनो दुर्विषहो दुर्मुखो दुष्प्रधर्षणः	001a  
विविंशतिर्विकर्णश्च सहो दुःशासनः समः	001c  
युयुत्सुर्वातवेगश्च भीमवेगधरस्तथा	002a  
उग्रायुधो बलाकी च कनकायुर्विरोचनः	002c  
सुकुण्डलश्चित्रसेनः सुवर्चाः कनकध्वजः	003a  
नन्दको बाहुशाली च कुण्डजो विकटस्तथा	003c  
एते चान्ये च बहवो धार्तराष्ट्रा महाबलाः	004a  
कर्णेन सहिता वीरास्त्वदर्थं समुपागताः	004c  
शतसङ्ख्या महात्मानः प्रथिताः क्षत्रियर्षभाः	004e  
शकुनिश्च बलश्चैव वृषकोऽथ बृहद्बलः	005a  
एते गान्धारराजस्य सुताः सर्वे समागताः	005c  
अश्वत्थामा च भोजश्च सर्वशस्त्रभृतां वरौ	006a  
समवेतौ महात्मानौ त्वदर्थे समलङ्कृतौ	006c  
बृहन्तो मणिमांश्चैव दण्डधारश्च वीर्यवान्	007a  
सहदेवो जयत्सेनो मेघसन्धिश्च मागधः	007c  
विराटः सह पुत्राभ्यां शङ्खेनैवोत्तरेण च	008a  
वार्धक्षेमिः सुवर्चाश्च सेनाबिन्दुश्च पार्थिवः	008c  
अभिभूः सह पुत्रेण सुदाम्ना च सुवर्चसा	009a  
सुमित्रः सुकुमारश्च वृकः सत्यधृतिस्तथा	009c  
सूर्यध्वजो रोचमानो नीलश्चित्रायुधस्तथा	010a  
अंशुमांश्चेकितानश्च श्रेणिमांश्च महाबलः	010c  
समुद्रसेनपुत्रश्च चन्द्रसेनः प्रतापवान्	011a  
जलसन्धः पितापुत्रौ सुदण्डो दण्ड एव च	011c  
पौण्ड्रको वासुदेवश्च भगदत्तश्च वीर्यवान्	012a  
कलिङ्गस्ताम्रलिप्तश्च पत्तनाधिपतिस्तथा	012c  
मद्रराजस्तथा शल्यः सहपुत्रो महारथः	013a  
रुक्माङ्गदेन वीरेण तथा रुक्मरथेन च	013c  
कौरव्यः सोमदत्तश्च पुत्राश्चास्य महारथाः	014a  
समवेतास्त्रयः शूरा भूरिर्भूरिश्रवाः शलः	014c  
सुदक्षिणश्च काम्बोजो दृढधन्वा च कौरवः	015a  
बृहद्बलः सुषेणश्च शिबिरौशीनरस्तथा	015c  
सङ्कर्षणो वासुदेवो रौक्मिणेयश्च वीर्यवान्	016a  
साम्बश्च चारुदेष्णश्च सारणोऽथ गदस्तथा	016c  
अक्रूरः सात्यकिश्चैव उद्धवश्च महाबलः	017a  
कृतवर्मा च हार्दिक्यः पृथुर्विपृथुरेव च	017c  
विडूरथश्च कङ्कश्च समीकः सारमेजयः	018a  
वीरो वातपतिश्चैव झिल्ली पिण्डारकस्तथा	018c  
उशीनरश्च विक्रान्तो वृष्णयस्ते प्रकीर्तिताः	018e  
भगीरथो बृहत्क्षत्रः सैन्धवश्च जयद्रथः	019a  
बृहद्रथो बाह्लिकश्च श्रुतायुश्च महारथः	019c  
उलूकः कैतवो राजा चित्राङ्गदशुभाङ्गदौ	020a  
वत्सराजश्च धृतिमान्कोसलाधिपतिस्तथा	020c  
एते चान्ये च बहवो नानाजनपदेश्वराः	021a  
त्वदर्थमागता भद्रे क्षत्रियाः प्रथिता भुवि	021c  
एते वेत्स्यन्ति विक्रान्तास्त्वदर्थं लक्ष्यमुत्तमम्	022a  
विध्येत य इमं लक्ष्यं वरयेथाः शुभेऽद्य तम्	022c  
