लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे	001A  
पौराणिकः पुराणे कृतश्रमः स तान्कृताञ्जलिरुवाच	002A  
किं भवन्तः श्रोतुमिच्छन्ति	002B  
किमहं ब्रुवाणीति	002C  
तमृषय ऊचुः	003A  
परमं लोमहर्षणे प्रक्ष्यामस्त्वां वक्ष्यसि च नः शुश्रूषतां कथायोगम्	003B  
तद्भगवांस्तु तावच्छौनकोऽग्निशरणमध्यास्ते	003C  
योऽसौ दिव्याः कथा वेद देवतासुरसङ्कथाः	004a  
मनुष्योरगगन्धर्वकथा वेद च सर्वशः	004c  
स चाप्यस्मिन्मखे सौते विद्वान्कुलपतिर्द्विजः	005a  
दक्षो धृतव्रतो धीमाञ्शास्त्रे चारण्यके गुरुः	005c  
सत्यवादी शमपरस्तपस्वी नियतव्रतः	006a  
सर्वेषामेव नो मान्यः स तावत्प्रतिपाल्यताम्	006c  
तस्मिन्नध्यासति गुरावासनं परमार्चितम्	007a  
ततो वक्ष्यसि यत्त्वां स प्रक्ष्यति द्विजसत्तमः	007c  
सूत उवाच	008  
एवमस्तु गुरौ तस्मिन्नुपविष्टे महात्मनि	008a  
तेन पृष्टः कथाः पुण्या वक्ष्यामि विविधाश्रयाः	008c  
सोऽथ विप्रर्षभः कार्यं कृत्वा सर्वं यथाक्रमम्	009a  
देवान्वाग्भिः पितॄनद्भिस्तर्पयित्वाजगाम ह	009c  
यत्र ब्रह्मर्षयः सिद्धास्त आसीना यतव्रताः	010a  
यज्ञायतनमाश्रित्य सूतपुत्रपुरःसराः	010c  
ऋत्विक्ष्वथ सदस्येषु स वै गृहपतिस्ततः	011a  
उपविष्टेषूपविष्टः ससशौनकोऽथाब्रवीदिदम् 	011c  
