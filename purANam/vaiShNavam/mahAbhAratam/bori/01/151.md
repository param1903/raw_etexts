वैशम्पायन उवाच	001  
ततो रात्र्यां व्यतीतायामन्नमादाय पाण्डवः	001a  
भीमसेनो ययौ तत्र यत्रासौ पुरुषादकः	001c  
आसाद्य तु वनं तस्य रक्षसः पाण्डवो बली	002a  
आजुहाव ततो नाम्ना तदन्नमुपयोजयन्	002c  
ततः स राक्षसः श्रुत्वा भीमसेनस्य तद्वचः	003a  
आजगाम सुसङ्क्रुद्धो यत्र भीमो व्यवस्थितः	003c  
महाकायो महावेगो दारयन्निव मेदिनीम्	004a  
त्रिशिखां भृकुटिं कृत्वा सन्दश्य दशनच्छदम्	004c  
भुञ्जानमन्नं तं दृष्ट्वा भीमसेनं स राक्षसः	005a  
विवृत्य नयने क्रुद्ध इदं वचनमब्रवीत्	005c  
कोऽयमन्नमिदं भुङ्क्ते मदर्थमुपकल्पितम्	006a  
पश्यतो मम दुर्बुद्धिर्यियासुर्यमसादनम्	006c  
भीमसेनस्तु तच्छ्रुत्वा प्रहसन्निव भारत	007a  
राक्षसं तमनादृत्य भुङ्क्त एव पराङ्मुखः	007c  
ततः स भैरवं कृत्वा समुद्यम्य करावुभौ	008a  
अभ्यद्रवद्भीमसेनं जिघांसुः पुरुषादकः	008c  
तथापि परिभूयैनं नेक्षमाणो वृकोदरः	009a  
राक्षसं भुङ्क्त एवान्नं पाण्डवः परवीरहा	009c  
अमर्षेण तु सम्पूर्णः कुन्तीपुत्रस्य राक्षसः	010a  
जघान पृष्ठं पाणिभ्यामुभाभ्यां पृष्ठतः स्थितः	010c  
तथा बलवता भीमः पाणिभ्यां भृशमाहतः	011a  
नैवावलोकयामास राक्षसं भुङ्क्त एव सः	011c  
ततः स भूयः सङ्क्रुद्धो वृक्षमादाय राक्षसः	012a  
ताडयिष्यंस्तदा भीमं पुनरभ्यद्रवद्बली	012c  
ततो भीमः शनैर्भुक्त्वा तदन्नं पुरुषर्षभः	013a  
वार्युपस्पृश्य संहृष्टस्तस्थौ युधि महाबलः	013c  
क्षिप्तं क्रुद्धेन तं वृक्षं प्रतिजग्राह वीर्यवान्	014a  
सव्येन पाणिना भीमः प्रहसन्निव भारत	014c  
ततः स पुनरुद्यम्य वृक्षान्बहुविधान्बली	015a  
प्राहिणोद्भीमसेनाय तस्मै भीमश्च पाण्डवः	015c  
तद्वृक्षयुद्धमभवन्महीरुहविनाशनम्	016a  
घोररूपं महाराज बकपाण्डवयोर्महत्	016c  
नाम विश्राव्य तु बकः समभिद्रुत्य पाण्डवम्	017a  
भुजाभ्यां परिजग्राह भीमसेनं महाबलम्	017c  
भीमसेनोऽपि तद्रक्षः परिरभ्य महाभुजः	018a  
विस्फुरन्तं महावेगं विचकर्ष बलाद्बली	018c  
स कृष्यमाणो भीमेन कर्षमाणश्च पाण्डवम्	019a  
समयुज्यत तीव्रेण श्रमेण पुरुषादकः	019c  
तयोर्वेगेन महता पृथिवी समकम्पत	020a  
पादपांश्च महाकायांश्चूर्णयामासतुस्तदा	020c  
हीयमानं तु तद्रक्षः समीक्ष्य भरतर्षभ	021a  
निष्पिष्य भूमौ पाणिभ्यां समाजघ्ने वृकोदरः	021c  
ततोऽस्य जानुना पृष्ठमवपीड्य बलादिव	022a  
बाहुना परिजग्राह दक्षिणेन शिरोधराम्	022c  
सव्येन च कटीदेशे गृह्य वाससि पाण्डवः	023a  
तद्रक्षो द्विगुणं चक्रे नदन्तं भैरवान्रवान्	023c  
ततोऽस्य रुधिरं वक्त्रात्प्रादुरासीद्विशां पते	024a  
भज्यमानस्य भीमेन तस्य घोरस्य रक्षसः	024c  
