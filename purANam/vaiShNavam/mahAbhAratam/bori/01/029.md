सूत उवाच	001  
जाम्बूनदमयो भूत्वा मरीचिविकचोज्ज्वलः	001a  
प्रविवेश बलात्पक्षी वारिवेग इवार्णवम्	001c  
स चक्रं क्षुरपर्यन्तमपश्यदमृतान्तिके	002a  
परिभ्रमन्तमनिशं तीक्ष्णधारमयस्मयम्	002c  
ज्वलनार्कप्रभं घोरं छेदनं सोमहारिणाम्	003a  
घोररूपं तदत्यर्थं यन्त्रं देवैः सुनिर्मितम्	003c  
तस्यान्तरं स दृष्ट्वैव पर्यवर्तत खेचरः	004a  
अरान्तरेणाभ्यपतत्सङ्क्षिप्याङ्गं क्षणेन ह	004c  
अधश्चक्रस्य चैवात्र दीप्तानलसमद्युती	005a  
विद्युज्जिह्वौ महाघोरौ दीप्तास्यौ दीप्तलोचनौ	005c  
चक्षुर्विषौ महावीर्यौ नित्यक्रुद्धौ तरस्विनौ	006a  
रक्षार्थमेवामृतस्य ददर्श भुजगोत्तमौ	006c  
सदा संरब्धनयनौ सदा चानिमिषेक्षणौ	007a  
तयोरेकोऽपि यं पश्येत्स तूर्णं भस्मसाद्भवेत्	007c  
तयोश्चक्षूंषि रजसा सुपर्णस्तूर्णमावृणोत्	008a  
अदृष्टरूपस्तौ चापि सर्वतः पर्यकालयत्	008c  
तयोरङ्गे समाक्रम्य वैनतेयोऽन्तरिक्षगः	009a  
आच्छिनत्तरसा मध्ये सोममभ्यद्रवत्ततः	009c  
समुत्पाट्यामृतं तत्तु वैनतेयस्ततो बली	010a  
उत्पपात जवेनैव यन्त्रमुन्मथ्य वीर्यवान्	010c  
अपीत्वैवामृतं पक्षी परिगृह्याशु वीर्यवान्	011a  
अगच्छदपरिश्रान्त आवार्यार्कप्रभां खगः	011c  
विष्णुना तु तदाकाशे वैनतेयः समेयिवान्	012a  
तस्य नारायणस्तुष्टस्तेनालौल्येन कर्मणा	012c  
तमुवाचाव्ययो देवो वरदोऽस्मीति खेचरम्	013a  
स वव्रे तव तिष्ठेयमुपरीत्यन्तरिक्षगः	013c  
उवाच चैनं भूयोऽपि नारायणमिदं वचः	014a  
अजरश्चामरश्च स्याममृतेन विनाप्यहम्	014c  
प्रतिगृह्य वरौ तौ च गरुडो विष्णुमब्रवीत्	015a  
भवतेऽपि वरं दद्मि वृणीतां भगवानपि	015c  
तं वव्रे वाहनं कृष्णो गरुत्मन्तं महाबलम्	016a  
ध्वजं च चक्रे भगवानुपरि स्थास्यसीति तम्	016c  
अनुपत्य खगं त्विन्द्रो वज्रेणाङ्गेऽभ्यताडयत्	017a  
विहङ्गमं सुरामित्रं हरन्तममृतं बलात्	017c  
तमुवाचेन्द्रमाक्रन्दे गरुडः पततां वरः	018a  
प्रहसञ्श्लक्ष्णया वाचा तथा वज्रसमाहतः	018c  
ऋषेर्मानं करिष्यामि वज्रं यस्यास्थिसम्भवम्	019a  
वज्रस्य च करिष्यामि तव चैव शतक्रतो	019c  
एष पत्रं त्यजाम्येकं यस्यान्तं नोपलप्स्यसे	020a  
न हि वज्रनिपातेन रुजा मेऽस्ति कदाचन	020c  
तत्र तं सर्वभूतानि विस्मितान्यब्रुवंस्तदा	021a  
सुरूपं पत्रमालक्ष्य सुपर्णोऽयं भवत्विति	021c  
दृष्ट्वा तदद्भुतं चापि सहस्राक्षः पुरन्दरः	022a  
खगो महदिदं भूतमिति मत्वाभ्यभाषत	022c  
बलं विज्ञातुमिच्छामि यत्ते परमनुत्तमम्	023a  
सख्यं चानन्तमिच्छामि त्वया सह खगोत्तम	023c  
