वैशम्पायन उवाच	001  
श्रुत्वा कुमारं जातं तु देवयानी शुचिस्मिता	001a  
चिन्तयामास दुःखार्ता शर्मिष्ठां प्रति भारत	001c  
अभिगम्य च शर्मिष्ठां देवयान्यब्रवीदिदम्	002a  
किमिदं वृजिनं सुभ्रु कृतं ते कामलुब्धया	002c  
शर्मिष्ठोवाच	003  
ऋषिरभ्यागतः कश्चिद्धर्मात्मा वेदपारगः	003a  
स मया वरदः कामं याचितो धर्मसंहितम्	003c  
नाहमन्यायतः काममाचरामि शुचिस्मिते	004a  
तस्मादृषेर्ममापत्यमिति सत्यं ब्रवीमि ते	004c  
देवयान्युवाच	005  
शोभनं भीरु सत्यं चेदथ स ज्ञायते द्विजः	005a  
गोत्रनामाभिजनतो वेत्तुमिच्छामि तं द्विजम्	005c  
शर्मिष्ठोवाच	006  
ओजसा तेजसा चैव दीप्यमानं रविं यथा	006a  
तं दृष्ट्वा मम सम्प्रष्टुं शक्तिर्नासीच्छुचिस्मिते	006c  
देवयान्युवाच	007  
यद्येतदेवं शर्मिष्ठे न मन्युर्विद्यते मम	007a  
अपत्यं यदि ते लब्धं ज्येष्ठाच्छ्रेष्ठाच्च वै द्विजात्	007c  
वैशम्पायन उवाच	008  
अन्योन्यमेवमुक्त्वा च सम्प्रहस्य च ते मिथः	008a  
जगाम भार्गवी वेश्म तथ्यमित्येव जज्ञुषी	008c  
ययातिर्देवयान्यां तु पुत्रावजनयन्नृपः	009a  
यदुं च तुर्वसुं चैव शक्रविष्णू इवापरौ	009c  
तस्मादेव तु राजर्षेः शर्मिष्ठा वार्षपर्वणी	010a  
द्रुह्युं चानुं च पूरुं च त्रीन्कुमारानजीजनत्	010c  
ततः काले तु कस्मिंश्चिद्देवयानी शुचिस्मिता	011a  
ययातिसहिता राजन्निर्जगाम महावनम्	011c  
ददर्श च तदा तत्र कुमारान्देवरूपिणः	012a  
क्रीडमानान्सुविश्रब्धान्विस्मिता चेदमब्रवीत्	012c  
कस्यैते दारका राजन्देवपुत्रोपमाः शुभाः	013a  
वर्चसा रूपतश्चैव सदृशा मे मतास्तव	013c  
एवं पृष्ट्वा तु राजानं कुमारान्पर्यपृच्छत	014a  
किन्नामधेयगोत्रो वः पुत्रका ब्राह्मणः पिता	014c  
विब्रूत मे यथातथ्यं श्रोतुमिच्छामि तं ह्यहम्	014e  
तेऽदर्शयन्प्रदेशिन्या तमेव नृपसत्तमम्	015a  
शर्मिष्ठां मातरं चैव तस्याचख्युश्च दारकाः	015c  
इत्युक्त्वा सहितास्ते तु राजानमुपचक्रमुः	016a  
नाभ्यनन्दत तान्राजा देवयान्यास्तदान्तिके	016c  
रुदन्तस्तेऽथ शर्मिष्ठामभ्ययुर्बालकास्ततः	016e  
दृष्ट्वा तु तेषां बालानां प्रणयं पार्थिवं प्रति	017a  
बुद्ध्वा च तत्त्वतो देवी शर्मिष्ठामिदमब्रवीत्	017c  
मदधीना सती कस्मादकार्षीर्विप्रियं मम	018a  
तमेवासुरधर्मं त्वमास्थिता न बिभेषि किम्	018c  
शर्मिष्ठोवाच	019  
यदुक्तमृषिरित्येव तत्सत्यं चारुहासिनि	019a  
न्यायतो धर्मतश्चैव चरन्ती न बिभेमि ते	019c  
यदा त्वया वृतो राजा वृत एव तदा मया	020a  
सखीभर्ता हि धर्मेण भर्ता भवति शोभने	020c  
पूज्यासि मम मान्या च ज्येष्ठा श्रेष्ठा च ब्राह्मणी	021a  
त्वत्तोऽपि मे पूज्यतमो राजर्षिः किं न वेत्थ तत्	021c  
वैशम्पायन उवाच	022  
श्रुत्वा तस्यास्ततो वाक्यं देवयान्यब्रवीदिदम्	022a  
राजन्नाद्येह वत्स्यामि विप्रियं मे कृतं त्वया	022c  
सहसोत्पतितां श्यामां दृष्ट्वा तां साश्रुलोचनाम्	023a  
त्वरितं सकाशं काव्यस्य प्रस्थितां व्यथितस्तदा	023c  
अनुवव्राज सम्भ्रान्तः पृष्ठतः सान्त्वयन्नृपः	024a  
न्यवर्तत न चैव स्म क्रोधसंरक्तलोचना	024c  
अविब्रुवन्ती किञ्चित्तु राजानं चारुलोचना	025a  
अचिरादिव सम्प्राप्ता काव्यस्योशनसोऽन्तिकम्	025c  
सा तु दृष्ट्वैव पितरमभिवाद्याग्रतः स्थिता	026a  
अनन्तरं ययातिस्तु पूजयामास भार्गवम्	026c  
देवयान्युवाच	027  
अधर्मेण जितो धर्मः प्रवृत्तमधरोत्तरम्	027a  
शर्मिष्ठयातिवृत्तास्मि दुहित्रा वृषपर्वणः	027c  
त्रयोऽस्यां जनिताः पुत्रा राज्ञानेन ययातिना	028a  
दुर्भगाया मम द्वौ तु पुत्रौ तात ब्रवीमि ते	028c  
धर्मज्ञ इति विख्यात एष राजा भृगूद्वह	029a  
अतिक्रान्तश्च मर्यादां काव्यैतत्कथयामि ते	029c  
शुक्र उवाच	030  
धर्मज्ञः सन्महाराज योऽधर्ममकृथाः प्रियम्	030a  
तस्माज्जरा त्वामचिराद्धर्षयिष्यति दुर्जया	030c  
ययातिरुवाच	031  
ऋतुं वै याचमानाया भगवन्नान्यचेतसा	031a  
दुहितुर्दानवेन्द्रस्य धर्म्यमेतत्कृतं मया	031c  
ऋतुं वै याचमानाया न ददाति पुमान्वृतः	032a  
भ्रूणहेत्युच्यते ब्रह्मन्स इह ब्रह्मवादिभिः	032c  
अभिकामां स्त्रियं यस्तु गम्यां रहसि याचितः	033a  
नोपैति स च धर्मेषु भ्रूणहेत्युच्यते बुधैः	033c  
इत्येतानि समीक्ष्याहं कारणानि भृगूद्वह	034a  
अधर्मभयसंविग्नः शर्मिष्ठामुपजग्मिवान्	034c  
शुक्र उवाच	035  
नन्वहं प्रत्यवेक्ष्यस्ते मदधीनोऽसि पार्थिव	035a  
मिथ्याचारस्य धर्मेषु चौर्यं भवति नाहुष	035c  
वैशम्पायन उवाच	036  
क्रुद्धेनोशनसा शप्तो ययातिर्नाहुषस्तदा	036a  
पूर्वं वयः परित्यज्य जरां सद्योऽन्वपद्यत	036c  
ययातिरुवाच	037  
अतृप्तो यौवनस्याहं देवयान्यां भृगूद्वह	037a  
प्रसादं कुरु मे ब्रह्मञ्जरेयं मा विशेत माम्	037c  
शुक्र उवाच	038  
नाहं मृषा ब्रवीम्येतज्जरां प्राप्तोऽसि भूमिप	038a  
जरां त्वेतां त्वमन्यस्मै सङ्क्रामय यदीच्छसि	038c  
ययातिरुवाच	039  
राज्यभाक्स भवेद्ब्रह्मन्पुण्यभाक्कीर्तिभाक्तथा	039a  
यो मे दद्याद्वयः पुत्रस्तद्भवाननुमन्यताम्	039c  
शुक्र उवाच	040  
सङ्क्रामयिष्यसि जरां यथेष्टं नहुषात्मज	040a  
मामनुध्याय भावेन न च पापमवाप्स्यसि	040c  
वयो दास्यति ते पुत्रो यः स राजा भविष्यति	041a  
आयुष्मान्कीर्तिमांश्चैव बह्वपत्यस्तथैव च	041c  
