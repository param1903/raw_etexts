वैशम्पायन उवाच	001  
ततो दुर्योधनो राजा सर्वास्ताः प्रकृतीः शनैः	001a  
अर्थमानप्रदानाभ्यां सञ्जहार सहानुजः	001c  
धृतराष्ट्रप्रयुक्तास्तु केचित्कुशलमन्त्रिणः	002a  
कथयाञ्चक्रिरे रम्यं नगरं वारणावतम्	002c  
अयं समाजः सुमहान्रमणीयतमो भुवि	003a  
उपस्थितः पशुपतेर्नगरे वारणावते	003c  
सर्वरत्नसमाकीर्णे पुंसां देशे मनोरमे	004a  
इत्येवं धृतराष्ट्रस्य वचनाच्चक्रिरे कथाः	004c  
कथ्यमाने तथा रम्ये नगरे वारणावते	005a  
गमने पाण्डुपुत्राणां जज्ञे तत्र मतिर्नृप	005c  
यदा त्वमन्यत नृपो जातकौतूहला इति	006a  
उवाचैनानथ तदा पाण्डवानम्बिकासुतः	006c  
ममेमे पुरुषा नित्यं कथयन्ति पुनः पुनः	007a  
रमणीयतरं लोके नगरं वारणावतम्	007c  
ते तात यदि मन्यध्वमुत्सवं वारणावते	008a  
सगणाः सानुयात्राश्च विहरध्वं यथामराः	008c  
ब्राह्मणेभ्यश्च रत्नानि गायनेभ्यश्च सर्वशः	009a  
प्रयच्छध्वं यथाकामं देवा इव सुवर्चसः	009c  
कञ्चित्कालं विहृत्यैवमनुभूय परां मुदम्	010a  
इदं वै हास्तिनपुरं सुखिनः पुनरेष्यथ	010c  
धृतराष्ट्रस्य तं काममनुबुद्ध्वा युधिष्ठिरः	011a  
आत्मनश्चासहायत्वं तथेति प्रत्युवाच तम्	011c  
ततो भीष्मं महाप्राज्ञं विदुरं च महामतिम्	012a  
द्रोणं च बाह्लिकं चैव सोमदत्तं च कौरवम्	012c  
कृपमाचार्यपुत्रं च गान्धारीं च यशस्विनीम्	013a  
युधिष्ठिरः शनैर्दीनमुवाचेदं वचस्तदा	013c  
रमणीये जनाकीर्णे नगरे वारणावते	014a  
सगणास्तात वत्स्यामो धृतराष्ट्रस्य शासनात्	014c  
प्रसन्नमनसः सर्वे पुण्या वाचो विमुञ्चत	015a  
आशीर्भिर्वर्धितानस्मान्न पापं प्रसहिष्यति	015c  
एवमुक्तास्तु ते सर्वे पाण्डुपुत्रेण कौरवाः	016a  
प्रसन्नवदना भूत्वा तेऽभ्यवर्तन्त पाण्डवान्	016c  
स्वस्त्यस्तु वः पथि सदा भूतेभ्यश्चैव सर्वशः	017a  
मा च वोऽस्त्वशुभं किञ्चित्सर्वतः पाण्डुनन्दनाः	017c  
ततः कृतस्वस्त्ययना राज्यलाभाय पाण्डवाः	018a  
कृत्वा सर्वाणि कार्याणि प्रययुर्वारणावतम्	018c  
