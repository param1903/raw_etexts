वैशम्पायन उवाच	001    
यदा निवृत्ता राजानो धनुषः सज्यकर्मणि	001a  
अथोदतिष्ठद्विप्राणां मध्याज्जिष्णुरुदारधीः	001c  
उदक्रोशन्विप्रमुख्या विधुन्वन्तोऽजिनानि च	002a  
दृष्ट्वा सम्प्रस्थितं पार्थमिन्द्रकेतुसमप्रभम्	002c  
केचिदासन्विमनसः केचिदासन्मुदा युताः	003a  
आहुः परस्परं केचिन्निपुणा बुद्धिजीविनः	003c  
यत्कर्णशल्यप्रमुखैः पार्थिवैर्लोकविश्रुतैः	004a  
नानतं बलवद्भिर्हि धनुर्वेदपरायणैः	004c  
तत्कथं त्वकृतास्त्रेण प्राणतो दुर्बलीयसा	005a  
बटुमात्रेण शक्यं हि सज्यं कर्तुं धनुर्द्विजाः	005c  
अवहास्या भविष्यन्ति ब्राह्मणाः सर्वराजसु	006a  
कर्मण्यस्मिन्नसंसिद्धे चापलादपरीक्षिते	006c  
यद्येष दर्पाद्धर्षाद्वा यदि वा ब्रह्मचापलात्	007a  
प्रस्थितो धनुरायन्तुं वार्यतां साधु मा गमत्	007c  
नावहास्या भविष्यामो न च लाघवमास्थिताः	008a  
न च विद्विष्टतां लोके गमिष्यामो महीक्षिताम्	008c  
केचिदाहुर्युवा श्रीमान्नागराजकरोपमः	009a  
पीनस्कन्धोरुबाहुश्च धैर्येण हिमवानिव	009c  
सम्भाव्यमस्मिन्कर्मेदमुत्साहाच्चानुमीयते	010a  
शक्तिरस्य महोत्साहा न ह्यशक्तः स्वयं व्रजेत्	010c  
न च तद्विद्यते किञ्चित्कर्म लोकेषु यद्भवेत्	011a  
ब्राह्मणानामसाध्यं च त्रिषु संस्थानचारिषु	011c  
अब्भक्षा वायुभक्षाश्च फलाहारा दृढव्रताः	012a  
दुर्बला हि बलीयांसो विप्रा हि ब्रह्मतेजसा	012c  
ब्राह्मणो नावमन्तव्यः सद्वासद्वा समाचरन्	013a  
सुखं दुःखं महद्ध्रस्वं कर्म यत्समुपागतम्	013c  
एवं तेषां विलपतां विप्राणां विविधा गिरः	014a  
अर्जुनो धनुषोऽभ्याशे तस्थौ गिरिरिवाचलः	014c  
स तद्धनुः परिक्रम्य प्रदक्षिणमथाकरोत्	015a  
प्रणम्य शिरसा हृष्टो जगृहे च परन्तपः	015c  
सज्यं च चक्रे निमिषान्तरेण शरांश्च जग्राह दशार्धसङ्ख्यान्	016a  
विव्याध लक्ष्यं निपपात तच्च छिद्रेण भूमौ सहसातिविद्धम्	016c  
ततोऽन्तरिक्षे च बभूव नादः समाजमध्ये च महान्निनादः	017a  
पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः	017c  
चेलावेधांस्ततश्चक्रुर्हाहाकारांश्च सर्वशः	018a  
न्यपतंश्चात्र नभसः समन्तात्पुष्पवृष्टयः	018c  
शताङ्गानि च तूर्याणि वादकाश्चाप्यवादयन्	019a  
सूतमागधसङ्घाश्च अस्तुवंस्तत्र सुस्वनाः	019c  
तं दृष्ट्वा द्रुपदः प्रीतो बभूवारिनिषूदनः	020a  
सहसैन्यश्च पार्थस्य साहाय्यार्थमियेष सः	020c  
तस्मिंस्तु शब्दे महति प्रवृत्ते युधिष्ठिरो धर्मभृतां वरिष्ठः	021a  
आवासमेवोपजगाम शीघ्रं सार्धं यमाभ्यां पुरुषोत्तमाभ्याम्	021c  
विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य	022a  
आदाय शुक्लं वरमाल्यदाम जगाम कुन्तीसुतमुत्स्मयन्ती	022c  
स तामुपादाय विजित्य रङ्गे द्विजातिभिस्तैरभिपूज्यमानः	023a  
रङ्गान्निरक्रामदचिन्त्यकर्मा पत्न्या तया चाप्यनुगम्यमानः	023c  
