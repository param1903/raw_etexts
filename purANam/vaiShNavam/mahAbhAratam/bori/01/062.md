जनमेजय उवाच	001  
त्वत्तः श्रुतमिदं ब्रह्मन्देवदानवरक्षसाम्	001a  
अंशावतरणं सम्यग्गन्धर्वाप्सरसां तथा	001c  
इमं तु भूय इच्छामि कुरूणां वंशमादितः	002a  
कथ्यमानं त्वया विप्र विप्रर्षिगणसन्निधौ	002c  
वैशम्पायन उवाच	003  
पौरवाणां वंशकरो दुःषन्तो नाम वीर्यवान्	003a  
पृथिव्याश्चतुरन्ताया गोप्ता भरतसत्तम	003c  
चतुर्भागं भुवः कृत्स्नं स भुङ्क्ते मनुजेश्वरः	004a  
समुद्रावरणांश्चापि देशान्स समितिञ्जयः	004c  
आम्लेच्छाटविकान्सर्वान्स भुङ्क्ते रिपुमर्दनः	005a  
रत्नाकरसमुद्रान्तांश्चातुर्वर्ण्यजनावृतान्	005c  
न वर्णसङ्करकरो नाकृष्यकरकृज्जनः	006a  
न पापकृत्कश्चिदासीत्तस्मिन्राजनि शासति	006c  
धर्म्यां रतिं सेवमाना धर्मार्थावभिपेदिरे	007a  
तदा नरा नरव्याघ्र तस्मिञ्जनपदेश्वरे	007c  
नासीच्चोरभयं तात न क्षुधाभयमण्वपि	008a  
नासीद्व्याधिभयं चापि तस्मिञ्जनपदेश्वरे	008c  
स्वैर्धर्मै रेमिरे वर्णा दैवे कर्मणि निःस्पृहाः	009a  
तमाश्रित्य महीपालमासंश्चैवाकुतोभयाः	009c  
कालवर्षी च पर्जन्यः सस्यानि फलवन्ति च	010a  
सर्वरत्नसमृद्धा च मही वसुमती तदा	010c  
स चाद्भुतमहावीर्यो वज्रसंहननो युवा	011a  
उद्यम्य मन्दरं दोर्भ्यां हरेत्सवनकाननम्	011c  
धनुष्यथ गदायुद्धे त्सरुप्रहरणेषु च	012a  
नागपृष्ठेऽश्वपृष्ठे च बभूव परिनिष्ठितः	012c  
बले विष्णुसमश्चासीत्तेजसा भास्करोपमः	013a  
अक्षुब्धत्वेऽर्णवसमः सहिष्णुत्वे धरासमः	013c  
सम्मतः स महीपालः प्रसन्नपुरराष्ट्रवान्	014a  
भूयो धर्मपरैर्भावैर्विदितं जनमावसत्	014c  
