सूत उवाच	001  
अथावरणमुख्यानि नानाप्रहरणानि च	001a  
प्रगृह्याभ्यद्रवन्देवान्सहिता दैत्यदानवाः	001c  
ततस्तदमृतं देवो विष्णुरादाय वीर्यवान्	002a  
जहार दानवेन्द्रेभ्यो नरेण सहितः प्रभुः	002c  
ततो देवगणाः सर्वे पपुस्तदमृतं तदा	003a  
विष्णोः सकाशात्सम्प्राप्य सम्भ्रमे तुमुले सति	003c  
ततः पिबत्सु तत्कालं देवेष्वमृतमीप्सितम्	004a  
राहुर्विबुधरूपेण दानवः प्रापिबत्तदा	004c  
तस्य कण्ठमनुप्राप्ते दानवस्यामृते तदा	005a  
आख्यातं चन्द्रसूर्याभ्यां सुराणां हितकाम्यया	005c  
ततो भगवता तस्य शिरश्छिन्नमलङ्कृतम्	006a  
चक्रायुधेन चक्रेण पिबतोऽमृतमोजसा	006c  
तच्छैलशृङ्गप्रतिमं दानवस्य शिरो महत्	007a  
चक्रेणोत्कृत्तमपतच्चालयद्वसुधातलम्	007c  
ततो वैरविनिर्बन्धः कृतो राहुमुखेन वै	008a  
शाश्वतश्चन्द्रसूर्याभ्यां ग्रसत्यद्यापि चैव तौ	008c  
विहाय भगवांश्चापि स्त्रीरूपमतुलं हरिः	009a  
नानाप्रहरणैर्भीमैर्दानवान्समकम्पयत्	009c  
ततः प्रवृत्तः सङ्ग्रामः समीपे लवणाम्भसः	010a  
सुराणामसुराणां च सर्वघोरतरो महान्	010c  
प्रासाः सुविपुलास्तीक्ष्णा न्यपतन्त सहस्रशः	011a  
तोमराश्च सुतीक्ष्णाग्राः शस्त्राणि विविधानि च	011c  
ततोऽसुराश्चक्रभिन्ना वमन्तो रुधिरं बहु	012a  
असिशक्तिगदारुग्णा निपेतुर्धरणीतले	012c  
छिन्नानि पट्टिशैश्चापि शिरांसि युधि दारुणे	013a  
तप्तकाञ्चनजालानि निपेतुरनिशं तदा	013c  
रुधिरेणावलिप्ताङ्गा निहताश्च महासुराः	014a  
अद्रीणामिव कूटानि धातुरक्तानि शेरते	014c  
हाहाकारः समभवत्तत्र तत्र सहस्रशः	015a  
अन्योन्यं छिन्दतां शस्त्रैरादित्ये लोहितायति	015c  
परिघैश्चायसैः पीतैः सन्निकर्षे च मुष्टिभिः	016a  
निघ्नतां समरेऽन्योन्यं शब्दो दिवमिवास्पृशत्	016c  
छिन्धि भिन्धि प्रधावध्वं पातयाभिसरेति च	017a  
व्यश्रूयन्त महाघोराः शब्दास्तत्र समन्ततः	017c  
एवं सुतुमुले युद्धे वर्तमाने भयावहे	018a  
नरनारायणौ देवौ समाजग्मतुराहवम्	018c  
तत्र दिव्यं धनुर्दृष्ट्वा नरस्य भगवानपि	019a  
चिन्तयामास वै चक्रं विष्णुर्दानवसूदनम्	019c  
ततोऽम्बराच्चिन्तितमात्रमागतं; महाप्रभं चक्रममित्रतापनम्	020a  
विभावसोस्तुल्यमकुण्ठमण्डलं; सुदर्शनं भीममजय्यमुत्तमम्	020c  
तदागतं ज्वलितहुताशनप्रभं; भयङ्करं करिकरबाहुरच्युतः	021a  
मुमोच वै चपलमुदग्रवेगवन्महाप्रभं परनगरावदारणम्	021c  
तदन्तकज्वलनसमानवर्चसं; पुनः पुनर्न्यपतत वेगवत्तदा	022a  
विदारयद्दितिदनुजान्सहस्रशः; करेरितं पुरुषवरेण संयुगे	022c  
दहत्क्वचिज्ज्वलन इवावलेलिहत्प्रसह्य तानसुरगणान्न्यकृन्तत	023a  
प्रवेरितं वियति मुहुः क्षितौ तदा; पपौ रणे रुधिरमथो पिशाचवत्	023c  
अथासुरा गिरिभिरदीनचेतसो; मुहुर्मुहुः सुरगणमर्दयंस्तदा	024a  
महाबला विगलितमेघवर्चसः; सहस्रशो गगनमभिप्रपद्य ह	024c  
अथाम्बराद्भयजननाः प्रपेदिरे; सपादपा बहुविधमेघरूपिणः	025a  
महाद्रयः प्रविगलिताग्रसानवः; परस्परं द्रुतमभिहत्य सस्वनाः	025c  
ततो मही प्रविचलिता सकानना; महाद्रिपाताभिहता समन्ततः	026a  
परस्परं भृशमभिगर्जतां मुहू; रणाजिरे भृशमभिसम्प्रवर्तिते	026c  
नरस्ततो वरकनकाग्रभूषणैर्महेषुभिर्गगनपथं समावृणोत्	027a  
विदारयन्गिरिशिखराणि पत्रिभिर्महाभयेऽसुरगणविग्रहे तदा	027c  
ततो महीं लवणजलं च सागरं; महासुराः प्रविविशुरर्दिताः सुरैः	028a  
वियद्गतं ज्वलितहुताशनप्रभं; सुदर्शनं परिकुपितं निशाम्य च	028c  
ततः सुरैर्विजयमवाप्य मन्दरः; स्वमेव देशं गमितः सुपूजितः	029a  
विनाद्य खं दिवमपि चैव सर्वशस्ततो गताः सलिलधरा यथागतम्	029c  
ततोऽमृतं सुनिहितमेव चक्रिरे; सुराः परां मुदमभिगम्य पुष्कलाम्	030a  
ददौ च तं निधिममृतस्य रक्षितुं; किरीटिने बलभिदथामरैः सह	030c  
