 शौनक उवाच	001  
 यदपृच्छत्तदा राजा मन्त्रिणो जनमेजयः	001a  
 पितुः स्वर्गगतिं तन्मे विस्तरेण पुनर्वद	001c  
 सूत उवाच	002  
 शृणु ब्रह्मन्यथा पृष्टा मन्त्रिणो नृपतेस्तदा	002a  
 आख्यातवन्तस्ते सर्वे निधनं तत्परिक्षितः	002c  
 जनमेजय उवाच	003  
 जानन्ति तु भवन्तस्तद्यथावृत्तः पिता मम	003a  
 आसीद्यथा च निधनं गतः काले महायशाः	003c  
 श्रुत्वा भवत्सकाशाद्धि पितुर्वृत्तमशेषतः	004a  
 कल्याणं प्रतिपत्स्यामि विपरीतं न जातु चित्	004c  
 सूत उवाच	005  
 मन्त्रिणोऽथाब्रुवन्वाक्यं पृष्टास्तेन महात्मना	005a  
 सर्वधर्मविदः प्राज्ञा राजानं जनमेजयम्	005c  
 धर्मात्मा च महात्मा च प्रजापालः पिता तव	006a  
 आसीदिह यथावृत्तः स महात्मा शृणुष्व तत्	006c  
 चातुर्वर्ण्यं स्वधर्मस्थं स कृत्वा पर्यरक्षत	007a  
 धर्मतो धर्मविद्राजा धर्मो विग्रहवानिव	007c  
 ररक्ष पृथिवीं देवीं श्रीमानतुलविक्रमः	008a  
 द्वेष्टारस्तस्य नैवासन्स च न द्वेष्टि कञ्चन	008c  
 समः सर्वेषु भूतेषु प्रजापतिरिवाभवत्	008e  
 ब्राह्मणाः क्षत्रिया वैश्याः शूद्राश्चैव स्वकर्मसु	009a  
 स्थिताः सुमनसो राजंस्तेन राज्ञा स्वनुष्ठिताः	009c  
 विधवानाथकृपणान्विकलांश्च बभार सः	010a  
 सुदर्शः सर्वभूतानामासीत्सोम इवापरः	010c  
 तुष्टपुष्टजनः श्रीमान्सत्यवाग्दृढविक्रमः	011a  
 धनुर्वेदे च शिष्योऽभून्नृपः शारद्वतस्य सः	011c  
 गोविन्दस्य प्रियश्चासीत्पिता ते जनमेजय	012a  
 लोकस्य चैव सर्वस्य प्रिय आसीन्महायशाः	012c  
 परिक्षीणेषु कुरुषु उत्तरायामजायत	013a  
 परिक्षिदभवत्तेन सौभद्रस्यात्मजो बली	013c  
 राजधर्मार्थकुशलो युक्तः सर्वगुणैर्नृपः	014a  
 जितेन्द्रियश्चात्मवांश्च मेधावी वृद्धसेवितः	014c  
 षड्वर्गविन्महाबुद्धिर्नीतिधर्मविदुत्तमः	015a  
 प्रजा इमास्तव पिता षष्टिं वर्षाण्यपालयत्	015c  
 ततो दिष्टान्तमापन्नः सर्पेणानतिवर्तितम्	015e  
 ततस्त्वं पुरुषश्रेष्ठ धर्मेण प्रतिपेदिवान्	016a  
 इदं वर्षसहस्राय राज्यं कुरुकुलागतम्	016c  
 बाल एवाभिजातोऽसि सर्वभूतानुपालकः	016e  
 जनमेजय उवाच	017  
 नास्मिन्कुले जातु बभूव राजा; यो न प्रजानां हितकृत्प्रियश्च	017a  
 विशेषतः प्रेक्ष्य पितामहानां; वृत्तं महद्वृत्तपरायणानाम्	017c  
 कथं निधनमापन्नः पिता मम तथाविधः	018a  
 आचक्षध्वं यथावन्मे श्रोतुमिच्छामि तत्त्वतः	018c  
 सूत उवाच	019  
 एवं सञ्चोदिता राज्ञा मन्त्रिणस्ते नराधिपम्	019a  
 ऊचुः सर्वे यथावृत्तं राज्ञः प्रियहिते रताः	019c  
 बभूव मृगयाशीलस्तव राजन्पिता सदा	020a  
 यथा पाण्डुर्महाभागो धनुर्धरवरो युधि	020c  
 अस्मास्वासज्य सर्वाणि राजकार्याण्यशेषतः	020e  
 स कदाचिद्वनचरो मृगं विव्याध पत्रिणा	021a  
 विद्ध्वा चान्वसरत्तूर्णं तं मृगं गहने वने	021c  
 पदातिर्बद्धनिस्त्रिंशस्ततायुधकलापवान्	022a  
 न चाससाद गहने मृगं नष्टं पिता तव	022c  
 परिश्रान्तो वयःस्थश्च षष्टिवर्षो जरान्वितः	023a  
 क्षुधितः स महारण्ये ददर्श मुनिमन्तिके	023c  
 स तं पप्रच्छ राजेन्द्रो मुनिं मौनव्रतान्वितम्	024a  
 न च किञ्चिदुवाचैनं स मुनिः पृच्छतोऽपि सन्	024c  
 ततो राजा क्षुच्छ्रमार्तस्तं मुनिं स्थाणुवत्स्थितम्	025a  
 मौनव्रतधरं शान्तं सद्यो मन्युवशं ययौ	025c  
 न बुबोध हि तं राजा मौनव्रतधरं मुनिम्	026a  
 स तं मन्युसमाविष्टो धर्षयामास ते पिता	026c  
 मृतं सर्पं धनुष्कोट्या समुत्क्षिप्य धरातलात्	027a  
 तस्य शुद्धात्मनः प्रादात्स्कन्धे भरतसत्तम	027c  
 न चोवाच स मेधावी तमथो साध्वसाधु वा	028a  
 तस्थौ तथैव चाक्रुध्यन्सर्पं स्कन्धेन धारयन्	028c  
