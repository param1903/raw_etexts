वैशम्पायन उवाच	001  
पाण्डवैः सह संयोगं गतस्य द्रुपदस्य तु	001a  
न बभूव भयं किञ्चिद्देवेभ्योऽपि कथञ्चन	001c  
कुन्तीमासाद्य ता नार्यो द्रुपदस्य महात्मनः	002a  
नाम सङ्कीर्तयन्त्यस्ताः पादौ जग्मुः स्वमूर्धभिः	002c  
कृष्णा च क्षौमसंवीता कृतकौतुकमङ्गला	003a  
कृताभिवादना श्वश्र्वास्तस्थौ प्रह्वा कृताञ्जलिः	003c  
रूपलक्षणसम्पन्नां शीलाचारसमन्विताम्	004a  
द्रौपदीमवदत्प्रेम्णा पृथाशीर्वचनं स्नुषाम्	004c  
यथेन्द्राणी हरिहये स्वाहा चैव विभावसौ	005a  
रोहिणी च यथा सोमे दमयन्ती यथा नले	005c  
यथा वैश्रवणे भद्रा वसिष्ठे चाप्यरुन्धती	006a  
यथा नारायणे लक्ष्मीस्तथा त्वं भव भर्तृषु	006c  
जीवसूर्वीरसूर्भद्रे बहुसौख्यसमन्विता	007a  
सुभगा भोगसम्पन्ना यज्ञपत्नी स्वनुव्रता	007c  
अतिथीनागतान्साधून्बालान्वृद्धान्गुरूंस्तथा	008a  
पूजयन्त्या यथान्यायं शश्वद्गच्छन्तु ते समाः	008c  
कुरुजाङ्गलमुख्येषु राष्ट्रेषु नगरेषु च	009a  
अनु त्वमभिषिच्यस्व नृपतिं धर्मवत्सलम्	009c  
पतिभिर्निर्जितामुर्वीं विक्रमेण महाबलैः	010a  
कुरु ब्राह्मणसात्सर्वामश्वमेधे महाक्रतौ	010c  
पृथिव्यां यानि रत्नानि गुणवन्ति गुनान्विते	011a  
तान्याप्नुहि त्वं कल्याणि सुखिनी शरदां शतम्	011c  
यथा च त्वाभिनन्दामि वध्वद्य क्षौमसंवृताम्	012a  
तथा भूयोऽभिनन्दिष्ये सूतपुत्रां गुणान्विताम्	012c  
ततस्तु कृतदारेभ्यः पाण्डुभ्यः प्राहिणोद्धरिः	013a  
मुक्तावैडूर्यचित्राणि हैमान्याभरणानि च	013c  
वासांसि च महार्हाणि नानादेश्यानि माधवः	014a  
कम्बलाजिनरत्नानि स्पर्शवन्ति शुभानि च	014c  
शयनासनयानानि विविधानि महान्ति च	015a  
वैडूर्यवज्रचित्राणि शतशो भाजनानि च	015c  
रूपयौवनदाक्षिण्यैरुपेताश्च स्वलङ्कृताः	016a  
प्रेष्याः सम्प्रददौ कृष्णो नानादेश्याः सहस्रशः	016c  
गजान्विनीतान्भद्रांश्च सदश्वांश्च स्वलङ्कृतान्	017a  
रथांश्च दान्तान्सौवर्णैः शुभैः पट्टैरलङ्कृतान्	017c  
कोटिशश्च सुवर्णं स तेषामकृतकं तथा	018a  
वीतीकृतममेयात्मा प्राहिणोन्मधुसूदनः	018c  
तत्सर्वं प्रतिजग्राह धर्मराजो युधिष्ठिरः	019a  
मुदा परमया युक्तो गोविन्दप्रियकाम्यया	019c  
