जनमेजय उवाच	001  
एवं सम्प्राप्य राज्यं तदिन्द्रप्रस्थे तपोधन	001a  
अत ऊर्ध्वं महात्मानः किमकुर्वन्त पाण्डवाः	001c  
सर्व एव महात्मानः पूर्वे मम पितामहाः	002a  
द्रौपदी धर्मपत्नी च कथं तानन्ववर्तत	002c  
कथं वा पञ्च कृष्णायामेकस्यां ते नराधिपाः	003a  
वर्तमाना महाभागा नाभिद्यन्त परस्परम्	003c  
श्रोतुमिच्छाम्यहं सर्वं विस्तरेण तपोधन	004a  
तेषां चेष्टितमन्योन्यं युक्तानां कृष्णया तया	004c  
वैशम्पायन उवाच	005  
धृतराष्ट्राभ्यनुज्ञाताः कृष्णया सह पाण्डवाः	005a  
रेमिरे पुरुषव्याघ्राः प्राप्तराज्याः परन्तपाः	005c  
प्राप्य राज्यं महातेजाः सत्यसन्धो युधिष्ठिरः	006a  
पालयामास धर्मेण पृथिवीं भ्रातृभिः सह	006c  
जितारयो महाप्राज्ञाः सत्यधर्मपरायणाः	007a  
मुदं परमिकां प्राप्तास्तत्रोषुः पाण्डुनन्दनाः	007c  
कुर्वाणाः पौरकार्याणि सर्वाणि पुरुषर्षभाः	008a  
आसां चक्रुर्महार्हेषु पार्थिवेष्वासनेषु च	008c  
अथ तेषूपविष्टेषु सर्वेष्वेव महात्मसु	009a  
नारदस्त्वथ देवर्षिराजगाम यदृच्छया	009c  
आसनं रुचिरं तस्मै प्रददौ स्वं युधिष्ठिरः	009e  
देवर्षेरुपविष्टस्य स्वयमर्घ्यं यथाविधि	010a  
प्रादाद्युधिष्ठिरो धीमान्राज्यं चास्मै न्यवेदयत्	010c  
प्रतिगृह्य तु तां पूजामृषिः प्रीतमनाभवत्	011a  
आशीर्भिर्वर्धयित्वा तु तमुवाचास्यतामिति	011c  
निषसादाभ्यनुज्ञातस्ततो राजा युधिष्ठिरः	012a  
प्रेषयामास कृष्णायै भगवन्तमुपस्थितम्	012c  
श्रुत्वैव द्रौपदी चापि शुचिर्भूत्वा समाहिता	013a  
जगाम तत्र यत्रास्ते नारदः पाण्डवैः सह	013c  
तस्याभिवाद्य चरणौ देवर्षेर्धर्मचारिणी	014a  
कृताञ्जलिः सुसंवीता स्थिताथ द्रुपदात्मजा	014c  
तस्याश्चापि स धर्मात्मा सत्यवागृषिसत्तमः	015a  
आशिषो विविधाः प्रोच्य राजपुत्र्यास्तु नारदः	015c  
गम्यतामिति होवाच भगवांस्तामनिन्दिताम्	015e  
गतायामथ कृष्णायां युधिष्ठिरपुरोगमान्	016a  
विविक्ते पाण्डवान्सर्वानुवाच भगवानृषिः	016c  
पाञ्चाली भवतामेका धर्मपत्नी यशस्विनी	017a  
यथा वो नात्र भेदः स्यात्तथा नीतिर्विधीयताम्	017c  
सुन्दोपसुन्दावसुरौ भ्रातरौ सहितावुभौ	018a  
आस्तामवध्यावन्येषां त्रिषु लोकेषु विश्रुतौ	018c  
एकराज्यावेकगृहावेकशय्यासनाशनौ	019a  
तिलोत्तमायास्तौ हेतोरन्योन्यमभिजघ्नतुः	019c  
रक्ष्यतां सौहृदं तस्मादन्योन्यप्रतिभाविकम्	020a  
यथा वो नात्र भेदः स्यात्तत्कुरुष्व युधिष्ठिर	020c  
युधिष्ठिर उवाच	021  
सुन्दोपसुन्दावसुरौ कस्य पुत्रौ महामुने	021a  
उत्पन्नश्च कथं भेदः कथं चान्योन्यमघ्नताम्	021c  
अप्सरा देवकन्या वा कस्य चैषा तिलोत्तमा	022a  
यस्याः कामेन सम्मत्तौ जघ्नतुस्तौ परस्परम्	022c  
एतत्सर्वं यथावृत्तं विस्तरेण तपोधन	023a  
श्रोतुमिच्छामहे विप्र परं कौतूहलं हि नः	023c  
