वैशम्पायन उवाच	001  
तत्र तेषु शयानेषु हिडिम्बो नाम राक्षसः	001a  
अविदूरे वनात्तस्माच्छालवृक्षमुपाश्रितः	001c  
क्रूरो मानुषमांसादो महावीर्यो महाबलः	002a  
विरूपरूपः पिङ्गाक्षः करालो घोरदर्शनः	002c  
पिशितेप्सुः क्षुधार्तस्तानपश्यत यदृच्छया	002e  
ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान्	003a  
जृम्भमाणो महावक्त्रः पुनः पुनरवेक्ष्य च	003c  
दुष्टो मानुषमांसादो महाकायो महाबलः	004a  
आघ्राय मानुषं गन्धं भगिनीमिदमब्रवीत्	004c  
उपपन्नश्चिरस्याद्य भक्षो मम मनःप्रियः	005a  
स्नेहस्रवान्प्रस्रवति जिह्वा पर्येति मे मुखम्	005c  
अष्टौ दंष्ट्राः सुतीक्ष्णाग्राश्चिरस्यापातदुःसहाः	006a  
देहेषु मज्जयिष्यामि स्निग्धेषु पिशितेषु च	006c  
आक्रम्य मानुषं कण्ठमाच्छिद्य धमनीमपि	007a  
उष्णं नवं प्रपास्यामि फेनिलं रुधिरं बहु	007c  
गच्छ जानीहि के त्वेते शेरते वनमाश्रिताः	008a  
मानुषो बलवान्गन्धो घ्राणं तर्पयतीव मे	008c  
हत्वैतान्मानुषान्सर्वानानयस्व ममान्तिकम्	009a  
अस्मद्विषयसुप्तेभ्यो नैतेभ्यो भयमस्ति ते	009c  
एषां मांसानि संस्कृत्य मानुषाणां यथेष्टतः	010a  
भक्षयिष्याव सहितौ कुरु तूर्णं वचो मम	010c  
भ्रातुर्वचनमाज्ञाय त्वरमाणेव राक्षसी	011a  
जगाम तत्र यत्र स्म पाण्डवा भरतर्षभ	011c  
ददर्श तत्र गत्वा सा पाण्डवान्पृथया सह	012a  
शयानान्भीमसेनं च जाग्रतं त्वपराजितम्	012c  
दृष्ट्वैव भीमसेनं सा शालस्कन्धमिवोद्गतम्	013a  
राक्षसी कामयामास रूपेणाप्रतिमं भुवि	013c  
अयं श्यामो महाबाहुः सिंहस्कन्धो महाद्युतिः	014a  
कम्बुग्रीवः पुष्कराक्षो भर्ता युक्तो भवेन्मम	014c  
नाहं भ्रातृवचो जातु कुर्यां क्रूरोपसंहितम्	015a  
पतिस्नेहोऽतिबलवान्न तथा भ्रातृसौहृदम्	015c  
मुहूर्तमिव तृप्तिश्च भवेद्भ्रातुर्ममैव च	016a  
हतैरेतैरहत्वा तु मोदिष्ये शाश्वतिः समाः	016c  
सा कामरूपिणी रूपं कृत्वा मानुषमुत्तमम्	017a  
उपतस्थे महाबाहुं भीमसेनं शनैः शनैः	017c  
विलज्जमानेव लता दिव्याभरणभूषिता	018a  
स्मितपूर्वमिदं वाक्यं भीमसेनमथाब्रवीत्	018c  
कुतस्त्वमसि सम्प्राप्तः कश्चासि पुरुषर्षभ	019a  
क इमे शेरते चेह पुरुषा देवरूपिणः	019c  
केयं च बृहती श्यामा सुकुमारी तवानघ	020a  
शेते वनमिदं प्राप्य विश्वस्ता स्वगृहे यथा	020c  
नेदं जानाति गहनं वनं राक्षससेवितम्	021a  
वसति ह्यत्र पापात्मा हिडिम्बो नाम राक्षसः	021c  
तेनाहं प्रेषिता भ्रात्रा दुष्टभावेन रक्षसा	022a  
बिभक्षयिषता मांसं युष्माकममरोपम	022c  
साहं त्वामभिसम्प्रेक्ष्य देवगर्भसमप्रभम्	023a  
नान्यं भर्तारमिच्छामि सत्यमेतद्ब्रवीमि ते	023c  
एतद्विज्ञाय धर्मज्ञ युक्तं मयि समाचर	024a  
कामोपहतचित्ताङ्गीं भजमानां भजस्व माम्	024c  
त्रास्येऽहं त्वां महाबाहो राक्षसात्पुरुषादकात्	025a  
वत्स्यावो गिरिदुर्गेषु भर्ता भव ममानघ	025c  
अन्तरिक्षचरा ह्यस्मि कामतो विचरामि च	026a  
अतुलामाप्नुहि प्रीतिं तत्र तत्र मया सह	026c  
भीम उवाच	027  
मातरं भ्रातरं ज्येष्ठं कनिष्ठानपरानिमान्	027a  
परित्यजेत को न्वद्य प्रभवन्निव राक्षसि	027c  
को हि सुप्तानिमान्भ्रातॄन्दत्त्वा राक्षसभोजनम्	028a  
मातरं च नरो गच्छेत्कामार्त इव मद्विधः	028c  
राक्षस्युवाच	029  
यत्ते प्रियं तत्करिष्ये सर्वानेतान्प्रबोधय	029a  
मोक्षयिष्यामि वः कामं राक्षसात्पुरुषादकात्	029c  
भीम उवाच	030  
सुखसुप्तान्वने भ्रातॄन्मातरं चैव राक्षसि	030a  
न भयाद्बोधयिष्यामि भ्रातुस्तव दुरात्मनः	030c  
न हि मे राक्षसा भीरु सोढुं शक्ताः पराक्रमम्	031a  
न मनुष्या न गन्धर्वा न यक्षाश्चारुलोचने	031c  
गच्छ वा तिष्ठ वा भद्रे यद्वापीच्छसि तत्कुरु	032a  
तं वा प्रेषय तन्वङ्गि भ्रातरं पुरुषादकम्	032c  
