001    ब्राह्मण उवाच
001a   गङ्गाद्वारं प्रति महान्बभूवर्षिर्महातपाः
001c   भरद्वाजो महाप्राज्ञः सततं संशितव्रतः
002a   सोऽभिषेक्तुं गतो गङ्गां पूर्वमेवागतां सतीम्
002c   ददर्शाप्सरसं तत्र घृताचीमाप्लुतामृषिः
003a   तस्या वायुर्नदीतीरे वसनं व्यहरत्तदा
003c   अपकृष्टाम्बरां दृष्ट्वा तामृषिश्चकमे ततः
004a   तस्यां संसक्तमनसः कौमारब्रह्मचारिणः
004c   हृष्टस्य रेतश्चस्कन्द तदृषिर्द्रोण आदधे
005a   ततः समभवद्द्रोणः कुमारस्तस्य धीमतः
005c   अध्यगीष्ट स वेदांश्च वेदाङ्गानि च सर्वशः
006a   भरद्वाजस्य तु सखा पृषतो नाम पार्थिवः
006c   तस्यापि द्रुपदो नाम तदा समभवत्सुतः
007a   स नित्यमाश्रमं गत्वा द्रोणेन सह पार्षतः
007c   चिक्रीडाध्ययनं चैव चकार क्षत्रियर्षभः
008a   ततस्तु पृषतेऽतीते स राजा द्रुपदोऽभवत्
008c   द्रोणोऽपि रामं शुश्राव दित्सन्तं वसु सर्वशः
009a   वनं तु प्रस्थितं रामं भरद्वाजसुतोऽब्रवीत्
009c   आगतं वित्तकामं मां विद्धि द्रोणं द्विजर्षभ
010    राम उवाच
010a   शरीरमात्रमेवाद्य मयेदमवशेषितम्
010c   अस्त्राणि वा शरीरं वा ब्रह्मन्नन्यतरं वृणु
011    द्रोण उवाच
011a   अस्त्राणि चैव सर्वाणि तेषां संहारमेव च
011c   प्रयोगं चैव सर्वेषां दातुमर्हति मे भवान्
012    ब्राह्मण उवाच
012a   तथेत्युक्त्वा ततस्तस्मै प्रददौ भृगुनन्दनः
012c   प्रतिगृह्य ततो द्रोणः कृतकृत्योऽभवत्तदा
013a   सम्प्रहृष्टमनाश्चापि रामात्परमसम्मतम्
013c   ब्रह्मास्त्रं समनुप्राप्य नरेष्वभ्यधिकोऽभवत्
014a   ततो द्रुपदमासाद्य भारद्वाजः प्रतापवान्
014c   अब्रवीत्पुरुषव्याघ्रः सखायं विद्धि मामिति
015    द्रुपद उवाच
015a   नाश्रोत्रियः श्रोत्रियस्य नारथी रथिनः सखा
015c   नाराजा पार्थिवस्यापि सखिपूर्वं किमिष्यते
016    ब्राह्मण उवाच
016a   स विनिश्चित्य मनसा पाञ्चाल्यं प्रति बुद्धिमान्
016c   जगाम कुरुमुख्यानां नगरं नागसाह्वयम्
017a   तस्मै पौत्रान्समादाय वसूनि विविधानि च
017c   प्राप्ताय प्रददौ भीष्मः शिष्यान्द्रोणाय धीमते
018a   द्रोणः शिष्यांस्ततः सर्वानिदं वचनमब्रवीत्
018c   समानीय तदा विद्वान्द्रुपदस्यासुखाय वै
019a   आचार्यवेतनं किञ्चिद्धृदि सम्परिवर्तते
019c   कृतास्त्रैस्तत्प्रदेयं स्यात्तदृतं वदतानघाः
020a   यदा च पाण्डवाः सर्वे कृतास्त्राः कृतनिश्रमाः
020c   ततो द्रोणोऽब्रवीद्भूयो वेतनार्थमिदं वचः
021a   पार्षतो द्रुपदो नाम छत्रवत्यां नरेश्वरः
021c   तस्यापकृष्य तद्राज्यं मम शीघ्रं प्रदीयताम्
022a   ततः पाण्डुसुताः पञ्च निर्जित्य द्रुपदं युधि
022c   द्रोणाय दर्शयामासुर्बद्ध्वा ससचिवं तदा
023    द्रोण उवाच
023a   प्रार्थयामि त्वया सख्यं पुनरेव नराधिप
023c   अराजा किल नो राज्ञः सखा भवितुमर्हति
024a   अतः प्रयतितं राज्ये यज्ञसेन मया तव
024c   राजासि दक्षिणे कूले भागीरथ्याहमुत्तरे
025    ब्राह्मण उवाच
025a   असत्कारः स सुमहान्मुहूर्तमपि तस्य तु
025c   न व्येति हृदयाद्राज्ञो दुर्मनाः स कृशोऽभवत्
