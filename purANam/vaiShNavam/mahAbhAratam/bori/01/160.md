अर्जुन उवाच	001  
तापत्य इति यद्वाक्यमुक्तवानसि मामिह	001a  
तदहं ज्ञातुमिच्छामि तापत्यार्थविनिश्चयम्	001c  
तपती नाम का चैषा तापत्या यत्कृते वयम्	002a  
कौन्तेया हि वयं साधो तत्त्वमिच्छामि वेदितुम्	002c  
वैशम्पायन उवाच	003  
एवमुक्तः स गन्धर्वः कुन्तीपुत्रं धनञ्जयम्	003a  
विश्रुतां त्रिषु लोकेषु श्रावयामास वै कथाम्	003c  
गन्धर्व उवाच	004  
हन्त ते कथयिष्यामि कथामेतां मनोरमाम्	004a  
यथावदखिलां पार्थ धर्म्यां धर्मभृतां वर	004c  
उक्तवानस्मि येन त्वां तापत्य इति यद्वचः	005a  
तत्तेऽहं कथयिष्यामि शृणुष्वैकमना मम	005c  
य एष दिवि धिष्ण्येन नाकं व्याप्नोति तेजसा	006a  
एतस्य तपती नाम बभूवासदृशी सुता	006c  
विवस्वतो वै कौन्तेय सावित्र्यवरजा विभो	007a  
विश्रुता त्रिषु लोकेषु तपती तपसा युता	007c  
न देवी नासुरी चैव न यक्षी न च राक्षसी	008a  
नाप्सरा न च गन्धर्वी तथारूपेण काचन	008c  
सुविभक्तानवद्याङ्गी स्वसितायतलोचना	009a  
स्वाचारा चैव साध्वी च सुवेषा चैव भामिनी	009c  
न तस्याः सदृशं कञ्चित्त्रिषु लोकेषु भारत	010a  
भर्तारं सविता मेने रूपशीलकुलश्रुतैः	010c  
सम्प्राप्तयौवनां पश्यन्देयां दुहितरं तु ताम्	011a  
नोपलेभे ततः शान्तिं सम्प्रदानं विचिन्तयन्	011c  
अर्थर्क्षपुत्रः कौन्तेय कुरूणामृषभो बली	012a  
सूर्यमाराधयामास नृपः संवरणः सदा	012c  
अर्घ्यमाल्योपहारैश्च शश्वच्च नृपतिर्यतः	013a  
नियमैरुपवासैश्च तपोभिर्विविधैरपि	013c  
शुश्रूषुरनहंवादी शुचिः पौरवनन्दनः	014a  
अंशुमन्तं समुद्यन्तं पूजयामास भक्तिमान्	014c  
ततः कृतज्ञं धर्मज्ञं रूपेणासदृशं भुवि	015a  
तपत्याः सदृशं मेने सूर्यः संवरणं पतिम्	015c  
दातुमैच्छत्ततः कन्यां तस्मै संवरणाय ताम्	016a  
नृपोत्तमाय कौरव्य विश्रुताभिजनाय वै	016c  
यथा हि दिवि दीप्तांशुः प्रभासयति तेजसा	017a  
तथा भुवि महीपालो दीप्त्या संवरणोऽभवत्	017c  
यथार्चयन्ति चादित्यमुद्यन्तं ब्रह्मवादिनः	018a  
तथा संवरणं पार्थ ब्राह्मणावरजाः प्रजाः	018c  
स सोममति कान्तत्वादादित्यमति तेजसा	019a  
बभूव नृपतिः श्रीमान्सुहृदां दुर्हृदामपि	019c  
एवङ्गुणस्य नृपतेस्तथावृत्तस्य कौरव	020a  
तस्मै दातुं मनश्चक्रे तपतीं तपनः स्वयम्	020c  
स कदाचिदथो राजा श्रीमानुरुयशा भुवि	021a  
चचार मृगयां पार्थ पर्वतोपवने किल	021c  
चरतो मृगयां तस्य क्षुत्पिपासाश्रमान्वितः	022a  
ममार राज्ञः कौन्तेय गिरावप्रतिमो हयः	022c  
स मृताश्वश्चरन्पार्थ पद्भ्यामेव गिरौ नृपः	023a  
ददर्शासदृशीं लोके कन्यामायतलोचनाम्	023c  
स एक एकामासाद्य कन्यां तामरिमर्दनः	024a  
तस्थौ नृपतिशार्दूलः पश्यन्नविचलेक्षणः	024c  
स हि तां तर्कयामास रूपतो नृपतिः श्रियम्	025a  
पुनः सन्तर्कयामास रवेर्भ्रष्टामिव प्रभाम्	025c  
गिरिप्रस्थे तु सा यस्मिन्स्थिता स्वसितलोचना	026a  
स सवृक्षक्षुपलतो हिरण्मय इवाभवत्	026c  
अवमेने च तां दृष्ट्वा सर्वप्राणभृतां वपुः	027a  
अवाप्तं चात्मनो मेने स राजा चक्षुषः फलम्	027c  
जन्मप्रभृति यत्किञ्चिद्दृष्टवान्स महीपतिः	028a  
रूपं न सदृशं तस्यास्तर्कयामास किञ्चन	028c  
तया बद्धमनश्चक्षुः पाशैर्गुणमयैस्तदा	029a  
न चचाल ततो देशाद्बुबुधे न च किञ्चन	029c  
अस्या नूनं विशालाक्ष्याः सदेवासुरमानुषम्	030a  
लोकं निर्मथ्य धात्रेदं रूपमाविष्कृतं कृतम्	030c  
एवं स तर्कयामास रूपद्रविणसम्पदा	031a  
कन्यामसदृशीं लोके नृपः संवरणस्तदा	031c  
तां च दृष्ट्वैव कल्याणीं कल्याणाभिजनो नृपः	032a  
जगाम मनसा चिन्तां काममार्गणपीडितः	032c  
दह्यमानः स तीव्रेण नृपतिर्मन्मथाग्निना	033a  
अप्रगल्भां प्रगल्भः स तामुवाच यशस्विनीम्	033c  
कासि कस्यासि रम्भोरु किमर्थं चेह तिष्ठसि	034a  
कथं च निर्जनेऽरण्ये चरस्येका शुचिस्मिते	034c  
त्वं हि सर्वानवद्याङ्गी सर्वाभरणभूषिता	035a  
विभूषणमिवैतेषां भूषणानामभीप्सितम्	035c  
न देवीं नासुरीं चैव न यक्षीं न च राक्षसीम्	036a  
न च भोगवतीं मन्ये न गन्धर्वीं न मानुषीम्	036c  
या हि दृष्टा मया काश्चिच्छ्रुता वापि वराङ्गनाः	037a  
न तासां सदृशीं मन्ये त्वामहं मत्तकाशिनि	037c  
एवं तां स महीपालो बभाषे न तु सा तदा	038a  
कामार्तं निर्जनेऽरण्ये प्रत्यभाषत किञ्चन	038c  
ततो लालप्यमानस्य पार्थिवस्यायतेक्षणा	039a  
सौदामिनीव साभ्रेषु तत्रैवान्तरधीयत	039c  
तामन्विच्छन्स नृपतिः परिचक्राम तत्तदा	040a  
वनं वनजपत्राक्षीं भ्रमन्नुन्मत्तवत्तदा	040c  
अपश्यमानः स तु तां बहु तत्र विलप्य च	041a  
निश्चेष्टः कौरवश्रेष्ठो मुहूर्तं स व्यतिष्ठत	041c  
