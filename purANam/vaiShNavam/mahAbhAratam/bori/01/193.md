धृतराष्ट्र उवाच	001  
अहमप्येवमेवैतच्चिन्तयामि यथा युवाम्	001a  
विवेक्तुं नाहमिच्छामि त्वाकारं विदुरं प्रति	001c  
अतस्तेषां गुणानेव कीर्तयामि विशेषतः	002a  
नावबुध्येत विदुरो ममाभिप्रायमिङ्गितैः	002c  
यच्च त्वं मन्यसे प्राप्तं तद्ब्रूहि त्वं सुयोधन	003a  
राधेय मन्यसे त्वं च यत्प्राप्तं तद्ब्रवीहि मे	003c  
दुर्योधन उवाच	004  
अद्य तान्कुशलैर्विप्रैः सुकृतैराप्तकारिभिः	004a  
कुन्तीपुत्रान्भेदयामो माद्रीपुत्रौ च पाण्डवौ	004c  
अथ वा द्रुपदो राजा महद्भिर्वित्तसञ्चयैः	005a  
पुत्राश्चास्य प्रलोभ्यन्ताममात्याश्चैव सर्वशः	005c  
परित्यजध्वं राजानं कुन्तीपुत्रं युधिष्ठिरम्	006a  
अथ तत्रैव वा तेषां निवासं रोचयन्तु ते	006c  
इहैषां दोषवद्वासं वर्णयन्तु पृथक्पृथक्	007a  
ते भिद्यमानास्तत्रैव मनः कुर्वन्तु पाण्डवाः	007c  
अथवा कुशलाः केचिदुपायनिपुणा नराः	008a  
इतरेतरतः पार्थान्भेदयन्त्वनुरागतः	008c  
व्युत्थापयन्तु वा कृष्णां बहुत्वात्सुकरं हि तत्	009a  
अथवा पाण्डवांस्तस्यां भेदयन्तु ततश्च ताम्	009c  
भीमसेनस्य वा राजन्नुपायकुशलैर्नरैः	010a  
मृत्युर्विधीयतां छन्नैः स हि तेषां बलाधिकः	010c  
तस्मिंस्तु निहते राजन्हतोत्साहा हतौजसः	011a  
यतिष्यन्ते न राज्याय स हि तेषां व्यपाश्रयः	011c  
अजेयो ह्यर्जुनः सङ्ख्ये पृष्ठगोपे वृकोदरे	012a  
तमृते फल्गुनो युद्धे राधेयस्य न पादभाक्	012c  
ते जानमाना दौर्बल्यं भीमसेनमृते महत्	013a  
अस्मान्बलवतो ज्ञात्वा नशिष्यन्त्यबलीयसः	013c  
इहागतेषु पार्थेषु निदेशवशवर्तिषु	014a  
प्रवर्तिष्यामहे राजन्यथाश्रद्धं निबर्हणे	014c  
अथवा दर्शनीयाभिः प्रमदाभिर्विलोभ्यताम्	015a  
एकैकस्तत्र कौन्तेयस्ततः कृष्णा विरज्यताम्	015c  
प्रेष्यतां वापि राधेयस्तेषामागमनाय वै	016a  
ते लोप्त्रहारैः सन्धाय वध्यन्तामाप्तकारिभिः	016c  
एतेषामभ्युपायानां यस्ते निर्दोषवान्मतः	017a  
तस्य प्रयोगमातिष्ठ पुरा कालोऽतिवर्तते	017c  
यावच्चाकृतविश्वासा द्रुपदे पार्थिवर्षभे	018a  
तावदेवाद्य ते शक्या न शक्यास्तु ततः परम्	018c  
एषा मम मतिस्तात निग्रहाय प्रवर्तते	019a  
साधु वा यदि वासाधु किं वा राधेय मन्यसे	019c  
