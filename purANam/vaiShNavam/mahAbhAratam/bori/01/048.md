 शौनक उवाच	001  
 सर्पसत्रे तदा राज्ञः पाण्डवेयस्य धीमतः	001a  
 जनमेजयस्य के त्वासन्नृत्विजः परमर्षयः	001c  
 के सदस्या बभूवुश्च सर्पसत्रे सुदारुणे	002a  
 विषादजननेऽत्यर्थं पन्नगानां महाभये	002c  
 सर्वं विस्तरतस्तात भवाञ्शंसितुमर्हति	003a  
 सर्पसत्रविधानज्ञा विज्ञेयास्ते हि सूतज	003c  
 सूत उवाच	004  
 हन्त ते कथयिष्यामि नामानीह मनीषिणाम्	004a  
 ये ऋत्विजः सदस्याश्च तस्यासन्नृपतेस्तदा	004c  
 तत्र होता बभूवाथ ब्राह्मणश्चण्डभार्गवः	005a  
 च्यवनस्यान्वये जातः ख्यातो वेदविदां वरः	005c  
 उद्गाता ब्राह्मणो वृद्धो विद्वान्कौत्सार्यजैमिनिः	006a  
 ब्रह्माभवच्छार्ङ्गरवो अध्वर्युर्बोधपिङ्गलः	006c  
 सदस्यश्चाभवद्व्यासः पुत्रशिष्यसहायवान्	007a  
 उद्दालकः शमठकः श्वेतकेतुश्च पञ्चमः	007c  
 असितो देवलश्चैव नारदः पर्वतस्तथा	008a  
 आत्रेयः कुण्डजठरो द्विजः कुटिघटस्तथा	008c  
 वात्स्यः श्रुतश्रवा वृद्धस्तपःस्वाध्यायशीलवान्	009a  
 कहोडो देवशर्मा च मौद्गल्यः शमसौभरः	009c  
 एते चान्ये च बहवो ब्राह्मणाः संशितव्रताः	010a  
 सदस्या अभवंस्तत्र सत्रे पारिक्षितस्य ह	010c  
 जुह्वत्स्वृत्विक्ष्वथ तदा सर्पसत्रे महाक्रतौ	011a  
 अहयः प्रापतंस्तत्र घोराः प्राणिभयावहाः	011c  
 वसामेदोवहाः कुल्या नागानां सम्प्रवर्तिताः	012a  
 ववौ गन्धश्च तुमुलो दह्यतामनिशं तदा	012c  
 पततां चैव नागानां धिष्ठितानां तथाम्बरे	013a  
 अश्रूयतानिशं शब्दः पच्यतां चाग्निना भृशम्	013c  
 तक्षकस्तु स नागेन्द्रः पुरन्दरनिवेशनम्	014a   
 गतः श्रुत्वैव राजानं दीक्षितं जनमेजयम्	014c  
 ततः सर्वं यथावृत्तमाख्याय भुजगोत्तमः	015a  
 अगच्छच्छरणं भीत आगस्कृत्वा पुरन्दरम्	015c  
 तमिन्द्रः प्राह सुप्रीतो न तवास्तीह तक्षक	016a  
 भयं नागेन्द्र तस्माद्वै सर्पसत्रात्कथञ्चन	016c  
 प्रसादितो मया पूर्वं तवार्थाय पितामहः	017a  
 तस्मात्तव भयं नास्ति व्येतु ते मानसो ज्वरः	017c  
 एवमाश्वासितस्तेन ततः स भुजगोत्तमः	018a  
 उवास भवने तत्र शक्रस्य मुदितः सुखी	018c  
 अजस्रं निपतत्स्वग्नौ नागेषु भृशदुःखितः	019a  
 अल्पशेषपरीवारो वासुकिः पर्यतप्यत	019c  
 कश्मलं चाविशद्घोरं वासुकिं पन्नगेश्वरम्	020a  
 स घूर्णमानहृदयो भगिनीमिदमब्रवीत्	020c  
 दह्यन्तेऽङ्गानि मे भद्रे दिशो न प्रतिभान्ति च	021a  
 सीदामीव च सम्मोहाद्घूर्णतीव च मे मनः	021c  
 दृष्टिर्भ्रमति मेऽतीव हृदयं दीर्यतीव च	022a  
 पतिष्याम्यवशोऽद्याहं तस्मिन्दीप्ते विभावसौ	022c  
 पारिक्षितस्य यज्ञोऽसौ वर्ततेऽस्मज्जिघांसया	023a  
 व्यक्तं मयापि गन्तव्यं पितृराजनिवेशनम्	023c  
 अयं स कालः सम्प्राप्तो यदर्थमसि मे स्वसः	024a  
 जरत्कारोः पुरा दत्ता सा त्राह्यस्मान्सबान्धवान्	024c  
 आस्तीकः किल यज्ञं तं वर्तन्तं भुजगोत्तमे	025a  
 प्रतिषेत्स्यति मां पूर्वं स्वयमाह पितामहः	025c  
 तद्वत्से ब्रूहि वत्सं स्वं कुमारं वृद्धसम्मतम्	026a  
 ममाद्य त्वं सभृत्यस्य मोक्षार्थं वेदवित्तमम् 	026c  
