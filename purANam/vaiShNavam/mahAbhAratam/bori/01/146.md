ब्राह्मण्युवाच	001  
न सन्तापस्त्वया कार्यः प्राकृतेनेव कर्हिचित्	001a  
न हि सन्तापकालोऽयं वैद्यस्य तव विद्यते	001c  
अवश्यं निधनं सर्वैर्गन्तव्यमिह मानवैः	002a  
अवश्यभाविन्यर्थे वै सन्तापो नेह विद्यते	002c  
भार्या पुत्रोऽथ दुहिता सर्वमात्मार्थमिष्यते	003a  
व्यथां जहि सुबुद्ध्या त्वं स्वयं यास्यामि तत्र वै	003c  
एतद्धि परमं नार्याः कार्यं लोके सनातनम्	004a  
प्राणानपि परित्यज्य यद्भर्तृहितमाचरेत्	004c  
तच्च तत्र कृतं कर्म तवापीह सुखावहम्	005a  
भवत्यमुत्र चाक्षय्यं लोकेऽस्मिंश्च यशस्करम्	005c  
एष चैव गुरुर्धर्मो यं प्रवक्षाम्यहं तव	006a  
अर्थश्च तव धर्मश्च भूयानत्र प्रदृश्यते	006c  
यदर्थमिष्यते भार्या प्राप्तः सोऽर्थस्त्वया मयि	007a  
कन्या चैव कुमारश्च कृताहमनृणा त्वया	007c  
समर्थः पोषणे चासि सुतयो रक्षणे तथा	008a  
न त्वहं सुतयोः शक्ता तथा रक्षणपोषणे	008c  
मम हि त्वद्विहीनायाः सर्वकामा न आपदः	009a  
कथं स्यातां सुतौ बालौ भवेयं च कथं त्वहम्	009c  
कथं हि विधवानाथा बालपुत्रा विना त्वया	010a  
मिथुनं जीवयिष्यामि स्थिता साधुगते पथि	010c  
अहङ्कृतावलिप्तैश्च प्रार्थ्यमानामिमां सुताम्	011a  
अयुक्तैस्तव सम्बन्धे कथं शक्ष्यामि रक्षितुम्	011c  
उत्सृष्टमामिषं भूमौ प्रार्थयन्ति यथा खगाः	012a  
प्रार्थयन्ति जनाः सर्वे वीरहीनां तथा स्त्रियम्	012c  
साहं विचाल्यमाना वै प्रार्थ्यमाना दुरात्मभिः	013a  
स्थातुं पथि न शक्ष्यामि सज्जनेष्टे द्विजोत्तम	013c  
कथं तव कुलस्यैकामिमां बालामसंस्कृताम्	014a  
पितृपैतामहे मार्गे नियोक्तुमहमुत्सहे	014c  
कथं शक्ष्यामि बालेऽस्मिन्गुणानाधातुमीप्सितान् 	015a  
अनाथे सर्वतो लुप्ते यथा त्वं धर्मदर्शिवान्	015c  
इमामपि च ते बालामनाथां परिभूय माम्	016a  
अनर्हाः प्रार्थयिष्यन्ति शूद्रा वेदश्रुतिं यथा	016c  
तां चेदहं न दित्सेयं त्वद्गुणैरुपबृंहिताम्	017a  
प्रमथ्यैनां हरेयुस्ते हविर्ध्वाङ्क्षा इवाध्वरात्	017c  
सम्प्रेक्षमाणा पुत्रं ते नानुरूपमिवात्मनः	018a  
अनर्हवशमापन्नामिमां चापि सुतां तव	018c  
अवज्ञाता च लोकस्य तथात्मानमजानती	019a  
अवलिप्तैर्नरैर्ब्रह्मन्मरिष्यामि न संशयः	019c  
तौ विहीनौ मया बालौ त्वया चैव ममात्मजौ	020a  
विनश्येतां न सन्देहो मत्स्याविव जलक्षये	020c  
त्रितयं सर्वथाप्येवं विनशिष्यत्यसंशयम्	021a  
त्वया विहीनं तस्मात्त्वं मां परित्यक्तुमर्हसि	021c  
व्युष्टिरेषा परा स्त्रीणां पूर्वं भर्तुः परा गतिः	022a  
न तु ब्राह्मण पुत्राणां विषये परिवर्तितुम्	022c  
परित्यक्तः सुतश्चायं दुहितेयं तथा मया	023a  
बान्धवाश्च परित्यक्तास्त्वदर्थं जीवितं च मे	023c  
यज्ञैस्तपोभिर्नियमैर्दानैश्च विविधैस्तथा	024a  
विशिष्यते स्त्रिया भर्तुर्नित्यं प्रियहिते स्थितिः	024c  
तदिदं यच्चिकीर्षामि धर्म्यं परमसम्मतम्	025a  
इष्टं चैव हितं चैव तव चैव कुलस्य च	025c  
इष्टानि चाप्यपत्यानि द्रव्याणि सुहृदः प्रियाः	026a  
आपद्धर्मविमोक्षाय भार्या चापि सतां मतम्	026c  
एकतो वा कुलं कृत्स्नमात्मा वा कुलवर्धन	027a  
न समं सर्वमेवेति बुधानामेष निश्चयः	027c  
स कुरुष्व मया कार्यं तारयात्मानमात्मना	028a  
अनुजानीहि मामार्य सुतौ मे परिरक्ष च	028c  
अवध्याः स्त्रिय इत्याहुर्धर्मज्ञा धर्मनिश्चये	029a  
धर्मज्ञान्राक्षसानाहुर्न हन्यात्स च मामपि	029c  
निःसंशयो वधः पुंसां स्त्रीणां संशयितो वधः	030a  
अतो मामेव धर्मज्ञ प्रस्थापयितुमर्हसि	030c  
भुक्तं प्रियाण्यवाप्तानि धर्मश्च चरितो मया	031a  
त्वत्प्रसूतिः प्रिया प्राप्ता न मां तप्स्यत्यजीवितम्	031c  
जातपुत्रा च वृद्धा च प्रियकामा च ते सदा	032a  
समीक्ष्यैतदहं सर्वं व्यवसायं करोम्यतः	032c  
उत्सृज्यापि च मामार्य वेत्स्यस्यन्यामपि स्त्रियम्	033a  
ततः प्रतिष्ठितो धर्मो भविष्यति पुनस्तव	033c  
न चाप्यधर्मः कल्याण बहुपत्नीकता नृणाम्	034a  
स्त्रीणामधर्मः सुमहान्भर्तुः पूर्वस्य लङ्घने	034c  
एतत्सर्वं समीक्ष्य त्वमात्मत्यागं च गर्हितम्	035a  
आत्मानं तारय मया कुलं चेमौ च दारकौ	035c  
वैशम्पायन उवाच	036  
एवमुक्तस्तया भर्ता तां समालिङ्ग्य भारत	036a  
मुमोच बाष्पं शनकैः सभार्यो भृशदुःखितः	036c  
