शौनक उवाच	001   
जरत्कारुरिति प्रोक्तं यत्त्वया सूतनन्दन	001a  
इच्छाम्येतदहं तस्य ऋषेः श्रोतुं महात्मनः	001c  
किं कारणं जरत्कारोर्नामैतत्प्रथितं भुवि	002a  
जरत्कारुनिरुक्तं त्वं यथावद्वक्तुमर्हसि	002c  
सूत उवाच	003   
जरेति क्षयमाहुर्वै दारुणं कारुसञ्ज्ञितम्	003a  
शरीरं कारु तस्यासीत्तत्स धीमाञ्शनैः शनैः	003c  
क्षपयामास तीव्रेण तपसेत्यत उच्यते	004a  
जरत्कारुरिति ब्रह्मन्वासुकेर्भगिनी तथा	004c  
एवमुक्तस्तु धर्मात्मा शौनकः प्राहसत्तदा	005a  
उग्रश्रवसमामन्त्र्य उपपन्नमिति ब्रुवन्	005c  
सूत उवाच	006   
अथ कालस्य महतः स मुनिः संशितव्रतः	006a  
तपस्यभिरतो धीमान्न दारानभ्यकाङ्क्षत	006c  
स ऊर्ध्वरेतास्तपसि प्रसक्तः; स्वाध्यायवान्वीतभयक्लमः सन्	007a  
चचार सर्वां पृथिवीं महात्मा; न चापि दारान्मनसाप्यकाङ्क्षत्	007c  
ततोऽपरस्मिन्सम्प्राप्ते काले कस्मिंश्चिदेव तु	008a  
परिक्षिदिति विख्यातो राजा कौरववंशभृत्	008c  
यथा पाण्डुर्महाबाहुर्धनुर्धरवरो भुवि	009a  
बभूव मृगयाशीलः पुरास्य प्रपितामहः	009c  
मृगान्विध्यन्वराहांश्च तरक्षून्महिषांस्तथा	010a  
अन्यांश्च विविधान्वन्यांश्चचार पृथिवीपतिः	010c  
स कदाचिन्मृगं विद्ध्वा बाणेन नतपर्वणा	011a  
पृष्ठतो धनुरादाय ससार गहने वने	011c  
यथा हि भगवान्रुद्रो विद्ध्वा यज्ञमृगं दिवि	012a  
अन्वगच्छद्धनुष्पाणिः पर्यन्वेषंस्ततस्ततः	012c  
न हि तेन मृगो विद्धो जीवन्गच्छति वै वनम्	013a  
पूर्वरूपं तु तन्नूनमासीत्स्वर्गगतिं प्रति	013c  
परिक्षितस्तस्य राज्ञो विद्धो यन्नष्टवान्मृगः	013e  
दूरं चापहृतस्तेन मृगेण स महीपतिः	014a  
परिश्रान्तः पिपासार्त आससाद मुनिं वने	014c  
गवां प्रचारेष्वासीनं वत्सानां मुखनिःसृतम्	015a  
भूयिष्ठमुपयुञ्जानं फेनमापिबतां पयः	015c  
तमभिद्रुत्य वेगेन स राजा संशितव्रतम्	016a  
अपृच्छद्धनुरुद्यम्य तं मुनिं क्षुच्छ्रमान्वितः	016c  
भो भो ब्रह्मन्नहं राजा परिक्षिदभिमन्युजः	017a  
मया विद्धो मृगो नष्टः कच्चित्त्वं दृष्टवानसि	017c  
स मुनिस्तस्य नोवाच किञ्चिन्मौनव्रते स्थितः	018a  
तस्य स्कन्धे मृतं सर्पं क्रुद्धो राजा समासजत्	018c  
धनुष्कोट्या समुत्क्षिप्य स चैनं समुदैक्षत	019a  
न च किञ्चिदुवाचैनं शुभं वा यदि वाशुभम्	019c  
स राजा क्रोधमुत्सृज्य व्यथितस्तं तथागतम्	020a  
दृष्ट्वा जगाम नगरमृषिस्त्वास्ते तथैव सः	020c  
तरुणस्तस्य पुत्रोऽभूत्तिग्मतेजा महातपाः	021a  
शृङ्गी नाम महाक्रोधो दुष्प्रसादो महाव्रतः	021c  
स देवं परमीशानं सर्वभूतहिते रतम्	022a  
ब्रह्माणमुपतस्थे वै काले काले सुसंयतः	022c  
स तेन समनुज्ञातो ब्रह्मणा गृहमेयिवान्	022e  
सख्योक्तः क्रीडमानेन स तत्र हसता किल	023a  
संरम्भी कोपनोऽतीव विषकल्प ऋषेः सुतः	023c  
ऋषिपुत्रेण नर्मार्थं कृशेन द्विजसत्तम	023e  
तेजस्विनस्तव पिता तथैव च तपस्विनः	024a  
शवं स्कन्धेन वहति मा शृङ्गिन्गर्वितो भव	024c  
व्याहरत्स्वृषिपुत्रेषु मा स्म किञ्चिद्वचो वदीः	025a  
अस्मद्विधेषु सिद्धेषु ब्रह्मवित्सु तपस्विषु	025c  
क्व ते पुरुषमानित्वं क्व ते वाचस्तथाविधाः	026a  
दर्पजाः पितरं यस्त्वं द्रष्टा शवधरं तथास	026c  
