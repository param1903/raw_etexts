वैशम्पायन उवाच	001  
उक्तवन्तो यदा वाक्यमसकृत्सर्ववृष्णयः	001a  
ततोऽब्रवीद्वासुदेवो वाक्यं धर्मार्थसंहितम्	001c  
नावमानं कुलस्यास्य गुडाकेशः प्रयुक्तवान्	002a  
सम्मानोऽभ्यधिकस्तेन प्रयुक्तोऽयमसंशयम्	002c  
अर्थलुब्धान्न वः पार्थो मन्यते सात्वतान्सदा	003a  
स्वयंवरमनाधृष्यं मन्यते चापि पाण्डवः	003c  
प्रदानमपि कन्यायाः पशुवत्कोऽनुमंस्यते	004a  
विक्रयं चाप्यपत्यस्य कः कुर्यात्पुरुषो भुवि	004c  
एतान्दोषांश्च कौन्तेयो दृष्टवानिति मे मतिः	005a  
अतः प्रसह्य हृतवान्कन्यां धर्मेण पाण्डवः	005c  
उचितश्चैव सम्बन्धः सुभद्रा च यशस्विनी	006a  
एष चापीदृशः पार्थः प्रसह्य हृतवानिति	006c  
भरतस्यान्वये जातं शन्तनोश्च महात्मनः	007a  
कुन्तिभोजात्मजापुत्रं को बुभूषेत नार्जुनम्	007c  
न च पश्यामि यः पार्थं विक्रमेण पराजयेत्	008a  
अपि सर्वेषु लोकेषु सेन्द्ररुद्रेषु मारिष	008c  
स च नाम रथस्तादृङ्मदीयास्ते च वाजिनः	009a  
योद्धा पार्थश्च शीघ्रास्त्रः को नु तेन समो भवेत्	009c  
तमनुद्रुत्य सान्त्वेन परमेण धनञ्जयम्	010a  
निवर्तयध्वं संहृष्टा ममैषा परमा मतिः	010c  
यदि निर्जित्य वः पार्थो बलाद्गच्छेत्स्वकं पुरम्	011a  
प्रणश्येद्वो यशः सद्यो न तु सान्त्वे पराजयः	011c  
तच्छ्रुत्वा वासुदेवस्य तथा चक्रुर्जनाधिप	012a  
निवृत्तश्चार्जुनस्तत्र विवाहं कृतवांस्ततः	012c  
उषित्वा तत्र कौन्तेयः संवत्सरपराः क्षपाः	013a  
पुष्करेषु ततः शिष्टं कालं वर्तितवान्प्रभुः	013c  
पूर्णे तु द्वादशे वर्षे खाण्डवप्रस्थमाविशत्	013e  
अभिगम्य स राजानं विनयेन समाहितः	014a  
अभ्यर्च्य ब्राह्मणान्पार्थो द्रौपदीमभिजग्मिवान्	014c  
तं द्रौपदी प्रत्युवाच प्रणयात्कुरुनन्दनम्	015a  
तत्रैव गच्छ कौन्तेय यत्र सा सात्वतात्मजा	015c  
सुबद्धस्यापि भारस्य पूर्वबन्धः श्लथायते	015e  
तथा बहुविधं कृष्णां विलपन्तीं धनञ्जयः	016a  
सान्त्वयामास भूयश्च क्षमयामास चासकृत्	016c  
सुभद्रां त्वरमाणश्च रक्तकौशेयवाससम्	017a  
पार्थः प्रस्थापयामास कृत्वा गोपालिकावपुः	017c  
साधिकं तेन रूपेण शोभमाना यशस्विनी	018a  
भवनं श्रेष्ठमासाद्य वीरपत्नी वराङ्गना	018c  
ववन्दे पृथुताम्राक्षी पृथां भद्रा यशस्विनी	018e  
ततोऽभिगम्य त्वरिता पूर्णेन्दुसदृशानना	019a  
ववन्दे द्रौपदीं भद्रा प्रेष्याहमिति चाब्रवीत्	019c  
प्रत्युत्थाय च तां कृष्णा स्वसारं माधवस्य ताम्	020a  
सस्वजे चावदत्प्रीता निःसपत्नोऽस्तु ते पतिः	020c  
तथैव मुदिता भद्रा तामुवाचैवमस्त्विति	020e  
ततस्ते हृष्टमनसः पाण्डवेया महारथाः	021a  
कुन्ती च परमप्रीता बभूव जनमेजय	021c  
श्रुत्वा तु पुण्डरीकाक्षः सम्प्राप्तं स्वपुरोत्तमम्	022a  
अर्जुनं पाण्डवश्रेष्ठमिन्द्रप्रस्थगतं तदा	022c  
आजगाम विशुद्धात्मा सह रामेण केशवः	023a  
वृष्ण्यन्धकमहामात्रैः सह वीरैर्महारथैः	023c  
भ्रातृभिश्च कुमारैश्च योधैश्च शतशो वृतः	024a  
सैन्येन महता शौरिरभिगुप्तः परन्तपः	024c  
तत्र दानपतिर्धीमानाजगाम महायशाः	025a  
अक्रूरो वृष्णिवीराणां सेनापतिररिन्दमः	025c  
अनाधृष्टिर्महातेजा उद्धवश्च महायशाः	026a  
साक्षाद्बृहस्पतेः शिष्यो महाबुद्धिर्महायशाः	026c  
सत्यकः सात्यकिश्चैव कृतवर्मा च सात्वतः	027a  
प्रद्युम्नश्चैव साम्बश्च निशठः शङ्कुरेव च	027c  
चारुदेष्णश्च विक्रान्तो झिल्ली विपृथुरेव च	028a  
सारणश्च महाबाहुर्गदश्च विदुषां वरः	028c  
एते चान्ये च बहवो वृष्णिभोजान्धकास्तथा	029a  
आजग्मुः खाण्डवप्रस्थमादाय हरणं बहु	029c  
ततो युधिष्ठिरो राजा श्रुत्वा माधवमागतम्	030a  
प्रतिग्रहार्थं कृष्णस्य यमौ प्रास्थापयत्तदा	030c  
ताभ्यां प्रतिगृहीतं तद्वृष्णिचक्रं समृद्धिमत्	031a  
विवेश खाण्डवप्रस्थं पताकाध्वजशोभितम्	031c  
सिक्तसम्मृष्टपन्थानं पुष्पप्रकरशोभितम्	032a  
चन्दनस्य रसैः शीतैः पुण्यगन्धैर्निषेवितम्	032c  
दह्यतागुरुणा चैव देशे देशे सुगन्धिना	033a  
सुसम्मृष्टजनाकीर्णं वणिग्भिरुपशोभितम्	033c  
प्रतिपेदे महाबाहुः सह रामेण केशवः	034a  
वृष्ण्यन्धकमहाभोजैः संवृतः पुरुषोत्तमः	034c  
सम्पूज्यमानः पौरैश्च ब्राह्मणैश्च सहस्रशः	035a  
विवेश भवनं राज्ञः पुरन्दरगृहोपमम्	035c  
युधिष्ठिरस्तु रामेण समागच्छद्यथाविधि	036a  
मूर्ध्नि केशवमाघ्राय पर्यष्वजत बाहुना	036c  
तं प्रीयमाणं कृष्णस्तु विनयेनाभ्यपूजयत्	037a  
भीमं च पुरुषव्याघ्रं विधिवत्प्रत्यपूजयत्	037c  
तांश्च वृष्ण्यन्धकश्रेष्ठान्धर्मराजो युधिष्ठिरः	038a  
प्रतिजग्राह सत्कारैर्यथाविधि यथोपगम्	038c  
गुरुवत्पूजयामास कांश्चित्कांश्चिद्वयस्यवत्	039a  
कांश्चिदभ्यवदत्प्रेम्णा कैश्चिदप्यभिवादितः	039c  
ततो ददौ वासुदेवो जन्यार्थे धनमुत्तमम्	040a  
हरणं वै सुभद्राया ज्ञातिदेयं महायशाः	040c  
रथानां काञ्चनाङ्गानां किङ्किणीजालमालिनाम्	041a  
चतुर्युजामुपेतानां सूतैः कुशलसम्मतैः	041c  
सहस्रं प्रददौ कृष्णो गवामयुतमेव च	041e  
श्रीमान्माथुरदेश्यानां दोग्ध्रीणां पुण्यवर्चसाम्	042a  
वडवानां च शुभ्राणां चन्द्रांशुसमवर्चसाम्	042c  
ददौ जनार्दनः प्रीत्या सहस्रं हेमभूषणम्	042e  
तथैवाश्वतरीणां च दान्तानां वातरंहसाम्	043a  
शतान्यञ्जनकेशीनां श्वेतानां पञ्च पञ्च च	043c  
स्नापनोत्सादने चैव सुयुक्तं वयसान्वितम्	044a  
स्त्रीणां सहस्रं गौरीणां सुवेषाणां सुवर्चसाम्	044c  
सुवर्णशतकण्ठीनामरोगाणां सुवाससाम्	045a  
परिचर्यासु दक्षाणां प्रददौ पुष्करेक्षणः	045c  
कृताकृतस्य मुख्यस्य कनकस्याग्निवर्चसः	046a  
मनुष्यभारान्दाशार्हो ददौ दश जनार्दनः	046c  
गजानां तु प्रभिन्नानां त्रिधा प्रस्रवतां मदम्	047a  
गिरिकूटनिकाशानां समरेष्वनिवर्तिनाम्	047c  
कॢप्तानां पटुघण्टानां वराणां हेममालिनाम्	048a  
हस्त्यारोहैरुपेतानां सहस्रं साहसप्रियः	048c  
रामः पादग्राहणिकं ददौ पार्थाय लाङ्गली	049a  
प्रीयमाणो हलधरः सम्बन्धप्रीतिमावहन्	049c  
स महाधनरत्नौघो वस्त्रकम्बलफेनवान्	050a  
महागजमहाग्राहः पताकाशैवलाकुलः	050c  
पाण्डुसागरमाविद्धः प्रविवेश महानदः	051a  
पूर्णमापूरयंस्तेषां द्विषच्छोकावहोऽभवत्	051c  
प्रतिजग्राह तत्सर्वं धर्मराजो युधिष्ठिरः	052a  
पूजयामास तांश्चैव वृष्ण्यन्धकमहारथान्	052c  
ते समेता महात्मानः कुरुवृष्ण्यन्धकोत्तमाः	053a  
विजह्रुरमरावासे नराः सुकृतिनो यथा	053c  
तत्र तत्र महापानैरुत्कृष्टतलनादितैः	054a  
यथायोगं यथाप्रीति विजह्रुः कुरुवृष्णयः	054c  
एवमुत्तमवीर्यास्ते विहृत्य दिवसान्बहून्	055a  
पूजिताः कुरुभिर्जग्मुः पुनर्द्वारवतीं पुरीम्	055c  
रामं पुरस्कृत्य ययुर्वृष्ण्यन्धकमहारथाः	056a  
रत्नान्यादाय शुभ्राणि दत्तानि कुरुसत्तमैः	056c  
वासुदेवस्तु पार्थेन तत्रैव सह भारत	057a  
उवास नगरे रम्ये शक्रप्रस्थे महामनाः	057c  
व्यचरद्यमुनाकूले पार्थेन सह भारत	057e  
ततः सुभद्रा सौभद्रं केशवस्य प्रिया स्वसा	058a  
जयन्तमिव पौलोमी द्युतिमन्तमजीजनत्	058c  
दीर्घबाहुं महासत्त्वमृषभाक्षमरिन्दमम्	059a  
सुभद्रा सुषुवे वीरमभिमन्युं नरर्षभम्	059c  
अभीश्च मन्युमांश्चैव ततस्तमरिमर्दनम्	060a  
अभिमन्युमिति प्राहुरार्जुनिं पुरुषर्षभम्	060c  
स सात्वत्यामतिरथः सम्बभूव धनञ्जयात्	061a  
मखे निर्मथ्यमानाद्वा शमीगर्भाद्धुताशनः	061c  
यस्मिञ्जाते महाबाहुः कुन्तीपुत्रो युधिष्ठिरः	062a  
अयुतं गा द्विजातिभ्यः प्रादान्निष्कांश्च तावतः	062c  
दयितो वासुदेवस्य बाल्यात्प्रभृति चाभवत्	063a  
पितॄणां चैव सर्वेषां प्रजानामिव चन्द्रमाः	063c  
जन्मप्रभृति कृष्णश्च चक्रे तस्य क्रियाः शुभाः	064a  
स चापि ववृधे बालः शुक्लपक्षे यथा शशी	064c  
चतुष्पादं दशविधं धनुर्वेदमरिन्दमः	065a  
अर्जुनाद्वेद वेदज्ञात्सकलं दिव्यमानुषम्	065c  
विज्ञानेष्वपि चास्त्राणां सौष्ठवे च महाबलः	066a  
क्रियास्वपि च सर्वासु विशेषानभ्यशिक्षयत्	066c  
आगमे च प्रयोगे च चक्रे तुल्यमिवात्मनः	067a  
तुतोष पुत्रं सौभद्रं प्रेक्षमाणो धनञ्जयः	067c  
सर्वसंहननोपेतं सर्वलक्षणलक्षितम्	068a  
दुर्धर्षमृषभस्कन्धं व्यात्ताननमिवोरगम्	068c  
सिंहदर्पं महेष्वासं मत्तमातङ्गविक्रमम्	069a  
मेघदुन्दुभिनिर्घोषं पूर्णचन्द्रनिभाननम्	069c  
कृष्णस्य सदृशं शौर्ये वीर्ये रूपे तथाकृतौ	070a  
ददर्श पुत्रं बीभत्सुर्मघवानिव तं यथा	070c  
पाञ्चाल्यपि च पञ्चभ्यः पतिभ्यः शुभलक्षणा	071a  
लेभे पञ्च सुतान्वीराञ्शुभान्पञ्चाचलानिव	071c  
युधिष्ठिरात्प्रतिविन्ध्यं सुतसोमं वृकोदरात्	072a  
अर्जुनाच्छ्रुतकर्माणं शतानीकं च नाकुलिम्	072c  
सहदेवाच्छ्रुतसेनमेतान्पञ्च महारथान्	073a  
पाञ्चाली सुषुवे वीरानादित्यानदितिर्यथा	073c  
शास्त्रतः प्रतिविन्ध्यं तमूचुर्विप्रा युधिष्ठिरम्	074a  
परप्रहरणज्ञाने प्रतिविन्ध्यो भवत्वयम्	074c  
सुते सोमसहस्रे तु सोमार्कसमतेजसम्	075a  
सुतसोमं महेष्वासं सुषुवे भीमसेनतः	075c  
श्रुतं कर्म महत्कृत्वा निवृत्तेन किरीटिना	076a  
जातः पुत्रस्तवेत्येवं श्रुतकर्मा ततोऽभवत्	076c  
शतानीकस्य राजर्षेः कौरव्यः कुरुनन्दनः	077a  
चक्रे पुत्रं सनामानं नकुलः कीर्तिवर्धनम्	077c  
ततस्त्वजीजनत्कृष्णा नक्षत्रे वह्निदैवते	078a  
सहदेवात्सुतं तस्माच्छ्रुतसेनेति तं विदुः	078c  
एकवर्षान्तरास्त्वेव द्रौपदेया यशस्विनः	079a  
अन्वजायन्त राजेन्द्र परस्परहिते रताः	079c  
जातकर्माण्यानुपूर्व्याच्चूडोपनयनानि च	080a  
चकार विधिवद्धौम्यस्तेषां भरतसत्तम	080c  
कृत्वा च वेदाध्ययनं ततः सुचरितव्रताः	081a  
जगृहुः सर्वमिष्वस्त्रमर्जुनाद्दिव्यमानुषम्	081c  
देवगर्भोपमैः पुत्रैर्व्यूढोरस्कैर्महाबलैः	082a  
अन्विता राजशार्दूल पाण्डवा मुदमाप्नुवन्	082c  
