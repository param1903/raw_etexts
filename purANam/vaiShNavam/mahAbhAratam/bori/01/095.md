वैशम्पायन उवाच	001  
ततो विवाहे निर्वृत्ते स राजा शन्तनुर्नृपः	001a  
तां कन्यां रूपसम्पन्नां स्वगृहे सन्न्यवेशयत्	001c  
ततः शान्तनवो धीमान्सत्यवत्यामजायत	002a  
वीरश्चित्राङ्गदो नाम वीर्येण मनुजानति	002c  
अथापरं महेष्वासं सत्यवत्यां पुनः प्रभुः	003a  
विचित्रवीर्यं राजानं जनयामास वीर्यवान्	003c  
अप्राप्तवति तस्मिंश्च यौवनं भरतर्षभ	004a  
स राजा शन्तनुर्धीमान्कालधर्ममुपेयिवान्	004c  
स्वर्गते शन्तनौ भीष्मश्चित्राङ्गदमरिन्दमम्	005a  
स्थापयामास वै राज्ये सत्यवत्या मते स्थितः	005c  
स तु चित्राङ्गदः शौर्यात्सर्वांश्चिक्षेप पार्थिवान्	006a  
मनुष्यं न हि मेने स कञ्चित्सदृशमात्मनः	006c  
तं क्षिपन्तं सुरांश्चैव मनुष्यानसुरांस्तथा	007a  
गन्धर्वराजो बलवांस्तुल्यनामाभ्ययात्तदा	007c  
तेनास्य सुमहद्युद्धं कुरुक्षेत्रे बभूव ह	007e  
तयोर्बलवतोस्तत्र गन्धर्वकुरुमुख्ययोः	008a  
नद्यास्तीरे हिरण्वत्याः समास्तिस्रोऽभवद्रणः	008c  
तस्मिन्विमर्दे तुमुले शस्त्रवृष्टिसमाकुले	009a  
मायाधिकोऽवधीद्वीरं गन्धर्वः कुरुसत्तमम्	009c  
चित्राङ्गदं कुरुश्रेष्ठं विचित्रशरकार्मुकम्	010a  
अन्ताय कृत्वा गन्धर्वो दिवमाचक्रमे ततः	010c  
तस्मिन्नृपतिशार्दूले निहते भूरिवर्चसि	011a  
भीष्मः शान्तनवो राजन्प्रेतकार्याण्यकारयत्	011c  
विचित्रवीर्यं च तदा बालमप्राप्तयौवनम्	012a  
कुरुराज्ये महाबाहुरभ्यषिञ्चदनन्तरम्	012c  
विचित्रवीर्यस्तु तदा भीष्मस्य वचने स्थितः	013a  
अन्वशासन्महाराज पितृपैतामहं पदम्	013c  
स धर्मशास्त्रकुशलो भीष्मं शान्तनवं नृपः	014a  
पूजयामास धर्मेण स चैनं प्रत्यपालयत्	014c  
