01     वैशम्पायन उवाच
तेषु त्रिषु कुमारेषु जातेषु कुरुजाङ्गलम्	01a  
कुरवोऽथ कुरुक्षेत्रं त्रयमेतदवर्धत	01c  
ऊर्ध्वसस्याभवद्भूमिः सस्यानि फलवन्ति च	02a  
यथर्तुवर्षी पर्जन्यो बहुपुष्पफला द्रुमाः	02c  
वाहनानि प्रहृष्टानि मुदिता मृगपक्षिणः	03a  
गन्धवन्ति च माल्यानि रसवन्ति फलानि च	03c  
वणिग्भिश्चावकीर्यन्त नगराण्यथ शिल्पिभिः	04a  
शूराश्च कृतविद्याश्च सन्तश्च सुखिनोऽभवन्	04c  
नाभवन्दस्यवः केचिन्नाधर्मरुचयो जनाः	05a  
प्रदेशेष्वपि राष्ट्राणां कृतं युगमवर्तत	05c  
दानक्रियाधर्मशीला यज्ञव्रतपरायणाः	06a  
अन्योन्यप्रीतिसम्युक्ता व्यवर्धन्त प्रजास्तदा	06c  
मानक्रोधविहीनाश्च जना लोभविवर्जिताः	07a  
अन्योन्यमभ्यवर्धन्त धर्मोत्तरमवर्तत	07c  
तन्महोदधिवत्पूर्णं नगरं वै व्यरोचत	08a  
द्वारतोरणनिर्यूहैर्युक्तमभ्रचयोपमैः	08c  
प्रासादशतसम्बाधं महेन्द्रपुरसन्निभम्	08e  
नदीषु वनखण्डेषु वापीपल्वलसानुषु	09a  
काननेषु च रम्येषु विजह्रुर्मुदिता जनाः	09c  
उत्तरैः कुरुभिः सार्धं दक्षिणाः कुरवस्तदा	010a  
विस्पर्धमाना व्यचरंस्तथा सिद्धर्षिचारणैः	010c  
नाभवत्कृपणः कश्चिन्नाभवन्विधवाः स्त्रियः	010e  
तस्मिञ्जनपदे रम्ये बहवः कुरुभिः कृताः	011a  
कूपारामसभावाप्यो ब्राह्मणावसथास्तथा	011c  
भीष्मेण शास्त्रतो राजन्सर्वतः परिरक्षिते	011e  
बभूव रमणीयश्च चैत्ययूपशताङ्कितः	012a  
स देशः परराष्ट्राणि प्रतिगृह्याभिवर्धितः	012c  
भीष्मेण विहितं राष्ट्रे धर्मचक्रमवर्तत	012e  
क्रियमाणेषु कृत्येषु कुमाराणां महात्मनाम्	013a  
पौरजानपदाः सर्वे बभूवुः सततोत्सवाः	013c  
गृहेषु कुरुमुख्यानां पौराणां च नराधिप	014a  
दीयतां भुज्यतां चेति वाचोऽश्रूयन्त सर्वशः	014c  
धृतराष्ट्रश्च पाण्डुश्च विदुरश्च महामतिः	015a  
जन्मप्रभृति भीष्मेण पुत्रवत्परिपालिताः	015c  
संस्कारैः संस्कृतास्ते तु व्रताध्ययनसम्युताः	016a  
श्रमव्यायामकुशलाः समपद्यन्त यौवनम्	016c  
धनुर्वेदेऽश्वपृष्ठे च गदायुद्धेऽसिचर्मणि	017a  
तथैव गजशिक्षायां नीतिशास्त्रे च पारगाः	017c  
इतिहासपुराणेषु नानाशिक्षासु चाभिभो	018a  
वेदवेदाङ्गतत्त्वज्ञाः सर्वत्र कृतनिश्रमाः	018c  
पाण्डुर्धनुषि विक्रान्तो नरेभ्योऽभ्यधिकोऽभवत्	019a  
अत्यन्यान्बलवानासीद्धृतराष्ट्रो महीपतिः	019c  
त्रिषु लोकेषु न त्वासीत्कश्चिद्विदुरसम्मितः	020a  
धर्मनित्यस्ततो राजन्धर्मे च परमं गतः	020c  
प्रनष्टं शन्तनोर्वंशं समीक्ष्य पुनरुद्धृतम्	021a  
ततो निर्वचनं लोके सर्वराष्ट्रेष्ववर्तत	021c  
वीरसूनां काशिसुते देशानां कुरुजाङ्गलम्	022a  
सर्वधर्मविदां भीष्मः पुराणां गजसाह्वयम्	022c  
धृतराष्ट्रस्त्वचक्षुष्ट्वाद्राज्यं न प्रत्यपद्यत	023a  
करणत्वाच्च विदुरः पाण्डुरासीन्महीपतिः	023c  
