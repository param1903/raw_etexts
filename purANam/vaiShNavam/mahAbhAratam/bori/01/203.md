नारद उवाच	001  
ततो देवर्षयः सर्वे सिद्धाश्च परमर्षयः	001a  
जग्मुस्तदा परामार्तिं दृष्ट्वा तत्कदनं महत्	001c  
तेऽभिजग्मुर्जितक्रोधा जितात्मानो जितेन्द्रियाः	002a  
पितामहस्य भवनं जगतः कृपया तदा	002c  
ततो ददृशुरासीनं सह देवैः पितामहम्	003a  
सिद्धैर्ब्रह्मर्षिभिश्चैव समन्तात्परिवारितम्	003c  
तत्र देवो महादेवस्तत्राग्निर्वायुना सह	004a  
चन्द्रादित्यौ च धर्मश्च परमेष्ठी तथा बुधः	004c  
वैखानसा वालखिल्या वानप्रस्था मरीचिपाः	005a  
अजाश्चैवाविमूढाश्च तेजोगर्भास्तपस्विनः	005c  
ऋषयः सर्व एवैते पितामहमुपासते	005e  
ततोऽभिगम्य सहिताः सर्व एव महर्षयः	006a  
सुन्दोपसुन्दयोः कर्म सर्वमेव शशंसिरे	006c  
यथाकृतं यथा चैव कृतं येन क्रमेण च	007a  
न्यवेदयंस्ततः सर्वमखिलेन पितामहे	007c  
ततो देवगणाः सर्वे ते चैव परमर्षयः	008a  
तमेवार्थं पुरस्कृत्य पितामहमचोदयन्	008c  
ततः पितामहः श्रुत्वा सर्वेषां तद्वचस्तदा	009a  
मुहूर्तमिव सञ्चिन्त्य कर्तव्यस्य विनिश्चयम्	009c  
तयोर्वधं समुद्दिश्य विश्वकर्माणमाह्वयत्	010a  
दृष्ट्वा च विश्वकर्माणं व्यादिदेश पितामहः	010c  
सृज्यतां प्रार्थनीयेह प्रमदेति महातपाः	010e  
पितामहं नमस्कृत्य तद्वाक्यमभिनन्द्य च	011a  
निर्ममे योषितं दिव्यां चिन्तयित्वा प्रयत्नतः	011c  
त्रिषु लोकेषु यत्किञ्चिद्भूतं स्थावरजङ्गमम्	012a  
समानयद्दर्शनीयं तत्तद्यत्नात्ततस्ततः	012c  
कोटिशश्चापि रत्नानि तस्या गात्रे न्यवेशयत्	013a  
तां रत्नसङ्घातमयीमसृजद्देवरूपिणीम्	013c  
सा प्रयत्नेन महता निर्मिता विश्वकर्मणा	014a  
त्रिषु लोकेषु नारीणां रूपेणाप्रतिमाभवत्	014c  
न तस्याः सूक्ष्ममप्यस्ति यद्गात्रे रूपसम्पदा	015a  
न युक्तं यत्र वा दृष्टिर्न सज्जति निरीक्षताम्	015c  
सा विग्रहवतीव श्रीः कान्तरूपा वपुष्मती	016a  
जहार सर्वभूतानां चक्षूंषि च मनांसि च	016c  
तिलं तिलं समानीय रत्नानां यद्विनिर्मिता	017a  
तिलोत्तमेत्यतस्तस्या नाम चक्रे पितामहः	017c  
पितामह उवाच	018  
गच्छ सुन्दोपसुन्दाभ्यामसुराभ्यां तिलोत्तमे	018a  
प्रार्थनीयेन रूपेण कुरु भद्रे प्रलोभनम्	018c  
त्वत्कृते दर्शनादेव रूपसम्पत्कृतेन वै	019a  
विरोधः स्याद्यथा ताभ्यामन्योन्येन तथा कुरु	019c  
नारद उवाच	020  
सा तथेति प्रतिज्ञाय नमस्कृत्य पितामहम्	020a  
चकार मण्डलं तत्र विबुधानां प्रदक्षिणम्	020c  
प्राङ्मुखो भगवानास्ते दक्षिणेन महेश्वरः	021a  
देवाश्चैवोत्तरेणासन्सर्वतस्त्वृषयोऽभवन्	021c  
कुर्वन्त्या तु तया तत्र मण्डलं तत्प्रदक्षिणम्	022a  
इन्द्रः स्थाणुश्च भगवान्धैर्येण प्रत्यवस्थितौ	022c  
द्रष्टुकामस्य चात्यर्थं गतायाः पार्श्वतस्तदा	023a  
अन्यदञ्चितपक्ष्मान्तं दक्षिणं निःसृतं मुखम्	023c  
पृष्ठतः परिवर्तन्त्याः पश्चिमं निःसृतं मुखम्	024a  
गतायाश्चोत्तरं पार्श्वमुत्तरं निःसृतं मुखम्	024c  
महेन्द्रस्यापि नेत्राणां पार्श्वतः पृष्ठतोऽग्रतः	025a  
रक्तान्तानां विशालानां सहस्रं सर्वतोऽभवत्	025c  
एवं चतुर्मुखः स्थाणुर्महादेवोऽभवत्पुरा	026a  
तथा सहस्रनेत्रश्च बभूव बलसूदनः	026c  
तथा देवनिकायानामृषीणां चैव सर्वशः	027a  
मुखान्यभिप्रवर्तन्ते येन याति तिलोत्तमा	027c  
तस्या गात्रे निपतिता तेषां दृष्टिर्महात्मनाम्	028a  
सर्वेषामेव भूयिष्ठमृते देवं पितामहम्	028c  
गच्छन्त्यास्तु तदा देवाः सर्वे च परमर्षयः	029a  
कृतमित्येव तत्कार्यं मेनिरे रूपसम्पदा	029c  
तिलोत्तमायां तु तदा गतायां लोकभावनः	030a  
सर्वान्विसर्जयामास देवानृषिगणांश्च तान्	030c  
