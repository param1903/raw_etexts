वैशम्पायन उवाच	001  
तां विदित्वा चिरगतां हिडिम्बो राक्षसेश्वरः	001a  
अवतीर्य द्रुमात्तस्मादाजगामाथ पाण्डवान्	001c  
लोहिताक्षो महाबाहुरूर्ध्वकेशो महाबलः	002a  
मेघसङ्घातवर्ष्मा च तीक्ष्णदंष्ट्रोज्ज्वलाननः	002c  
तमापतन्तं दृष्ट्वैव तथा विकृतदर्शनम्	003a  
हिडिम्बोवाच वित्रस्ता भीमसेनमिदं वचः	003c  
आपतत्येष दुष्टात्मा सङ्क्रुद्धः पुरुषादकः	004a  
त्वामहं भ्रातृभिः सार्धं यद्ब्रवीमि तथा कुरु	004c  
अहं कामगमा वीर रक्षोबलसमन्विता	005a  
आरुहेमां मम श्रोणीं नेष्यामि त्वां विहायसा	005c  
प्रबोधयैनान्संसुप्तान्मातरं च परन्तप	006a  
सर्वानेव गमिष्यामि गृहीत्वा वो विहायसा	006c  
भीम उवाच	007  
मा भैस्त्वं विपुलश्रोणि नैष कश्चिन्मयि स्थिते	007a  
अहमेनं हनिष्यामि प्रेक्षन्त्यास्ते सुमध्यमे	007c  
नायं प्रतिबलो भीरु राक्षसापसदो मम	008a  
सोढुं युधि परिस्पन्दमथवा सर्वराक्षसाः	008c  
पश्य बाहू सुवृत्तौ मे हस्तिहस्तनिभाविमौ	009a  
ऊरू परिघसङ्काशौ संहतं चाप्युरो मम	009c  
विक्रमं मे यथेन्द्रस्य साद्य द्रक्ष्यसि शोभने	010a  
मावमंस्थाः पृथुश्रोणि मत्वा मामिह मानुषम्	010c  
हिडिम्बोवाच	011  
नावमन्ये नरव्याघ्र त्वामहं देवरूपिणम्	011a  
दृष्टापदानस्तु मया मानुषेष्वेव राक्षसः	011c  
वैशम्पायन उवाच	012  
तथा सञ्जल्पतस्तस्य भीमसेनस्य भारत	012a  
वाचः शुश्राव ताः क्रुद्धो राक्षसः पुरुषादकः	012c  
अवेक्षमाणस्तस्याश्च हिडिम्बो मानुषं वपुः	013a  
स्रग्दामपूरितशिखं समग्रेन्दुनिभाननम्	013c  
सुभ्रूनासाक्षिकेशान्तं सुकुमारनखत्वचम्	014a  
सर्वाभरणसम्युक्तं सुसूक्ष्माम्बरवाससम्	014c  
तां तथा मानुषं रूपं बिभ्रतीं सुमनोहरम्	015a  
पुंस्कामां शङ्कमानश्च चुक्रोध पुरुषादकः	015c  
सङ्क्रुद्धो राक्षसस्तस्या भगिन्याः कुरुसत्तम	016a  
उत्फाल्य विपुले नेत्रे ततस्तामिदमब्रवीत्	016c  
को हि मे भोक्तुकामस्य विघ्नं चरति दुर्मतिः	017a  
न बिभेषि हिडिम्बे किं मत्कोपाद्विप्रमोहिता	017c  
धिक्त्वामसति पुंस्कामे मम विप्रियकारिणि	018a  
पूर्वेषां राक्षसेन्द्राणां सर्वेषामयशस्करि	018c  
यानिमानाश्रिताकार्षीरप्रियं सुमहन्मम	019a  
एष तानद्य वै सर्वान्हनिष्यामि त्वया सह	019c  
एवमुक्त्वा हिडिम्बां स हिडिम्बो लोहितेक्षणः	020a  
वधायाभिपपातैनां दन्तैर्दन्तानुपस्पृशन्	020c  
तमापतन्तं सम्प्रेक्ष्य भीमः प्रहरतां वरः	021a  
भर्त्सयामास तेजस्वी तिष्ठ तिष्ठेति चाब्रवीत्	021c  
