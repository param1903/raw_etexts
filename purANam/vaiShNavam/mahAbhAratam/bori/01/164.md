001    वैशम्पायन उवाच
स गन्धर्ववचः श्रुत्वा तत्तदा भरतर्षभ	001a  
अर्जुनः परया प्रीत्या पूर्णचन्द्र इवाबभौ	001c  
उवाच च महेष्वासो गन्धर्वं कुरुसत्तमः	002a  
जातकौतूहलोऽतीव वसिष्ठस्य तपोबलात्	002c  
वसिष्ठ इति यस्यैतदृषेर्नाम त्वयेरितम्	003a  
एतदिच्छाम्यहं श्रोतुं यथावत्तद्वदस्व मे	003c  
य एष गन्धर्वपते पूर्वेषां नः पुरोहितः	004a  
आसीदेतन्ममाचक्ष्व क एष भगवानृषिः	004c  
005    गन्धर्व उवाच
तपसा निर्जितौ शश्वदजेयावमरैरपि	005a  
कामक्रोधावुभौ यस्य चरणौ संववाहतुः	005c  
यस्तु नोच्छेदनं चक्रे कुशिकानामुदारधीः	006a  
विश्वामित्रापराधेन धारयन्मन्युमुत्तमम्	006c  
पुत्रव्यसनसन्तप्तः शक्तिमानपि यः प्रभुः	007a  
विश्वामित्रविनाशाय न मेने कर्म दारुणम्	007c  
मृतांश्च पुनराहर्तुं यः स पुत्रान्यमक्षयात्	008a  
कृतान्तं नातिचक्राम वेलामिव महोदधिः	008c  
यं प्राप्य विजितात्मानं महात्मानं नराधिपाः	009a  
इक्ष्वाकवो महीपाला लेभिरे पृथिवीमिमाम्	009c  
पुरोहितवरं प्राप्य वसिष्ठमृषिसत्तमम्	010a  
ईजिरे क्रतुभिश्चापि नृपास्ते कुरुनन्दन	010c  
स हि तान्याजयामास सर्वान्नृपतिसत्तमान्	011a  
ब्रह्मर्षिः पाण्डवश्रेष्ठ बृहस्पतिरिवामरान्	011c  
तस्माद्धर्मप्रधानात्मा वेदधर्मविदीप्सितः	012a  
ब्राह्मणो गुणवान्कश्चित्पुरोधाः प्रविमृश्यताम्	012c  
क्षत्रियेण हि जातेन पृथिवीं जेतुमिच्छता	013a  
पूर्वं पुरोहितः कार्यः पार्थ राज्याभिवृद्धये	013c  
महीं जिगीषता राज्ञा ब्रह्म कार्यं पुरःसरम्	014a  
तस्मात्पुरोहितः कश्चिद्गुणवानस्तु वो द्विजः	014c  
