भीष्म उवाच	001  
न रोचते विग्रहो मे पाण्डुपुत्रैः कथञ्चन	001a  
यथैव धृतराष्ट्रो मे तथा पाण्डुरसंशयम्	001c  
गान्धार्याश्च यथा पुत्रास्तथा कुन्तीसुता मताः	002a  
यथा च मम ते रक्ष्या धृतराष्ट्र तथा तव	002c  
यथा च मम राज्ञश्च तथा दुर्योधनस्य ते	003a  
तथा कुरूणां सर्वेषामन्येषामपि भारत	003c  
एवं गते विग्रहं तैर्न रोचये सन्धाय वीरैर्दीयतामद्य भूमिः	004a  
तेषामपीदं प्रपितामहानां राज्यं पितुश्चैव कुरूत्तमानाम्	004c  
दुर्योधन यथा राज्यं त्वमिदं तात पश्यसि	005a  
मम पैतृकमित्येवं तेऽपि पश्यन्ति पाण्डवाः	005c  
यदि राज्यं न ते प्राप्ताः पाण्डवेयास्तपस्विनः	006a  
कुत एव तवापीदं भारतस्य च कस्यचित्	006c  
अथ धर्मेण राज्यं त्वं प्राप्तवान्भरतर्षभ	007a  
तेऽपि राज्यमनुप्राप्ताः पूर्वमेवेति मे मतिः	007c  
मधुरेणैव राज्यस्य तेषामर्धं प्रदीयताम्	008a  
एतद्धि पुरुषव्याघ्र हितं सर्वजनस्य च	008c  
अतोऽन्यथा चेत्क्रियते न हितं नो भविष्यति	009a  
तवाप्यकीर्तिः सकला भविष्यति न संशयः	009c  
कीर्तिरक्षणमातिष्ठ कीर्तिर्हि परमं बलम्	010a  
नष्टकीर्तेर्मनुष्यस्य जीवितं ह्यफलं स्मृतम्	010c  
यावत्कीर्तिर्मनुष्यस्य न प्रणश्यति कौरव	011a  
तावज्जीवति गान्धारे नष्टकीर्तिस्तु नश्यति	011c  
तमिमं समुपातिष्ठ धर्मं कुरुकुलोचितम्	012a  
अनुरूपं महाबाहो पूर्वेषामात्मनः कुरु	012c  
दिष्ट्या धरन्ति ते वीरा दिष्ट्या जीवति सा पृथा	013a  
दिष्ट्या पुरोचनः पापो नसकामोऽत्ययं गतः	013c  
तदा प्रभृति गान्धारे न शक्नोम्यभिवीक्षितुम्	014a  
लोके प्राणभृतां कञ्चिच्छ्रुत्वा कुन्तीं तथागताम्	014c  
न चापि दोषेण तथा लोको वैति पुरोचनम्	015a  
यथा त्वां पुरुषव्याघ्र लोको दोषेण गच्छति	015c  
तदिदं जीवितं तेषां तव कल्मषनाशनम्	016a  
सम्मन्तव्यं महाराज पाण्डवानां च दर्शनम्	016c  
न चापि तेषां वीराणां जीवतां कुरुनन्दन	017a  
पित्र्योंऽशः शक्य आदातुमपि वज्रभृता स्वयम्	017c  
ते हि सर्वे स्थिता धर्मे सर्वे चैवैकचेतसः	018a  
अधर्मेण निरस्ताश्च तुल्ये राज्ये विशेषतः	018c  
यदि धर्मस्त्वया कार्यो यदि कार्यं प्रियं च मे	019a  
क्षेमं च यदि कर्तव्यं तेषामर्धं प्रदीयताम्	019c  
