वैशम्पायन उवाच	001  
विदुरस्य सुहृत्कश्चित्खनकः कुशलः क्वचित्	001a  
विविक्ते पाण्डवान्राजन्निदं वचनमब्रवीत्	001c  
प्रहितो विदुरेणास्मि खनकः कुशलो भृशम्	002a  
पाण्डवानां प्रियं कार्यमिति किं करवाणि वः	002c  
प्रच्छन्नं विदुरेणोक्तः श्रेयस्त्वमिह पाण्डवान्	003a  
प्रतिपादय विश्वासादिति किं करवाणि वः	003c  
कृष्णपक्षे चतुर्दश्यां रात्रावस्य पुरोचनः	004a  
भवनस्य तव द्वारि प्रदास्यति हुताशनम्	004c  
मात्रा सह प्रदग्धव्याः पाण्डवाः पुरुषर्षभाः	005a  
इति व्यवसितं पार्थ धार्तराष्ट्रस्य मे श्रुतम्	005c  
किञ्चिच्च विदुरेणोक्तो म्लेच्छवाचासि पाण्डव	006a  
त्वया च तत्तथेत्युक्तमेतद्विश्वासकारणम्	006c  
उवाच तं सत्यधृतिः कुन्तीपुत्रो युधिष्ठिरः	007a  
अभिजानामि सौम्य त्वां सुहृदं विदुरस्य वै	007c  
शुचिमाप्तं प्रियं चैव सदा च दृढभक्तिकम्	008a  
न विद्यते कवेः किञ्चिदभिज्ञानप्रयोजनम्	008c  
यथा नः स तथा नस्त्वं निर्विशेषा वयं त्वयि	009a  
भवतः स्म यथा तस्य पालयास्मान्यथा कविः	009c  
इदं शरणमाग्नेयं मदर्थमिति मे मतिः	010a  
पुरोचनेन विहितं धार्तराष्ट्रस्य शासनात्	010c  
स पापः कोशवांश्चैव ससहायश्च दुर्मतिः	011a  
अस्मानपि च दुष्टात्मा नित्यकालं प्रबाधते	011c  
स भवान्मोक्षयत्वस्मान्यत्नेनास्माद्धुताशनात्	012a  
अस्मास्विह हि दग्धेषु सकामः स्यात्सुयोधनः	012c  
समृद्धमायुधागारमिदं तस्य दुरात्मनः	013a  
वप्रान्ते निष्प्रतीकारमाश्लिष्येदं कृतं महत्	013c  
इदं तदशुभं नूनं तस्य कर्म चिकीर्षितम्	014a  
प्रागेव विदुरो वेद तेनास्मानन्वबोधयत्	014c  
सेयमापदनुप्राप्ता क्षत्ता यां दृष्टवान्पुरा	015a  
पुरोचनस्याविदितानस्मांस्त्वं विप्रमोचय	015c  
स तथेति प्रतिश्रुत्य खनको यत्नमास्थितः	016a  
परिखामुत्किरन्नाम चकार सुमहद्बिलम्	016c  
चक्रे च वेश्मनस्तस्य मध्ये नातिमहन्मुखम्	017a  
कपाटयुक्तमज्ञातं समं भूम्या च भारत	017c  
पुरोचनभयाच्चैव व्यदधात्संवृतं मुखम्	018a  
स तत्र च गृहद्वारि वसत्यशुभधीः सदा	018c  
तत्र ते सायुधाः सर्वे वसन्ति स्म क्षपां नृप	019a  
दिवा चरन्ति मृगयां पाण्डवेया वनाद्वनम्	019c  
विश्वस्तवदविश्वस्ता वञ्चयन्तः पुरोचनम्	020a  
अतुष्टास्तुष्टवद्राजन्नूषुः परमदुःखिताः	020c  
न चैनानन्वबुध्यन्त नरा नगरवासिनः	021a  
अन्यत्र विदुरामात्यात्तस्मात्खनकसत्तमात्	021c  
