001    वैशम्पायन उवाच
एवमुक्तस्तया राजा तां देवीं पुनरब्रवीत्	001a  
धर्मविद्धर्मसम्युक्तमिदं वचनमुत्तमम्	001c  
एवमेतत्पुरा कुन्ति व्युषिताश्वश्चकार ह	002a  
यथा त्वयोक्तं कल्याणि स ह्यासीदमरोपमः	002c  
अथ त्विमं प्रवक्ष्यामि धर्मं त्वेतं निबोध मे	003a  
पुराणमृषिभिर्दृष्टं धर्मविद्भिर्महात्मभिः	003c  
अनावृताः किल पुरा स्त्रिय आसन्वरानने	004a  
कामचारविहारिण्यः स्वतन्त्राश्चारुलोचने	004c  
तासां व्युच्चरमाणानां कौमारात्सुभगे पतीन्	005a  
नाधर्मोऽभूद्वरारोहे स हि धर्मः पुराभवत्	005c  
तं चैव धर्मं पौराणं तिर्यग्योनिगताः प्रजाः	006a  
अद्याप्यनुविधीयन्ते कामद्वेषविवर्जिताः	006c  
पुराणदृष्टो धर्मोऽयं पूज्यते च महर्षिभिः	006e  
उत्तरेषु च रम्भोरु कुरुष्वद्यापि वर्तते	007a  
स्त्रीणामनुग्रहकरः स हि धर्मः सनातनः	007c  
अस्मिंस्तु लोके नचिरान्मर्यादेयं शुचिस्मिते	008a  
स्थापिता येन यस्माच्च तन्मे विस्तरतः शृणु	008c  
बभूवोद्दालको नाम महर्षिरिति नः श्रुतम्	009a  
श्वेतकेतुरिति ख्यातः पुत्रस्तस्याभवन्मुनिः	009c  
मर्यादेयं कृता तेन मानुषेष्विति नः श्रुतम्	010a  
कोपात्कमलपत्राक्षि यदर्थं तन्निबोध मे	010c  
श्वेतकेतोः किल पुरा समक्षं मातरं पितुः	011a  
जग्राह ब्राह्मणः पाणौ गच्छाव इति चाब्रवीत्	011c  
ऋषिपुत्रस्ततः कोपं चकारामर्षितस्तदा	012a  
मातरं तां तथा दृष्ट्वा नीयमानां बलादिव	012c  
क्रुद्धं तं तु पिता दृष्ट्वा श्वेतकेतुमुवाच ह	013a  
मा तात कोपं कार्षीस्त्वमेष धर्मः सनातनः	013c  
अनावृता हि सर्वेषां वर्णानामङ्गना भुवि	014a  
यथा गावः स्थितास्तात स्वे स्वे वर्णे तथा प्रजाः	014c  
ऋषिपुत्रोऽथ तं धर्मं श्वेतकेतुर्न चक्षमे	015a  
चकार चैव मर्यादामिमां स्त्रीपुंसयोर्भुवि	015c  
मानुषेषु महाभागे न त्वेवान्येषु जन्तुषु	016a  
तदा प्रभृति मर्यादा स्थितेयमिति नः श्रुतम्	016c  
व्युच्चरन्त्याः पतिं नार्या अद्य प्रभृति पातकम्	017a  
भ्रूणहत्याकृतं पापं भविष्यत्यसुखावहम्	017c  
भार्यां तथा व्युच्चरतः कौमारीं ब्रह्मचारिणीम्	018a  
पतिव्रतामेतदेव भविता पातकं भुवि	018c  
पत्या नियुक्ता या चैव पत्न्यपत्यार्थमेव च	019a  
न करिष्यति तस्याश्च भविष्यत्येतदेव हि	019c  
इति तेन पुरा भीरु मर्यादा स्थापिता बलात्	020a  
उद्दालकस्य पुत्रेण धर्म्या वै श्वेतकेतुना	020c  
सौदासेन च रम्भोरु नियुक्तापत्यजन्मनि	021a  
मदयन्ती जगामर्षिं वसिष्ठमिति नः श्रुतम्	021c  
तस्माल्लेभे च सा पुत्रमश्मकं नाम भामिनी	022a  
भार्या कल्माषपादस्य भर्तुः प्रियचिकीर्षया	022c  
अस्माकमपि ते जन्म विदितं कमलेक्षणे	023a  
कृष्णद्वैपायनाद्भीरु कुरूणां वंशवृद्धये	023c  
अत एतानि सर्वाणि कारणानि समीक्ष्य वै	024a  
ममैतद्वचनं धर्म्यं कर्तुमर्हस्यनिन्दिते	024c  
ऋतावृतौ राजपुत्रि स्त्रिया भर्ता यतव्रते	025a  
नातिवर्तव्य इत्येवं धर्मं धर्मविदो विदुः	025c  
शेषेष्वन्येषु कालेषु स्वातन्त्र्यं स्त्री किलार्हति	026a  
धर्ममेतं जनाः सन्तः पुराणं परिचक्षते	026c  
भर्ता भार्यां राजपुत्रि धर्म्यं वाधर्म्यमेव वा	027a  
यद्ब्रूयात्तत्तथा कार्यमिति धर्मविदो विदुः	027c  
विशेषतः पुत्रगृद्धी हीनः प्रजननात्स्वयम्	028a  
यथाहमनवद्याङ्गि पुत्रदर्शनलालसः	028c  
तथा रक्ताङ्गुलितलः पद्मपत्रनिभः शुभे	029a  
प्रसादार्थं मया तेऽयं शिरस्यभ्युद्यतोऽञ्जलिः	029c  
मन्नियोगात्सुकेशान्ते द्विजातेस्तपसाधिकात्	030a  
पुत्रान्गुणसमायुक्तानुत्पादयितुमर्हसि	030c  
त्वत्कृतेऽहं पृथुश्रोणि गच्छेयं पुत्रिणां गतिम्	030e  
एवमुक्ता ततः कुन्ती पाण्डुं परपुरञ्जयम्	031a  
प्रत्युवाच वरारोहा भर्तुः प्रियहिते रता	031c  
पितृवेश्मन्यहं बाला नियुक्तातिथिपूजने	032a  
उग्रं पर्यचरं तत्र ब्राह्मणं संशितव्रतम्	032c  
निगूढनिश्चयं धर्मे यं तं दुर्वाससं विदुः	033a  
तमहं संशितात्मानं सर्वयत्नैरतोषयम्	033c  
स मेऽभिचारसम्युक्तमाचष्ट भगवान्वरम्	034a  
मन्त्रग्रामं च मे प्रादादब्रवीच्चैव मामिदम्	034c  
यं यं देवं त्वमेतेन मन्त्रेणावाहयिष्यसि	035a  
अकामो वा सकामो वा स ते वशमुपैष्यति	035c  
इत्युक्ताहं तदा तेन पितृवेश्मनि भारत	036a  
ब्राह्मणेन वचस्तथ्यं तस्य कालोऽयमागतः	036c  
अनुज्ञाता त्वया देवमाह्वयेयमहं नृप	037a  
तेन मन्त्रेण राजर्षे यथा स्यान्नौ प्रजा विभो	037c  
आवाहयामि कं देवं ब्रूहि तत्त्वविदां वर	038a  
त्वत्तोऽनुज्ञाप्रतीक्षां मां विद्ध्यस्मिन्कर्मणि स्थिताम्	038c  
039    पाण्डुरुवाच
अद्यैव त्वं वरारोहे प्रयतस्व यथाविधि	039a  
धर्ममावाहय शुभे स हि देवेषु पुण्यभाक्	039c  
अधर्मेण न नो धर्मः सम्युज्येत कथञ्चन	040a  
लोकश्चायं वरारोहे धर्मोऽयमिति मंस्यते	040c  
धार्मिकश्च कुरूणां स भविष्यति न संशयः	041a  
दत्तस्यापि च धर्मेण नाधर्मे रंस्यते मनः	041c  
तस्माद्धर्मं पुरस्कृत्य नियता त्वं शुचिस्मिते	042a  
उपचाराभिचाराभ्यां धर्ममाराधयस्व वै	042c  
043    वैशम्पायन उवाच
सा तथोक्ता तथेत्युक्त्वा तेन भर्त्रा वराङ्गना	043a  
अभिवाद्याभ्यनुज्ञाता प्रदक्षिणमवर्तत	043c  
