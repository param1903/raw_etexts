जरितोवाच	001  
अस्माद्बिलान्निष्पतितं श्येन आखुं जहार तम्	001a  
क्षुद्रं गृहीत्वा पादाभ्यां भयं न भविता ततः	001c  
शार्ङ्गका ऊचुः	002  
न हृतं तं वयं विद्मः श्येनेनाखुं कथञ्चन	002a  
अन्येऽपि भवितारोऽत्र तेभ्योऽपि भयमेव नः	002c  
संशयो ह्यग्निरागच्छेद्दृष्टं वायोर्निवर्तनम्	003a  
मृत्युर्नो बिलवासिभ्यो भवेन्मातरसंशयम्	003c  
निःसंशयात्संशयितो मृत्युर्मातर्विशिष्यते	004a  
चर खे त्वं यथान्यायं पुत्रान्वेत्स्यसि शोभनान्	004c  
जरितोवाच	005  
अहं वै श्येनमायान्तमद्राक्षं बिलमन्तिकात्	005a  
सञ्चरन्तं समादाय जहाराखुं बिलाद्बली	005c  
तं पतन्तमहं श्येनं त्वरिता पृष्ठतोऽन्वगाम्	006a  
आशिषोऽस्य प्रयुञ्जाना हरतो मूषकं बिलात्	006c  
यो नो द्वेष्टारमादाय श्येनराज प्रधावसि	007a  
भव त्वं दिवमास्थाय निरमित्रो हिरण्मयः	007c  
यदा स भक्षितस्तेन क्षुधितेन पतत्रिणा	008a  
तदाहं तमनुज्ञाप्य प्रत्युपायां गृहान्प्रति	008c  
प्रविशध्वं बिलं पुत्रा विश्रब्धा नास्ति वो भयम्	009a  
श्येनेन मम पश्यन्त्या हृत आखुर्न संशयः	009c  
शार्ङ्गका ऊचुः	010  
न विद्म वै वयं मातर्हृतमाखुमितः पुरा	010a  
अविज्ञाय न शक्ष्यामो बिलमाविशतुं वयम्	010c  
जरितोवाच	011  
अहं हि तं प्रजानामि हृतं श्येनेन मूषकम्	011a  
अत एव भयं नास्ति क्रियतां वचनं मम	011c  
शार्ङ्गका ऊचुः	012  
न त्वं मिथ्योपचारेण मोक्षयेथा भयं महत्	012a  
समाकुलेषु ज्ञानेषु न बुद्धिकृतमेव तत्	012c  
न चोपकृतमस्माभिर्न चास्मान्वेत्थ ये वयम्	013a  
पीड्यमाना भरस्यस्मान्का सती के वयं तव	013c  
तरुणी दर्शनीयासि समर्था भर्तुरेषणे	014a  
अनुगच्छ स्वभर्तारं पुत्रानाप्स्यसि शोभनान्	014c  
वयमप्यग्निमाविश्य लोकान्प्राप्स्यामहे शुभान्	015a  
अथास्मान्न दहेदग्निरायास्त्वं पुनरेव नः	015c  
वैशम्पायन उवाच	016  
एवमुक्ता ततः शार्ङ्गी पुत्रानुत्सृज्य खाण्डवे	016a  
जगाम त्वरिता देशं क्षेममग्नेरनाश्रयम्	016c  
ततस्तीक्ष्णार्चिरभ्यागाज्ज्वलितो हव्यवाहनः	017a  
यत्र शार्ङ्गा बभूवुस्ते मन्दपालस्य पुत्रकाः	017c  
ते शार्ङ्गा ज्वलनं दृष्ट्वा ज्वलितं स्वेन तेजसा	018a  
जरितारिस्ततो वाचं श्रावयामास पावकम्	018c  
