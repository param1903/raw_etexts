वैशम्पायन उवाच	001  
कृतास्त्रान्धार्तराष्ट्रांश्च पाण्डुपुत्रांश्च भारत	001a  
दृष्ट्वा द्रोणोऽब्रवीद्राजन्धृतराष्ट्रं जनेश्वरम्	001c  
कृपस्य सोमदत्तस्य बाह्लीकस्य च धीमतः	002a  
गाङ्गेयस्य च सान्निध्ये व्यासस्य विदुरस्य च	002c  
राजन्सम्प्राप्तविद्यास्ते कुमराः कुरुसत्तम	003a  
ते दर्शयेयुः स्वां शिक्षां राजन्ननुमते तव	003c  
ततोऽब्रवीन्महाराजः प्रहृष्टेनान्तरात्मना	004a  
भारद्वाज महत्कर्म कृतं ते द्विजसत्तम	004c  
यदा तु मन्यसे कालं यस्मिन्देशे यथा यथा	005a  
तथा तथा विधानाय स्वयमाज्ञापयस्व माम्	005c  
स्पृहयाम्यद्य निर्वेदात्पुरुषाणां सचक्षुषाम्	006a  
अस्त्रहेतोः पराक्रान्तान्ये मे द्रक्ष्यन्ति पुत्रकान्	006c  
क्षत्तर्यद्गुरुराचार्यो ब्रवीति कुरु तत्तथा	007a  
न हीदृशं प्रियं मन्ये भविता धर्मवत्सल	007c  
ततो राजानमामन्त्र्य विदुरानुगतो बहिः	008a  
भारद्वाजो महाप्राज्ञो मापयामास मेदिनीम्	008c  
समामवृक्षां निर्गुल्मामुदक्प्रवणसंस्थिताम्	008e  
तस्यां भूमौ बलिं चक्रे तिथौ नक्षत्रपूजिते	009a  
अवघुष्टं पुरे चापि तदर्थं वदतां वर	009c  
रङ्गभूमौ सुविपुलं शास्त्रदृष्टं यथाविधि	010a  
प्रेक्षागारं सुविहितं चक्रुस्तत्र च शिल्पिनः	010c  
राज्ञः सर्वायुधोपेतं स्त्रीणां चैव नरर्षभ	010e  
मञ्चांश्च कारयामासुस्तत्र जानपदा जनाः	011a  
विपुलानुच्छ्रयोपेताञ्शिबिकाश्च महाधनाः	011c  
तस्मिंस्ततोऽहनि प्राप्ते राजा ससचिवस्तदा	012a  
भीष्मं प्रमुखतः कृत्वा कृपं चाचार्यसत्तमम्	012c  
मुक्ताजालपरिक्षिप्तं वैडूर्यमणिभूषितम्	013a  
शातकुम्भमयं दिव्यं प्रेक्षागारमुपागमत्	013c  
गान्धारी च महाभागा कुन्ती च जयतां वर	014a  
स्त्रियश्च सर्वा या राज्ञः सप्रेष्याः सपरिच्छदाः	014c  
हर्षादारुरुहुर्मञ्चान्मेरुं देवस्त्रियो यथा	014e  
ब्राह्मणक्षत्रियाद्यं च चातुर्वर्ण्यं पुराद्द्रुतम्	015a  
दर्शनेप्सु समभ्यागात्कुमाराणां कृतास्त्रताम्	015c  
प्रवादितैश्च वादित्रैर्जनकौतूहलेन च	016a  
महार्णव इव क्षुब्धः समाजः सोऽभवत्तदा	016c  
ततः शुक्लाम्बरधरः शुक्लयज्ञोपवीतवान्	017a  
शुक्लकेशः सितश्मश्रुः शुक्लमाल्यानुलेपनः	017c  
रङ्गमध्यं तदाचार्यः सपुत्रः प्रविवेश ह	018a  
नभो जलधरैर्हीनं साङ्गारक इवांशुमान्	018c  
स यथासमयं चक्रे बलिं बलवतां वरः	019a  
ब्राह्मणांश्चात्र मन्त्रज्ञान्वाचयामास मङ्गलम्	019c  
अथ पुण्याहघोषस्य पुण्यस्य तदनन्तरम्	020a  
विविशुर्विविधं गृह्य शस्त्रोपकरणं नराः	020c  
ततो बद्धतनुत्राणा बद्धकक्ष्या महाबलाः	021a  
बद्धतूणाः सधनुषो विविशुर्भरतर्षभाः	021c  
अनुज्येष्ठं च ते तत्र युधिष्ठिरपुरोगमाः	022a  
चक्रुरस्त्रं महावीर्याः कुमाराः परमाद्भुतम्	022c  
केचिच्छराक्षेपभयाच्छिरांस्यवननामिरे	023a  
मनुजा धृष्टमपरे वीक्षां चक्रुः सविस्मयाः	023c  
ते स्म लक्ष्याणि विविधुर्बाणैर्नामाङ्कशोभितैः	024a  
विविधैर्लाघवोत्सृष्टैरुह्यन्तो वाजिभिर्द्रुतम्	024c  
तत्कुमारबलं तत्र गृहीतशरकार्मुकम्	025a  
गन्धर्वनगराकारं प्रेक्ष्य ते विस्मिताभवन्	025c  
सहसा चुक्रुशुस्तत्र नराः शतसहस्रशः	026a  
विस्मयोत्फुल्लनयनाः साधु साध्विति भारत	026c  
कृत्वा धनुषि ते मार्गान्रथचर्यासु चासकृत्	027a  
गजपृष्ठेऽश्वपृष्ठे च नियुद्धे च महाबलाः	027c  
गृहीतखड्गचर्माणस्ततो भूयः प्रहारिणः	028a  
त्सरुमार्गान्यथोद्दिष्टांश्चेरुः सर्वासु भूमिषु	028c  
लाघवं सौष्ठवं शोभां स्थिरत्वं दृढमुष्टिताम्	029a  
ददृशुस्तत्र सर्वेषां प्रयोगे खड्गचर्मणाम्	029c  
अथ तौ नित्यसंहृष्टौ सुयोधनवृकोदरौ	030a  
अवतीर्णौ गदाहस्तावेकशृङ्गाविवाचलौ	030c  
बद्धकक्ष्यौ महाबाहू पौरुषे पर्यवस्थितौ	031a  
बृंहन्तौ वाशिताहेतोः समदाविव कुञ्जरौ	031c  
तौ प्रदक्षिणसव्यानि मण्डलानि महाबलौ	032a  
चेरतुर्निर्मलगदौ समदाविव गोवृषौ	032c  
विदुरो धृतराष्ट्राय गान्धार्यै पाण्डवारणिः	033a  
न्यवेदयेतां तत्सर्वं कुमाराणां विचेष्टितम्	033c  
