001    वैशम्पायन उवाच
संवत्सराहिते गर्भे गान्धार्या जनमेजय	001a  
आह्वयामास वै कुन्ती गर्भार्थं धर्ममच्युतम्	001c  
सा बलिं त्वरिता देवी धर्मायोपजहार ह	002a  
जजाप जप्यं विधिवद्दत्तं दुर्वाससा पुरा	002c  
सङ्गम्य सा तु धर्मेण योगमूर्तिधरेण वै	003a  
लेभे पुत्रं वरारोहा सर्वप्राणभृतां वरम्	003c  
ऐन्द्रे चन्द्रसमायुक्ते मुहूर्तेऽभिजितेऽष्टमे	004a  
दिवा मध्यगते सूर्ये तिथौ पुण्येऽभिपूजिते	004c  
समृद्धयशसं कुन्ती सुषाव समये सुतम्	005a  
जातमात्रे सुते तस्मिन्वागुवाचाशरीरिणी	005c  
एष धर्मभृतां श्रेष्ठो भविष्यति न संशयः	006a  
युधिष्ठिर इति ख्यातः पाण्डोः प्रथमजः सुतः	006c  
भविता प्रथितो राजा त्रिषु लोकेषु विश्रुतः	007a  
यशसा तेजसा चैव वृत्तेन च समन्वितः	007c  
धार्मिकं तं सुतं लब्ध्वा पाण्डुस्तां पुनरब्रवीत्	008a  
प्राहुः क्षत्रं बलज्येष्ठं बलज्येष्ठं सुतं वृणु	008c  
ततस्तथोक्ता पत्या तु वायुमेवाजुहाव सा	009a  
तस्माज्जज्ञे महाबाहुर्भीमो भीमपराक्रमः	009c  
तमप्यतिबलं जातं वागभ्यवददच्युतम्	010a  
सर्वेषां बलिनां श्रेष्ठो जातोऽयमिति भारत	010c  
इदमत्यद्भुतं चासीज्जातमात्रे वृकोदरे	011a  
यदङ्कात्पतितो मातुः शिलां गात्रैरचूर्णयत्	011c  
कुन्ती व्याघ्रभयोद्विग्ना सहसोत्पतिता किल	012a  
नान्वबुध्यत संसुप्तमुत्सङ्गे स्वे वृकोदरम्	012c  
ततः स वज्रसङ्घातः कुमारोऽभ्यपतद्गिरौ	013a  
पतता तेन शतधा शिला गात्रैर्विचूर्णिता	013c  
तां शिलां चूर्णितां दृष्ट्वा पाण्डुर्विस्मयमागमत्	013e  
यस्मिन्नहनि भीमस्तु जज्ञे भरतसत्तम	014a  
दुर्योधनोऽपि तत्रैव प्रजज्ञे वसुधाधिप	014c  
जाते वृकोदरे पाण्डुरिदं भूयोऽन्वचिन्तयत्	015a  
कथं नु मे वरः पुत्रो लोकश्रेष्ठो भवेदिति	015c  
दैवे पुरुषकारे च लोकोऽयं हि प्रतिष्ठितः	016a  
तत्र दैवं तु विधिना कालयुक्तेन लभ्यते	016c  
इन्द्रो हि राजा देवानां प्रधान इति नः श्रुतम्	017a  
अप्रमेयबलोत्साहो वीर्यवानमितद्युतिः	017c  
तं तोषयित्वा तपसा पुत्रं लप्स्ये महाबलम्	018a  
यं दास्यति स मे पुत्रं स वरीयान्भविष्यति	018c  
कर्मणा मनसा वाचा तस्मात्तप्स्ये महत्तपः	018e  
ततः पाण्डुर्महातेजा मन्त्रयित्वा महर्षिभिः	019a  
दिदेश कुन्त्याः कौरव्यो व्रतं सांवत्सरं शुभम्	019c  
आत्मना च महाबाहुरेकपादस्थितोऽभवत्	020a  
उग्रं स तप आतस्थे परमेण समाधिना	020c  
आरिराधयिषुर्देवं त्रिदशानां तमीश्वरम्	021a  
सूर्येण सह धर्मात्मा पर्यवर्तत भारत	021c  
तं तु कालेन महता वासवः प्रत्यभाषत	022a  
पुत्रं तव प्रदास्यामि त्रिषु लोकेषु विश्रुतम्	022c  
देवानां ब्राह्मणानां च सुहृदां चार्थसाधकम्	023a  
सुतं तेऽग्र्यं प्रदास्यामि सर्वामित्रविनाशनम्	023c  
इत्युक्तः कौरवो राजा वासवेन महात्मना	024a  
उवाच कुन्तीं धर्मात्मा देवराजवचः स्मरन्	024c  
नीतिमन्तं महात्मानमादित्यसमतेजसम्	025a  
दुराधर्षं क्रियावन्तमतीवाद्भुतदर्शनम्	025c  
पुत्रं जनय सुश्रोणि धाम क्षत्रियतेजसाम्	026a  
लब्धः प्रसादो देवेन्द्रात्तमाह्वय शुचिस्मिते	026c  
एवमुक्ता ततः शक्रमाजुहाव यशस्विनी	027a  
अथाजगाम देवेन्द्रो जनयामास चार्जुनम्	027c  
जातमात्रे कुमारे तु वागुवाचाशरीरिणी	028a  
महागम्भीरनिर्घोषा नभो नादयती तदा	028c  
कार्तवीर्यसमः कुन्ति शिबितुल्यपराक्रमः	029a  
एष शक्र इवाजेयो यशस्ते प्रथयिष्यति	029c  
अदित्या विष्णुना प्रीतिर्यथाभूदभिवर्धिता	030a  
तथा विष्णुसमः प्रीतिं वर्धयिष्यति तेऽर्जुनः	030c  
एष मद्रान्वशे कृत्वा कुरूंश्च सह केकयैः	031a  
चेदिकाशिकरूषांश्च कुरुलक्ष्म सुधास्यति	031c  
एतस्य भुजवीर्येण खाण्डवे हव्यवाहनः	032a  
मेदसा सर्वभूतानां तृप्तिं यास्यति वै पराम्	032c  
ग्रामणीश्च महीपालानेष जित्वा महाबलः	033a  
भ्रातृभिः सहितो वीरस्त्रीन्मेधानाहरिष्यति	033c  
जामदग्न्यसमः कुन्ति विष्णुतुल्यपराक्रमः	034a  
एष वीर्यवतां श्रेष्ठो भविष्यत्यपराजितः	034c  
तथा दिव्यानि चास्त्राणि निखिलान्याहरिष्यति	035a  
विप्रनष्टां श्रियं चायमाहर्ता पुरुषर्षभः	035c  
एतामत्यद्भुतां वाचं कुन्तीपुत्रस्य सूतके	036a  
उक्तवान्वायुराकाशे कुन्ती शुश्राव चास्य ताम्	036c  
वाचमुच्चारितामुच्चैस्तां निशम्य तपस्विनाम्	037a  
बभूव परमो हर्षः शतशृङ्गनिवासिनाम्	037c  
तथा देवऋषीणां च सेन्द्राणां च दिवौकसाम्	038a  
आकाशे दुन्दुभीनां च बभूव तुमुलः स्वनः	038c  
उदतिष्ठन्महाघोषः पुष्पवृष्टिभिरावृतः	039a  
समवेत्य च देवानां गणाः पार्थमपूजयन्	039c  
काद्रवेया वैनतेया गन्धर्वाप्सरसस्तथा	040a  
प्रजानां पतयः सर्वे सप्त चैव महर्षयः	040c  
भरद्वाजः कश्यपो गौतमश्च; विश्वामित्रो जमदग्निर्वसिष्ठः	041a  
यश्चोदितो भास्करेऽभूत्प्रनष्टे; सोऽप्यत्रात्रिर्भगवानाजगाम	041c  
मरीचिरङ्गिराश्चैव पुलस्त्यः पुलहः क्रतुः	042a  
दक्षः प्रजापतिश्चैव गन्धर्वाप्सरसस्तथा	042c  
दिव्यमाल्याम्बरधराः सर्वालङ्कारभूषिताः	043a  
उपगायन्ति बीभत्सुमुपनृत्यन्ति चाप्सराः	043c  
गन्धर्वैः सहितः श्रीमान्प्रागायत च तुम्बुरुः	043e  
भीमसेनोग्रसेनौ च ऊर्णायुरनघस्तथा	044a  
गोपतिर्धृतराष्ट्रश्च सूर्यवर्चाश्च सप्तमः	044c  
युगपस्तृणपः कार्ष्णिर्नन्दिश्चित्ररथस्तथा	045a  
त्रयोदशः शालिशिराः पर्जन्यश्च चतुर्दशः	045c  
कलिः पञ्चदशश्चात्र नारदश्चैव षोडशः	046a  
सद्वा बृहद्वा बृहकः करालश्च महायशाः	046c  
ब्रह्मचारी बहुगुणः सुपर्णश्चेति विश्रुतः	047a  
विश्वावसुर्भुमन्युश्च सुचन्द्रो दशमस्तथा	047c  
गीतमाधुर्यसम्पन्नौ विख्यातौ च हहाहुहू	048a  
इत्येते देवगन्धर्वा जगुस्तत्र नरर्षभम्	048c  
तथैवाप्सरसो हृष्टाः सर्वालङ्कारभूषिताः	049a  
ननृतुर्वै महाभागा जगुश्चायतलोचनाः	049c  
अनूना चानवद्या च प्रियमुख्या गुणावरा	050a  
अद्रिका च तथा साची मिश्रकेशी अलम्बुसा	050c  
मरीचिः शिचुका चैव विद्युत्पर्णा तिलोत्तमा	051a  
अग्निका लक्षणा क्षेमा देवी रम्भा मनोरमा	051c  
असिता च सुबाहुश्च सुप्रिया सुवपुस्तथा	052a  
पुण्डरीका सुगन्धा च सुरथा च प्रमाथिनी	052c  
काम्या शारद्वती चैव ननृतुस्तत्र सङ्घशः	053a  
मेनका सहजन्या च पर्णिका पुञ्जिकस्थला	053c  
क्रतुस्थला घृताची च विश्वाची पूर्वचित्त्यपि	054a  
उम्लोचेत्यभिविख्याता प्रम्लोचेति च ता दश	054c  
उर्वश्येकादशीत्येता जगुरायतलोचनाः	054e  
धातार्यमा च मित्रश्च वरुणोंऽशो भगस्तथा	055a  
इन्द्रो विवस्वान्पूषा च त्वष्टा च सविता तथा	055c  
पर्जन्यश्चैव विष्णुश्च आदित्याः पावकार्चिषः	056a  
महिमानं पाण्डवस्य वर्धयन्तोऽम्बरे स्थिताः	056c  
मृगव्याधश्च शर्वश्च निर्ऋतिश्च महायशाः	057a  
अजैकपादहिर्बुध्न्यः पिनाकी च परन्तपः	057c  
दहनोऽथेश्वरश्चैव कपाली च विशां पते	058a  
स्थाणुर्भवश्च भगवान्रुद्रास्तत्रावतस्थिरे	058c  
अश्विनौ वसवश्चाष्टौ मरुतश्च महाबलाः	059a  
विश्वेदेवास्तथा साध्यास्तत्रासन्परिसंस्थिताः	059c  
कर्कोटकोऽथ शेषश्च वासुकिश्च भुजङ्गमः	060a  
कच्छपश्चापकुण्डश्च तक्षकश्च महोरगः	060c  
आययुस्तेजसा युक्ता महाक्रोधा महाबलाः	061a  
एते चान्ये च बहवस्तत्र नागा व्यवस्थिताः	061c  
तार्क्ष्यश्चारिष्टनेमिश्च गरुडश्चासितध्वजः	062a  
अरुणश्चारुणिश्चैव वैनतेया व्यवस्थिताः	062c  
तद्दृष्ट्वा महदाश्चर्यं विस्मिता मुनिसत्तमाः	063a  
अधिकां स्म ततो वृत्तिमवर्तन्पाण्डवान्प्रति	063c  
पाण्डुस्तु पुनरेवैनां पुत्रलोभान्महायशाः	064a  
प्राहिणोद्दर्शनीयाङ्गीं कुन्ती त्वेनमथाब्रवीत्	064c  
नातश्चतुर्थं प्रसवमापत्स्वपि वदन्त्युत	065a  
अतः परं चारिणी स्यात्पञ्चमे बन्धकी भवेत्	065c  
स त्वं विद्वन्धर्ममिमं बुद्धिगम्यं कथं नु माम्	066a  
अपत्यार्थं समुत्क्रम्य प्रमादादिव भाषसे	066c  
