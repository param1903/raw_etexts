सूत उवाच	001  
ततो रजन्यां व्युष्टायां प्रभात उदिते रवौ	001a  
कद्रूश्च विनता चैव भगिन्यौ ते तपोधन	001c  
अमर्षिते सुसंरब्धे दास्ये कृतपणे तदा	002a  
जग्मतुस्तुरगं द्रष्टुमुच्छैःश्रवसमन्तिकात्	002c  
ददृशाते तदा तत्र समुद्रं निधिमम्भसाम्	003a  
तिमिङ्गिलझषाकीर्णं मकरैरावृतं तथा	003c  
सत्त्वैश्च बहुसाहस्रैर्नानारूपैः समावृतम्	004a  
उग्रैर्नित्यमनाधृष्यं कूर्मग्राहसमाकुलम्	004c  
आकरं सर्वरत्नानामालयं वरुणस्य च	005a  
नागानामालयं रम्यमुत्तमं सरितां पतिम्	005c  
पातालज्वलनावासमसुराणां च बन्धनम्	006a  
भयङ्करं च सत्त्वानां पयसां निधिमर्णवम्	006c  
शुभं दिव्यममर्त्यानाममृतस्याकरं परम्	007a  
अप्रमेयमचिन्त्यं च सुपुण्यजलमद्भुतम्	007c  
घोरं जलचरारावरौद्रं भैरवनिस्वनम्	008a  
गम्भीरावर्तकलिलं सर्वभूतभयङ्करम्	008c  
वेलादोलानिलचलं क्षोभोद्वेगसमुत्थितम्	009a  
वीचीहस्तैः प्रचलितैर्नृत्यन्तमिव सर्वशः	009c  
चन्द्रवृद्धिक्षयवशादुद्वृत्तोर्मिदुरासदम्	010a  
पाञ्चजन्यस्य जननं रत्नाकरमनुत्तमम्	010c  
गां विन्दता भगवता गोविन्देनामितौजसा	011a  
वराहरूपिणा चान्तर्विक्षोभितजलाविलम्	011c  
ब्रह्मर्षिणा च तपता वर्षाणां शतमत्रिणा	012a  
अनासादितगाधं च पातालतलमव्ययम्	012c  
अध्यात्मयोगनिद्रां च पद्मनाभस्य सेवतः	013a  
युगादिकालशयनं विष्णोरमिततेजसः	013c  
वडवामुखदीप्ताग्नेस्तोयहव्यप्रदं शुभम्	014a  
अगाधपारं विस्तीर्णमप्रमेयं सरित्पतिम्	014c  
महानदीभिर्बह्वीभिः स्पर्धयेव सहस्रशः	015a  
अभिसार्यमाणमनिशं ददृशाते महार्णवम्	015c  
गम्भीरं तिमिमकरोग्रसङ्कुलं तं; गर्जन्तं जलचररावरौद्रनादैः	016a  
विस्तीर्णं ददृशतुरम्बरप्रकाशं; तेऽगाधं निधिमुरुमम्भसामनन्तम्	016c  
इत्येवं झषमकरोर्मिसङ्कुलं तं; गम्भीरं विकसितमम्बरप्रकाशम्	017a  
पातालज्वलनशिखाविदीपितं तं; पश्यन्त्यौ द्रुतमभिपेततुस्तदानीम्	017c  
