001    वैशम्पायन उवाच
शूरो नाम यदुश्रेष्ठो वसुदेवपिताभवत्	001a  
तस्य कन्या पृथा नाम रूपेणासदृशी भुवि	001c  
पैतृष्वसेयाय स तामनपत्याय वीर्यवान्	002a  
अग्र्यमग्रे प्रतिज्ञाय स्वस्यापत्यस्य वीर्यवान्	002c  
अग्रजातेति तां कन्यामग्र्यानुग्रहकाङ्क्षिणे	003a  
प्रददौ कुन्तिभोजाय सखा सख्ये महात्मने	003c  
सा नियुक्ता पितुर्गेहे देवतातिथिपूजने	004a  
उग्रं पर्यचरद्घोरं ब्राह्मणं संशितव्रतम्	004c  
निगूढनिश्चयं धर्मे यं तं दुर्वाससं विदुः	005a  
तमुग्रं संशितात्मानं सर्वयत्नैरतोषयत्	005c  
तस्यै स प्रददौ मन्त्रमापद्धर्मान्ववेक्षया	006a  
अभिचाराभिसम्युक्तमब्रवीच्चैव तां मुनिः	006c  
यं यं देवं त्वमेतेन मन्त्रेणावाहयिष्यसि	007a  
तस्य तस्य प्रसादेन पुत्रस्तव भविष्यति	007c  
तथोक्ता सा तु विप्रेण तेन कौतूहलात्तदा	008a  
कन्या सती देवमर्कमाजुहाव यशस्विनी	008c  
सा ददर्श तमायान्तं भास्करं लोकभावनम्	009a  
विस्मिता चानवद्याङ्गी दृष्ट्वा तन्महदद्भुतम्	009c  
प्रकाशकर्मा तपनस्तस्यां गर्भं दधौ ततः	010a  
अजीजनत्ततो वीरं सर्वशस्त्रभृतां वरम्	010c  
आमुक्तकवचः श्रीमान्देवगर्भः श्रियावृतः	010e  
सहजं कवचं बिभ्रत्कुण्डलोद्द्योतिताननः	011a  
अजायत सुतः कर्णः सर्वलोकेषु विश्रुतः	011c  
प्रादाच्च तस्याः कन्यात्वं पुनः स परमद्युतिः	012a  
दत्त्वा च ददतां श्रेष्ठो दिवमाचक्रमे ततः	012c  
गूहमानापचारं तं बन्धुपक्षभयात्तदा	013a  
उत्ससर्ज जले कुन्ती तं कुमारं सलक्षणम्	013c  
तमुत्सृष्टं तदा गर्भं राधाभर्ता महायशाः	014a  
पुत्रत्वे कल्पयामास सभार्यः सूतनन्दनः	014c  
नामधेयं च चक्राते तस्य बालस्य तावुभौ	015a  
वसुना सह जातोऽयं वसुषेणो भवत्विति	015c  
स वर्धमानो बलवान्सर्वास्त्रेषूद्यतोऽभवत्	016a  
आ पृष्ठतापादादित्यमुपतस्थे स वीर्यवान्	016c  
यस्मिन्काले जपन्नास्ते स वीरः सत्यसङ्गरः	017a  
नादेयं ब्राह्मणेष्वासीत्तस्मिन्काले महात्मनः	017c  
तमिन्द्रो ब्राह्मणो भूत्वा भिक्षार्थं भूतभावनः	018a  
कुण्डले प्रार्थयामास कवचं च महाद्युतिः	018c  
उत्कृत्य विमनाः स्वाङ्गात्कवचं रुधिरस्रवम्	019a  
कर्णस्तु कुण्डले छित्त्वा प्रायच्छत्स कृताञ्जलिः	019c  
शक्तिं तस्मै ददौ शक्रः विस्मितो वाक्यमब्रवीत्	020a  
देवासुरमनुष्याणां गन्धर्वोरगरक्षसाम्	020c  
यस्मै क्षेप्स्यसि रुष्टः सन्सोऽनया न भविष्यति	020e  
पुरा नाम तु तस्यासीद्वसुषेण इति श्रुतम्	021a  
ततो वैकर्तनः कर्णः कर्मणा तेन सोऽभवत्	021c  
