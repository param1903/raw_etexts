शकुन्तलोवाच	001  
राजन्सर्षपमात्राणि परच्छिद्राणि पश्यसि	001a  
आत्मनो बिल्वमात्राणि पश्यन्नपि न पश्यसि	001c  
मेनका त्रिदशेष्वेव त्रिदशाश्चानु मेनकाम्	002a  
ममैवोद्रिच्यते जन्म दुःषन्त तव जन्मतः	002c  
क्षितावटसि राजंस्त्वमन्तरिक्षे चराम्यहम्	003a  
आवयोरन्तरं पश्य मेरुसर्षपयोरिव	003c  
महेन्द्रस्य कुबेरस्य यमस्य वरुणस्य च	004a  
भवनान्यनुसंयामि प्रभावं पश्य मे नृप	004c  
सत्यश्चापि प्रवादोऽयं यं प्रवक्ष्यामि तेऽनघ	005a  
निदर्शनार्थं न द्वेषात्तच्छ्रुत्वा क्षन्तुमर्हसि	005c  
विरूपो यावदादर्शे नात्मनः पश्यते मुखम्	006a  
मन्यते तावदात्मानमन्येभ्यो रूपवत्तरम्	006c  
यदा तु मुखमादर्शे विकृतं सोऽभिवीक्षते	007a  
तदेतरं विजानाति आत्मानं नेतरं जनम्	007c  
अतीव रूपसम्पन्नो न किञ्चिदवमन्यते	008a  
अतीव जल्पन्दुर्वाचो भवतीह विहेठकः	008c  
मूर्खो हि जल्पतां पुंसां श्रुत्वा वाचः शुभाशुभाः	009a  
अशुभं वाक्यमादत्ते पुरीषमिव सूकरः	009c  
प्राज्ञस्तु जल्पतां पुंसां श्रुत्वा वाचः शुभाशुभाः	010a  
गुणवद्वाक्यमादत्ते हंसः क्षीरमिवाम्भसः	010c  
अन्यान्परिवदन्साधुर्यथा हि परितप्यते	011a  
तथा परिवदन्नन्यांस्तुष्टो भवति दुर्जनः	011c  
अभिवाद्य यथा वृद्धान्सन्तो गच्छन्ति निर्वृतिम्	012a  
एवं सज्जनमाक्रुश्य मूर्खो भवति निर्वृतः	012c  
सुखं जीवन्त्यदोषज्ञा मूर्खा दोषानुदर्शिनः	013a  
यत्र वाच्याः परैः सन्तः परानाहुस्तथाविधान्	013c  
अतो हास्यतरं लोके किञ्चिदन्यन्न विद्यते	014a  
यत्र दुर्जन इत्याह दुर्जनः सज्जनं स्वयम्	014c  
सत्यधर्मच्युतात्पुंसः क्रुद्धादाशीविषादिव	015a  
अनास्तिकोऽप्युद्विजते जनः किं पुनरास्तिकः	015c  
स्वयमुत्पाद्य वै पुत्रं सदृशं योऽवमन्यते	016a  
तस्य देवाः श्रियं घ्नन्ति न च लोकानुपाश्नुते	016c  
कुलवंशप्रतिष्ठां हि पितरः पुत्रमब्रुवन्	017a  
उत्तमं सर्वधर्माणां तस्मात्पुत्रं न सन्त्यजेत्	017c  
स्वपत्नीप्रभवान्पञ्च लब्धान्क्रीतान्विवर्धितान्	018a  
कृतानन्यासु चोत्पन्नान्पुत्रान्वै मनुरब्रवीत्	018c  
धर्मकीर्त्यावहा नॄणां मनसः प्रीतिवर्धनाः	019a  
त्रायन्ते नरकाज्जाताः पुत्रा धर्मप्लवाः पितॄन्	019c  
स त्वं नृपतिशार्दूल न पुत्रं त्यक्तुमर्हसि	020a  
आत्मानं सत्यधर्मौ च पालयानो महीपते	020c  
नरेन्द्रसिंह कपटं न वोढुं त्वमिहार्हसि	020e  
वरं कूपशताद्वापी वरं वापीशतात्क्रतुः	021a  
वरं क्रतुशतात्पुत्रः सत्यं पुत्रशताद्वरम्	021c  
अश्वमेधसहस्रं च सत्यं च तुलया धृतम्	022a  
अश्वमेधसहस्राद्धि सत्यमेव विशिष्यते	022c  
सर्ववेदाधिगमनं सर्वतीर्थावगाहनम्	023a  
सत्यं च वदतो राजन्समं वा स्यान्न वा समम्	023c  
नास्ति सत्यात्परो धर्मो न सत्याद्विद्यते परम्	024a  
न हि तीव्रतरं किञ्चिदनृतादिह विद्यते	024c  
राजन्सत्यं परं ब्रह्म सत्यं च समयः परः	025a  
मा त्याक्षीः समयं राजन्सत्यं सङ्गतमस्तु ते	025c  
अनृते चेत्प्रसङ्गस्ते श्रद्दधासि न चेत्स्वयम्	026a  
आत्मनो हन्त गच्छामि त्वादृशे नास्ति सङ्गतम्	026c  
ऋतेऽपि त्वयि दुःषन्त शैलराजावतंसकाम्	027a  
चतुरन्तामिमामुर्वीं पुत्रो मे पालयिष्यति	027c  
वैशम्पायन उवाच	028  
एतावदुक्त्वा वचनं प्रातिष्ठत शकुन्तला	028a  
अथान्तरिक्षे दुःषन्तं वागुवाचाशरीरिणी	028c  
ऋत्विक्पुरोहिताचार्यैर्मन्त्रिभिश्चावृतं तदा	028e  
भस्त्रा माता पितुः पुत्रो येन जातः स एव सः	029a  
भरस्व पुत्रं दुःषन्त मावमंस्थाः शकुन्तलाम्	029c  
रेतोधाः पुत्र उन्नयति नरदेव यमक्षयात्	030a  
त्वं चास्य धाता गर्भस्य सत्यमाह शकुन्तला	030c  
जाया जनयते पुत्रमात्मनोऽङ्गं द्विधा कृतम्	031a  
तस्माद्भरस्व दुःषन्त पुत्रं शाकुन्तलं नृप	031c  
अभूतिरेषा कस्त्यज्याज्जीवञ्जीवन्तमात्मजम्	032a  
शाकुन्तलं महात्मानं दौःषन्तिं भर पौरव	032c  
भर्तव्योऽयं त्वया यस्मादस्माकं वचनादपि	033a  
तस्माद्भवत्वयं नाम्ना भरतो नाम ते सुतः	033c  
तच्छ्रुत्वा पौरवो राजा व्याहृतं वै दिवौकसाम्	034a  
पुरोहितममात्यांश्च सम्प्रहृष्टोऽब्रवीदिदम्	034c  
शृण्वन्त्वेतद्भवन्तोऽस्य देवदूतस्य भाषितम्	035a  
अहमप्येवमेवैनं जानामि स्वयमात्मजम्	035c  
यद्यहं वचनादेव गृह्णीयामिममात्मजम्	036a  
भवेद्धि शङ्का लोकस्य नैवं शुद्धो भवेदयम्	036c  
तं विशोध्य तदा राजा देवदूतेन भारत	037a  
हृष्टः प्रमुदितश्चापि प्रतिजग्राह तं सुतम्	037c  
मूर्ध्नि चैनमुपाघ्राय सस्नेहं परिषस्वजे	038a  
सभाज्यमानो विप्रैश्च स्तूयमानश्च बन्दिभिः	038c  
038e   स मुदं परमां लेभे पुत्रसंस्पर्शजां नृपः
तां चैव भार्यां धर्मज्ञः पूजयामास धर्मतः	039a  
अब्रवीच्चैव तां राजा सान्त्वपूर्वमिदं वचः	039c  
कृतो लोकपरोक्षोऽयं सम्बन्धो वै त्वया सह	040a  
तस्मादेतन्मया देवि त्वच्छुद्ध्यर्थं विचारितम्	040c  
मन्यते चैव लोकस्ते स्त्रीभावान्मयि सङ्गतम्	041a  
पुत्रश्चायं वृतो राज्ये मया तस्माद्विचारितम्	041c  
यच्च कोपितयात्यर्थं त्वयोक्तोऽस्म्यप्रियं प्रिये	042a  
प्रणयिन्या विशालाक्षि तत्क्षान्तं ते मया शुभे	042c  
तामेवमुक्त्वा राजर्षिर्दुःषन्तो महिषीं प्रियाम्	043a  
वासोभिरन्नपानैश्च पूजयामास भारत	043c  
दुःषन्तश्च ततो राजा पुत्रं शाकुन्तलं तदा	044a  
भरतं नामतः कृत्वा यौवराज्येऽभ्यषेचयत्	044c  
तस्य तत्प्रथितं चक्रं प्रावर्तत महात्मनः	045a  
भास्वरं दिव्यमजितं लोकसन्नादनं महत्	045c  
स विजित्य महीपालांश्चकार वशवर्तिनः	046a  
चचार च सतां धर्मं प्राप चानुत्तमं यशः	046c  
स राजा चक्रवर्त्यासीत्सार्वभौमः प्रतापवान्	047a  
ईजे च बहुभिर्यज्ञैर्यथा शक्रो मरुत्पतिः	047c  
याजयामास तं कण्वो दक्षवद्भूरिदक्षिणम्	048a  
श्रीमान्गोविततं नाम वाजिमेधमवाप सः	048c  
048e   यस्मिन्सहस्रं पद्मानां कण्वाय भरतो ददौ
भरताद्भारती कीर्तिर्येनेदं भारतं कुलम्	049a  
अपरे ये च पूर्वे च भारता इति विश्रुताः	049c  
भरतस्यान्ववाये हि देवकल्पा महौजसः	050a  
बभूवुर्ब्रह्मकल्पाश्च बहवो राजसत्तमाः	050c  
येषामपरिमेयानि नामधेयानि सर्वशः	051a  
तेषां तु ते यथामुख्यं कीर्तयिष्यामि भारत	051c  
051e   महाभागान्देवकल्पान्सत्यार्जवपरायणान्स
