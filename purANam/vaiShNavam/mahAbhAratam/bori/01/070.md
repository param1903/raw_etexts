वैशम्पायन उवाच	001  
प्रजापतेस्तु दक्षस्य मनोर्वैवस्वतस्य च	001a  
भरतस्य कुरोः पूरोरजमीढस्य चान्वये	001c  
यादवानामिमं वंशं पौरवाणां च सर्वशः	002a  
तथैव भारतानां च पुण्यं स्वस्त्ययनं महत्	002c  
धन्यं यशस्यमायुष्यं कीर्तयिष्यामि तेऽनघ	002e  
तेजोभिरुदिताः सर्वे महर्षिसमतेजसः	003a  
दश प्रचेतसः पुत्राः सन्तः पूर्वजनाः स्मृताः	003c  
मेघजेनाग्निना ये ते पूर्वं दग्धा महौजसः	003e  
तेभ्यः प्राचेतसो जज्ञे दक्षो दक्षादिमाः प्रजाः	004a  
सम्भूताः पुरुषव्याघ्र स हि लोकपितामहः	004c  
वीरिण्या सह सङ्गम्य दक्षः प्राचेतसो मुनिः	005a  
आत्मतुल्यानजनयत्सहस्रं संशितव्रतान्	005c  
सहस्रसङ्ख्यान्समितान्सुतान्दक्षस्य नारदः	006a  
मोक्षमध्यापयामास साङ्ख्यज्ञानमनुत्तमम्	006c  
ततः पञ्चाशतं कन्याः पुत्रिका अभिसन्दधे	007a  
प्रजापतिः प्रजा दक्षः सिसृक्षुर्जनमेजय	007c  
ददौ स दश धर्माय कश्यपाय त्रयोदश	008a  
कालस्य नयने युक्ताः सप्तविंशतिमिन्दवे	008c  
त्रयोदशानां पत्नीनां या तु दाक्षायणी वरा	009a  
मारीचः कश्यपस्तस्यामादित्यान्समजीजनत्	009c  
इन्द्रादीन्वीर्यसम्पन्नान्विवस्वन्तमथापि च	009e  
विवस्वतः सुतो जज्ञे यमो वैवस्वतः प्रभुः	010a  
मार्तण्डश्च यमस्यापि पुत्रो राजन्नजायत	010c  
मार्तण्डस्य मनुर्धीमानजायत सुतः प्रभुः	011a  
मनोर्वंशो मानवानां ततोऽयं प्रथितोऽभवत्	011c  
ब्रह्मक्षत्रादयस्तस्मान्मनोर्जातास्तु मानवाः	011e  
तत्राभवत्तदा राजन्ब्रह्म क्षत्रेण सङ्गतम्	012a  
ब्राह्मणा मानवास्तेषां साङ्गं वेदमदीधरन्	012c  
वेनं धृष्णुं नरिष्यन्तं नाभागेक्ष्वाकुमेव च	013a  
करूषमथ शर्यातिं तथैवात्राष्टमीमिलाम्	013c  
पृषध्रनवमानाहुः क्षत्रधर्मपरायणान्	014a  
नाभागारिष्टदशमान्मनोः पुत्रान्महाबलान्	014c  
पञ्चाशतं मनोः पुत्रास्तथैवान्येऽभवन्क्षितौ	015a  
अन्योन्यभेदात्ते सर्वे विनेशुरिति नः श्रुतम्	015c  
पुरूरवास्ततो विद्वानिलायां समपद्यत	016a  
सा वै तस्याभवन्माता पिता चेति हि नः श्रुतम्	016c  
त्रयोदश समुद्रस्य द्वीपानश्नन्पुरूरवाः	017a  
अमानुषैर्वृतः सत्त्वैर्मानुषः सन्महायशाः	017c  
विप्रैः स विग्रहं चक्रे वीर्योन्मत्तः पुरूरवाः	018a  
जहार च स विप्राणां रत्नान्युत्क्रोशतामपि	018c  
सनत्कुमारस्तं राजन्ब्रह्मलोकादुपेत्य ह	019a  
अनुदर्शयां ततश्चक्रे प्रत्यगृह्णान्न चाप्यसौ	019c  
ततो महर्षिभिः क्रुद्धैः शप्तः सद्यो व्यनश्यत	020a  
लोभान्वितो मदबलान्नष्टसञ्ज्ञो नराधिपः	020c  
स हि गन्धर्वलोकस्थ उर्वश्या सहितो विराट्	021a  
आनिनाय क्रियार्थेऽग्नीन्यथावद्विहितांस्त्रिधा	021c  
षट्पुत्रा जज्ञिरेऽथैलादायुर्धीमानमावसुः	022a  
दृढायुश्च वनायुश्च श्रुतायुश्चोर्वशीसुताः	022c  
नहुषं वृद्धशर्माणं रजिं रम्भमनेनसम्	023a  
स्वर्भानवीसुतानेतानायोः पुत्रान्प्रचक्षते	023c  
आयुषो नहुषः पुत्रो धीमान्सत्यपराक्रमः	024a  
राज्यं शशास सुमहद्धर्मेण पृथिवीपतिः	024c  
पितॄन्देवानृषीन्विप्रान्गन्धर्वोरगराक्षसान्	025a  
नहुषः पालयामास ब्रह्मक्षत्रमथो विशः	025c  
स हत्वा दस्युसङ्घातानृषीन्करमदापयत्	026a  
पशुवच्चैव तान्पृष्ठे वाहयामास वीर्यवान्	026c  
कारयामास चेन्द्रत्वमभिभूय दिवौकसः	027a  
तेजसा तपसा चैव विक्रमेणौजसा तथा	027c  
यतिं ययातिं संयातिमायातिं पाञ्चमुद्धवम्	028a  
नहुषो जनयामास षट्पुत्रान्प्रियवाससि	028c  
ययातिर्नाहुषः सम्राडासीत्सत्यपराक्रमः	029a  
स पालयामास महीमीजे च विविधैः सवैः	029c  
अतिशक्त्या पितॄनर्चन्देवांश्च प्रयतः सदा	030a  
अन्वगृह्णात्प्रजाः सर्वा ययातिरपराजितः	030c  
तस्य पुत्रा महेष्वासाः सर्वैः समुदिता गुणैः	031a  
देवयान्यां महाराज शर्मिष्ठायां च जज्ञिरे	031c  
देवयान्यामजायेतां यदुस्तुर्वसुरेव च	032a  
द्रुह्युश्चानुश्च पूरुश्च शर्मिष्ठायां प्रजज्ञिरे	032c  
स शाश्वतीः समा राजन्प्रजा धर्मेण पालयन्	033a  
जरामार्छन्महाघोरां नाहुषो रूपनाशिनीम्	033c  
जराभिभूतः पुत्रान्स राजा वचनमब्रवीत्	034a  
यदुं पूरुं तुर्वसुं च द्रुह्युं चानुं च भारत	034c  
यौवनेन चरन्कामान्युवा युवतिभिः सह	035a  
विहर्तुमहमिच्छामि साह्यं कुरुत पुत्रकाः	035c  
तं पुत्रो देवयानेयः पूर्वजो यदुरब्रवीत्	036a  
किं कार्यं भवतः कार्यमस्माभिर्यौवनेन च	036c  
ययातिरब्रवीत्तं वै जरा मे प्रतिगृह्यताम्	037a  
यौवनेन त्वदीयेन चरेयं विषयानहम्	037c  
यजतो दीर्घसत्रैर्मे शापाच्चोशनसो मुनेः	038a  
कामार्थः परिहीणो मे तप्येऽहं तेन पुत्रकाः	038c  
मामकेन शरीरेण राज्यमेकः प्रशास्तु वः	039a  
अहं तन्वाभिनवया युवा कामानवाप्नुयाम्	039c  
न ते तस्य प्रत्यगृह्णन्यदुप्रभृतयो जराम्	040a  
तमब्रवीत्ततः पूरुः कनीयान्सत्यविक्रमः	040c  
राजंश्चराभिनवया तन्वा यौवनगोचरः	041a  
अहं जरां समास्थाय राज्ये स्थास्यामि तेऽऽज्ञया	041c  
एवमुक्तः स राजर्षिस्तपोवीर्यसमाश्रयात्	042a  
सञ्चारयामास जरां तदा पुत्रे महात्मनि	042c  
पौरवेणाथ वयसा राजा यौवनमास्थितः	043a  
यायातेनापि वयसा राज्यं पूरुरकारयत्	043c  
ततो वर्षसहस्रान्ते ययातिरपराजितः	044a  
अतृप्त एव कामानां पूरुं पुत्रमुवाच ह	044c  
त्वया दायादवानस्मि त्वं मे वंशकरः सुतः	045a  
पौरवो वंश इति ते ख्यातिं लोके गमिष्यति	045c  
ततः स नृपशार्दूलः पूरुं राज्येऽभिषिच्य च	046a  
कालेन महता पश्चात्कालधर्ममुपेयिवान्	046c  
