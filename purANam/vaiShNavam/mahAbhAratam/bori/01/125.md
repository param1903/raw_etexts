वैशम्पायन उवाच	001  
कुरुराजे च रङ्गस्थे भीमे च बलिनां वरे	001a  
पक्षपातकृतस्नेहः स द्विधेवाभवज्जनः	001c  
हा वीर कुरुराजेति हा भीमेति च नर्दताम्	002a  
पुरुषाणां सुविपुलाः प्रणादाः सहसोत्थिताः	002c  
ततः क्षुब्धार्णवनिभं रङ्गमालोक्य बुद्धिमान्	003a  
भारद्वाजः प्रियं पुत्रमश्वत्थामानमब्रवीत्	003c  
वारयैतौ महावीर्यौ कृतयोग्यावुभावपि	004a  
मा भूद्रङ्गप्रकोपोऽयं भीमदुर्योधनोद्भवः	004c  
ततस्तावुद्यतगदौ गुरुपुत्रेण वारितौ	005a  
युगान्तानिलसङ्क्षुब्धौ महावेगाविवार्णवौ	005c  
ततो रङ्गाङ्गणगतो द्रोणो वचनमब्रवीत्	006a  
निवार्य वादित्रगणं महामेघनिभस्वनम्	006c  
यो मे पुत्रात्प्रियतरः सर्वास्त्रविदुषां वरः	007a  
ऐन्द्रिरिन्द्रानुजसमः स पार्थो दृश्यतामिति	007c  
आचार्यवचनेनाथ कृतस्वस्त्ययनो युवा	008a  
बद्धगोधाङ्गुलित्राणः पूर्णतूणः सकार्मुकः	008c  
काञ्चनं कवचं बिभ्रत्प्रत्यदृश्यत फल्गुनः	009a  
सार्कः सेन्द्रायुधतडित्ससन्ध्य इव तोयदः	009c  
ततः सर्वस्य रङ्गस्य समुत्पिञ्जोऽभवन्महान्	010a  
प्रावाद्यन्त च वाद्यानि सशङ्खानि समन्ततः	010c  
एष कुन्तीसुतः श्रीमानेष पाण्डवमध्यमः	011a  
एष पुत्रो महेन्द्रस्य कुरूणामेष रक्षिता	011c  
एषोऽस्त्रविदुषां श्रेष्ठ एष धर्मभृतां वरः	012a  
एष शीलवतां चापि शीलज्ञाननिधिः परः	012c  
इत्येवमतुला वाचः शृण्वन्त्याः प्रेक्षकेरिताः	013a  
कुन्त्याः प्रस्नवसम्मिश्रैरस्रैः क्लिन्नमुरोऽभवत्	013c  
तेन शब्देन महता पूर्णश्रुतिरथाब्रवीत्	014a  
धृतराष्ट्रो नरश्रेष्ठो विदुरं हृष्टमानसः	014c  
क्षत्तः क्षुब्धार्णवनिभः किमेष सुमहास्वनः	015a  
सहसैवोत्थितो रङ्गे भिन्दन्निव नभस्तलम्	015c  
विदुर उवाच	016  
एष पार्थो महाराज फल्गुनः पाण्डुनन्दनः	016a  
अवतीर्णः सकवचस्तत्रैष सुमहास्वनः	016c  
धृतराष्ट्र उवाच	017  
धन्योऽस्म्यनुगृहीतोऽस्मि रक्षितोऽस्मि महामते	017a  
पृथारणिसमुद्भूतैस्त्रिभिः पाण्डववह्निभिः	017c  
वैशम्पायन उवाच	018  
तस्मिन्समुदिते रङ्गे कथञ्चित्पर्यवस्थिते	018a  
दर्शयामास बीभत्सुराचार्यादस्त्रलाघवम्	018c  
आग्नेयेनासृजद्वह्निं वारुणेनासृजत्पयः	019a  
वायव्येनासृजद्वायुं पार्जन्येनासृजद्घनान्	019c  
भौमेन प्राविशद्भूमिं पार्वतेनासृजद्गिरीन्	020a  
अन्तर्धानेन चास्त्रेण पुनरन्तर्हितोऽभवत्	020c  
क्षणात्प्रांशुः क्षणाद्ध्रस्वः क्षणाच्च रथधूर्गतः	021a  
क्षणेन रथमध्यस्थः क्षणेनावापतन्महीम्	021c  
सुकुमारं च सूक्ष्मं च गुरुं चापि गुरुप्रियः	022a  
सौष्ठवेनाभिसम्युक्तः सोऽविध्यद्विविधैः शरैः	022c  
भ्रमतश्च वराहस्य लोहस्य प्रमुखे समम्	023a  
पञ्च बाणानसंसक्तान्स मुमोचैकबाणवत्	023c  
गव्ये विषाणकोशे च चले रज्ज्ववलम्बिते	024a  
निचखान महावीर्यः सायकानेकविंशतिम्	024c  
इत्येवमादि सुमहत्खड्गे धनुषि चाभवत्	025a  
गदायां शस्त्रकुशलो दर्शनानि व्यदर्शयत्	025c  
ततः समाप्तभूयिष्ठे तस्मिन्कर्मणि भारत	026a  
मन्दीभूते समाजे च वादित्रस्य च निस्वने	026c  
द्वारदेशात्समुद्भूतो माहात्म्य बलसूचकः	027a  
वज्रनिष्पेषसदृशः शुश्रुवे भुजनिस्वनः	027c  
दीर्यन्ते किं नु गिरयः किं स्विद्भूमिर्विदीर्यते	028a  
किं स्विदापूर्यते व्योम जलभारघनैर्घनैः	028c  
रङ्गस्यैवं मतिरभूत्क्षणेन वसुधाधिप	029a  
द्वारं चाभिमुखाः सर्वे बभूवुः प्रेक्षकास्तदा	029c  
पञ्चभिर्भ्रातृभिः पार्थैर्द्रोणः परिवृतो बभौ	030a  
पञ्चतारेण सम्युक्तः सावित्रेणेव चन्द्रमाः	030c  
अश्वत्थाम्ना च सहितं भ्रातॄणां शतमूर्जितम्	031a  
दुर्योधनममित्रघ्नमुत्थितं पर्यवारयत्	031c  
स तैस्तदा भ्रातृभिरुद्यतायुधैर्वृतो गदापाणिरवस्थितैः स्थितः	032a  
बभौ यथा दानवसङ्क्षये पुरा; पुरन्दरो देवगणैः समावृतः	032c  
