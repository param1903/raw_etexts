वैशम्पायन उवाच	001    
तस्मै दित्सति कन्यां तु ब्राह्मणाय महात्मने	001a  
कोप आसीन्महीपानामालोक्यान्योन्यमन्तिकात्	001c  
अस्मानयमतिक्रम्य तृणीकृत्य च सङ्गतान्	002a  
दातुमिच्छति विप्राय द्रौपदीं योषितां वराम्	002c  
निहन्मैनं दुरात्मानं योऽयमस्मान्न मन्यते	003a  
न ह्यर्हत्येष सत्कारं नापि वृद्धक्रमं गुणैः	003c  
हन्मैनं सह पुत्रेण दुराचारं नृपद्विषम्	004a  
अयं हि सर्वानाहूय सत्कृत्य च नराधिपान्	004c  
गुणवद्भोजयित्वा च ततः पश्चाद्विनिन्दति	004e  
अस्मिन्राजसमावाये देवानामिव सन्नये	005a  
किमयं सदृशं कञ्चिन्नृपतिं नैव दृष्टवान्	005c  
न च विप्रेष्वधीकारो विद्यते वरणं प्रति	006a  
स्वयंवरः क्षत्रियाणामितीयं प्रथिता श्रुतिः	006c  
अथ वा यदि कन्येयं नेह कञ्चिद्बुभूषति	007a  
अग्नावेनां परिक्षिप्य याम राष्ट्राणि पार्थिवाः	007c  
ब्राह्मणो यदि वा बाल्याल्लोभाद्वा कृतवानिदम्	008a  
विप्रियं पार्थिवेन्द्राणां नैष वध्यः कथञ्चन	008c  
ब्राह्मणार्थं हि नो राज्यं जीवितं च वसूनि च	009a  
पुत्रपौत्रं च यच्चान्यदस्माकं विद्यते धनम्	009c  
अवमानभयादेतत्स्वधर्मस्य च रक्षणात्	010a  
स्वयंवराणां चान्येषां मा भूदेवंविधा गतिः	010c  
इत्युक्त्वा राजशार्दूला हृष्टाः परिघबाहवः	011a  
द्रुपदं सञ्जिघृक्षन्तः सायुधाः समुपाद्रवन्	011c  
तान्गृहीतशरावापान्क्रुद्धानापततो नृपान्	012a  
द्रुपदो वीक्ष्य सन्त्रासाद्ब्राह्मणाञ्शरणं गतः	012c  
वेगेनापततस्तांस्तु प्रभिन्नानिव वारणान्	013a  
पाण्डुपुत्रौ महावीर्यौ प्रतीयतुररिन्दमौ	013c  
ततः समुत्पेतुरुदायुधास्ते महीक्षितो बद्धतलाङ्गुलित्राः	014a  
जिघांसमानाः कुरुराजपुत्रावमर्षयन्तोऽर्जुनभीमसेनौ	014c  
ततस्तु भीमोऽद्भुतवीर्यकर्मा महाबलो वज्रसमानवीर्यः	015a  
उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः	015c  
तं वृक्षमादाय रिपुप्रमाथी दण्डीव दण्डं पितृराज उग्रम्	016a  
तस्थौ समीपे पुरुषर्षभस्य पार्थस्य पार्थः पृथुदीर्घबाहुः	016c  
तत्प्रेक्ष्य कर्मातिमनुष्यबुद्धेर्जिष्णोः सहभ्रातुरचिन्त्यकर्मा	017a  
दामोदरो भ्रातरमुग्रवीर्यं हलायुधं वाक्यमिदं बभाषे	017c  
य एष मत्तर्षभतुल्यगामी महद्धनुः कर्षति तालमात्रम्	018a  
एषोऽर्जुनो नात्र विचार्यमस्ति यद्यस्मि सङ्कर्षण वासुदेवः	018c  
य एष वृक्षं तरसावरुज्य राज्ञां विकारे सहसा निवृत्तः	019a  
वृकोदरो नान्य इहैतदद्य कर्तुं समर्थो भुवि मर्त्यधर्मा	019c  
योऽसौ पुरस्तात्कमलायताक्षस्तनुर्महासिंहगतिर्विनीतः	020a  
गौरः प्रलम्बोज्ज्वलचारुघोणो विनिःसृतः सोऽच्युत धर्मराजः	020c  
यौ तौ कुमाराविव कार्त्तिकेयौ द्वावश्विनेयाविति मे प्रतर्कः	021a  
मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च	021c  
तमब्रवीन्निर्मलतोयदाभो हलायुधोऽनन्तरजं प्रतीतः	022a  
प्रीतोऽस्मि दिष्ट्या हि पितृष्वसा नः पृथा विमुक्ता सह कौरवाग्र्यैः	022c  
