सूत उवाच	001  
ततस्तस्मिन्द्विजश्रेष्ठ समुदीर्णे तथाविधे	001a  
गरुत्मान्पक्षिराट्तूर्णं सम्प्राप्तो विबुधान्प्रति	001c  
तं दृष्ट्वातिबलं चैव प्राकम्पन्त समन्ततः	002a  
परस्परं च प्रत्यघ्नन्सर्वप्रहरणान्यपि	002c  
तत्र चासीदमेयात्मा विद्युदग्निसमप्रभः	003a  
भौवनः सुमहावीर्यः सोमस्य परिरक्षिता	003c  
स तेन पतगेन्द्रेण पक्षतुण्डनखैः क्षतः	004a  
मुहूर्तमतुलं युद्धं कृत्वा विनिहतो युधि	004c  
रजश्चोद्धूय सुमहत्पक्षवातेन खेचरः	005a  
कृत्वा लोकान्निरालोकांस्तेन देवानवाकिरत्	005c  
तेनावकीर्णा रजसा देवा मोहमुपागमन्	006a  
न चैनं ददृशुश्छन्ना रजसामृतरक्षिणः	006c  
एवं संलोडयामास गरुडस्त्रिदिवालयम्	007a  
पक्षतुण्डप्रहारैश्च देवान्स विददार ह	007c  
ततो देवः सहस्राक्षस्तूर्णं वायुमचोदयत्	008a  
विक्षिपेमां रजोवृष्टिं तवैतत्कर्म मारुत	008c  
अथ वायुरपोवाह तद्रजस्तरसा बली	009a  
ततो वितिमिरे जाते देवाः शकुनिमार्दयन्	009c  
ननाद चोच्चैर्बलवान्महामेघरवः खगः	010a  
वध्यमानः सुरगणैः सर्वभूतानि भीषयन्	010c  
010e   उत्पपात महावीर्यः पक्षिराट्परवीरहा
तमुत्पत्यान्तरिक्षस्थं देवानामुपरि स्थितम्	011a  
वर्मिणो विबुधाः सर्वे नानाशस्त्रैरवाकिरन्	011c  
पट्टिशैः परिघैः शूलैर्गदाभिश्च सवासवाः	012a  
क्षुरान्तैर्ज्वलितैश्चापि चक्रैरादित्यरूपिभिः	012c  
नानाशस्त्रविसर्गैश्च वध्यमानः समन्ततः	013a  
कुर्वन्सुतुमुलं युद्धं पक्षिराण्न व्यकम्पत	013c  
विनर्दन्निव चाकाशे वैनतेयः प्रतापवान्	014a  
पक्षाभ्यामुरसा चैव समन्ताद्व्याक्षिपत्सुरान्	014c  
ते विक्षिप्तास्ततो देवाः प्रजग्मुर्गरुडार्दिताः	015a  
नखतुण्डक्षताश्चैव सुस्रुवुः शोणितं बहु	015c  
साध्याः प्राचीं सगन्धर्वा वसवो दक्षिणां दिशम्	016a  
प्रजग्मुः सहिता रुद्रैः पतगेन्द्रप्रधर्षिताः	016c  
दिशं प्रतीचीमादित्या नासत्या उत्तरां दिशम्	017a  
मुहुर्मुहुः प्रेक्षमाणा युध्यमाना महौजसम्	017c  
अश्वक्रन्देन वीरेण रेणुकेन च पक्षिणा	018a  
क्रथनेन च शूरेण तपनेन च खेचरः	018c  
उलूकश्वसनाभ्यां च निमेषेण च पक्षिणा	019a  
प्ररुजेन च संयुद्धं चकार प्रलिहेन च	019c  
तान्पक्षनखतुण्डाग्रैरभिनद्विनतासुतः	020a  
युगान्तकाले सङ्क्रुद्धः पिनाकीव महाबलः	020c  
महावीर्या महोत्साहास्तेन ते बहुधा क्षताः	021a  
रेजुरभ्रघनप्रख्या रुधिरौघप्रवर्षिणः	021c  
तान्कृत्वा पतगश्रेष्ठः सर्वानुत्क्रान्तजीवितान्	022a  
अतिक्रान्तोऽमृतस्यार्थे सर्वतोऽग्निमपश्यत	022c  
आवृण्वानं महाज्वालमर्चिर्भिः सर्वतोऽम्बरम्	023a  
दहन्तमिव तीक्ष्णांशुं घोरं वायुसमीरितम्	023c  
ततो नवत्या नवतीर्मुखानां; कृत्वा तरस्वी गरुडो महात्मा	024a  
नदीः समापीय मुखैस्ततस्तैः; सुशीघ्रमागम्य पुनर्जवेन	024c  
ज्वलन्तमग्निं तममित्रतापनः; समास्तरत्पत्ररथो नदीभिः	025a  
ततः प्रचक्रे वपुरन्यदल्पं; प्रवेष्टुकामोऽग्निमभिप्रशाम्य	025c  
