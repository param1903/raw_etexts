वैशम्पायन उवाच	3001  
स कदाचिन्महाबाहुः प्रभूतबलवाहनः	3001a  
वनं जगाम गहनं हयनागशतैर्वृतः	3001c  
खड्गशक्तिधरैर्वीरैर्गदामुसलपाणिभिः	3002a  
प्रासतोमरहस्तैश्च ययौ योधशतैर्वृतः	3002c  
सिंहनादैश्च योधानां शङ्खदुन्दुभिनिस्वनैः	3003a  
रथनेमिस्वनैश्चापि सनागवरबृंहितैः	3003c  
हेषितस्वनमिश्रैश्च क्ष्वेडितास्फोटितस्वनैः	3004a  
आसीत्किलकिलाशब्दस्तस्मिन्गच्छति पार्थिवे	3004c  
प्रासादवरशृङ्गस्थाः परया नृपशोभया	3005a  
ददृशुस्तं स्त्रियस्तत्र शूरमात्मयशस्करम्	3005c  
शक्रोपमममित्रघ्नं परवारणवारणम्	3006a  
पश्यन्तः स्त्रीगणास्तत्र शस्त्रपाणिं स्म मेनिरे	3006c  
अयं स पुरुषव्याघ्रो रणेऽद्भुतपराक्रमः	3007a  
यस्य बाहुबलं प्राप्य न भवन्त्यसुहृद्गणाः	3007c  
इति वाचो ब्रुवन्त्यस्ताः स्त्रियः प्रेम्णा नराधिपम्	3008a  
तुष्टुवुः पुष्पवृष्टीश्च ससृजुस्तस्य मूर्धनि	3008c  
तत्र तत्र च विप्रेन्द्रैः स्तूयमानः समन्ततः	3009a  
निर्ययौ परया प्रीत्या वनं मृगजिघांसया	3009c  
सुदूरमनुजग्मुस्तं पौरजानपदास्तदा	3010a  
न्यवर्तन्त ततः पश्चादनुज्ञाता नृपेण ह	3010c  
सुपर्णप्रतिमेनाथ रथेन वसुधाधिपः	3011a  
महीमापूरयामास घोषेण त्रिदिवं तथा	3011c  
स गच्छन्ददृशे धीमान्नन्दनप्रतिमं वनम्	3012a  
बिल्वार्कखदिराकीर्णं कपित्थधवसङ्कुलम्	3012c  
विषमं पर्वतप्रस्थैरश्मभिश्च समावृतम्	3013a  
निर्जलं निर्मनुष्यं च बहुयोजनमायतम्	3013c  
मृगसङ्घैर्वृतं घोरैरन्यैश्चापि वनेचरैः	3013e  
तद्वनं मनुजव्याघ्रः सभृत्यबलवाहनः	3014a  
लोडयामास दुःषन्तः सूदयन्विविधान्मृगान्	3014c  
बाणगोचरसम्प्राप्तांस्तत्र व्याघ्रगणान्बहून्	3015a  
पातयामास दुःषन्तो निर्बिभेद च सायकैः	3015c  
दूरस्थान्सायकैः कांश्चिदभिनत्स नरर्षभः	3016a  
अभ्याशमागतांश्चान्यान्खड्गेन निरकृन्तत	3016c  
कांश्चिदेणान्स निर्जघ्ने शक्त्या शक्तिमतां वरः	3017a  
गदामण्डलतत्त्वज्ञश्चचारामितविक्रमः	3017c  
तोमरैरसिभिश्चापि गदामुसलकर्पणैः	3018a  
चचार स विनिघ्नन्वै वन्यांस्तत्र मृगद्विजान्	3018c  
राज्ञा चाद्भुतवीर्येण योधैश्च समरप्रियैः	3019a  
लोड्यमानं महारण्यं तत्यजुश्च महामृगाः	3019c  
तत्र विद्रुतसङ्घानि हतयूथपतीनि च	3020a  
मृगयूथान्यथौत्सुक्याच्छब्दं चक्रुस्ततस्ततः	3020c  
शुष्कां चापि नदीं गत्वा जलनैराश्यकर्शिताः	3021a  
व्यायामक्लान्तहृदयाः पतन्ति स्म विचेतसः	3021c  
क्षुत्पिपासापरीताश्च श्रान्ताश्च पतिता भुवि	3022a  
केचित्तत्र नरव्याघ्रैरभक्ष्यन्त बुभुक्षितैः	3022c  
केचिदग्निमथोत्पाद्य समिध्य च वनेचराः	3023a  
भक्षयन्ति स्म मांसानि प्रकुट्य विधिवत्तदा	3023c  
तत्र केचिद्गजा मत्ता बलिनः शस्त्रविक्षताः	3024a  
सङ्कोच्याग्रकरान्भीताः प्रद्रवन्ति स्म वेगिताः	3024c  
शकृन्मूत्रं सृजन्तश्च क्षरन्तः शोणितं बहु	3025a  
वन्या गजवरास्तत्र ममृदुर्मनुजान्बहून्	3025c  
तद्वनं बलमेघेन शरधारेण संवृतम्	3026a  
व्यरोचन्महिषाकीर्णं राज्ञा हतमहामृगम्	3026c  
