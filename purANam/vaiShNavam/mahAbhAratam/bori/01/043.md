 सूत उवाच	001  
 वासुकिस्त्वब्रवीद्वाक्यं जरत्कारुमृषिं तदा	001a  
 सनामा तव कन्येयं स्वसा मे तपसान्विता	001c  
 भरिष्यामि च ते भार्यां प्रतीच्छेमां द्विजोत्तम	002a  
 रक्षणं च करिष्येऽस्याः सर्वशक्त्या तपोधन	002c  
 प्रतिश्रुते तु नागेन भरिष्ये भगिनीमिति	003a  
 जरत्कारुस्तदा वेश्म भुजगस्य जगाम ह	003c  
 तत्र मन्त्रविदां श्रेष्ठस्तपोवृद्धो महाव्रतः	004a  
 जग्राह पाणिं धर्मात्मा विधिमन्त्रपुरस्कृतम्	004c  
 ततो वासगृहं शुभ्रं पन्नगेन्द्रस्य सम्मतम्	005a  
 जगाम भार्यामादाय स्तूयमानो महर्षिभिः	005c  
 शयनं तत्र वै कॢप्तं स्पर्ध्यास्तरणसंवृतम्	006a  
 तत्र भार्यासहायः स जरत्कारुरुवास ह	006c  
 स तत्र समयं चक्रे भार्यया सह सत्तमः	007a  
 विप्रियं मे न कर्तव्यं न च वाच्यं कदाचन	007c  
 त्यजेयमप्रिये हि त्वां कृते वासं च ते गृहे	008a  
 एतद्गृहाण वचनं मया यत्समुदीरितम्	008c  
 ततः परमसंविग्ना स्वसा नागपतेस्तु सा	009a  
 अतिदुःखान्विता वाचं तमुवाचैवमस्त्विति	009c  
 तथैव सा च भर्तारं दुःखशीलमुपाचरत्	010a  
 उपायैः श्वेतकाकीयैः प्रियकामा यशस्विनी	010c   
 ऋतुकाले ततः स्नाता कदाचिद्वासुकेः स्वसा	011a  
 भर्तारं तं यथान्यायमुपतस्थे महामुनिम्	011c  
 तत्र तस्याः समभवद्गर्भो ज्वलनसन्निभः	012a  
 अतीव तपसा युक्तो वैश्वानरसमद्युतिः	012c  
 शुक्लपक्षे यथा सोमो व्यवर्धत तथैव सः	012e  
 ततः कतिपयाहस्य जरत्कारुर्महातपाः	013a  
 उत्सङ्गेऽस्याः शिरः कृत्वा सुष्वाप परिखिन्नवत्	013c  
 तस्मिंश्च सुप्ते विप्रेन्द्रे सवितास्तमियाद्गिरिम्	014a  
 अह्नः परिक्षये ब्रह्मंस्ततः साचिन्तयत्तदा	014c  
 वासुकेर्भगिनी भीता धर्मलोपान्मनस्विनी	014e  
 किं नु मे सुकृतं भूयाद्भर्तुरुत्थापनं न वा	015a  
 दुःखशीलो हि धर्मात्मा कथं नास्यापराध्नुयाम्	015c  
 कोपो वा धर्मशीलस्य धर्मलोपोऽथ वा पुनः	016a  
 धर्मलोपो गरीयान्वै स्यादत्रेत्यकरोन्मनः	016c  
 उत्थापयिष्ये यद्येनं ध्रुवं कोपं करिष्यति	017a  
 धर्मलोपो भवेदस्य सन्ध्यातिक्रमणे ध्रुवम्	017c  
 इति निश्चित्य मनसा जरत्कारुर्भुजङ्गमा	018a  
 तमृषिं दीप्ततपसं शयानमनलोपमम्	018c  
 उवाचेदं वचः श्लक्ष्णं ततो मधुरभाषिणी	018e  
 उत्तिष्ठ त्वं महाभाग सूर्योऽस्तमुपगच्छति	019a  
 सन्ध्यामुपास्स्व भगवन्नपः स्पृष्ट्वा यतव्रतः	019c  
 प्रादुष्कृताग्निहोत्रोऽयं मुहूर्तो रम्यदारुणः	020a  
 सन्ध्या प्रवर्तते चेयं पश्चिमायां दिशि प्रभो	020c  
 एवमुक्तः स भगवाञ्जरत्कारुर्महातपाः	021a  
 भार्यां प्रस्फुरमाणोष्ठ इदं वचनमब्रवीत्	021c  
 अवमानः प्रयुक्तोऽयं त्वया मम भुजङ्गमे	022a  
 समीपे ते न वत्स्यामि गमिष्यामि यथागतम्	022c  
 न हि तेजोऽस्ति वामोरु मयि सुप्ते विभावसोः	023a  
 अस्तं गन्तुं यथाकालमिति मे हृदि वर्तते	023c  
 न चाप्यवमतस्येह वस्तुं रोचेत कस्यचित्	024a  
 किं पुनर्धर्मशीलस्य मम वा मद्विधस्य वा	024c  
 एवमुक्ता जरत्कारुर्भर्त्रा हृदयकम्पनम्	025a  
 अब्रवीद्भगिनी तत्र वासुकेः सन्निवेशने	025c  
 नावमानात्कृतवती तवाहं प्रतिबोधनम्	026a  
 धर्मलोपो न ते विप्र स्यादित्येतत्कृतं मया	026c  
 उवाच भार्यामित्युक्तो जरत्कारुर्महातपाः	027a  
 ऋषिः कोपसमाविष्टस्त्यक्तुकामो भुजङ्गमाम्	027c  
 न मे वागनृतं प्राह गमिष्येऽहं भुजङ्गमे	028a  
 समयो ह्येष मे पूर्वं त्वया सह मिथः कृतः	028c  
 सुखमस्म्युषितो भद्रे ब्रूयास्त्वं भ्रातरं शुभे	029a  
 इतो मयि गते भीरु गतः स भगवानिति	029c  
 त्वं चापि मयि निष्क्रान्ते न शोकं कर्तुमर्हसि	029e  
 इत्युक्ता सानवद्याङ्गी प्रत्युवाच पतिं तदा	030a  
 जरत्कारुं जरत्कारुश्चिन्ताशोकपरायणा	030c  
 बाष्पगद्गदया वाचा मुखेन परिशुष्यता	031a  
 कृताञ्जलिर्वरारोहा पर्यश्रुनयना ततः	031c  
 धैर्यमालम्ब्य वामोरूर्हृदयेन प्रवेपता	031e  
 न मामर्हसि धर्मज्ञ परित्यक्तुमनागसम्	032a  
 धर्मे स्थितां स्थितो धर्मे सदा प्रियहिते रताम्	032c  
 प्रदाने कारणं यच्च मम तुभ्यं द्विजोत्तम	033a  
 तदलब्धवतीं मन्दां किं मां वक्ष्यति वासुकिः	033c  
 मातृशापाभिभूतानां ज्ञातीनां मम सत्तम	034a  
 अपत्यमीप्षितं त्वत्तस्तच्च तावन्न दृश्यते	034c  
 त्वत्तो ह्यपत्यलाभेन ज्ञातीनां मे शिवं भवेत्	035a  
 सम्प्रयोगो भवेन्नायं मम मोघस्त्वया द्विज	035c  
 ज्ञातीनां हितमिच्छन्ती भगवंस्त्वां प्रसादये	036a  
 इममव्यक्तरूपं मे गर्भमाधाय सत्तम	036c  
 कथं त्यक्त्वा महात्मा सन्गन्तुमिच्छस्यनागसम्	036e  
 एवमुक्तस्तु स मुनिर्भार्यां वचनमब्रवीत्	037a  
 यद्युक्तमनुरूपं च जरत्कारुस्तपोधनः	037c  
 अस्त्येष गर्भः सुभगे तव वैश्वानरोपमः	038a  
 ऋषिः परमधर्मात्मा वेदवेदाङ्गपारगः	038c  
 एवमुक्त्वा स धर्मात्मा जरत्कारुर्महानृषिः	039a  
 उग्राय तपसे भूयो जगाम कृतनिश्चयः	039c  
