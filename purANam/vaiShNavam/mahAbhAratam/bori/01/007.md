सूत उवाच	001   
शप्तस्तु भृगुणा वह्निः क्रुद्धो वाक्यमथाब्रवीत्	001a  
किमिदं साहसं ब्रह्मन्कृतवानसि साम्प्रतम्	001c  
धर्मे प्रयतमानस्य सत्यं च वदतः समम्	002a  
पृष्टो यदब्रुवं सत्यं व्यभिचारोऽत्र को मम	002c  
पृष्टो हि साक्षी यः साक्ष्यं जानमानोऽन्यथा वदेत्	003a  
स पूर्वानात्मनः सप्त कुले हन्यात्तथा परान्	003c  
यश्च कार्यार्थतत्त्वज्ञो जानमानो न भाषते	004a  
सोऽपि तेनैव पापेन लिप्यते नात्र संशयः	004c  
शक्तोऽहमपि शप्तुं त्वां मान्यास्तु ब्राह्मणा मम	005a  
जानतोऽपि च ते व्यक्तं कथयिष्ये निबोध तत्	005c  
योगेन बहुधात्मानं कृत्वा तिष्ठामि मूर्तिषु	006a  
अग्निहोत्रेषु सत्रेषु क्रियास्वथ मखेषु च	006c  
वेदोक्तेन विधानेन मयि यद्धूयते हविः	007a  
देवताः पितरश्चैव तेन तृप्ता भवन्ति वै	007c  
आपो देवगणाः सर्वे आपः पितृगणास्तथा	008a  
दर्शश्च पौर्णमासश्च देवानां पितृभिः सह	008c  
देवताः पितरस्तस्मात्पितरश्चापि देवताः	009a  
एकीभूताश्च पूज्यन्ते पृथक्त्वेन च पर्वसु	009c  
देवताः पितरश्चैव जुह्वते मयि यत्सदा	010a  
त्रिदशानां पितॄणां च मुखमेवमहं स्मृतः	010c  
अमावास्यां च पितरः पौर्णमास्यां च देवताः	011a  
मन्मुखेनैव हूयन्ते भुञ्जते च हुतं हविः	011c  
सर्वभक्षः कथं तेषां भविष्यामि मुखं त्वहम्	011e  
चिन्तयित्वा ततो वह्निश्चक्रे संहारमात्मनः	012a  
द्विजानामग्निहोत्रेषु यज्ञसत्रक्रियासु च	012c  
निरोङ्कारवषट्काराः स्वधास्वाहाविवर्जिताः	013a  
विनाग्निना प्रजाः सर्वास्तत आसन्सुदुःखिताः	013c  
अथर्षयः समुद्विग्ना देवान्गत्वाब्रुवन्वचः	014a  
अग्निनाशात्क्रियाभ्रंशाद्भ्रान्ता लोकास्त्रयोऽनघाः	014c  
विधध्वमत्र यत्कार्यं न स्यात्कालात्ययो यथा	014e  
अथर्षयश्च देवाश्च ब्रह्माणमुपगम्य तु	015a  
अग्नेरावेदयञ्छापं क्रियासंहारमेव च	015c  
भृगुणा वै महाभाग शप्तोऽग्निः कारणान्तरे	016a  
कथं देवमुखो भूत्वा यज्ञभागाग्रभुक्तथा	016c  
हुतभुक्सर्वलोकेषु सर्वभक्षत्वमेष्यति	016e  
श्रुत्वा तु तद्वचस्तेषामग्निमाहूय लोककृत्	017a  
उवाच वचनं श्लक्ष्णं भूतभावनमव्ययम्	017c  
लोकानामिह सर्वेषां त्वं कर्ता चान्त एव च	018a  
त्वं धारयसि लोकांस्त्रीन्क्रियाणां च प्रवर्तकः	018c  
स तथा कुरु लोकेश नोच्छिद्येरन्क्रिया यथा	018e  
कस्मादेवं विमूढस्त्वमीश्वरः सन्हुताशनः	019a  
त्वं पवित्रं यदा लोके सर्वभूतगतश्च ह	019c  
न त्वं सर्वशरीरेण सर्वभक्षत्वमेष्यसि	020a  
उपादानेऽर्चिषो यास्ते सर्वं धक्ष्यन्ति ताः शिखिन्	020c  
यथा सूर्यांशुभिः स्पृष्टं सर्वं शुचि विभाव्यते	021a  
तथा त्वदर्चिर्निर्दग्धं सर्वं शुचि भविष्यति	021c  
तदग्ने त्वं महत्तेजः स्वप्रभावाद्विनिर्गतम्	022a  
स्वतेजसैव तं शापं कुरु सत्यमृषेर्विभो	022c  
देवानां चात्मनो भागं गृहाण त्वं मुखे हुतम्	022e  
एवमस्त्विति तं वह्निः प्रत्युवाच पितामहम्	023a  
जगाम शासनं कर्तुं देवस्य परमेष्ठिनः	023c  
देवर्षयश्च मुदितास्ततो जग्मुर्यथागतम्	024a  
ऋषयश्च यथापूर्वं क्रियाः सर्वाः प्रचक्रिरे	024c  
दिवि देवा मुमुदिरे भूतसङ्घाश्च लौकिकाः	025a  
अग्निश्च परमां प्रीतिमवाप हतकल्मषः	025c  
एवमेष पुरावृत्त इतिहासोऽग्निशापजः	026a  
पुलोमस्य विनाशश्च च्यवनस्य च सम्भवः	026c  
