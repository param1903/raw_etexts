शौनक उवाच	001  
भुजङ्गमानां शापस्य मात्रा चैव सुतेन च	001a  
विनतायास्त्वया प्रोक्तं कारणं सूतनन्दन	001c  
वरप्रदानं भर्त्रा च कद्रूविनतयोस्तथा	002a  
नामनी चैव ते प्रोक्ते पक्षिणोर्वैनतेययोः	002c  
पन्नगानां तु नामानि न कीर्तयसि सूतज	003a  
प्राधान्येनापि नामानि श्रोतुमिच्छामहे वयम्	003c  
सूत उवाच	004  
बहुत्वान्नामधेयानि भुजगानां तपोधन	004a  
न कीर्तयिष्ये सर्वेषां प्राधान्येन तु मे शृणु	004c  
शेषः प्रथमतो जातो वासुकिस्तदनन्तरम्	005a  
ऐरावतस्तक्षकश्च कर्कोटकधनञ्जयौ	005c  
कालियो मणिनागश्च नागश्चापूरणस्तथा	006a  
नागस्तथा पिञ्जरक एलापत्रोऽथ वामनः	006c  
नीलानीलौ तथा नागौ कल्माषशबलौ तथा	007a  
आर्यकश्चादिकश्चैव नागश्च शलपोतकः	007c  
सुमनोमुखो दधिमुखस्तथा विमलपिण्डकः	008a  
आप्तः कोटनकश्चैव शङ्खो वालशिखस्तथा	008c  
निष्ट्यूनको हेमगुहो नहुषः पिङ्गलस्तथा	009a  
बाह्यकर्णो हस्तिपदस्तथा मुद्गरपिण्डकः	009c  
कम्बलाश्वतरौ चापि नागः कालीयकस्तथा	010a  
वृत्तसंवर्तकौ नागौ द्वौ च पद्माविति श्रुतौ	010c  
नागः शङ्खनकश्चैव तथा च स्फण्डकोऽपरः	011a  
क्षेमकश्च महानागो नागः पिण्डारकस्तथा	011c  
करवीरः पुष्पदंष्ट्र एळको बिल्वपाण्डुकः	012a  
मूषकादः शङ्खशिराः पूर्णदंष्ट्रो हरिद्रकः	012c  
अपराजितो ज्योतिकश्च पन्नगः श्रीवहस्तथा	013a  
कौरव्यो धृतराष्ट्रश्च पुष्करः शल्यकस्तथा	013c  
विरजाश्च सुबाहुश्च शालिपिण्डश्च वीर्यवान्	014a  
हस्तिभद्रः पिठरको मुखरः कोणवासनः	014c  
कुञ्जरः कुररश्चैव तथा नागः प्रभाकरः	015a  
कुमुदः कुमुदाक्षश्च तित्तिरिर्हलिकस्तथा	015c  
कर्कराकर्करौ चोभौ कुण्डोदरमहोदरौ	015e  
एते प्राधान्यतो नागाः कीर्तिता द्विजसत्तम	016a  
बहुत्वान्नामधेयानामितरे न प्रकीर्तिताः	016c  
एतेषां प्रसवो यश्च प्रसवस्य च सन्ततिः	017a  
असङ्ख्येयेति मत्वा तान्न ब्रवीमि द्विजोत्तम	017c  
बहूनीह सहस्राणि प्रयुतान्यर्बुदानि च	018a  
अशक्यान्येव सङ्ख्यातुं भुजगानां तपोधन	018c  
