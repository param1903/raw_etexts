वैशम्पायन उवाच	001  
स्वर्गतः स तु राजेन्द्रो निवसन्देवसद्मनि	001a  
पूजितस्त्रिदशैः साध्यैर्मरुद्भिर्वसुभिस्तथा	001c  
देवलोकाद्ब्रह्मलोकं सञ्चरन्पुण्यकृद्वशी	002a  
अवसत्पृथिवीपालो दीर्घकालमिति श्रुतिः	002c  
स कदाचिन्नृपश्रेष्ठो ययातिः शक्रमागमत्	003a  
कथान्ते तत्र शक्रेण पृष्टः स पृथिवीपतिः	003c  
शक्र उवाच	004  
यदा स पूरुस्तव रूपेण राजञ् जरां गृहीत्वा प्रचचार भूमौ	004a  
तदा राज्यं सम्प्रदायैव तस्मै; त्वया किमुक्तः कथयेह सत्यम्	004c  
ययातिरुवाच	005  
गङ्गायमुनयोर्मध्ये कृत्स्नोऽयं विषयस्तव	005a  
मध्ये पृथिव्यास्त्वं राजा भ्रातरोऽन्त्याधिपास्तव	005c  
अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः	006a  
अमानुषेभ्यो मानुषाश्च प्रधाना; विद्वांस्तथैवाविदुषः प्रधानः	006c  
आक्रुश्यमानो नाक्रोशेन्मन्युरेव तितिक्षतः	007a  
आक्रोष्टारं निर्दहति सुकृतं चास्य विन्दति	007c  
नारुन्तुदः स्यान्न नृशंसवादी; न हीनतः परमभ्याददीत	008a  
ययास्य वाचा पर उद्विजेत; न तां वदेद्रुशतीं पापलोक्याम्	008c  
अरुन्तुदं पुरुषं रूक्षवाचं; वाक्कण्टकैर्वितुदन्तं मनुष्यान्	009a  
विद्यादलक्ष्मीकतमं जनानां; मुखे निबद्धां निर्ऋतिं वहन्तम्	009c  
सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात्	010a  
सदासतामतिवादांस्तितिक्षेत्सतां वृत्तं चाददीतार्यवृत्तः	010c  
वाक्सायका वदनान्निष्पतन्ति; यैराहतः शोचति रात्र्यहानि	011a  
परस्य वा मर्मसु ये पतन्ति; तान्पण्डितो नावसृजेत्परेषु	011c  
न हीदृशं संवननं त्रिषु लोकेषु विद्यते	012a  
यथा मैत्री च भूतेषु दानं च मधुरा च वाक्	012c  
तस्मात्सान्त्वं सदा वाच्यं न वाच्यं परुषं क्वचित्	013a  
पूज्यान्सम्पूजयेद्दद्यान्न च याचेत्कदाचन	013c  
