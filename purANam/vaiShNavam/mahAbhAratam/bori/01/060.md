001    वैशम्पायन उवाच 
ब्रह्मणो मानसाः पुत्रा विदिताः षण्महर्षयः	001a  
एकादश सुताः स्थाणोः ख्याताः परममानसाः	001c  
मृगव्याधश्च शर्वश्च निर्ऋतिश्च महायशाः	002a  
अजैकपादहिर्बुध्न्यः पिनाकी च परन्तपः	002c  
दहनोऽथेश्वरश्चैव कपाली च महाद्युतिः	003a  
स्थाणुर्भवश्च भगवान्रुद्रा एकादश स्मृताः	003c  
मरीचिरङ्गिरा अत्रिः पुलस्त्यः पुलहः क्रतुः	004a  
षडेते ब्रह्मणः पुत्रा वीर्यवन्तो महर्षयः	004c  
त्रयस्त्वङ्गिरसः पुत्रा लोके सर्वत्र विश्रुताः	005a  
बृहस्पतिरुतथ्यश्च संवर्तश्च धृतव्रताः	005c  
अत्रेस्तु बहवः पुत्राः श्रूयन्ते मनुजाधिप	006a  
सर्वे वेदविदः सिद्धाः शान्तात्मानो महर्षयः	006c  
राक्षसास्तु पुलस्त्यस्य वानराः किन्नरास्तथा	007a  
पुलहस्य मृगाः सिंहा व्याघ्राः किम्पुरुषास्तथा	007c  
क्रतोः क्रतुसमाः पुत्राः पतङ्गसहचारिणः	008a  
विश्रुतास्त्रिषु लोकेषु सत्यव्रतपरायणाः	008c  
दक्षस्त्वजायताङ्गुष्ठाद्दक्षिणाद्भगवानृषिः	009a  
ब्रह्मणः पृथिवीपाल पुत्रः पुत्रवतां वरः	009c  
वामादजायताङ्गुष्ठाद्भार्या तस्य महात्मनः	010a  
तस्यां पञ्चाशतं कन्याः स एवाजनयन्मुनिः	010c  
ताः सर्वास्त्वनवद्याङ्ग्यः कन्याः कमललोचनाः	011a  
पुत्रिकाः स्थापयामास नष्टपुत्रः प्रजापतिः	011c  
ददौ स दश धर्माय सप्तविंशतिमिन्दवे	012a  
दिव्येन विधिना राजन्कश्यपाय त्रयोदश	012c  
नामतो धर्मपत्न्यस्ताः कीर्त्यमाना निबोध मे	013a  
कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा	013c  
बुद्धिर्लज्जा मतिश्चैव पत्न्यो धर्मस्य ता दश	014a  
द्वाराण्येतानि धर्मस्य विहितानि स्वयम्भुवा	014c  
सप्तविंशति सोमस्य पत्न्यो लोके परिश्रुताः	015a  
कालस्य नयने युक्ताः सोमपत्न्यः शुभव्रताः	015c  
सर्वा नक्षत्रयोगिन्यो लोकयात्राविधौ स्थिताः	015e  
पितामहो मुनिर्देवस्तस्य पुत्रः प्रजापतिः	016a  
तस्याष्टौ वसवः पुत्रास्तेषां वक्ष्यामि विस्तरम्	016c  
धरो ध्रुवश्च सोमश्च अहश्चैवानिलोऽनलः	017a  
प्रत्यूषश्च प्रभासश्च वसवोऽष्टाविति स्मृताः	017c  
धूम्रायाश्च धरः पुत्रो ब्रह्मविद्यो ध्रुवस्तथा	018a  
चन्द्रमास्तु मनस्विन्याः श्वसायाः श्वसनस्तथा	018c  
रतायाश्चाप्यहः पुत्रः शाण्डिल्याश्च हुताशनः	019a  
प्रत्यूषश्च प्रभासश्च प्रभातायाः सुतौ स्मृतौ	019c  
धरस्य पुत्रो द्रविणो हुतहव्यवहस्तथा	020a  
ध्रुवस्य पुत्रो भगवान्कालो लोकप्रकालनः	020c  
सोमस्य तु सुतो वर्चा वर्चस्वी येन जायते	021a  
मनोहरायाः शिशिरः प्राणोऽथ रमणस्तथा	021c  
अह्नः सुतः स्मृतो ज्योतिः श्रमः शान्तस्तथा मुनिः	022a  
अग्नेः पुत्रः कुमारस्तु श्रीमाञ्शरवणालयः	022c  
तस्य शाखो विशाखश्च नैगमेशश्च पृष्ठजः	023a  
कृत्तिकाभ्युपपत्तेश्च कार्त्तिकेय इति स्मृतः	023c  
अनिलस्य शिवा भार्या तस्याः पुत्रः पुरोजवः	024a  
अविज्ञातगतिश्चैव द्वौ पुत्रावनिलस्य तु	024c  
प्रत्यूषस्य विदुः पुत्रमृषिं नाम्नाथ देवलम्	025a  
द्वौ पुत्रौ देवलस्यापि क्षमावन्तौ मनीषिणौ	025c  
बृहस्पतेस्तु भगिनी वरस्त्री ब्रह्मचारिणी	026a  
योगसिद्धा जगत्सर्वमसक्तं विचरत्युत	026c  
प्रभासस्य तु भार्या सा वसूनामष्टमस्य ह	026e  
विश्वकर्मा महाभागो जज्ञे शिल्पप्रजापतिः	027a  
कर्ता शिल्पसहस्राणां त्रिदशानां च वर्धकिः	027c  
भूषणानां च सर्वेषां कर्ता शिल्पवतां वरः	028a  
यो दिव्यानि विमानानि देवतानां चकार ह	028c  
मनुष्याश्चोपजीवन्ति यस्य शिल्पं महात्मनः	029a  
पूजयन्ति च यं नित्यं विश्वकर्माणमव्ययम्	029c  
स्तनं तु दक्षिणं भित्त्वा ब्रह्मणो नरविग्रहः	030a  
निःसृतो भगवान्धर्मः सर्वलोकसुखावहः	030c  
त्रयस्तस्य वराः पुत्राः सर्वभूतमनोहराः	031a  
शमः कामश्च हर्षश्च तेजसा लोकधारिणः	031c  
कामस्य तु रतिर्भार्या शमस्य प्राप्तिरङ्गना	032a  
नन्दी तु भार्या हर्षस्य यत्र लोकाः प्रतिष्ठिताः	032c  
मरीचेः कश्यपः पुत्रः कश्यपस्य सुरासुराः	033a  
जज्ञिरे नृपशार्दूल लोकानां प्रभवस्तु सः	033c  
त्वाष्ट्री तु सवितुर्भार्या वडवारूपधारिणी	034a  
असूयत महाभागा सान्तरिक्षेऽश्विनावुभौ	034c  
द्वादशैवादितेः पुत्राः शक्रमुख्या नराधिप	035a  
तेषामवरजो विष्णुर्यत्र लोकाः प्रतिष्ठिताः	035c  
त्रयस्त्रिंशत इत्येते देवास्तेषामहं तव	036a  
अन्वयं सम्प्रवक्ष्यामि पक्षैश्च कुलतो गणान्	036c  
रुद्राणामपरः पक्षः साध्यानां मरुतां तथा	037a  
वसूनां भार्गवं विद्याद्विश्वेदेवांस्तथैव च	037c  
वैनतेयस्तु गरुडो बलवानरुणस्तथा	038a  
बृहस्पतिश्च भगवानादित्येष्वेव गण्यते	038c  
अश्विभ्यां गुह्यकान्विद्धि सर्वौषध्यस्तथा पशून्	039a  
एष देवगणो राजन्कीर्तितस्तेऽनुपूर्वशः	039c  
यं कीर्तयित्वा मनुजः सर्वपापैः प्रमुच्यते	039e  
ब्रह्मणो हृदयं भित्त्वा निःसृतो भगवान्भृगुः	040a  
भृगोः पुत्रः कविर्विद्वाञ्शुक्रः कविसुतो ग्रहः	040c  
त्रैलोक्यप्राणयात्रार्थे वर्षावर्षे भयाभये	041a  
स्वयम्भुवा नियुक्तः सन्भुवनं परिधावति	041c  
योगाचार्यो महाबुद्धिर्दैत्यानामभवद्गुरुः	042a  
सुराणां चापि मेधावी ब्रह्मचारी यतव्रतः	042c  
तस्मिन्नियुक्ते विभुना योगक्षेमाय भार्गवे	043a  
अन्यमुत्पादयामास पुत्रं भृगुरनिन्दितम्	043c  
च्यवनं दीप्ततपसं धर्मात्मानं मनीषिणम्	044a  
यः स रोषाच्च्युतो गर्भान्मातुर्मोक्षाय भारत	044c  
आरुषी तु मनोः कन्या तस्य पत्नी मनीषिणः	045a  
और्वस्तस्यां समभवदूरुं भित्त्वा महायशाः	045c  
महातपा महातेजा बाल एव गुणैर्युतः	045e   
ऋचीकस्तस्य पुत्रस्तु जमदग्निस्ततोऽभवत्	046a  
जमदग्नेस्तु चत्वार आसन्पुत्रा महात्मनः	046c  
रामस्तेषां जघन्योऽभूदजघन्यैर्गुणैर्युतः	047a  
सर्वशस्त्रास्त्रकुशलः क्षत्रियान्तकरो वशी	047c  
और्वस्यासीत्पुत्रशतं जमदग्निपुरोगमम्	048a  
तेषां पुत्रसहस्राणि बभूवुर्भृगुविस्तरः	048c  
द्वौ पुत्रौ ब्रह्मणस्त्वन्यौ ययोस्तिष्ठति लक्षणम्	049a  
लोके धाता विधाता च यौ स्थितौ मनुना सह	049c  
तयोरेव स्वसा देवी लक्ष्मीः पद्मगृहा शुभा	050a  
तस्यास्तु मानसाः पुत्रास्तुरगा व्योमचारिणः	050c  
वरुणस्य भार्या ज्येष्ठा तु शुक्राद्देवी व्यजायत	051a  
तस्याः पुत्रं बलं विद्धि सुरां च सुरनन्दिनीम्	051c  
प्रजानामन्नकामानामन्योन्यपरिभक्षणात्	052a  
अधर्मस्तत्र सञ्जातः सर्वभूतविनाशनः	052c  
तस्यापि निर्ऋतिर्भार्या नैर्ऋता येन राक्षसाः	053a  
घोरास्तस्यास्त्रयः पुत्राः पापकर्मरताः सदा	053c  
053e   भयो महाभयश्चैव मृत्युर्भूतान्तकस्तथा
काकीं श्येनीं च भासीं च धृतराष्ट्रीं तथा शुकीम्	054a  
ताम्रा तु सुषुवे देवी पञ्चैता लोकविश्रुताः	054c  
उलूकान्सुषुवे काकी श्येनी श्येनान्व्यजायत	055a  
भासी भासानजनयद्गृध्रांश्चैव जनाधिप	055c  
धृतराष्ट्री तु हंसांश्च कलहंसांश्च सर्वशः	056a  
चक्रवाकांश्च भद्रं ते प्रजज्ञे सा तु भामिनी	056c  
शुकी विजज्ञे धर्मज्ञ शुकानेव मनस्विनी	057a  
कल्याणगुणसम्पन्ना सर्वलक्षणपूजिता	057c  
नव क्रोधवशा नारीः प्रजज्ञेऽप्यात्मसम्भवाः	058a  
मृगीं च मृगमन्दां च हरिं भद्रमनामपि	058c  
मातङ्गीमथ शार्दूलीं श्वेतां सुरभिमेव च	059a  
सर्वलक्षणसम्पन्नां सुरसां च यशस्विनीम्	059c  
अपत्यं तु मृगाः सर्वे मृग्या नरवरात्मज	060a  
ऋक्षाश्च मृगमन्दायाः सृमराश्चमरा अपि	060c  
ततस्त्वैरावतं नागं जज्ञे भद्रमना सुतम्	061a  
ऐरावतः सुतस्तस्या देवनागो महागजः	061c  
हर्याश्च हरयोऽपत्यं वानराश्च तरस्विनः	062a  
गोलाङ्गूलांश्च भद्रं ते हर्याः पुत्रान्प्रचक्षते	062c  
प्रजज्ञे त्वथ शार्दूली सिंहान्व्याघ्रांश्च भारत	063a  
द्वीपिनश्च महाभाग सर्वानेव न संशयः	063c  
मातङ्ग्यास्त्वथ मातङ्गा अपत्यानि नराधिप	064a  
दिशागजं तु श्वेताख्यं श्वेताजनयदाशुगम्	064c  
तथा दुहितरौ राजन्सुरभिर्वै व्यजायत	065a  
रोहिणीं चैव भद्रं ते गन्धर्वीं च यशस्विनीम्	065c  
065e   रोहिण्यां जज्ञिरे गावो गन्धर्व्यां वाजिनः सुताः
सुरसाजनयन्नागान्राजन्कद्रूश्च पन्नगान्	066a  
सप्त पिण्डफलान्वृक्षाननलापि व्यजायत	066c  
066e   अनलायाः शुकी पुत्री कद्र्वास्तु सुरसा सुता
अरुणस्य भार्या श्येनी तु वीर्यवन्तौ महाबलौ	067a  
सम्पातिं जनयामास तथैव च जटायुषम्	067c  
067e   द्वौ पुत्रौ विनतायास्तु विख्यातौ गरुडारुणौ
इत्येष सर्वभूतानां महतां मनुजाधिप	068a  
प्रभवः कीर्तितः सम्यङ्मया मतिमतां वर	068c  
यं श्रुत्वा पुरुषः सम्यक्पूतो भवति पाप्मनः	069a  
सर्वज्ञतां च लभते गतिमग्र्यां च विन्दति	069c  
