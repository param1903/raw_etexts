सूत उवाच	001   
जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते	001A  
तस्य भ्रातरस्त्रयः श्रुतसेन उग्रसेनो भीमसेन इति	001B  
तेषु तत्सत्रमुपासीनेषु तत्र श्वाभ्यागच्छत्सारमेयः	002A  
स जनमेजयस्य भ्रातृभिरभिहतो रोरूयमाणो मातुः समीपमुपागच्छत्	002B  
तं माता रोरूयमाणमुवाच	003A  
किं रोदिषि	003B  
केनास्यभिहत इति	003C  
स एवमुक्तो मातरं प्रत्युवाच	004A  
जनमेजयस्य भ्रातृभिरभिहतोऽस्मीति	004B  
तं माता प्रत्युवाच	005A  
व्यक्तं त्वया तत्रापराद्धं येनास्यभिहत इति	005B  
स तां पुनरुवाच	006A  
नापराध्यामि किञ्चित्	006B  
नावेक्षे हवींषि नावलिह इति	006C  
तच्छ्रुत्वा तस्य माता सरमा पुत्रशोकार्ता तत्सत्रमुपागच्छद्यत्र स जनमेजयः सह  भ्रातृभिर्दीर्घसत्रमुपास्ते	007A  
स तया क्रुद्धया तत्रोक्तः	008A  
अयं मे पुत्रो न किञ्चिदपराध्यति	008B  
किमर्थमभिहत इति	008C  
यस्माच्चायमभिहतोऽनपकारी तस्माददृष्टं त्वां भयमागमिष्यतीति	008D  
स जनमेजय एवमुक्तो देवशुन्या सरमया दृढं सम्भ्रान्तो विषण्णश्चासीत्	009A  
स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति	010A  
स कदाचिन्मृगयां यातः पारिक्षितो जनमेजयः कस्मिंश्चित्स्वविषयोद्देशे आश्रममपश्यत्	011A  
तत्र कश्चिदृषिरासां चक्रे श्रुतश्रवा नाम	012A  
तस्याभिमतः पुत्र आस्ते सोमश्रवा नाम	012B  
तस्य तं पुत्रमभिगम्य जनमेजयः पारिक्षितः पौरोहित्याय वव्रे	013A  
स नमस्कृत्य तमृषिमुवाच	014A  
भगवन्नयं तव पुत्रो मम पुरोहितोऽस्त्विति	014B  
स एवमुक्तः प्रत्युवाच	015A  
भो जनमेजय पुत्रोऽयं मम सर्प्यां जातः	015B  
महातपस्वी स्वाध्यायसम्पन्नो मत्तपोवीर्यसम्भृतो मच्छुक्रं पीतवत्यास्तस्याः कुक्षौ संवृद्धः	015C  
समर्थोऽयं भवतः सर्वाः पापकृत्याः शमयितुमन्तरेण महादेवकृत्याम्	015D  
अस्य त्वेकमुपांशुव्रतम्	015E  
यदेनं कश्चिद्ब्राह्मणः कञ्चिदर्थमभियाचेत्तं तस्मै दद्यादयम्	015F  
यद्येतदुत्सहसे ततो नयस्वैनमिति	015G  
तेनैवमुत्को जनमेजयस्तं प्रत्युवाच	016A  
भगवंस्तथा भविष्यतीति	016B  
स तं पुरोहितमुपादायोपावृत्तो भ्रातॄनुवाच	017A  
मयायं वृत उपाध्यायः	017B  
यदयं ब्रूयात्तत्कार्यमविचारयद्भिरिति	017C  
तेनैवमुक्ता भ्रातरस्तस्य तथा चक्रुः	018A  
स तथा भ्रातॄन्सन्दिश्य तक्षशिलां प्रत्यभिप्रतस्थे	018B  
तं च देशं वशे स्थापयामास	018C  
एतस्मिन्नन्तरे कश्चिदृषिर्धौम्यो नामायोदः	019A  
तस्य शिष्यास्त्रयो बभूवुरुपमन्युरारुणिर्वेदश्चेति	019B  
स एकं शिष्यमारुणिं पाञ्चाल्यं प्रेषयामास	020A  
गच्छ केदारखण्डं बधानेति	020B  
स उपाध्यायेन सन्दिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशक्नोत्	021A  
स क्लिश्यमानोऽपश्यदुपायम्	022A  
भवत्वेवं करिष्यामीति	022B  
स तत्र संविवेश केदारखण्डे	023A  
शयाने तस्मिंस्तदुदकं तस्थौ	023B  
ततः कदाचिदुपाध्याय आयोदो धौम्यः शिष्यानपृच्छत्	024A  
क्व आरुणिः पाञ्चाल्यो गत इति	024B  
ते प्रत्यूचुः	025A  
भगवतैव प्रेषितो गच्छ केदारखण्डं बधानेति	025B  
स एवमुक्तस्ताञ्शिष्यान्प्रत्युवाच	026A  
तस्मात्सर्वे तत्र गच्छामो यत्र स इति	026B  
स तत्र गत्वा तस्याह्वानाय शब्दं चकार	027A  
भो आरुणे पाञ्चाल्य क्वासि	027B  
वत्सैहीति	027C  
स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थाय तमुपाध्यायमुपतस्थे	028A  
प्रोवाच चैनम्	028B  
अयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः	028C  
तदभिवादये भगवन्तम्	028D  
आज्ञापयतु भवान्	028E  
किं करवाणीति	028F  
तमुपाध्यायोऽब्रवीत्	029A  
यस्माद्भवान्केदारखण्डमवदार्योत्थितस्तस्माद्भवानुद्दालक एव नाम्ना भविष्यतीति	029B  
स उपाध्यायेनानुगृहीतः	030A  
यस्मात्त्वया मद्वचोऽनुष्ठितं तस्माच्छ्रेयोऽवाप्स्यसीति	030B  
सर्वे च ते वेदाः प्रतिभास्यन्ति सर्वाणि च धर्मशास्त्राणीति	030C  
स एवमुक्त उपाध्यायेनेष्टं देशं जगाम	031A  
अथापरः शिष्यस्तस्यैवायोदस्य धौम्यस्योपमन्युर्नाम	032A  
तमुपाध्यायः प्रेषयामास	033A  
वत्सोपमन्यो गा रक्षस्वेति	033B  
स उपाध्यायवचनादरक्षद्गाः	034A  
स चाहनि गा रक्षित्वा दिवसक्षयेऽभ्यागम्योपाध्यायस्याग्रतः स्थित्वा नमश्चक्रे	034B  
तमुपाध्यायः पीवानमपश्यत्	035A  
उवाच चैनम्	035B  
वत्सोपमन्यो केन वृत्तिं कल्पयसि	035C  
पीवानसि दृढमिति	035D  
स उपाध्यायं प्रत्युवाच	036A  
भैक्षेण वृत्तिं कल्पयामीति	036B  
तमुपाध्यायः प्रत्युवाच	037A  
ममानिवेद्य भैक्षं नोपयोक्तव्यमिति	037B  
स तथेत्युक्त्वा पुनररक्षद्गाः	038A  
रक्षित्वा चागम्य तथैवोपाध्यायस्याग्रतः स्थित्वा नमश्चक्रे	038B  
तमुपाध्यायस्तथापि पीवानमेव दृष्ट्वोवाच	039A  
वत्सोपमन्यो सर्वमशेषतस्ते भैक्षं गृह्णामि	039B  
केनेदानीं वृत्तिं कल्पयसीति	039C  
स एवमुक्त उपाध्यायेन प्रत्युवाच	040A  
भगवते निवेद्य पूर्वमपरं चरामि	040B  
तेन वृत्तिं कल्पयामीति	040C  
तमुपाध्यायः प्रत्युवाच	041A  
नैषा न्याय्या गुरुवृत्तिः	041B  
अन्येषामपि वृत्त्युपरोधं करोष्येवं वर्तमानः	041C  
लुब्धोऽसीति	041D  
स तथेत्युक्त्वा गा अरक्षत्	042A  
रक्षित्वा च पुनरुपाध्यायगृहमागम्योपाध्यायस्याग्रतः स्थित्वा नमश्चक्रे	042B  
तमुपाध्यायस्तथापि पीवानमेव दृष्ट्वा पुनरुवाच	043A  
अहं ते सर्वं भैक्षं गृह्णामि न चान्यच्चरसि	043B  
पीवानसि	043C  
केन वृत्तिं कल्पयसीति	043D  
स उपाध्यायं प्रत्युवाच	044A  
भो एतासां गवां पयसा वृत्तिं कल्पयामीति	044B  
तमुपाध्यायः प्रत्युवाच	045A  
नैतन्न्याय्यं पय उपयोक्तुं भवतो मयाननुज्ञातमिति	045B  
स तथेति प्रतिज्ञाय गा रक्षित्वा पुनरुपाध्यायगृहानेत्य गुरोरग्रतः स्थित्वा नमश्चक्रे	046A  
तमुपाध्यायः पीवानमेवापश्यत्	047A  
उवाच चैनम्	047B  
भैक्षं नाश्नासि न चान्यच्चरसि	047C  
पयो न पिबसि	047D  
पीवानसि	047E  
केन वृत्तिं कल्पयसीति	047F  
स एवमुक्त उपाध्यायं प्रत्युवाच	048A  
भोः फेनं पिबामि यमिमे वत्सा मातॄणां स्तनं पिबन्त उद्गिरन्तीति	048B  
तमुपाध्यायः प्रत्युवाच	049A  
एते त्वदनुकम्पया गुणवन्तो वत्साः प्रभूततरं फेनमुद्गिरन्ति	049B  
तदेवमपि वत्सानां वृत्त्युपरोधं करोष्येवं वर्तमानः	049C  
फेनमपि भवान्न पातुमर्हतीति	049D  
स तथेति प्रतिज्ञाय निराहारस्ता गा अरक्षत्	050A  
तथा प्रतिषिद्धो भैक्षं नाश्नाति न चान्यच्चरति	050B  
पयो न पिबति	050C  
फेनं नोपयुङ्क्ते	050D  
स कदाचिदरण्ये क्षुधार्तोऽर्कपत्राण्यभक्षयत्	051A  
स तैरर्कपत्रैर्भक्षितैः क्षारकटूष्णविपाकिभिश्चक्षुष्युपहतोऽन्धोऽभवत्	052A  
सोऽन्धोऽपि चङ्क्रम्यमाणः कूपेऽपतत्	052B  
अथ तस्मिन्ननागच्छत्युपाध्यायः शिष्यानवोचत्	053A  
मयोपमन्युः सर्वतः प्रतिषिद्धः	053B  
स नियतं कुपितः	053C  
ततो नागच्छति चिरगतश्चेति	053D  
स एवमुक्त्वा गत्वारण्यमुपमन्योराह्वानं चक्रे	054A  
भो उपमन्यो क्वासि	054B  
वत्सैहीति	054C  
स तदाह्वानमुपाध्यायाच्छ्रुत्वा प्रत्युवाचोच्चैः	055A  
अयमस्मि भो उपाध्याय कूपे पतित इति	055B  
तमुपाध्यायः प्रत्युवाच	056A  
कथमसि कूपे पतित इति	056B  
स तं प्रत्युवाच	057A  
अर्कपत्राणि भक्षयित्वान्धीभूतोऽस्मि	057B  
अतः कूपे पतित इति	057C  
तमुपाध्यायः प्रत्युवाच	058A  
अश्विनौ स्तुहि	058B  
तौ त्वां चक्षुष्मन्तं करिष्यतो देवभिषजाविति	058C  
स एवमुक्त उपाध्यायेन स्तोतुं प्रचक्रमे देवावश्विनौ वाग्भिर्ऋग्भिः	059A  
प्र पूर्वगौ पूर्वजौ चित्रभानू; गिरा वा शंसामि तपनावनन्तौ	060a  
दिव्यौ सुपर्णौ विरजौ विमाना;वधिक्षियन्तौ भुवनानि विश्वा	060c  
हिरण्मयौ शकुनी साम्परायौ; नासत्यदस्रौ सुनसौ वैजयन्तौ	061a  
शुक्रं वयन्तौ तरसा सुवेमा;वभि व्ययन्तावसितं विवस्वत्	061c  
ग्रस्तां सुपर्णस्य बलेन वर्तिका;ममुञ्चतामश्विनौ सौभगाय	062a  
तावत्सुवृत्तावनमन्त मायया; सत्तमा गा अरुणा उदावहन्	062c  
षष्टिश्च गावस्त्रिशताश्च धेनव; एकं वत्सं सुवते तं दुहन्ति	063a  
नानागोष्ठा विहिता एकदोहना;स्तावश्विनौ दुहतो घर्ममुक्थ्यम्	063c  
एकां नाभिं सप्तशता अराः श्रिताः; प्रधिष्वन्या विंशतिरर्पिता अराः	064a  
अनेमि चक्रं परिवर्ततेऽजरं; मायाश्विनौ समनक्ति चर्षणी	064c  
एकं चक्रं वर्तते द्वादशारं प्रधि;षण्णाभिमेकाक्षममृतस्य धारणम्	065a  
यस्मिन्देवा अधि विश्वे विषक्ता;स्तावश्विनौ मुञ्चतो मा विषीदतम्	065c  
अश्विनाविन्द्रममृतं वृत्तभूयौ; तिरोधत्तामश्विनौ दासपत्नी	066a  
भित्त्वा गिरिमश्विनौ गामुदाचरन्तौ; तद्वृष्टमह्ना प्रथिता वलस्य	066c  
युवां दिशो जनयथो दशाग्रे; समानं मूर्ध्नि रथया वियन्ति	067a  
तासां यातमृषयोऽनुप्रयान्ति; देवा मनुष्याः क्षितिमाचरन्ति	067c  
युवां वर्णान्विकुरुथो विश्वरूपां;स्तेऽधिक्षियन्ति भुवनानि विश्वा	068a  
ते भानवोऽप्यनुसृताश्चरन्ति; देवा मनुष्याः क्षितिमाचरन्ति	068c  
तौ नासत्यावश्विनावामहे वां; स्रजं च यां बिभृथः पुष्करस्य	069a  
तौ नासत्यावमृतावृतावृधा;वृते देवास्तत्प्रपदेन सूते	069c  
मुखेन गर्भं लभतां युवानौ; गतासुरेतत्प्रपदेन सूते	070a  
सद्यो जातो मातरमत्ति गर्भ;स्तावश्विनौ मुञ्चथो जीवसे गाः	070c  
एवं तेनाभिष्टुतावश्विनावाजग्मतुः	071A  
आहतुश्चैनम्	071B  
प्रीतौ स्वः	071C  
एष तेऽपूपः	071D  
अशानैनमिति	071E  
स एवमुक्तः प्रत्युवाच	072A  
नानृतमूचतुर्भवन्तौ	072B  
न त्वहमेतमपूपमुपयोक्तुमुत्सहे अनिवेद्य गुरव इति	072C  
ततस्तमश्विनावूचतुः	073A  
आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपः प्रीताभ्यां दत्तः	073B  
उपयुक्तश्च स तेनानिवेद्य गुरवे	073C  
त्वमपि तथैव कुरुष्व यथा कृतमुपाध्यायेनेति	073D  
स एवमुक्तः पुनरेव प्रत्युवाचैतौ	074A  
प्रत्यनुनये भवन्तावश्विनौ	074B  
नोत्सहेऽहमनिवेद्योपाध्यायायोपयोक्तुमिति	074C  
तमश्विनावाहतुः	075A  
प्रीतौ स्वस्तवानया गुरुवृत्त्या	075B  
उपाध्यायस्य ते कार्ष्णायसा दन्ताः	075C  
भवतो हिरण्मया भविष्यन्ति	075D  
चक्षुष्मांश्च भविष्यसि	075E  
श्रेयश्चावाप्स्यसीति	075F  
स एवमुक्तोऽश्विभ्यां लब्धचक्षुरुपाध्यायसकाशमागम्योपाध्यायमभिवाद्याचचक्षे	076A  
स चास्य प्रीतिमानभूत्	076B  
आह चैनम्	077A  
यथाश्विनावाहतुस्तथा त्वं श्रेयोऽवाप्स्यसीति	077B  
सर्वे च ते वेदाः प्रतिभास्यन्तीति	077C  
एषा तस्यापि परीक्षोपमन्योः	078A  
अथापरः शिष्यस्तस्यैवायोदस्य धौम्यस्य वेदो नाम	079A  
तमुपाध्यायः सन्दिदेश	080A  
वत्स वेद इहास्यताम्	080B  
भवता मद्गृहे कञ्चित्कालं शुश्रूषमाणेन भवितव्यम्	080C  
श्रेयस्ते भविष्यतीति	080D  
स तथेत्युक्त्वा गुरुकुले दीर्घकालं गुरुशुश्रूषणपरोऽवसत्	081A  
गौरिव नित्यं गुरुषु धूर्षु नियुज्यमानः शीतोष्णक्षुत्तृष्णादुःखसहः सर्वत्राप्रतिकूलः	081B  
तस्य महता कालेन गुरुः परितोषं जगाम	082A  
तत्परितोषाच्च श्रेयः सर्वज्ञतां चावाप	082B  
एषा तस्यापि परीक्षा वेदस्य	082C  
स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत	083A  
तस्यापि स्वगृहे वसतस्त्रयः शिष्या बभूवुः	083B  
स शिष्यान्न किञ्चिदुवाच	084A  
कर्म वा क्रियतां गुरुशुश्रूषा वेति	084B  
दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष	084C  
अथ कस्यचित्कालस्य वेदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयां चक्रतुः	085A  
स कदाचिद्याज्यकार्येणाभिप्रस्थित उत्तङ्कं नाम शिष्यं नियोजयामास	086A  
भो उत्तङ्क यत्किञ्चिदस्मद्गृहे परिहीयते तदिच्छाम्यहमपरिहीणं भवता क्रियमाणमिति	086B  
स एवं प्रतिसमादिश्योत्तङ्कं वेदः प्रवासं जगाम	087A  
अथोत्तङ्को गुरुशुश्रूषुर्गुरुनियोगमनुतिष्ठमानस्तत्र गुरुकुले वसति स्म	088A  
स वसंस्तत्रोपाध्यायस्त्रीभिः सहिताभिराहूयोक्तः	089A  
उपाध्यायिनी ते ऋतुमती	089B  
उपाध्यायश्च प्रोषितः	089C  
अस्या यथायमृतुर्वन्ध्यो न भवति तथा क्रियताम्	089D  
एतद्विषीदतीति	089E  
स एवमुक्तस्ताः स्त्रियः प्रत्युवाच	090A  
न मया स्त्रीणां वचनादिदमकार्यं कार्यम्	090B  
न ह्यहमुपाध्यायेन सन्दिष्टः	090C  
अकार्यमपि त्वया कार्यमिति	090D  
तस्य पुनरुपाध्यायः कालान्तरेण गृहानुपजगाम तस्मात्प्रवासात्	091A  
स तद्वृत्तं तस्याशेषमुपलभ्य प्रीतिमानभूत्	091B  
उवाच चैनम्	092A  
वत्सोत्तङ्क किं ते प्रियं करवाणीति	092B  
धर्मतो हि शुश्रूषितोऽस्मि भवता	092C  
तेन प्रीतिः परस्परेण नौ संवृद्धा	092D  
तदनुजाने भवन्तम्	092E  
सर्वामेव सिद्धिं प्राप्स्यसि	092F  
गम्यतामिति	092G  
स एवमुक्तः प्रत्युवाच	093A  
किं ते प्रियं करवाणीति	093B  
एवं ह्याहुः	093C  
यश्चाधर्मेण विब्रूयाद्यश्चाधर्मेण पृच्छति	094A  
तयोरन्यतरः प्रैति विद्वेषं चाधिगच्छति	095A  
सोऽहमनुज्ञातो भवता इच्छामीष्टं ते गुर्वर्थमुपहर्तुमिति	095B  
तेनैवमुक्त उपाध्यायः प्रत्युवाच	096A  
वत्सोत्तङ्क उष्यतां तावदिति	096B  
स कदाचित्तमुपाध्यायमाहोत्तङ्कः	097A  
आज्ञापयतु भवान्	097B  
किं ते प्रियमुपहरामि गुर्वर्थमिति	097C  
तमुपाध्यायः प्रत्युवाच	098A  
वत्सोत्तङ्क बहुशो मां चोदयसि गुर्वर्थमुपहरेयमिति	098B  
तद्गच्छ	098C  
एनां प्रविश्योपाध्यायिनीं पृच्छ किमुपहरामीति	098D  
एषा यद्ब्रवीति तदुपहरस्वेति	098E  
स एवमुक्त उपाध्यायेनोपाध्यायिनीमपृच्छत्	099A  
भवत्युपाध्यायेनास्म्यनुज्ञातो गृहं गन्तुम्	099B  
तदिच्छामीष्टं ते गुर्वर्थमुपहृत्यानृणो गन्तुम्	099C  
तदाज्ञापयतु भवती	099D  
किमुपहरामि गुर्वर्थमिति	099E  
सैवमुक्तोपाध्यायिन्युत्तङ्कं प्रत्युवाच	100A  
गच्छ पौष्यं राजानम्	100B  
भिक्षस्व तस्य क्षत्रियया पिनद्धे कुण्डले	100C  
ते आनयस्व	100D  
इतश्चतुर्थेऽहनि पुण्यकं भविता	100E  
ताभ्यामाबद्धाभ्यां ब्राह्मणान्परिवेष्टुमिच्छामि	100F  
शोभमाना यथा ताभ्यां कुण्डलाभ्यां तस्मिन्नहनि सम्पादयस्व	100G  
श्रेयो हि ते स्यात्क्षणं कुर्वत इति	100H  
स एवमुक्त उपाध्यायिन्या प्रातिष्ठतोत्तङ्कः	101A  
स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव	101B  
स पुरुष उत्तङ्कमभ्यभाषत	102A  
उत्तङ्कैतत्पुरीषमस्य ऋषभस्य भक्षयस्वेति	102B  
स एवमुक्तो नैच्छत्	103A  
तमाह पुरुषो भूयः	104A  
भक्षयस्वोत्तङ्क	104B  
मा विचारय	104C  
उपाध्यायेनापि ते भक्षितं पूर्वमिति	104D  
स एवमुक्तो बाढमित्युक्त्वा तदा तदृषभस्य पुरीषं मूत्रं च भक्षयित्वोत्तङ्कः प्रतस्थे यत्र स क्षत्रियः पौष्यः	105A  
तमुपेत्यापश्यदुत्तङ्क आसीनम्	106A  
स तमुपेत्याशीर्भिरभिनन्द्योवाच	106B  
अर्थी भवन्तमुपगतोऽस्मीति	106C  
स एनमभिवाद्योवाच	107A  
भगवन्पौष्यः खल्वहम्	107B  
किं करवाणीति	107C  
तमुवाचोत्तङ्कः	108A  
गुर्वर्थे कुण्डलाभ्यामर्थ्यागतोऽस्मीति ये ते क्षत्रियया पिनद्धे कुण्डले ते भवान्दातुमर्हतीति	108B  
तं पौष्यः प्रत्युवाच	109A  
प्रविश्यान्तःपुरं क्षत्रिया याच्यतामिति	109B  
स तेनैवमुक्तः प्रविश्यान्तःपुरं क्षत्रियां नापश्यत्	110A  
स पौष्यं पुनरुवाच	111A  
न युक्तं भवता वयमनृतेनोपचरितुम्	111B  
न हि ते क्षत्रियान्तःपुरे सन्निहिता	111C  
नैनां पश्यामीति	111D  
स एवमुक्तः पौष्यस्तं प्रत्युवाच	112A  
सम्प्रति भवानुच्छिष्टः	112B  
स्मर तावत्	112C  
न हि सा क्षत्रिया उच्छिष्टेनाशुचिना वा शक्या द्रष्टुम्	112D  
पतिव्रतात्वादेषा नाशुचेर्दर्शनमुपैतीति	112E  
अथैवमुक्त उत्तङ्कः स्मृत्वोवाच	113A  
अस्ति खलु मयोच्छिष्टेनोपस्पृष्टं शीघ्रं गच्छता चेति	113B  
तं पौष्यः प्रत्युवाच	114A  
एतत्तदेवं हि	114B  
न गच्छतोपस्पृष्टं भवति न स्थितेनेति	114C  
अथोत्तङ्कस्तथेत्युक्त्वा प्राङ्मुख उपविश्य सुप्रक्षालितपाणिपादवदनोऽशब्दाभिर्हृदयङ्गमाभिरद्भिरुपस्पृश्य त्रिः पीत्वा द्विः परिमृज्य खान्यद्भिरुपस्पृश्यान्तःपुरं प्रविश्य तां क्षत्रियामपश्यत्	115A  
सा च दृष्ट्वैवोत्तङ्कमभ्युत्थायाभिवाद्योवाच	116A  
स्वागतं ते भगवन्	116B  
आज्ञापय किं करवाणीति	116C  
स तामुवाच	117A  
एते कुण्डले गुर्वर्थं मे भिक्षिते दातुमर्हसीति	117B  
सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छत्	118A  
आह चैनम्	119A  
एते कुण्डले तक्षको नागराजः प्रार्थयति	119B  
अप्रमत्तो नेतुमर्हसीति	119C  
स एवमुक्तस्तां क्षत्रियां प्रत्युवाच	120A  
भवति सुनिर्वृता भव	120B  
न मां शक्तस्तक्षको नागराजो धर्षयितुमिति	120C  
स एवमुक्त्वा तां क्षत्रियामामन्त्र्य पौष्यसकाशमागच्छत्	121A  
स तं दृष्ट्वोवाच	122A  
भोः पौष्य प्रीतोऽस्मीति	122B  
तं पौष्यः प्रत्युवाच	123A  
भगवंश्चिरस्य पात्रमासाद्यते	123B  
भवांश्च गुणवानतिथिः	123C  
तत्करिष्ये श्राद्धम्	123D  
क्षणः क्रियतामिति	123E  
तमुत्तङ्कः प्रत्युवाच	124A  
कृतक्षण एवास्मि	124B  
शीघ्रमिच्छामि यथोपपन्नमन्नमुपहृतं भवतेति	124C  
स तथेत्युक्त्वा यथोपपन्नेनान्नेनैनं भोजयामास	125A  
अथोत्तङ्कः शीतमन्नं सकेशं दृष्ट्वा अशुच्येतदिति मत्वा पौष्यमुवाच	126A  
यस्मान्मे अशुच्यन्नं ददासि तस्मदन्धो भविष्यसीति	126B  
तं पौष्यः प्रत्युवाच	127A  
यस्मात्त्वमप्यदुष्टमन्नं दूषयसि तस्मादनपत्यो भविष्यसीति	127B  
सोऽथ पौष्यस्तस्याशुचिभावमन्नस्यागमयामास	128A  
अथ तदन्नं मुक्तकेश्या स्त्रियोपहृतं सकेशमशुचि मत्वोत्तङ्कं प्रसादयामास	129A  
भगवन्नज्ञानादेतदन्नं सकेशमुपहृतं शीतं च	129B  
तत्क्षामये भवन्तम्	129C  
न भवेयमन्ध इति	129D  
तमुत्तङ्कः प्रत्युवाच	130A  
न मृषा ब्रवीमि	130B  
भूत्वा त्वमन्धो नचिरादनन्धो भविष्यसीति	130C  
ममापि शापो न भवेद्भवता दत्त इति	130D  
तं पौष्यः प्रत्युवाच	131A  
नाहं शक्तः शापं प्रत्यादातुम्	131B  
न हि मे मन्युरद्याप्युपशमं गच्छति	131C  
किं चैतद्भवता न ज्ञायते यथा	131D  
नावनीतं हृदयं ब्राह्मणस्य; वाचि क्षुरो निहितस्तीक्ष्णधारः	132a  
विपरीतमेतदुभयं क्षत्रियस्य; वाङ्नावनीती हृदयं तीक्ष्णधारम्	132c  
इति	133A  
तदेवं गते न शक्तोऽहं तीक्ष्णहृदयत्वात्तं शापमन्यथा कर्तुम्	133B  
गम्यतामिति	133C  
तमुत्तङ्कः प्रत्युवाच	134A  
भवताहमन्नस्याशुचिभावमागमय्य प्रत्यनुनीतः	134B  
प्राक्च तेऽभिहितम्	134C  
यस्माददुष्टमन्नं दूषयसि तस्मादनपत्यो भविष्यसीति	134D  
दुष्टे चान्ने नैष मम शापो भविष्यतीति	134E  
साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा	135A  
सोऽपश्यत्पथि नग्नं श्रमणमागच्छन्तं मुहुर्मुहुर्दृश्यमानमदृश्यमानं च	136A  
अथोत्तङ्कस्ते कुण्डले भूमौ निक्षिप्योदकार्थं प्रचक्रमे	136B  
एतस्मिन्नन्तरे स श्रमणस्त्वरमाण उपसृत्य ते कुण्डले गृहीत्वा प्राद्रवत्	137A  
तमुत्तङ्कोऽभिसृत्य जग्राह	137B  
स तद्रूपं विहाय तक्षकरूपं कृत्वा सहसा धरण्यां विवृतं महाबिलं विवेश	137C  
प्रविश्य च नागलोकं स्वभवनमगच्छत्	138A  
तमुत्तङ्कोऽन्वाविवेश तेनैव बिलेन	138B  
प्रविश्य च नागानस्तुवदेभिः श्लोकैः	138C  
य ऐरावतराजानः सर्पाः समितिशोभनाः	139a  
वर्षन्त इव जीमूताः सविद्युत्पवनेरिताः	139c  
सुरूपाश्च विरूपाश्च तथा कल्माषकुण्डलाः	140a  
आदित्यवन्नाकपृष्ठे रेजुरैरावतोद्भवाः	140c  
बहूनि नागवर्त्मानि गङ्गायास्तीर उत्तरे	141a  
इच्छेत्कोऽर्कांशुसेनायां चर्तुमैरावतं विना	141c  
शतान्यशीतिरष्टौ च सहस्राणि च विंशतिः	142a  
सर्पाणां प्रग्रहा यान्ति धृतराष्ट्रो यदेजति	142c  
ये चैनमुपसर्पन्ति ये च दूरं परं गताः	143a  
अहमैरावतज्येष्ठभ्रातृभ्योऽकरवं नमः	143c  
यस्य वासः कुरुक्षेत्रे खाण्डवे चाभवत्सदा	144a  
तं काद्रवेयमस्तौषं कुण्डलार्थाय तक्षकम्	144c  
तक्षकश्चाश्वसेनश्च नित्यं सहचरावुभौ	145a  
कुरुक्षेत्रे निवसतां नदीमिक्षुमतीमनु	145c  
जघन्यजस्तक्षकस्य श्रुतसेनेति यः श्रुतः	146a  
अवसद्यो महद्द्युम्नि प्रार्थयन्नागमुख्यताम्	146c  
करवाणि सदा चाहं नमस्तस्मै महात्मने	146e  
एवं स्तुवन्नपि नागान्यदा ते कुण्डले नालभदथापश्यत्स्त्रियौ तन्त्रे अधिरोप्य पटं वयन्त्यौ	147A  
तस्मिंश्च तन्त्रे कृष्णाः सिताश्च तन्तवः	148A  
चक्रं चापश्यत्षड्भिः कुमारैः परिवर्त्यमानम्	148B  
पुरुषं चापश्यद्दर्शनीयम्	148C  
स तान्सर्वांस्तुष्टाव एभिर्मन्त्रवादश्लोकैः	149A  
त्रीण्यर्पितान्यत्र शतानि मध्ये; षष्टिश्च नित्यं चरति ध्रुवेऽस्मिन्	150a  
चक्रे चतुर्विंशतिपर्वयोगे; षड्यत्कुमाराः परिवर्तयन्ति	150c  
तन्त्रं चेदं विश्वरूपं युवत्यौ; वयतस्तन्तून्सततं वर्तयन्त्यौ	151a  
कृष्णान्सितांश्चैव विवर्तयन्त्यौ; भूतान्यजस्रं भुवनानि चैव	151c  
वज्रस्य भर्ता भुवनस्य गोप्ता; वृत्रस्य हन्ता नमुचेर्निहन्ता	152a  
कृष्णे वसानो वसने महात्मा; सत्यानृते यो विविनक्ति लोके	152c  
यो वाजिनं गर्भमपां पुराणं; वैश्वानरं वाहनमभ्युपेतः	153a  
नमः सदास्मै जगदीश्वराय; लोकत्रयेशाय पुरन्दराय	153c  
ततः स एनं पुरुषः प्राह	154A  
प्रीतोऽस्मि तेऽहमनेन स्तोत्रेण	154B  
किं ते प्रियं करवाणीति	154C  
स तमुवाच	155A  
नागा मे वशमीयुरिति	155B  
स एनं पुरुषः पुनरुवाच	156A  
एतमश्वमपाने धमस्वेति	156B  
स तमश्वमपानेऽधमत्	157A  
अथाश्वाद्धम्यमानात्सर्वस्रोतोभ्यः सधूमा अर्चिषोऽग्नेर्निष्पेतुः	157B  
ताभिर्नागलोको धूपितः	158A  
अथ ससम्भ्रमस्तक्षकोऽग्नितेजोभयविषण्णस्ते कुण्डले गृहीत्वा सहसा स्वभवनान्निष्क्रम्योत्तङ्कमुवाच	159A  
एते कुण्डले प्रतिगृह्णातु भवानिति	159B  
स ते प्रतिजग्राहोत्तङ्कः	160A  
कुण्डले प्रतिगृह्याचिन्तयत्	160B  
अद्य तत्पुण्यकमुपाध्यायिन्याः	160C  
दूरं चाहमभ्यागतः	160D  
कथं नु खलु सम्भावयेयमिति	160E  
तत एनं चिन्तयानमेव स पुरुष उवाच	161A  
उत्तङ्क एनमश्वमधिरोह	161B  
एष त्वां क्षणादेवोपाध्यायकुलं प्रापयिष्यतीति	161C  
स तथेत्युक्त्वा तमश्वमधिरुह्य प्रत्याजगामोपाध्यायकुलम्	162A  
उपाध्यायिनी च स्नाता केशानावपयन्त्युपविष्टोत्तङ्को नागच्छतीति शापायास्य मनो दधे	162B  
अथोत्तङ्कः प्रविश्य उपाध्यायिनीमभ्यवादयत्	163A  
ते चास्यै कुण्डले प्रायच्छत्	163B  
सा चैनं प्रत्युवाच	164A  
उत्तङ्क देशे कालेऽभ्यागतः	164B  
स्वागतं ते वत्स	164C  
मनागसि मया न शप्तः	164D  
श्रेयस्तवोपस्थितम्	164E  
सिद्धिमाप्नुहीति	164F  
अथोत्तङ्क उपाध्यायमभ्यवादयत्	165A  
तमुपाध्यायः प्रत्युवाच	165B  
वत्सोत्तङ्क स्वागतं ते	165C  
किं चिरं कृतमिति	165D  
तमुत्तङ्क उपाध्यायं प्रत्युवाच	166A  
भोस्तक्षकेण नागराजेन विघ्नः कृतोऽस्मिन्कर्मणि	166B  
तेनास्मि नागलोकं नीतः	166C  
तत्र च मया दृष्टे स्त्रियौ तन्त्रेऽधिरोप्य पटं वयन्त्यौ	167A  
तस्मिंश्च तन्त्रे कृष्णाः सिताश्च तन्तवः	167B  
किं तत्	167C  
तत्र च मया चक्रं दृष्टं द्वादशारम्	168A  
षट्चैनं कुमाराः परिवर्तयन्ति	168B  
तदपि किम्	168C  
पुरुषश्चापि मया दृष्टः	169A  
स पुनः कः	169B  
अश्वश्चातिप्रमाणयुक्तः	170A  
स चापि कः	170B  
पथि गच्छता मया ऋषभो दृष्टः	171A  
तं च पुरुषोऽधिरूढः	171B  
तेनास्मि सोपचारमुक्तः	171C  
उत्तङ्कास्य ऋषभस्य पुरीषं भक्षय	171D  
उपाध्यायेनापि ते भक्षितमिति	171E  
ततस्तद्वचनान्मया तदृषभस्य पुरीषमुपयुक्तम्	171F  
तदिच्छामि भवतोपदिष्टं किं तदिति	171G  
तेनैवमुक्त उपाध्यायः प्रत्युवाच	172A  
ये ते स्त्रियौ धाता विधाता च	172B  
ये च ते कृष्णाः सिताश्च तन्तवस्ते रात्र्यहनी	172C  
यदपि तच्चक्रं द्वादशारं षट्कुमाराः परिवर्तयन्ति ते ऋतवः षट्संवत्सरश्चक्रम्	173A  
यः पुरुषः स पर्जन्यः	173B  
योऽश्वः सोऽग्निः	173C  
य ऋषभस्त्वया पथि गच्छता दृष्टः स ऐरावतो नागराजः	174A  
यश्चैनमधिरूढः स इन्द्रः	174B  
यदपि ते पुरीषं भक्षितं तस्य ऋषभस्य तदमृतम्	174C  
तेन खल्वसि न व्यापन्नस्तस्मिन्नागभवने	175A  
स चापि मम सखा इन्द्रः	175B  
तदनुग्रहात्कुण्डले गृहीत्वा पुनरभ्यागतोऽसि	176A  
तत्सौम्य गम्यताम्	176B  
अनुजाने भवन्तम्	176C  
श्रेयोऽवाप्स्यसीति	176D  
स उपाध्यायेनानुज्ञात उत्तङ्कः क्रुद्धस्तक्षकस्य प्रतिचिकीर्षमाणो हास्तिनपुरं प्रतस्थे	177A  
स हास्तिनपुरं प्राप्य नचिराद्द्विजसत्तमः	178a  
समागच्छत राजानमुत्तङ्को जनमेजयम्	178c  
पुरा तक्षशिलातस्तं निवृत्तमपराजितम्	179a  
सम्यग्विजयिनं दृष्ट्वा समन्तान्मन्त्रिभिर्वृतम्	179c  
तस्मै जयाशिषः पूर्वं यथान्यायं प्रयुज्य सः	180a  
उवाचैनं वचः काले शब्दसम्पन्नया गिरा	180c  
अन्यस्मिन्करणीये त्वं कार्ये पार्थिवसत्तम	181a  
बाल्यादिवान्यदेव त्वं कुरुषे नृपसत्तम	181c  
एवमुक्तस्तु विप्रेण स राजा प्रत्युवाच ह	182a  
जनमेजयः प्रसन्नात्मा सम्यक्सम्पूज्य तं मुनिम्	182c  
आसां प्रजानां परिपालनेन; स्वं क्षत्रधर्मं परिपालयामि	183a  
प्रब्रूहि वा किं क्रियतां द्विजेन्द्र; शुश्रूषुरस्म्यद्य वचस्त्वदीयम्	183c  
स एवमुक्तस्तु नृपोत्तमेन; द्विजोत्तमः पुण्यकृतां वरिष्ठः	184a  
उवाच राजानमदीनसत्त्वं; स्वमेव कार्यं नृपतेश्च यत्तत्	184c  
तक्षकेण नरेन्द्रेन्द्र येन ते हिंसितः पिता	185a  
तस्मै प्रतिकुरुष्व त्वं पन्नगाय दुरात्मने	185c  
कार्यकालं च मन्येऽहं विधिदृष्टस्य कर्मणः	186a  
तद्गच्छापचितिं राजन्पितुस्तस्य महात्मनः	186c  
तेन ह्यनपराधी स दष्टो दुष्टान्तरात्मना	187a  
पञ्चत्वमगमद्राजा वज्राहत इव द्रुमः	187c  
बलदर्पसमुत्सिक्तस्तक्षकः पन्नगाधमः	188a  
अकार्यं कृतवान्पापो योऽदशत्पितरं तव	188c  
राजर्षिवंशगोप्तारममरप्रतिमं नृपम्	189a  
जघान काश्यपं चैव न्यवर्तयत पापकृत्	189c  
दग्धुमर्हसि तं पापं ज्वलिते हव्यवाहने	190a  
सर्पसत्रे महाराज त्वयि तद्धि विधीयते	190c  
एवं पितुश्चापचितिं गतवांस्त्वं भविष्यसि	191a  
मम प्रियं च सुमहत्कृतं राजन्भविष्यति	191c  
कर्मणः पृथिवीपाल मम येन दुरात्मना	192a  
विघ्नः कृतो महाराज गुर्वर्थं चरतोऽनघ	192c  
एतच्छ्रुत्वा तु नृपतिस्तक्षकस्य चुकोप ह	193a  
उत्तङ्कवाक्यहविषा दीप्तोऽग्निर्हविषा यथा	193c  
अपृच्छच्च तदा राजा मन्त्रिणः स्वान्सुदुःखितः	194a  
उत्तङ्कस्यैव सान्निध्ये पितुः स्वर्गगतिं प्रति	194c  
तदैव हि स राजेन्द्रो दुःखशोकाप्लुतोऽभवत्	195a  
यदैव पितरं वृत्तमुत्तङ्कादशृणोत्तदा	195c  
