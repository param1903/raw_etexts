शौनक उवाच	001  
ये सर्पाः सर्पसत्रेऽस्मिन्पतिता हव्यवाहने	001a  
तेषां नामानि सर्वेषां श्रोतुमिच्छामि सूतज	001c  
सूत उवाच	002  
सहस्राणि बहून्यस्मिन्प्रयुतान्यर्बुदानि च	002a  
न शक्यं परिसङ्ख्यातुं बहुत्वाद्वेदवित्तम	002c  
यथास्मृति तु नामानि पन्नगानां निबोध मे	003a  
उच्यमानानि मुख्यानां हुतानां जातवेदसि	003c  
वासुकेः कुलजांस्तावत्प्राधान्येन निबोध मे	004a  
नीलरक्तान्सितान्घोरान्महाकायान्विषोल्बणान्	004c  
कोटिको मानसः पूर्णः सहः पैलो हलीसकः	005a  
पिच्छिलः कोणपश्चक्रः कोणवेगः प्रकालनः	005c  
हिरण्यवाहः शरणः कक्षकः कालदन्तकः	006a  
एते वासुकिजा नागाः प्रविष्टा हव्यवाहनम्	006c  
तक्षकस्य कुले जातान्प्रवक्ष्यामि निबोध तान्	007a  
पुच्छण्डको मण्डलकः पिण्डभेत्ता रभेणकः	007c  
उच्छिखः सुरसो द्रङ्गो बलहेडो विरोहणः	008a  
शिलीशलकरो मूकः सुकुमारः प्रवेपनः	008c  
मुद्गरः शशरोमा च सुमना वेगवाहनः	009a  
एते तक्षकजा नागाः प्रविष्टा हव्यवाहनम्	009c  
पारावतः पारियात्रः पाण्डरो हरिणः कृशः	010a  
विहङ्गः शरभो मोदः प्रमोदः संहताङ्गदः	010c  
ऐरावतकुलादेते प्रैविष्टा हव्यवाहनम्	011a  
कौरव्यकुलजान्नागाञ्शृणु मे द्विजसत्तम	011c  
ऐण्डिलः कुण्डलो मुण्डो वेणिस्कन्धः कुमारकः	012a  
बाहुकः शृङ्गवेगश्च धूर्तकः पातपातरौ	012c  
धृतराष्ट्रकुले जाताञ्शृणु नागान्यथातथम्	013a  
कीर्त्यमानान्मया ब्रह्मन्वातवेगान्विषोल्बणान्	013c  
शङ्कुकर्णः पिङ्गलकः कुठारमुखमेचकौ	014a  
पूर्णाङ्गदः पूर्णमुखः प्रहसः शकुनिर्हरिः	014c  
आमाहठः कोमठकः श्वसनो मानवो वटः	015a  
भैरवो मुण्डवेदाङ्गः पिशङ्गश्चोद्रपारगः	015c  
ऋषभो वेगवान्नाम पिण्डारकमहाहनू	016a  
रक्ताङ्गः सर्वसारङ्गः समृद्धः पाटराक्षसौ	016c  
वराहको वारणकः सुमित्रश्चित्रवेदिकः	017a  
पराशरस्तरुणको मणिस्कन्धस्तथारुणिः	017c  
इति नागा मया ब्रह्मन्कीर्तिताः कीर्तिवर्धनाः	018a  
प्राधान्येन बहुत्वात्तु न सर्वे परिकीर्तिताः	018c  
एतेषां पुत्रपौत्रास्तु प्रसवस्य च सन्ततिः	019a  
न शक्याः परिसङ्ख्यातुं ये दीप्तं पावकं गताः	019c  
सप्तशीर्षा द्विशीर्षाश्च पञ्चशीर्षास्तथापरे	020a  
कालानलविषा घोरा हुताः शतसहस्रशः	020c  
महाकाया महावीर्याः शैलशृङ्गसमुच्छ्रयाः	021a  
योजनायामविस्तारा द्वियोजनसमायताः	021c  
कामरूपाः कामगमा दीप्तानलविषोल्बणाः	022a  
दग्धास्तत्र महासत्रे ब्रह्मदण्डनिपीडिताः	022c  
