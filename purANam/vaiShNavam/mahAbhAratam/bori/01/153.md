जनमेजय उवाच	001  
ते तथा पुरुषव्याघ्रा निहत्य बकराक्षसम्	001a  
अत ऊर्ध्वं ततो ब्रह्मन्किमकुर्वत पाण्डवाः	001c  
वैशम्पायन उवाच	002  
तत्रैव न्यवसन्राजन्निहत्य बकराक्षसम्	002a  
अधीयानाः परं ब्रह्म ब्राह्मणस्य निवेशने	002c  
ततः कतिपयाहस्य ब्राह्मणः संशितव्रतः	003a  
प्रतिश्रयार्थं तद्वेश्म ब्राह्मणस्याजगाम ह	003c  
स सम्यक्पूजयित्वा तं विद्वान्विप्रर्षभस्तदा	004a  
ददौ प्रतिश्रयं तस्मै सदा सर्वातिथिव्रती	004c  
ततस्ते पाण्डवाः सर्वे सह कुन्त्या नरर्षभाः	005a  
उपासाञ्चक्रिरे विप्रं कथयानं कथास्तदा	005c  
कथयामास देशान्स तीर्थानि विविधानि च	006a  
राज्ञां च विविधाश्चर्याः पुराणि विविधानि च	006c  
स तत्राकथयद्विप्रः कथान्ते जनमेजय	007a  
पाञ्चालेष्वद्भुताकारं याज्ञसेन्याः स्वयंवरम्	007c  
धृष्टद्युम्नस्य चोत्पत्तिमुत्पत्तिं च शिखण्डिनः	008a  
अयोनिजत्वं कृष्णाया द्रुपदस्य महामखे	008c  
तदद्भुततमं श्रुत्वा लोके तस्य महात्मनः	009a  
विस्तरेणैव पप्रच्छुः कथां तां पुरुषर्षभाः	009c  
कथं द्रुपदपुत्रस्य धृष्टद्युम्नस्य पावकात्	010a  
वेदिमध्याच्च कृष्णायाः सम्भवः कथमद्भुतः	010c  
कथं द्रोणान्महेष्वासात्सर्वाण्यस्त्राण्यशिक्षत	011a  
कथं प्रियसखायौ तौ भिन्नौ कस्य कृतेन च	011c  
एवं तैश्चोदितो राजन्स विप्रः पुरुषर्षभैः	012a  
कथयामास तत्सर्वं द्रौपदीसम्भवं तदा	012c  
