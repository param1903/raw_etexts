001    अर्जुन उवाच
अस्माकमनुरूपो वै यः स्याद्गन्धर्व वेदवित्	001a  
पुरोहितस्तमाचक्ष्व सर्वं हि विदितं तव	001c  
002    गन्धर्व उवाच
यवीयान्देवलस्यैष वने भ्राता तपस्यति	002a  
धौम्य उत्कोचके तीर्थे तं वृणुध्वं यदीच्छथ	002c  
003    वैशम्पायन उवाच
ततोऽर्जुनोऽस्त्रमाग्नेयं प्रददौ तद्यथाविधि	003a  
गन्धर्वाय तदा प्रीतो वचनं चेदमब्रवीत्	003c  
त्वय्येव तावत्तिष्ठन्तु हया गन्धर्वसत्तम	004a  
कर्मकाले ग्रहीष्यामि स्वस्ति तेऽस्त्विति चाब्रवीत्	004c  
तेऽन्योन्यमभिसम्पूज्य गन्धर्वः पाण्डवाश्च ह	005a  
रम्याद्भागीरथीकच्छाद्यथाकामं प्रतस्थिरे	005c  
तत उत्कोचकं तीर्थं गत्वा धौम्याश्रमं तु ते	006a  
तं वव्रुः पाण्डवा धौम्यं पौरोहित्याय भारत	006c  
तान्धौम्यः प्रतिजग्राह सर्ववेदविदां वरः	007a  
पाद्येन फलमूलेन पौरोहित्येन चैव ह	007c  
ते तदाशंसिरे लब्धां श्रियं राज्यं च पाण्डवाः	008a  
तं ब्राह्मणं पुरस्कृत्य पाञ्चाल्याश्च स्वयंवरम्	008c  
मातृषष्ठास्तु ते तेन गुरुणा सङ्गतास्तदा	009a  
नाथवन्तमिवात्मानं मेनिरे भरतर्षभाः	009c  
स हि वेदार्थतत्त्वज्ञस्तेषां गुरुरुदारधीः	010a  
तेन धर्मविदा पार्था याज्याः सर्वविदा कृताः	010c  
वीरांस्तु स हि तान्मेने प्राप्तराज्यान्स्वधर्मतः	011a  
बुद्धिवीर्यबलोत्साहैर्युक्तान्देवानिवापरान्	011c  
कृतस्वस्त्ययनास्तेन ततस्ते मनुजाधिपाः	012a  
मेनिरे सहिता गन्तुं पाञ्चाल्यास्तं स्वयंवरम्	012c  
