शृङ्ग्युवाच	001  
यद्येतत्साहसं तात यदि वा दुष्कृतं कृतम्	001a  
प्रियं वाप्यप्रियं वा ते वागुक्ता न मृषा मया	001c  
नैवान्यथेदं भविता पितरेष ब्रवीमि ते	002a  
नाहं मृषा प्रब्रवीमि स्वैरेष्वपि कुतः शपन्	002c  
शमीक उवाच	003   
जानाम्युग्रप्रभावं त्वां पुत्र सत्यगिरं तथा	003a  
नानृतं ह्युक्तपूर्वं ते नैतन्मिथ्या भविष्यति	003c  
पित्रा पुत्रो वयःस्थोऽपि सततं वाच्य एव तु	004a  
यथा स्याद्गुणसंयुक्तः प्राप्नुयाच्च महद्यशः	004c  
किं पुनर्बाल एव त्वं तपसा भावितः प्रभो	005a  
वर्धते च प्रभवतां कोपोऽतीव महात्मनाम्	005c  
सोऽहं पश्यामि वक्तव्यं त्वयि धर्मभृतां वर	006a  
पुत्रत्वं बालतां चैव तवावेक्ष्य च साहसम्	006c  
स त्वं शमयुतो भूत्वा वन्यमाहारमाहरन्	007a  
चर क्रोधमिमं त्यक्त्वा नैवं धर्मं प्रहास्यसि	007c  
क्रोधो हि धर्मं हरति यतीनां दुःखसञ्चितम्	008a  
ततो धर्मविहीनानां गतिरिष्टा न विद्यते	008c  
शम एव यतीनां हि क्षमिणां सिद्धिकारकः	009a  
क्षमावतामयं लोकः परश्चैव क्षमावताम्	009c  
तस्माच्चरेथाः सततं क्षमाशीलो जितेन्द्रियः	010a  
क्षमया प्राप्स्यसे लोकान्ब्रह्मणः समनन्तरान्	010c  
मया तु शममास्थाय यच्छक्यं कर्तुमद्य वै	011a  
तत्करिष्येऽद्य ताताहं प्रेषयिष्ये नृपाय वै	011c  
मम पुत्रेण शप्तोऽसि बालेनाकृतबुद्धिना	012a  
ममेमां धर्षणां त्वत्तः प्रेक्ष्य राजन्नमर्षिणा	012c  
सूत उवाच	013  
एवमादिश्य शिष्यं स प्रेषयामास सुव्रतः	013a  
परिक्षिते नृपतये दयापन्नो महातपाः	013c  
सन्दिश्य कुशलप्रश्नं कार्यवृत्तान्तमेव च	014a  
शिष्यं गौरमुखं नाम शीलवन्तं समाहितम्	014c  
सोऽभिगम्य ततः शीघ्रं नरेन्द्रं कुरुवर्धनम्	015a  
विवेश भवनं राज्ञः पूर्वं द्वाःस्थैर्निवेदितः	015c  
पूजितश्च नरेन्द्रेण द्विजो गौरमुखस्ततः	016a  
आचख्यौ परिविश्रान्तो राज्ञे सर्वमशेषतः	016c  
शमीकवचनं घोरं यथोक्तं मन्त्रिसन्निधौ	016e  
शमीको नाम राजेन्द्र विषये वर्तते तव	017a  
ऋषिः परमधर्मात्मा दान्तः शान्तो महातपाः	017c  
तस्य त्वया नरव्याघ्र सर्पः प्राणैर्वियोजितः	018a  
अवसक्तो धनुष्कोट्या स्कन्धे भरतसत्तम	018c  
क्षान्तवांस्तव तत्कर्म पुत्रस्तस्य न चक्षमे	018e  
तेन शप्तोऽसि राजेन्द्र पितुरज्ञातमद्य वै	019a  
तक्षकः सप्तरात्रेण मृत्युस्ते वै भविष्यति	019c  
तत्र रक्षां कुरुष्वेति पुनः पुनरथाब्रवीत्	020a  
तदन्यथा न शक्यं च कर्तुं केनचिदप्युत	020c  
न हि शक्नोति संयन्तुं पुत्रं कोपसमन्वितम्	021a  
ततोऽहं प्रेषितस्तेन तव राजन्हितार्थिना	021c  
इति श्रुत्वा वचो घोरं स राजा कुरुनन्दनः	022a  
पर्यतप्यत तत्पापं कृत्वा राजा महातपाः	022c  
तं च मौनव्रतधरं श्रुत्वा मुनिवरं तदा	023a  
भूय एवाभवद्राजा शोकसन्तप्तमानसः	023c  
अनुक्रोशात्मतां तस्य शमीकस्यावधार्य तु	024a  
पर्यतप्यत भूयोऽपि कृत्वा तत्किल्बिषं मुनेः	024c  
न हि मृत्युं तथा राजा श्रुत्वा वै सोऽन्वतप्यत	025a  
अशोचदमरप्रख्यो यथा कृत्वेह कर्म तत्	025c  
ततस्तं प्रेषयामास राजा गौरमुखं तदा	026a  
भूयः प्रसादं भगवान्करोत्विति ममेति वै	026c  
तस्मिंश्च गतमात्रे वै राजा गौरमुखे तदा	027a  
मन्त्रिभिर्मन्त्रयामास सह संविग्नमानसः	027c  
निश्चित्य मन्त्रिभिश्चैव सहितो मन्त्रतत्त्ववित्	028a  
प्रासादं कारयामास एकस्तम्भं सुरक्षितम्	028c  
रक्षां च विदधे तत्र भिषजश्चौषधानि च	029a  
ब्राह्मणान्सिद्धमन्त्रांश्च सर्वतो वै न्यवेशयत्	029c  
राजकार्याणि तत्रस्थः सर्वाण्येवाकरोच्च सः	030a  
मन्त्रिभिः सह धर्मज्ञः समन्तात्परिरक्षितः	030c  
प्राप्ते तु दिवसे तस्मिन्सप्तमे द्विजसत्तम	031a  
काश्यपोऽभ्यागमद्विद्वांस्तं राजानं चिकित्सितुम्	031c  
श्रुतं हि तेन तदभूदद्य तं राजसत्तमम्	032a  
तक्षकः पन्नगश्रेष्ठो नेष्यते यमसादनम्	032c  
तं दष्टं पन्नगेन्द्रेण करिष्येऽहमपज्वरम्	033a  
तत्र मेऽर्थश्च धर्मश्च भवितेति विचिन्तयन्	033c  
तं ददर्श स नागेन्द्रस्तक्षकः काश्यपं पथि	034a  
गच्छन्तमेकमनसं द्विजो भूत्वा वयोतिगः	034c  
तमब्रवीत्पन्नगेन्द्रः काश्यपं मुनिपुङ्गवम्	035a  
क्व भवांस्त्वरितो याति किं च कार्यं चिकीर्षति	035c  
काश्यप उवाच	036  
नृपं कुरुकुलोत्पन्नं परिक्षितमरिन्दमम्	036a  
तक्षकः पन्नगश्रेष्ठस्तेजसाद्य प्रधक्ष्यति	036c  
तं दष्टं पन्नगेन्द्रेण तेनाग्निसमतेजसा	037a  
पाण्डवानां कुलकरं राजानममितौजसम्	037c  
गच्छामि सौम्य त्वरितं सद्यः कर्तुमपज्वरम्	037e  
तक्षक उवाच	038  
अहं स तक्षको ब्रह्मंस्तं धक्ष्यामि महीपतिम्	038a  
निवर्तस्व न शक्तस्त्वं मया दष्टं चिकित्सितुम्	038c  
काश्यप उवाच	039  
अहं तं नृपतिं नाग त्वया दष्टमपज्वरम्	039a  
करिष्य इति मे बुद्धिर्विद्याबलमुपाश्रितः	039c  
