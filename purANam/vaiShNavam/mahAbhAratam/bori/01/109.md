001    जनमेजय उवाच
कथितो धार्तराष्ट्राणामार्षः सम्भव उत्तमः	001a  
अमानुषो मानुषाणां भवता ब्रह्मवित्तम	001c  
नामधेयानि चाप्येषां कथ्यमानानि भागशः	002a  
त्वत्तः श्रुतानि मे ब्रह्मन्पाण्डवानां तु कीर्तय	002c  
ते हि सर्वे महात्मानो देवराजपराक्रमाः	003a  
त्वयैवांशावतरणे देवभागाः प्रकीर्तिताः	003c  
तस्मादिच्छाम्यहं श्रोतुमतिमानुषकर्मणाम्	004a  
तेषामाजननं सर्वं वैशम्पायन कीर्तय	004c  
005    वैशम्पायन उवाच
राजा पाण्डुर्महारण्ये मृगव्यालनिषेविते	005a  
वने मैथुनकालस्थं ददर्श मृगयूथपम्	005c  
ततस्तां च मृगीं तं च रुक्मपुङ्खैः सुपत्रिभिः	006a  
निर्बिभेद शरैस्तीक्ष्णैः पाण्डुः पञ्चभिराशुगैः	006c  
स च राजन्महातेजा ऋषिपुत्रस्तपोधनः	007a  
भार्यया सह तेजस्वी मृगरूपेण सङ्गतः	007c  
संसक्तस्तु तया मृग्या मानुषीमीरयन्गिरम्	008a  
क्षणेन पतितो भूमौ विललापाकुलेन्द्रियः	008c  
009    मृग उवाच
काममन्युपरीतापि बुद्ध्यङ्गरहितापि च	009a  
वर्जयन्ति नृशंसानि पापेष्वभिरता नराः	009c  
न विधिं ग्रसते प्रज्ञा प्रज्ञां तु ग्रसते विधिः	010a  
विधिपर्यागतानर्थान्प्रज्ञा न प्रतिपद्यते	010c  
शश्वद्धर्मात्मनां मुख्ये कुले जातस्य भारत	011a  
कामलोभाभिभूतस्य कथं ते चलिता मतिः	011c  
012    पाण्डुरुवाच
शत्रूणां या वधे वृत्तिः सा मृगाणां वधे स्मृता	012a  
राज्ञां मृग न मां मोहात्त्वं गर्हयितुमर्हसि	012c  
अच्छद्मनामायया च मृगाणां वध इष्यते	013a  
स एव धर्मो राज्ञां तु तद्विद्वान्किं नु गर्हसे	013c  
अगस्त्यः सत्रमासीनश्चचार मृगयामृषिः	014a  
आरण्यान्सर्वदैवत्यान्मृगान्प्रोक्ष्य महावने	014c  
प्रमाणदृष्टधर्मेण कथमस्मान्विगर्हसे	015a  
अगस्त्यस्याभिचारेण युष्माकं वै वपा हुता	015c  
016    मृग उवाच
न रिपून्वै समुद्दिश्य विमुञ्चन्ति पुरा शरान्	016a  
रन्ध्र एषां विशेषेण वधकालः प्रशस्यते	016c  
017    पाण्डुरुवाच
प्रमत्तमप्रमत्तं वा विवृतं घ्नन्ति चौजसा	017a  
उपायैरिषुभिस्तीक्ष्णैः कस्मान्मृग विगर्हसे	017c  
018    मृग उवाच
नाहं घ्नन्तं मृगान्राजन्विगर्हे आत्मकारणात्	018a  
मैथुनं तु प्रतीक्ष्यं मे स्यात्त्वयेहानृशंसतः	018c  
सर्वभूतहिते काले सर्वभूतेप्सिते तथा	019a  
को हि विद्वान्मृगं हन्याच्चरन्तं मैथुनं वने	019c  
पुरुषार्थफलं कान्तं यत्त्वया वितथं कृतम्	019e  
पौरवाणामृषीणां च तेषामक्लिष्टकर्मणाम्	020a  
वंशे जातस्य कौरव्य नानुरूपमिदं तव	020c  
नृशंसं कर्म सुमहत्सर्वलोकविगर्हितम्	021a  
अस्वर्ग्यमयशस्यं च अधर्मिष्ठं च भारत	021c  
स्त्रीभोगानां विशेषज्ञः शास्त्रधर्मार्थतत्त्ववित्	022a  
नार्हस्त्वं सुरसङ्काश कर्तुमस्वर्ग्यमीदृशम्	022c  
त्वया नृशंसकर्तारः पापाचाराश्च मानवाः	023a  
निग्राह्याः पार्थिवश्रेष्ठ त्रिवर्गपरिवर्जिताः	023c  
किं कृतं ते नरश्रेष्ठ निघ्नतो मामनागसम्	024a  
मुनिं मूलफलाहारं मृगवेषधरं नृप	024c  
वसमानमरण्येषु नित्यं शमपरायणम्	024e  
त्वयाहं हिंसितो यस्मात्तस्मात्त्वामप्यसंशयम्	025a  
द्वयोर्नृशंसकर्तारमवशं काममोहितम्	025c  
जीवितान्तकरो भाव एवमेवागमिष्यति	025e  
अहं हि किन्दमो नाम तपसाप्रतिमो मुनिः	026a  
व्यपत्रपन्मनुष्याणां मृग्यां मैथुनमाचरम्	026c  
मृगो भूत्वा मृगैः सार्धं चरामि गहने वने	027a  
न तु ते ब्रह्महत्येयं भविष्यत्यविजानतः	027c  
मृगरूपधरं हत्वा मामेवं काममोहितम्	027e  
अस्य तु त्वं फलं मूढ प्राप्स्यसीदृशमेव हि	028a  
प्रियया सह संवासं प्राप्य कामविमोहितः	028c  
त्वमप्यस्यामवस्थायां प्रेतलोकं गमिष्यसि	028e  
अन्तकाले च संवासं यया गन्तासि कान्तया	029a  
प्रेतराजवशं प्राप्तं सर्वभूतदुरत्ययम्	029c  
भक्त्या मतिमतां श्रेष्ठ सैव त्वामनुयास्यति	029e  
वर्तमानः सुखे दुःखं यथाहं प्रापितस्त्वया	030a  
तथा सुखं त्वां सम्प्राप्तं दुःखमभ्यागमिष्यति	030c  
031    वैशम्पायन उवाच
एवमुक्त्वा सुदुःखार्तो जीवितात्स व्ययुज्यत	031a  
मृगः पाण्डुश्च शोकार्तः क्षणेन समपद्यत	031c  
