 सूत उवाच	001  
 एतस्मिन्नेव काले तु जरत्कारुर्महातपाः	001a  
 चचार पृथिवीं कृत्स्नां यत्रसायङ्गृहो मुनिः	001c  
 चरन्दीक्षां महातेजा दुश्चरामकृतात्मभिः	002a   
 तीर्थेष्वाप्लवनं कुर्वन्पुण्येषु विचचार ह	002c  
 वायुभक्षो निराहारः शुष्यन्नहरहर्मुनिः	003a  
 स ददर्श पितॄन्गर्ते लम्बमानानधोमुखान्	003c  
 एकतन्त्ववशिष्टं वै वीरणस्तम्बमाश्रितान्	004a  
 तं च तन्तुं शनैराखुमाददानं बिलाश्रयम्	004c  
 निराहारान्कृशान्दीनान्गर्तेऽऽर्तांस्त्राणमिच्छतः	005a  
 उपसृत्य स तान्दीनान्दीनरूपोऽभ्यभाषत	005c  
 के भवन्तोऽवलम्बन्ते वीरणस्तम्बमाश्रिताः	006a  
 दुर्बलं खादितैर्मूलैराखुना बिलवासिना	006c  
 वीरणस्तम्बके मूलं यदप्येकमिह स्थितम्	007a  
 तदप्ययं शनैराखुरादत्ते दशनैः शितैः	007c  
 छेत्स्यतेऽल्पावशिष्टत्वादेतदप्यचिरादिव	008a  
 ततः स्थ पतितारोऽत्र गर्ते अस्मिन्नधोमुखाः	008c  
 ततो मे दुःखमुत्पन्नं दृष्ट्वा युष्मानधोमुखान्	009a  
 कृच्छ्रामापदमापन्नान्प्रियं किं करवाणि वः	009c  
 तपसोऽस्य चतुर्थेन तृतीयेनापि वा पुनः	010a  
 अर्धेन वापि निस्तर्तुमापदं ब्रूत माचिरम्	010C  
 अथवापि समग्रेण तरन्तु तपसा मम	011a  
 भवन्तः सर्व एवास्मात्काममेवं विधीयताम्	011c  
 पितर ऊचुः	012  
 ऋद्धो भवान्ब्रह्मचारी यो नस्त्रातुमिहेच्छति	012a  
 न तु विप्राग्र्य तपसा शक्यमेतद्व्यपोहितुम्	012c  
 अस्ति नस्तात तपसः फलं प्रवदतां वर	013a  
 सन्तानप्रक्षयाद्ब्रह्मन्पतामो निरयेऽशुचौ	013c  
 लम्बतामिह नस्तात न ज्ञानं प्रतिभाति वै	014a  
 येन त्वां नाभिजानीमो लोके विख्यातपौरुषम्	014c  
 ऋद्धो भवान्महाभागो यो नः शोच्यान्सुदुःखितान्	015a  
 शोचस्युपेत्य कारुण्याच्छृणु ये वै वयं द्विज	015c  
 यायावरा नाम वयमृषयः संशितव्रताः	016a  
 लोकात्पुण्यादिह भ्रष्टाः सन्तानप्रक्षयाद्विभो	016c  
 प्रनष्टं नस्तपः पुण्यं न हि नस्तन्तुरस्ति वै	017a  
 अस्ति त्वेकोऽद्य नस्तन्तुः सोऽपि नास्ति यथा तथा	017c  
 मन्दभाग्योऽल्पभाग्यानां बन्धुः स किल नः कुले	018a  
 जरत्कारुरिति ख्यातो वेदवेदाङ्गपारगः	018c  
 नियतात्मा महात्मा च सुव्रतः सुमहातपाः	018e  
 तेन स्म तपसो लोभात्कृच्छ्रमापादिता वयम्	019a  
 न तस्य भार्या पुत्रो वा बान्धवो वास्ति कश्चन	019c  
 तस्माल्लम्बामहे गर्ते नष्टसञ्ज्ञा ह्यनाथवत्	020a  
 स वक्तव्यस्त्वया दृष्ट्वा अस्माकं नाथवत्तया	020c  
 पितरस्तेऽवलम्बन्ते गर्ते दीना अधोमुखाः	021a  
 साधु दारान्कुरुष्वेति प्रजायस्वेति चाभिभो	021c  
 कुलतन्तुर्हि नः शिष्टस्त्वमेवैकस्तपोधन	021e  
 यं तु पश्यसि नो ब्रह्मन्वीरणस्तम्बमाश्रितान्	022a  
 एषोऽस्माकं कुलस्तम्ब आसीत्स्वकुलवर्धनः	022c  
 यानि पश्यसि वै ब्रह्मन्मूलानीहास्य वीरुधः	023a  
 एते नस्तन्तवस्तात कालेन परिभक्षिताः	023c  
 यत्त्वेतत्पश्यसि ब्रह्मन्मूलमस्यार्धभक्षितम्	024a  
 तत्र लम्बामहे सर्वे सोऽप्येकस्तप आस्थितः	024c  
 यमाखुं पश्यसि ब्रह्मन्काल एष महाबलः	025a  
 स तं तपोरतं मन्दं शनैः क्षपयते तुदन्	025c  
 जरत्कारुं तपोलुब्धं मन्दात्मानमचेतसम्	025e  
 न हि नस्तत्तपस्तस्य तारयिष्यति सत्तम	026a  
 छिन्नमूलान्परिभ्रष्टान्कालोपहतचेतसः	026c  
 नरकप्रतिष्ठान्पश्यास्मान्यथा दुष्कृतिनस्तथा	026e  
 अस्मासु पतितेष्वत्र सह पूर्वैः पितामहैः	027a  
 छिन्नः कालेन सोऽप्यत्र गन्ता वै नरकं ततः	027c  
 तपो वाप्यथवा यज्ञो यच्चान्यत्पावनं महत्	028a  
 तत्सर्वं न समं तात सन्तत्येति सतां मतम्	028c  
 स तात दृष्ट्वा ब्रूयास्त्वं जरत्कारुं तपस्विनम्	029a  
 यथादृष्टमिदं चास्मै त्वयाख्येयमशेषतः	029c  
 यथा दारान्प्रकुर्यात्स पुत्रांश्चोत्पादयेद्यथा	030a  
 तथा ब्रह्मंस्त्वया वाच्यः सोऽस्माकं नाथवत्तया	030c  
