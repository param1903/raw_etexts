वैश्म्पायन उवाच	001  
पौरवेणाथ वयसा ययातिर्नहुषात्मजः	001a  
प्रीतियुक्तो नृपश्रेष्ठश्चचार विषयान्प्रियान्	001c  
यथाकामं यथोत्साहं यथाकालं यथासुखम्	002a  
धर्माविरुद्धान्राजेन्द्रो यथार्हति स एव हि	002c  
देवानतर्पयद्यज्ञैः श्राद्धैस्तद्वत्पितॄनपि	003a  
दीनाननुग्रहैरिष्टैः कामैश्च द्विजसत्तमान्	003c  
अतिथीनन्नपानैश्च विशश्च परिपालनैः	004a  
आनृशंस्येन शूद्रांश्च दस्यून्सन्निग्रहेण च	004c  
धर्मेण च प्रजाः सर्वा यथावदनुरञ्जयन्	005a  
ययातिः पालयामास साक्षादिन्द्र इवापरः	005c  
स राजा सिंहविक्रान्तो युवा विषयगोचरः	006a  
अविरोधेन धर्मस्य चचार सुखमुत्तमम्	006c  
स सम्प्राप्य शुभान्कामांस्तृप्तः खिन्नश्च पार्थिवः	007a  
कालं वर्षसहस्रान्तं सस्मार मनुजाधिपः	007c  
परिसङ्ख्याय कालज्ञः कलाः काष्ठाश्च वीर्यवान्	008a  
पूर्णं मत्वा ततः कालं पूरुं पुत्रमुवाच ह	008c  
यथाकामं यथोत्साहं यथाकालमरिन्दम	009a  
सेविता विषयाः पुत्र यौवनेन मया तव	009c  
पूरो प्रीतोऽस्मि भद्रं ते गृहाणेदं स्वयौवनम्	010a  
राज्यं चैव गृहाणेदं त्वं हि मे प्रियकृत्सुतः	010c  
प्रतिपेदे जरां राजा ययातिर्नाहुषस्तदा	011a  
यौवनं प्रतिपेदे च पूरुः स्वं पुनरात्मनः	011c  
अभिषेक्तुकामं नृपतिं पूरुं पुत्रं कनीयसम्	012a  
ब्राह्मणप्रमुखा वर्णा इदं वचनमब्रुवन्	012c  
कथं शुक्रस्य नप्तारं देवयान्याः सुतं प्रभो	013a  
ज्येष्ठं यदुमतिक्रम्य राज्यं पूरोः प्रदास्यसि	013c  
यदुर्ज्येष्ठस्तव सुतो जातस्तमनु तुर्वसुः	014a  
शर्मिष्ठायाः सुतो द्रुह्युस्ततोऽनुः पूरुरेव च	014c  
कथं ज्येष्ठानतिक्रम्य कनीयान्राज्यमर्हति	015a  
एतत्सम्बोधयामस्त्वां धर्मं त्वमनुपालय	015c  
ययातिरुवाच	016  
ब्राह्मणप्रमुखा वर्णाः सर्वे शृण्वन्तु मे वचः	016a  
ज्येष्ठं प्रति यथा राज्यं न देयं मे कथञ्चन	016c  
मम ज्येष्ठेन यदुना नियोगो नानुपालितः	017a  
प्रतिकूलः पितुर्यश्च न स पुत्रः सतां मतः	017c  
मातापित्रोर्वचनकृद्धितः पथ्यश्च यः सुतः	018a  
स पुत्रः पुत्रवद्यश्च वर्तते पितृमातृषु	018c  
यदुनाहमवज्ञातस्तथा तुर्वसुनापि च	019a  
द्रुह्युना चानुना चैव मय्यवज्ञा कृता भृशम्	019c  
पूरुणा मे कृतं वाक्यं मानितश्च विशेषतः	020a  
कनीयान्मम दायादो जरा येन धृता मम	020c  
मम कामः स च कृतः पूरुणा पुत्ररूपिणा	020e  
शुक्रेण च वरो दत्तः काव्येनोशनसा स्वयम्	021a  
पुत्रो यस्त्वानुवर्तेत स राजा पृथिवीपतिः	021c  
भवतोऽनुनयाम्येवं पूरू राज्येऽभिषिच्यताम्	021e  
प्रकृतय ऊचुः	022  
यः पुत्रो गुणसम्पन्नो मातापित्रोर्हितः सदा	022a  
सर्वमर्हति कल्याणं कनीयानपि स प्रभो	022c  
अर्हः पूरुरिदं राज्यं यः सुतः प्रियकृत्तव	023a  
वरदानेन शुक्रस्य न शक्यं वक्तुमुत्तरम्	023c  
वैशम्पायन उवाच	024  
पौरजानपदैस्तुष्टैरित्युक्तो नाहुषस्तदा	024a  
अभ्यषिञ्चत्ततः पूरुं राज्ये स्वे सुतमात्मजम्	024c  
दत्त्वा च पूरवे राज्यं वनवासाय दीक्षितः	025a  
पुरात्स निर्ययौ राजा ब्राह्मणैस्तापसैः सह	025c  
यदोस्तु यादवा जातास्तुर्वसोर्यवनाः सुताः	026a  
द्रुह्योरपि सुता भोजा अनोस्तु म्लेच्छजातयः	026c  
पूरोस्तु पौरवो वंशो यत्र जातोऽसि पार्थिव	027a  
इदं वर्षसहस्राय राज्यं कारयितुं वशी	027c  
