शौनक उवाच	001  
जाता वै भुजगास्तात वीर्यवन्तो दुरासदाः	001a  
शापं तं त्वथ विज्ञाय कृतवन्तो नु किं परम्	001c  
सूत उवाच	002  
तेषां तु भगवाञ्शेषस्त्यक्त्वा कद्रूं महायशाः	002a  
तपो विपुलमातस्थे वायुभक्षो यतव्रतः	002c  
गन्धमादनमासाद्य बदर्यां च तपोरतः	003a  
गोकर्णे पुष्करारण्ये तथा हिमवतस्तटे	003c  
तेषु तेषु च पुण्येषु तीर्थेष्वायतनेषु च	004a  
एकान्तशीली नियतः सततं विजितेन्द्रियः	004c  
तप्यमानं तपो घोरं तं ददर्श पितामहः	005a  
परिशुष्कमांसत्वक्स्नायुं जटाचीरधरं प्रभुम्	005c  
तमब्रवीत्सत्यधृतिं तप्यमानं पितामहः	006a  
किमिदं कुरुषे शेष प्रजानां स्वस्ति वै कुरु	006c  
त्वं हि तीव्रेण तपसा प्रजास्तापयसेऽनघ	007a  
ब्रूहि कामं च मे शेष यत्ते हृदि चिरं स्थितम्	007c  
शेष उवाच	008  
सोदर्या मम सर्वे हि भ्रातरो मन्दचेतसः	008a  
सह तैर्नोत्सहे वस्तुं तद्भवाननुमन्यताम्	008c  
अभ्यसूयन्ति सततं परस्परममित्रवत्	009a  
ततोऽहं तप आतिष्ठे नैतान्पश्येयमित्युत	009c  
न मर्षयन्ति सततं विनतां ससुतां च ते	010a  
अस्माकं चापरो भ्राता वैनतेयः पितामह	010c  
तं च द्विषन्ति तेऽत्यर्थं स चापि सुमहाबलः	011a  
वरप्रदानात्स पितुः कश्यपस्य महात्मनः	011c  
सोऽहं तपः समास्थाय मोक्ष्यामीदं कलेवरम्	012a  
कथं मे प्रेत्यभावेऽपि न तैः स्यात्सह सङ्गमः	012c  
ब्रह्मोवाच	013  
जानामि शेष सर्वेषां भ्रातॄणां ते विचेष्टितम्	013a  
मातुश्चाप्यपराधाद्वै भ्रातॄणां ते महद्भयम्	013c  
कृतोऽत्र परिहारश्च पूर्वमेव भुजङ्गम	014a  
भ्रातॄणां तव सर्वेषां न शोकं कर्तुमर्हसि	014c  
वृणीष्व च वरं मत्तः शेष यत्तेऽभिकाङ्क्षितम्	015a  
दित्सामि हि वरं तेऽद्य प्रीतिर्मे परमा त्वयि	015c  
दिष्ट्या च बुद्धिर्धर्मे ते निविष्टा पन्नगोत्तम	016a  
अतो भूयश्च ते बुद्धिर्धर्मे भवतु सुस्थिरा	016c  
शेष उवाच	017  
एष एव वरो मेऽद्य काङ्क्षितः प्रपितामह	017a  
धर्मे मे रमतां बुद्धिः शमे तपसि चेश्वर	017c  
ब्रह्मोवाच	018  
प्रीतोऽस्म्यनेन ते शेष दमेन प्रशमेन च	018a  
त्वया त्विदं वचः कार्यं मन्नियोगात्प्रजाहितम्	018c  
इमां महीं शैलवनोपपन्नां; ससागरां साकरपत्तनां च	019a  
त्वं शेष सम्यक्चलितां यथावत्सङ्गृह्य तिष्ठस्व यथाचला स्यात्	019c  
शेष उवाच	020  
यथाह देवो वरदः प्रजापतिर्महीपतिर्भूतपतिर्जगत्पतिः	020a  
तथा महीं धारयितास्मि निश्चलां; प्रयच्छ तां मे शिरसि प्रजापते	020c  
ब्रह्मोवाच	021  
अधो महीं गच्छ भुजङ्गमोत्तम; स्वयं तवैषा विवरं प्रदास्यति	021a  
इमां धरां धारयता त्वया हि मे; महत्प्रियं शेष कृतं भविष्यति	021c  
सूत उवाच	022  
तथेति कृत्वा विवरं प्रविश्य स; प्रभुर्भुवो भुजगवराग्रजः स्थितः	022a  
बिभर्ति देवीं शिरसा महीमिमां; समुद्रनेमिं परिगृह्य सर्वतः	022c  
ब्रह्मोवाच	023  
शेषोऽसि नागोत्तम धर्मदेवो; महीमिमां धारयसे यदेकः	023a  
अनन्तभोगः परिगृह्य सर्वां; यथाहमेवं बलभिद्यथा वा	023c  
सूत उवाच	024  
अधो भूमेर्वसत्येवं नागोऽनन्तः प्रतापवान्	024a  
धारयन्वसुधामेकः शासनाद्ब्रह्मणो विभुः	024c  
सुपर्णं च सखायं वै भगवानमरोत्तमः	025a  
प्रादादनन्ताय तदा वैनतेयं पितामहः	025c  
