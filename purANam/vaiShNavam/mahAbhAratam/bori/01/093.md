शन्तनुरुवाच	001   
आपवो नाम को न्वेष वसूनां किं च दुष्कृतम्	001a  
यस्याभिशापात्ते सर्वे मानुषीं तनुमागताः	001c  
अनेन च कुमारेण गङ्गादत्तेन किं कृतम्	002a  
यस्य चैव कृतेनायं मानुषेषु निवत्स्यति	002c  
ईशानाः सर्वलोकस्य वसवस्ते च वै कथम्	003a  
मानुषेषूदपद्यन्त तन्ममाचक्ष्व जाह्नवि	003c  
वैशम्पायन उवाच	004  
सैवमुक्ता ततो गङ्गा राजानमिदमब्रवीत्	004a  
भर्तारं जाह्नवी देवी शन्तनुं पुरुषर्षभम्	004c  
यं लेभे वरुणः पुत्रं पुरा भरतसत्तम	005a  
वसिष्ठो नाम स मुनिः ख्यात आपव इत्युत	005c  
तस्याश्रमपदं पुण्यं मृगपक्षिगणान्वितम्	006a  
मेरोः पार्श्वे नगेन्द्रस्य सर्वर्तुकुसुमावृतम्	006c  
स वारुणिस्तपस्तेपे तस्मिन्भरतसत्तम	007a  
वने पुण्यकृतां श्रेष्ठः स्वादुमूलफलोदके	007c  
दक्षस्य दुहिता या तु सुरभीत्यतिगर्विता	008a  
गां प्रजाता तु सा देवी कश्यपाद्भरतर्षभ	008c  
अनुग्रहार्थं जगतः सर्वकामदुघां वराम्	009a  
तां लेभे गां तु धर्मात्मा होमधेनुं स वारुणिः	009c  
सा तस्मिंस्तापसारण्ये वसन्ती मुनिसेविते	010a  
चचार रम्ये धर्म्ये च गौरपेतभया तदा	010c  
अथ तद्वनमाजग्मुः कदाचिद्भरतर्षभ	011a  
पृथ्वाद्या वसवः सर्वे देवदेवर्षिसेवितम्	011c  
ते सदारा वनं तच्च व्यचरन्त समन्ततः	012a  
रेमिरे रमणीयेषु पर्वतेषु वनेषु च	012c  
तत्रैकस्य तु भार्या वै वसोर्वासवविक्रम	013a  
सा चरन्ती वने तस्मिन्गां ददर्श सुमध्यमा	013c  
या सा वसिष्ठस्य मुनेः सर्वकामधुगुत्तमा	013e  
सा विस्मयसमाविष्टा शीलद्रविणसम्पदा	014a  
दिवे वै दर्शयामास तां गां गोवृषभेक्षण	014c  
स्वापीनां च सुदोग्ध्रीं च सुवालधिमुखां शुभाम्	015a  
उपपन्नां गुणैः सर्वैः शीलेनानुत्तमेन च	015c  
एवङ्गुणसमायुक्तां वसवे वसुनन्दिनी	016a  
दर्शयामास राजेन्द्र पुरा पौरवनन्दन	016c  
द्यौस्तदा तां तु दृष्ट्वैव गां गजेन्द्रेन्द्रविक्रम	017a  
उवाच राजंस्तां देवीं तस्या रूपगुणान्वदन्	017c  
एषा गौरुत्तमा देवि वारुणेरसितेक्षणे	018a  
ऋषेस्तस्य वरारोहे यस्येदं वनमुत्तमम्	018c  
अस्याः क्षीरं पिबेन्मर्त्यः स्वादु यो वै सुमध्यमे	019a  
दश वर्षसहस्राणि स जीवेत्स्थिरयौवनः	019c  
एतच्छ्रुत्वा तु सा देवी नृपोत्तम सुमध्यमा	020a  
तमुवाचानवद्याङ्गी भर्तारं दीप्ततेजसम्	020c  
अस्ति मे मानुषे लोके नरदेवात्मजा सखी	021a  
नाम्ना जिनवती नाम रूपयौवनशालिनी	021c  
उशीनरस्य राजर्षेः सत्यसन्धस्य धीमतः	022a  
दुहिता प्रथिता लोके मानुषे रूपसम्पदा	022c  
तस्या हेतोर्महाभाग सवत्सां गां ममेप्सिताम्	023a  
आनयस्वामरश्रेष्ठ त्वरितं पुण्यवर्धन	023c  
यावदस्याः पयः पीत्वा सा सखी मम मानद	024a  
मानुषेषु भवत्वेका जरारोगविवर्जिता	024c  
एतन्मम महाभाग कर्तुमर्हस्यनिन्दित	025a  
प्रियं प्रियतरं ह्यस्मान्नास्ति मेऽन्यत्कथञ्चन	025c  
एतच्छ्रुत्वा वचस्तस्या देव्याः प्रियचिकीर्षया	026a  
पृथ्वाद्यैर्भ्रातृभिः सार्धं द्यौस्तदा तां जहार गाम्	026c  
तया कमलपत्राक्ष्या नियुक्तो द्यौस्तदा नृप	027a  
ऋषेस्तस्य तपस्तीव्रं न शशाक निरीक्षितुम्	027c  
हृता गौः सा तदा तेन प्रपातस्तु न तर्कितः	027e  
अथाश्रमपदं प्राप्तः फलान्यादाय वारुणिः	028a  
न चापश्यत गां तत्र सवत्सां काननोत्तमे	028c  
ततः स मृगयामास वने तस्मिंस्तपोधनः	029a  
नाध्यगच्छच्च मृगयंस्तां गां मुनिरुदारधीः	029c  
ज्ञात्वा तथापनीतां तां वसुभिर्दिव्यदर्शनः	030a  
ययौ क्रोधवशं सद्यः शशाप च वसूंस्तदा	030c  
यस्मान्मे वसवो जह्रुर्गां वै दोग्ध्रीं सुवालधिम्	031a  
तस्मात्सर्वे जनिष्यन्ति मानुषेषु न संशयः	031c  
एवं शशाप भगवान्वसूंस्तान्मुनिसत्तमः	032a  
वशं कोपस्य सम्प्राप्त आपवो भरतर्षभ	032c  
शप्त्वा च तान्महाभागस्तपस्येव मनो दधे	033a  
एवं स शप्तवान्राजन्वसूनष्टौ तपोधनः	033c  
महाप्रभावो ब्रह्मर्षिर्देवान्रोषसमन्वितः	033e  
अथाश्रमपदं प्राप्य तं स्म भूयो महात्मनः	034a  
शप्ताः स्म इति जानन्त ऋषिं तमुपचक्रमुः	034c  
प्रसादयन्तस्तमृषिं वसवः पार्थिवर्षभ	035a  
न लेभिरे च तस्मात्ते प्रसादमृषिसत्तमात्	035c  
आपवात्पुरुषव्याघ्र सर्वधर्मविशारदात्	035e  
उवाच च स धर्मात्मा सप्त यूयं धरादयः	036a  
अनु संवत्सराच्छापमोक्षं वै समवाप्स्यथ	036c  
अयं तु यत्कृते यूयं मया शप्ताः स वत्स्यति	037a  
द्यौस्तदा मानुषे लोके दीर्घकालं स्वकर्मणा	037c  
नानृतं तच्चिकीर्षामि युष्मान्क्रुद्धो यदब्रुवम्	038a  
न प्रजास्यति चाप्येष मानुषेषु महामनाः	038c  
भविष्यति च धर्मात्मा सर्वशास्त्रविशारदः	039a  
पितुः प्रियहिते युक्तः स्त्रीभोगान्वर्जयिष्यति	039c  
एवमुक्त्वा वसून्सर्वाञ्जगाम भगवानृषिः	039e  
ततो मामुपजग्मुस्ते समस्ता वसवस्तदा	040a  
अयाचन्त च मां राजन्वरं स च मया कृतः	040c  
जाताञ्जातान्प्रक्षिपास्मान्स्वयं गङ्गे त्वमम्भसि	040e  
एवं तेषामहं सम्यक्शप्तानां राजसत्तम	041a  
मोक्षार्थं मानुषाल्लोकाद्यथावत्कृतवत्यहम्	041c  
अयं शापादृषेस्तस्य एक एव नृपोत्तम	042a  
द्यौ राजन्मानुषे लोके चिरं वत्स्यति भारत	042c  
एतदाख्याय सा देवी तत्रैवान्तरधीयत	043a  
आदाय च कुमारं तं जगामाथ यथेप्सितम्	043c  
स तु देवव्रतो नाम गाङ्गेय इति चाभवत्	044a  
द्विनामा शन्तनोः पुत्रः शन्तनोरधिको गुणैः	044c  
शन्तनुश्चापि शोकार्तो जगाम स्वपुरं ततः	045a  
तस्याहं कीर्तयिष्यामि शन्तनोरमितान्गुणान्	045c  
महाभाग्यं च नृपतेर्भारतस्य यशस्विनः	046a  
यस्येतिहासो द्युतिमान्महाभारतमुच्यते	046c  
