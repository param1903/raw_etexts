मन्दपाल उवाच	001  
युष्माकं परिरक्षार्थं विज्ञप्तो ज्वलनो मया	001a  
अग्निना च तथेत्येवं पूर्वमेव प्रतिश्रुतम्	001c  
अग्नेर्वचनमाज्ञाय मातुर्धर्मज्ञतां च वः	002a  
युष्माकं च परं वीर्यं नाहं पूर्वमिहागतः	002c  
न सन्तापो हि वः कार्यः पुत्रका मरणं प्रति	003a  
ऋषीन्वेद हुताशोऽपि ब्रह्म तद्विदितं च वः	003c  
वैशम्पायन उवाच	004  
एवमाश्वास्य पुत्रान्स भार्यां चादाय भारत	004a  
मन्दपालस्ततो देशादन्यं देशं जगाम ह	004c  
भगवानपि तिग्मांशुः समिद्धं खाण्डवं वनम्	005a  
ददाह सह कृष्णाभ्यां जनयञ्जगतोऽभयम्	005c  
वसामेदोवहाः कुल्यास्तत्र पीत्वा च पावकः	006a  
अगच्छत्परमां तृप्तिं दर्शयामास चार्जुनम्	006c  
ततोऽन्तरिक्षाद्भगवानवतीर्य सुरेश्वरः	007a  
मरुद्गणवृतः पार्थं माधवं चाब्रवीदिदम्	007c  
कृतं युवाभ्यां कर्मेदममरैरपि दुष्करम्	008a  
वरान्वृणीतं तुष्टोऽस्मि दुर्लभानप्यमानुषान्	008c  
पार्थस्तु वरयामास शक्रादस्त्राणि सर्वशः	009a  
ग्रहीतुं तच्च शक्रोऽस्य तदा कालं चकार ह	009c  
यदा प्रसन्नो भगवान्महादेवो भविष्यति	010a  
तुभ्यं तदा प्रदास्यामि पाण्डवास्त्राणि सर्वशः	010c  
अहमेव च तं कालं वेत्स्यामि कुरुनन्दन	011a  
तपसा महता चापि दास्यामि तव तान्यहम्	011c  
आग्नेयानि च सर्वाणि वायव्यानि तथैव च	012a  
मदीयानि च सर्वाणि ग्रहीष्यसि धनञ्जय	012c  
वासुदेवोऽपि जग्राह प्रीतिं पार्थेन शाश्वतीम्	013a  
ददौ च तस्मै देवेन्द्रस्तं वरं प्रीतिमांस्तदा	013c  
दत्त्वा ताभ्यां वरं प्रीतः सह देवैर्मरुत्पतिः	014a  
हुताशनमनुज्ञाप्य जगाम त्रिदिवं पुनः	014c  
पावकश्चापि तं दावं दग्ध्वा समृगपक्षिणम्	015a  
अहानि पञ्च चैकं च विरराम सुतर्पितः	015c  
जग्ध्वा मांसानि पीत्वा च मेदांसि रुधिराणि च	016a  
युक्तः परमया प्रीत्या तावुवाच विशां पते	016c  
युवाभ्यां पुरुषाग्र्याभ्यां तर्पितोऽस्मि यथासुखम्	017a  
अनुजानामि वां वीरौ चरतं यत्र वाञ्छितम्	017c  
एवं तौ समनुज्ञातौ पावकेन महात्मना	018a  
अर्जुनो वासुदेवश्च दानवश्च मयस्तथा	018c  
परिक्रम्य ततः सर्वे त्रयोऽपि भरतर्षभ	019a  
रमणीये नदीकूले सहिताः समुपाविशन्	019c  
