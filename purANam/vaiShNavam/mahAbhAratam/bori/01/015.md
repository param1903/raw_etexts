सूत उवाच	001  
एतस्मिन्नेव काले तु भगिन्यौ ते तपोधन	001a  
अपश्यतां समायान्तमुच्चैःश्रवसमन्तिकात्	001c  
यं तं देवगणाः सर्वे हृष्टरूपा अपूजयन्	002a  
मथ्यमानेऽमृते जातमश्वरत्नमनुत्तमम्	002c  
महौघबलमश्वानामुत्तमं जवतां वरम्	003a  
श्रीमन्तमजरं दिव्यं सर्वलक्षणलक्षितम्	003c  
शौनक उवाच	004  
कथं तदमृतं देवैर्मथितं क्व च शंस मे	004a  
यत्र जज्ञे महावीर्यः सोऽश्वराजो महाद्युतिः	004c  
सूत उवाच	005  
ज्वलन्तमचलं मेरुं तेजोराशिमनुत्तमम्	005a  
आक्षिपन्तं प्रभां भानोः स्वशृङ्गैः काञ्चनोज्ज्वलैः	005c  
काञ्चनाभरणं चित्रं देवगन्धर्वसेवितम्	006a  
अप्रमेयमनाधृष्यमधर्मबहुलैर्जनैः	006c  
व्यालैराचरितं घोरैर्दिव्यौषधिविदीपितम्	007a  
नाकमावृत्य तिष्ठन्तमुच्छ्रयेण महागिरिम्	007c  
अगम्यं मनसाप्यन्यैर्नदीवृक्षसमन्वितम्	008a  
नानापतगसङ्घैश्च नादितं सुमनोहरैः	008c  
तस्य पृष्ठमुपारुह्य बहुरत्नाचितं शुभम्	009a  
अनन्तकल्पमुद्विद्धं सुराः सर्वे महौजसः	009c  
ते मन्त्रयितुमारब्धास्तत्रासीना दिवौकसः	010a  
अमृतार्थे समागम्य तपोनियमसंस्थिताः	010c  
तत्र नारायणो देवो ब्रह्माणमिदमब्रवीत्	011a  
चिन्तयत्सु सुरेष्वेवं मन्त्रयत्सु च सर्वशः	011c  
देवैरसुरसङ्घैश्च मथ्यतां कलशोदधिः	012a  
भविष्यत्यमृतं तत्र मथ्यमाने महोदधौ	012c  
सर्वौषधीः समावाप्य सर्वरत्नानि चैव हि	013a  
मन्थध्वमुदधिं देवा वेत्स्यध्वममृतं ततः	013c  
