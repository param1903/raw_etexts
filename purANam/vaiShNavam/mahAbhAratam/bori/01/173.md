001    अर्जुन उवाच
राज्ञा कल्माषपादेन गुरौ ब्रह्मविदां वरे	001a  
कारणं किं पुरस्कृत्य भार्या वै सन्नियोजिता	001c  
जानता च परं धर्मं लोक्यं तेन महात्मना	002a  
अगम्यागमनं कस्माद्वसिष्ठेन महात्मना	002c  
कृतं तेन पुरा सर्वं वक्तुमर्हसि पृच्छतः	002e  
003    गन्धर्व उवाच
धनञ्जय निबोधेदं यन्मां त्वं परिपृच्छसि	003a  
वसिष्ठं प्रति दुर्धर्षं तथामित्रसहं नृपम्	003c  
कथितं ते मया पूर्वं यथा शप्तः स पार्थिवः	004a  
शक्तिना भरतश्रेष्ठ वासिष्ठेन महात्मना	004c  
स तु शापवशं प्राप्तः क्रोधपर्याकुलेक्षणः	005a  
निर्जगाम पुराद्राजा सहदारः परन्तपः	005c  
अरण्यं निर्जनं गत्वा सदारः परिचक्रमे	006a  
नानामृगगणाकीर्णं नानासत्त्वसमाकुलम्	006c  
नानागुल्मलताच्छन्नं नानाद्रुमसमावृतम्	007a  
अरण्यं घोरसन्नादं शापग्रस्तः परिभ्रमन्	007c  
स कदाचित्क्षुधाविष्टो मृगयन्भक्षमात्मनः	008a  
ददर्श सुपरिक्लिष्टः कस्मिंश्चिद्वननिर्झरे	008c  
ब्राह्मणीं ब्राह्मणं चैव मैथुनायोपसङ्गतौ	008e  
तौ समीक्ष्य तु वित्रस्तावकृतार्थौ प्रधावितौ	009a  
तयोश्च द्रवतोर्विप्रं जगृहे नृपतिर्बलात्	009c  
दृष्ट्वा गृहीतं भर्तारमथ ब्राह्मण्यभाषत	010a  
शृणु राजन्वचो मह्यं यत्त्वां वक्ष्यामि सुव्रत	010c  
आदित्यवंशप्रभवस्त्वं हि लोकपरिश्रुतः	011a  
अप्रमत्तः स्थितो धर्मे गुरुशुश्रूषणे रतः	011c  
शापं प्राप्तोऽसि दुर्धर्ष न पापं कर्तुमर्हसि	012a  
ऋतुकाले तु सम्प्राप्ते भर्त्रास्म्यद्य समागता	012c  
अकृतार्था ह्यहं भर्त्रा प्रसवार्थश्च मे महान्	013a  
प्रसीद नृपतिश्रेष्ठ भर्ता मेऽयं विसृज्यताम्	013c  
एवं विक्रोशमानायास्तस्याः स सुनृशंसकृत्	014a  
भर्तारं भक्षयामास व्याघ्रो मृगमिवेप्सितम्	014c  
तस्याः क्रोधाभिभूताया यदश्रु न्यपतद्भुवि	015a  
सोऽग्निः समभवद्दीप्तस्तं च देशं व्यदीपयत्	015c  
ततः सा शोकसन्तप्ता भर्तृव्यसनदुःखिता	016a  
कल्माषपादं राजर्षिमशपद्ब्राह्मणी रुषा	016c  
यस्मान्ममाकृतार्थायास्त्वया क्षुद्र नृशंसवत्	017a  
प्रेक्षन्त्या भक्षितो मेऽद्य प्रभुर्भर्ता महायशाः	017c  
तस्मात्त्वमपि दुर्बुद्धे मच्छापपरिविक्षतः	018a  
पत्नीमृतावनुप्राप्य सद्यस्त्यक्ष्यसि जीवितम्	018c  
यस्य चर्षेर्वसिष्ठस्य त्वया पुत्रा विनाशिताः	019a  
तेन सङ्गम्य ते भार्या तनयं जनयिष्यति	019c  
स ते वंशकरः पुत्रो भविष्यति नृपाधम	019e  
एवं शप्त्वा तु राजानं सा तमाङ्गिरसी शुभा	020a  
तस्यैव सन्निधौ दीप्तं प्रविवेश हुताशनम्	020c  
वसिष्ठश्च महाभागः सर्वमेतदपश्यत	021a  
ज्ञानयोगेन महता तपसा च परन्तप	021c  
मुक्तशापश्च राजर्षिः कालेन महता ततः	022a  
ऋतुकालेऽभिपतितो मदयन्त्या निवारितः	022c  
न हि सस्मार नृपतिस्तं शापं शापमोहितः	023a  
देव्याः सोऽथ वचः श्रुत्वा स तस्या नृपसत्तमः	023c  
तं च शापमनुस्मृत्य पर्यतप्यद्भृशं तदा	023e  
एतस्मात्कारणाद्राजा वसिष्ठं सन्न्ययोजयत्	024a  
स्वदारे भरतश्रेष्ठ शापदोषसमन्वितः	024c  
