001    वैशम्पायन उवाच
कुन्तीपुत्रेषु जातेषु धृतराष्ट्रात्मजेषु च	001a  
मद्रराजसुता पाण्डुं रहो वचनमब्रवीत्	001c  
न मेऽस्ति त्वयि सन्तापो विगुणेऽपि परन्तप	002a  
नावरत्वे वरार्हायाः स्थित्वा चानघ नित्यदा	002c  
गान्धार्याश्चैव नृपते जातं पुत्रशतं तथा	003a  
श्रुत्वा न मे तथा दुःखमभवत्कुरुनन्दन	003c  
इदं तु मे महद्दुःखं तुल्यतायामपुत्रता	004a  
दिष्ट्या त्विदानीं भर्तुर्मे कुन्त्यामप्यस्ति सन्ततिः	004c  
यदि त्वपत्यसन्तानं कुन्तिराजसुता मयि	005a  
कुर्यादनुग्रहो मे स्यात्तव चापि हितं भवेत्	005c  
स्तम्भो हि मे सपत्नीत्वाद्वक्तुं कुन्तिसुतां प्रति	006a  
यदि तु त्वं प्रसन्नो मे स्वयमेनां प्रचोदय	006c  
007    पाण्डुरुवाच
ममाप्येष सदा माद्रि हृद्यर्थः परिवर्तते	007a  
न तु त्वां प्रसहे वक्तुमिष्टानिष्टविवक्षया	007c  
तव त्विदं मतं ज्ञात्वा प्रयतिष्याम्यतः परम्	008a  
मन्ये ध्रुवं मयोक्ता सा वचो मे प्रतिपत्स्यते	008c  
009    वैशम्पायन उवाच
ततः कुन्तीं पुनः पाण्डुर्विविक्त इदमब्रवीत्	009a  
कुलस्य मम सन्तानं लोकस्य च कुरु प्रियम्	009c  
मम चापिण्डनाशाय पूर्वेषामपि चात्मनः	010a  
मत्प्रियार्थं च कल्याणि कुरु कल्याणमुत्तमम्	010c  
यशसोऽर्थाय चैव त्वं कुरु कर्म सुदुष्करम्	011a  
प्राप्याधिपत्यमिन्द्रेण यज्ञैरिष्टं यशोर्थिना	011c  
तथा मन्त्रविदो विप्रास्तपस्तप्त्वा सुदुष्करम्	012a  
गुरूनभ्युपगच्छन्ति यशसोऽर्थाय भामिनि	012c  
तथा राजर्षयः सर्वे ब्राह्मणाश्च तपोधनाः	013a  
चक्रुरुच्चावचं कर्म यशसोऽर्थाय दुष्करम्	013c  
सा त्वं माद्रीं प्लवेनेव तारयेमामनिन्दिते	014a  
अपत्यसंविभागेन परां कीर्तिमवाप्नुहि	014c  
एवमुक्ताब्रवीन्माद्रीं सकृच्चिन्तय दैवतम्	015a  
तस्मात्ते भवितापत्यमनुरूपमसंशयम्	015c  
ततो माद्री विचार्यैव जगाम मनसाश्विनौ	016a  
तावागम्य सुतौ तस्यां जनयामासतुर्यमौ	016c  
नकुलं सहदेवं च रूपेणाप्रतिमौ भुवि	017a  
तथैव तावपि यमौ वागुवाचाशरीरिणी	017c  
रूपसत्त्वगुणोपेतावेतावन्याञ्जनानति	018a  
भासतस्तेजसात्यर्थं रूपद्रविणसम्पदा	018c  
नामानि चक्रिरे तेषां शतशृङ्गनिवासिनः	019a  
भक्त्या च कर्मणा चैव तथाशीर्भिर्विशां पते	019c  
ज्येष्ठं युधिष्ठिरेत्याहुर्भीमसेनेति मध्यमम्	020a  
अर्जुनेति तृतीयं च कुन्तीपुत्रानकल्पयन्	020c  
पूर्वजं नकुलेत्येवं सहदेवेति चापरम्	021a  
माद्रीपुत्रावकथयंस्ते विप्राः प्रीतमानसाः	021c  
अनुसंवत्सरं जाता अपि ते कुरुसत्तमाः	021e  
कुन्तीमथ पुनः पाण्डुर्माद्र्यर्थे समचोदयत्	022a  
तमुवाच पृथा राजन्रहस्युक्ता सती सदा	022c  
उक्ता सकृद्द्वन्द्वमेषा लेभे तेनास्मि वञ्चिता	023a  
बिभेम्यस्याः परिभवान्नारीणां गतिरीदृशी	023c  
नाज्ञासिषमहं मूढा द्वन्द्वाह्वाने फलद्वयम्	024a  
तस्मान्नाहं नियोक्तव्या त्वयैषोऽस्तु वरो मम	024c  
एवं पाण्डोः सुताः पञ्च देवदत्ता महाबलाः	025a  
सम्भूताः कीर्तिमन्तस्ते कुरुवंशविवर्धनाः	025c  
शुभलक्षणसम्पन्नाः सोमवत्प्रियदर्शनाः	026a  
सिंहदर्पा महेष्वासाः सिंहविक्रान्तगामिनः	026c  
सिंहग्रीवा मनुष्येन्द्रा ववृधुर्देवविक्रमाः	026e  
विवर्धमानास्ते तत्र पुण्ये हैमवते गिरौ	027a  
विस्मयं जनयामासुर्महर्षीणां समेयुषाम्	027c  
ते च पञ्च शतं चैव कुरुवंशविवर्धनाः	028a  
सर्वे ववृधुरल्पेन कालेनाप्स्विव नीरजाः	028c  
