द्रुपद उवाच	001  
एवमेतन्महाप्राज्ञ यथात्थ विदुराद्य माम्	001a  
ममापि परमो हर्षः सम्बन्धेऽस्मिन्कृते विभो	001c  
गमनं चापि युक्तं स्याद्गृहमेषां महात्मनाम्	002a  
न तु तावन्मया युक्तमेतद्वक्तुं स्वयं गिरा	002c  
यदा तु मन्यते वीरः कुन्तीपुत्रो युधिष्ठिरः	003a  
भीमसेनार्जुनौ चैव यमौ च पुरुषर्षभौ	003c  
रामकृष्णौ च धर्मज्ञौ तदा गच्छन्तु पाण्डवाः	004a  
एतौ हि पुरुषव्याघ्रावेषां प्रियहिते रतौ	004c  
युधिष्ठिर उवाच	005  
परवन्तो वयं राजंस्त्वयि सर्वे सहानुगाः	005a  
यथा वक्ष्यसि नः प्रीत्या करिष्यामस्तथा वयम्	005c  
वैशम्पायन उवाच	006  
ततोऽब्रवीद्वासुदेवो गमनं मम रोचते	006a  
यथा वा मन्यते राजा द्रुपदः सर्वधर्मवित्	006c  
द्रुपद उवाच	007  
यथैव मन्यते वीरो दाशार्हः पुरुषोत्तमः	007a  
प्राप्तकालं महाबाहुः सा बुद्धिर्निश्चिता मम	007c  
यथैव हि महाभागाः कौन्तेया मम साम्प्रतम्	008a  
तथैव वासुदेवस्य पाण्डुपुत्रा न संशयः	008c  
न तद्ध्यायति कौन्तेयो धर्मपुत्रो युधिष्ठिरः	009a  
यदेषां पुरुषव्याघ्रः श्रेयो ध्यायति केशवः	009c  
वैशम्पायन उवाच	010  
ततस्ते समनुज्ञाता द्रुपदेन महात्मना	010a  
पाण्डवाश्चैव कृष्णश्च विदुरश्च महामतिः	010c  
आदाय द्रौपदीं कृष्णां कुन्तीं चैव यशस्विनीम्	011a  
सविहारं सुखं जग्मुर्नगरं नागसाह्वयम्	011c  
श्रुत्वा चोपस्थितान्वीरान्धृतराष्ट्रोऽपि कौरवः	012a  
प्रतिग्रहाय पाण्डूनां प्रेषयामास कौरवान्	012c  
विकर्णं च महेष्वासं चित्रसेनं च भारत	013a  
द्रोणं च परमेष्वासं गौतमं कृपमेव च	013c  
तैस्ते परिवृता वीराः शोभमाना महारथाः	014a  
नगरं हास्तिनपुरं शनैः प्रविविशुस्तदा	014c  
कौतूहलेन नगरं दीर्यमाणमिवाभवत्	015a  
यत्र ते पुरुषव्याघ्राः शोकदुःखविनाशनाः	015c  
तत उच्चावचा वाचः प्रियाः प्रियचिकीर्षुभिः	016a  
उदीरिता अशृण्वंस्ते पाण्डवा हृदयङ्गमाः	016c  
अयं स पुरुषव्याघ्रः पुनरायाति धर्मवित्	017a  
यो नः स्वानिव दायादान्धर्मेण परिरक्षति	017c  
अद्य पाण्डुर्महाराजो वनादिव वनप्रियः	018a  
आगतः प्रियमस्माकं चिकीर्षुर्नात्र संशयः	018c  
किं नु नाद्य कृतं तावत्सर्वेषां नः परं प्रियम्	019a  
यन्नः कुन्तीसुता वीरा भर्तारः पुनरागताः	019c  
यदि दत्तं यदि हुतं विद्यते यदि नस्तपः	020a  
तेन तिष्ठन्तु नगरे पाण्डवाः शरदां शतम्	020c  
ततस्ते धृतराष्ट्रस्य भीष्मस्य च महात्मनः	021a  
अन्येषां च तदर्हाणां चक्रुः पादाभिवन्दनम्	021c  
कृत्वा तु कुशलप्रश्नं सर्वेण नगरेण ते	022a  
समाविशन्त वेश्मानि धृतराष्ट्रस्य शासनात्	022c  
विश्रान्तास्ते महात्मानः कञ्चित्कालं महाबलाः	023a  
आहूता धृतराष्ट्रेण राज्ञा शान्तनवेन च	023c  
धृतराष्ट्र उवाच	024  
भ्रातृभिः सह कौन्तेय निबोधेदं वचो मम	024a  
पुनर्वो विग्रहो मा भूत्खाण्डवप्रस्थमाविश	024c  
न च वो वसतस्तत्र कश्चिच्छक्तः प्रबाधितुम्	025a  
संरक्ष्यमाणान्पार्थेन त्रिदशानिव वज्रिणा	025c  
अर्धं राज्यस्य सम्प्राप्य खाण्डवप्रस्थमाविश	025e  
वैशम्पायन उवाच	026  
प्रतिगृह्य तु तद्वाक्यं नृपं सर्वे प्रणम्य च	026a  
प्रतस्थिरे ततो घोरं वनं तन्मनुजर्षभाः	026c  
अर्धं राज्यस्य सम्प्राप्य खाण्डवप्रस्थमाविशन्	026e  
ततस्ते पाण्डवास्तत्र गत्वा कृष्णपुरोगमाः	027a  
मण्डयां चक्रिरे तद्वै पुरं स्वर्गवदच्युताः	027c  
ततः पुण्ये शिवे देशे शान्तिं कृत्वा महारथाः	028a  
नगरं मापयामासुर्द्वैपायनपुरोगमाः	028c  
सागरप्रतिरूपाभिः परिखाभिरलङ्कृतम्	029a  
प्राकारेण च सम्पन्नं दिवमावृत्य तिष्ठता	029c  
पाण्डुराभ्रप्रकाशेन हिमराशिनिभेन च	030a  
शुशुभे तत्पुरश्रेष्ठं नागैर्भोगवती यथा	030c  
द्विपक्षगरुडप्रख्यैर्द्वारैर्घोरप्रदर्शनैः	031a  
गुप्तमभ्रचयप्रख्यैर्गोपुरैर्मन्दरोपमैः	031c  
विविधैरतिनिर्विद्धैः शस्त्रोपेतैः सुसंवृतैः	032a  
शक्तिभिश्चावृतं तद्धि द्विजिह्वैरिव पन्नगैः	032c  
तल्पैश्चाभ्यासिकैर्युक्तं शुशुभे योधरक्षितम्	032e  
तीक्ष्णाङ्कुशशतघ्नीभिर्यन्त्रजालैश्च शोभितम्	033a  
आयसैश्च महाचक्रैः शुशुभे तत्पुरोत्तमम्	033c  
सुविभक्तमहारथ्यं देवताबाधवर्जितम्	034a  
विरोचमानं विविधैः पाण्डुरैर्भवनोत्तमैः	034c  
तत्त्रिविष्टपसङ्काशमिन्द्रप्रस्थं व्यरोचत	035a  
मेघवृन्दमिवाकाशे वृद्धं विद्युत्समावृतम्	035c  
तत्र रम्ये शुभे देशे कौरव्यस्य निवेशनम्	036a  
शुशुभे धनसम्पूर्णं धनाध्यक्षक्षयोपमम्	036c  
तत्रागच्छन्द्विजा राजन्सर्ववेदविदां वराः	037a  
निवासं रोचयन्ति स्म सर्वभाषाविदस्तथा	037c  
वणिजश्चाभ्ययुस्तत्र देशे दिग्भ्यो धनार्थिनः	038a  
सर्वशिल्पविदश्चैव वासायाभ्यागमंस्तदा	038c  
उद्यानानि च रम्याणि नगरस्य समन्ततः	039a  
आम्रैराम्रातकैर्नीपैरशोकैश्चम्पकैस्तथा	039c  
पुन्नागैर्नागपुष्पैश्च लकुचैः पनसैस्तथा	040a  
शालतालकदम्बैश्च बकुलैश्च सकेतकैः	040c  
मनोहरैः पुष्पितैश्च फलभारावनामितैः	041a  
प्राचीनामलकैर्लोध्रैरङ्कोलैश्च सुपुष्पितैः	041c  
जम्बूभिः पाटलाभिश्च कुब्जकैरतिमुक्तकैः	042a  
करवीरैः पारिजातैरन्यैश्च विविधैर्द्रुमैः	042c  
नित्यपुष्पफलोपेतैर्नानाद्विजगणायुतम्	043a  
मत्तबर्हिणसङ्घुष्टं कोकिलैश्च सदामदैः	043c  
गृहैरादर्शविमलैर्विविधैश्च लतागृहैः	044a  
मनोहरैश्चित्रगृहैस्तथा जगतिपर्वतैः	044c  
वापीभिर्विविधाभिश्च पूर्णाभिः परमाम्भसा	044e  
सरोभिरतिरम्यैश्च पद्मोत्पलसुगन्धिभिः	045a  
हंसकारण्डवयुतैश्चक्रवाकोपशोभितैः	045c  
रम्याश्च विविधास्तत्र पुष्करिण्यो वनावृताः	046a  
तडागानि च रम्याणि बृहन्ति च महान्ति च	046c  
तेषां पुण्यजनोपेतं राष्ट्रमावसतां महत्	047a  
पाण्डवानां महाराज शश्वत्प्रीतिरवर्धत	047c  
तत्र भीष्मेण राज्ञा च धर्मप्रणयने कृते	048a  
पाण्डवाः समपद्यन्त खाण्डवप्रस्थवासिनः	048c  
पञ्चभिस्तैर्महेष्वासैरिन्द्रकल्पैः समन्वितम्	049a  
शुशुभे तत्पुरश्रेष्ठं नागैर्भोगवती यथा	049c  
तान्निवेश्य ततो वीरो रामेण सह केशवः	050a  
ययौ द्वारवतीं राजन्पाण्डवानुमते तदा	050c  
