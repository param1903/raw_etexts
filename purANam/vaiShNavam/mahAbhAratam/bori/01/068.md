वैशम्पायन उवाच	001  
प्रतिज्ञाय तु दुःषन्ते प्रतियाते शकुन्तला	001a  
गर्भं सुषाव वामोरुः कुमारममितौजसम्	001c  
त्रिषु वर्षेषु पूर्णेषु दिप्तानलसमद्युतिम्	002a  
रूपौदार्यगुणोपेतं दौःषन्तिं जनमेजय	002c  
जातकर्मादिसंस्कारं कण्वः पुण्यकृतां वरः	003a  
तस्याथ कारयामास वर्धमानस्य धीमतः	003c  
दन्तैः शुक्लैः शिखरिभिः सिंहसंहननो युवा	004a  
चक्राङ्कितकरः श्रीमान्महामूर्धा महाबलः	004c  
कुमारो देवगर्भाभः स तत्राशु व्यवर्धत	004e  
षड्वर्ष एव बालः स कण्वाश्रमपदं प्रति	005a  
व्याघ्रान्सिंहान्वराहांश्च गजांश्च महिषांस्तथा	005c  
बद्ध्वा वृक्षेषु बलवानाश्रमस्य समन्ततः	006a  
आरोहन्दमयंश्चैव क्रीडंश्च परिधावति	006c  
ततोऽस्य नाम चक्रुस्ते कण्वाश्रमनिवासिनः	007a  
अस्त्वयं सर्वदमनः सर्वं हि दमयत्ययम्	007c  
स सर्वदमनो नाम कुमारः समपद्यत	008a  
विक्रमेणौजसा चैव बलेन च समन्वितः	008c  
तं कुमारमृषिर्दृष्ट्वा कर्म चास्यातिमानुषम्	009a  
समयो यौवराज्यायेत्यब्रवीच्च शकुन्तलाम्	009c  
तस्य तद्बलमाज्ञाय कण्वः शिष्यानुवाच ह	010a  
शकुन्तलामिमां शीघ्रं सहपुत्रामितोऽऽश्रमात्	010c  
भर्त्रे प्रापयताद्यैव सर्वलक्षणपूजिताम्	010e  
नारीणां चिरवासो हि बान्धवेषु न रोचते	011a  
कीर्तिचारित्रधर्मघ्नस्तस्मान्नयत माचिरम्	011c  
तथेत्युक्त्वा तु ते सर्वे प्रातिष्ठन्तामितौजसः	012a  
शकुन्तलां पुरस्कृत्य सपुत्रां गजसाह्वयम्	012c  
गृहीत्वामरगर्भाभं पुत्रं कमललोचनम्	013a  
आजगाम ततः शुभ्रा दुःषन्तविदिताद्वनात्	013c  
अभिसृत्य च राजानं विदिता सा प्रवेशिता	014a  
सह तेनैव पुत्रेण तरुणादित्यवर्चसा	014c  
पूजयित्वा यथान्यायमब्रवीत्तं शकुन्तला	015a  
अयं पुत्रस्त्वया राजन्यौवराज्येऽभिषिच्यताम्	015c  
त्वया ह्ययं सुतो राजन्मय्युत्पन्नः सुरोपमः	016a  
यथासमयमेतस्मिन्वर्तस्व पुरुषोत्तम	016c  
यथा समागमे पूर्वं कृतः स समयस्त्वया	017a  
तं स्मरस्व महाभाग कण्वाश्रमपदं प्रति	017c  
सोऽथ श्रुत्वैव तद्वाक्यं तस्या राजा स्मरन्नपि	018a  
अब्रवीन्न स्मरामीति कस्य त्वं दुष्टतापसि	018c  
धर्मकामार्थसम्बन्धं न स्मरामि त्वया सह	019a  
गच्छ वा तिष्ठ वा कामं यद्वापीच्छसि तत्कुरु	019c  
सैवमुक्ता वरारोहा व्रीडितेव मनस्विनी	020a  
विसञ्ज्ञेव च दुःखेन तस्थौ स्थाणुरिवाचला	020c  
संरम्भामर्षताम्राक्षी स्फुरमाणोष्ठसम्पुटा	021a  
कटाक्षैर्निर्दहन्तीव तिर्यग्राजानमैक्षत	021c  
आकारं गूहमाना च मन्युनाभिसमीरिता	022a  
तपसा सम्भृतं तेजो धारयामास वै तदा	022c  
सा मुहूर्तमिव ध्यात्वा दुःखामर्षसमन्विता	023a  
भर्तारमभिसम्प्रेक्ष्य क्रुद्धा वचनमब्रवीत्	023c  
जानन्नपि महाराज कस्मादेवं प्रभाषसे	024a  
न जानामीति निःसङ्गं यथान्यः प्राकृतस्तथा	024c  
अत्र ते हृदयं वेद सत्यस्यैवानृतस्य च	025a  
कल्याण बत साक्षी त्वं मात्मानमवमन्यथाः	025c  
योऽन्यथा सन्तमात्मानमन्यथा प्रतिपद्यते	026a  
किं तेन न कृतं पापं चोरेणात्मापहारिणा	026c  
एकोऽहमस्मीति च मन्यसे त्वं; न हृच्छयं वेत्सि मुनिं पुराणम्	027a  
यो वेदिता कर्मणः पापकस्य; तस्यान्तिके त्वं वृजिनं करोषि	027c  
मन्यते पापकं कृत्वा न कश्चिद्वेत्ति मामिति	028a  
विदन्ति चैनं देवाश्च स्वश्चैवान्तरपूरुषः	028c  
आदित्यचन्द्रावनिलानलौ च; द्यौर्भूमिरापो हृदयं यमश्च	029a  
अहश्च रात्रिश्च उभे च सन्ध्ये; धर्मश्च जानाति नरस्य वृत्तम्	029c  
यमो वैवस्वतस्तस्य निर्यातयति दुष्कृतम्	030a  
हृदि स्थितः कर्मसाक्षी क्षेत्रज्ञो यस्य तुष्यति	030c  
न तु तुष्यति यस्यैष पुरुषस्य दुरात्मनः	031a  
तं यमः पापकर्माणं निर्यातयति दुष्कृतम्	031c  
अवमन्यात्मनात्मानमन्यथा प्रतिपद्यते	032a  
देवा न तस्य श्रेयांसो यस्यात्मापि न कारणम्	032c  
स्वयं प्राप्तेति मामेवं मावमंस्थाः पतिव्रताम्	033a  
अर्घ्यार्हां नार्चयसि मां स्वयं भार्यामुपस्थिताम्	033c  
किमर्थं मां प्राकृतवदुपप्रेक्षसि संसदि	034a  
न खल्वहमिदं शून्ये रौमि किं न शृणोषि मे	034c  
यदि मे याचमानाया वचनं न करिष्यसि	035a  
दुःषन्त शतधा मूर्धा ततस्तेऽद्य फलिष्यति	035c  
भार्यां पतिः सम्प्रविश्य स यस्माज्जायते पुनः	036a  
जायाया इति जायात्वं पुराणाः कवयो विदुः	036c  
यदागमवतः पुंसस्तदपत्यं प्रजायते	037a  
तत्तारयति सन्तत्या पूर्वप्रेतान्पितामहान्	037c  
पुन्नाम्नो नरकाद्यस्मात्पितरं त्रायते सुतः	038a  
तस्मात्पुत्र इति प्रोक्तः स्वयमेव स्वयम्भुवा	038c  
सा भार्या या गृहे दक्षा सा भार्या या प्रजावती	039a  
सा भार्या या पतिप्राणा सा भार्या या पतिव्रता	039c  
अर्धं भार्या मनुष्यस्य भार्या श्रेष्ठतमः सखा	040a  
भार्या मूलं त्रिवर्गस्य भार्या मित्रं मरिष्यतः	040c  
भार्यावन्तः क्रियावन्तः सभार्या गृहमेधिनः	041a  
भार्यावन्तः प्रमोदन्ते भार्यावन्तः श्रियान्विताः	041c  
सखायः प्रविविक्तेषु भवन्त्येताः प्रियंवदाः	042a  
पितरो धर्मकार्येषु भवन्त्यार्तस्य मातरः	042c  
कान्तारेष्वपि विश्रामो नरस्याध्वनिकस्य वै	043a  
यः सदारः स विश्वास्यस्तस्माद्दाराः परा गतिः	043c  
संसरन्तमपि प्रेतं विषमेष्वेकपातिनम्	044a  
भार्यैवान्वेति भर्तारं सततं या पतिव्रता	044c  
प्रथमं संस्थिता भार्या पतिं प्रेत्य प्रतीक्षते	045a  
पूर्वं मृतं च भर्तारं पश्चात्साध्व्यनुगच्छति	045c  
एतस्मात्कारणाद्राजन्पाणिग्रहणमिष्यते	046a  
यदाप्नोति पतिर्भार्यामिह लोके परत्र च	046c  
आत्मात्मनैव जनितः पुत्र इत्युच्यते बुधैः	047a  
तस्माद्भार्यां नरः पश्येन्मातृवत्पुत्रमातरम्	047c  
भार्यायां जनितं पुत्रमादर्शे स्वमिवाननम्	048a  
ह्लादते जनिता प्रेष्क्य स्वर्गं प्राप्येव पुण्यकृत्	048c  
दह्यमाना मनोदुःखैर्व्याधिभिश्चातुरा नराः	049a  
ह्लादन्ते स्वेषु दारेषु घर्मार्ताः सलिलेष्विव	049c  
सुसंरब्धोऽपि रामाणां न ब्रूयादप्रियं बुधः	050a  
रतिं प्रीतिं च धर्मं च तास्वायत्तमवेक्ष्य च	050c  
आत्मनो जन्मनः क्षेत्रं पुण्यं रामाः सनातनम्	051a  
ऋषीणामपि का शक्तिः स्रष्टुं रामामृते प्रजाः	051c  
परिपत्य यदा सूनुर्धरणीरेणुगुण्ठितः	052a  
पितुराश्लिष्यतेऽङ्गानि किमिवास्त्यधिकं ततः	052c  
स त्वं स्वयमनुप्राप्तं साभिलाषमिमं सुतम्	053a  
प्रेक्षमाणं च काक्षेण किमर्थमवमन्यसे	053c  
अण्डानि बिभ्रति स्वानि न भिन्दन्ति पिपीलिकाः	054a  
न भरेथाः कथं नु त्वं धर्मज्ञः सन्स्वमात्मजम्	054c  
न वाससां न रामाणां नापां स्पर्शस्तथा सुखः	055a  
शिशोरालिङ्ग्यमानस्य स्पर्शः सूनोर्यथा सुखः	055c  
ब्राह्मणो द्विपदां श्रेष्ठो गौर्वरिष्ठा चतुष्पदाम्	056a  
गुरुर्गरीयसां श्रेष्ठः पुत्रः स्पर्शवतां वरः	056c  
स्पृशतु त्वां समाश्लिष्य पुत्रोऽयं प्रियदर्शनः	057a  
पुत्रस्पर्शात्सुखतरः स्पर्शो लोके न विद्यते	057c  
त्रिषु वर्षेषु पूर्णेषु प्रजाताहमरिन्दम	058a  
इमं कुमारं राजेन्द्र तव शोकप्रणाशनम्	058c  
आहर्ता वाजिमेधस्य शतसङ्ख्यस्य पौरव	059a  
इति वागन्तरिक्षे मां सूतकेऽभ्यवदत्पुरा	059c  
ननु नामाङ्कमारोप्य स्नेहाद्ग्रामान्तरं गताः	060a  
मूर्ध्नि पुत्रानुपाघ्राय प्रतिनन्दन्ति मानवाः	060c  
वेदेष्वपि वदन्तीमं मन्त्रवादं द्विजातयः	061a  
जातकर्मणि पुत्राणां तवापि विदितं तथा	061c  
अङ्गादङ्गात्सम्भवसि हृदयादभिजायसे	062a  
आत्मा वै पुत्रनामासि स जीव शरदः शतम्	062c  
पोषो हि त्वदधीनो मे सन्तानमपि चाक्षयम्	063a  
तस्मात्त्वं जीव मे वत्स सुसुखी शरदां शतम्	063c  
त्वदङ्गेभ्यः प्रसूतोऽयं पुरुषात्पुरुषोऽपरः	064a  
सरसीवामलेऽऽत्मानं द्वितीयं पश्य मे सुतम्	064c  
यथा ह्याहवनीयोऽग्निर्गार्हपत्यात्प्रणीयते	065a  
तथा त्वत्तः प्रसूतोऽयं त्वमेकः सन्द्विधा कृतः	065c  
मृगापकृष्टेन हि ते मृगयां परिधावता	066a  
अहमासादिता राजन्कुमारी पितुराश्रमे	066c  
उर्वशी पूर्वचित्तिश्च सहजन्या च मेनका	067a  
विश्वाची च घृताची च षडेवाप्सरसां वराः	067c  
तासां मां मेनका नाम ब्रह्मयोनिर्वराप्सराः	068a  
दिवः सम्प्राप्य जगतीं विश्वामित्रादजीजनत्	068c  
सा मां हिमवतः पृष्ठे सुषुवे मेनकाप्सराः	069a  
अवकीर्य च मां याता परात्मजमिवासती	069c  
किं नु कर्माशुभं पूर्वं कृतवत्यस्मि जन्मनि	070a  
यदहं बान्धवैस्त्यक्ता बाल्ये सम्प्रति च त्वया	070c  
कामं त्वया परित्यक्ता गमिष्याम्यहमाश्रमम्	071a  
इमं तु बालं सन्त्यक्तुं नार्हस्यात्मजमात्मना	071c  
072    दुःषन्त उवाच
न पुत्रमभिजानामि त्वयि जातं शकुन्तले	072a  
असत्यवचना नार्यः कस्ते श्रद्धास्यते वचः	072c  
मेनका निरनुक्रोशा बन्धकी जननी तव	073a  
यया हिमवतः पृष्ठे निर्माल्येव प्रवेरिता	073c  
स चापि निरनुक्रोशः क्षत्रयोनिः पिता तव	074a  
विश्वामित्रो ब्राह्मणत्वे लुब्धः कामपरायणः	074c  
मेनकाप्सरसां श्रेष्ठा महर्षीणां च ते पिता	075a  
तयोरपत्यं कस्मात्त्वं पुंश्चलीवाभिधास्यसि	075c  
अश्रद्धेयमिदं वाक्यं कथयन्ती न लज्जसे	076a  
विशेषतो मत्सकाशे दुष्टतापसि गम्यताम्	076c  
क्व महर्षिः सदैवोग्रः साप्सरा क्व च मेनका	077a  
क्व च त्वमेवं कृपणा तापसीवेषधारिणी	077c  
अतिकायश्च पुत्रस्ते बालोऽपि बलवानयम्	078a  
कथमल्पेन कालेन शालस्कन्ध इवोद्गतः	078c  
सुनिकृष्टा च योनिस्ते पुंश्चली प्रतिभासि मे	079a  
यदृच्छया कामरागाज्जाता मेनकया ह्यसि	079c  
सर्वमेतत्परोक्षं मे यत्त्वं वदसि तापसि	080a  
नाहं त्वामभिजानामि यथेष्टं गम्यतां त्वया	080c  
