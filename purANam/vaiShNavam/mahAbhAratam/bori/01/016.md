सूत उवाच	001  
ततोऽभ्रशिखराकारैर्गिरिशृङ्गैरलङ्कृतम्	001a  
मन्दरं पर्वतवरं लताजालसमावृतम्	001c  
नानाविहगसङ्घुष्टं नानादंष्ट्रिसमाकुलम्	002a  
किन्नरैरप्सरोभिश्च देवैरपि च सेवितम्	002c  
एकादश सहस्राणि योजनानां समुच्छ्रितम्	003a  
अधो भूमेः सहस्रेषु तावत्स्वेव प्रतिष्ठितम्	003c  
तमुद्धर्तुं न शक्ता वै सर्वे देवगणास्तदा	004a  
विष्णुमासीनमभ्येत्य ब्रह्माणं चेदमब्रुवन्	004c  
भवन्तावत्र कुरुतां बुद्धिं नैःश्रेयसीं पराम्	005a  
मन्दरोद्धरणे यत्नः क्रियतां च हिताय नः	005c  
तथेति चाब्रवीद्विष्णुर्ब्रह्मणा सह भार्गव	006a  
ततोऽनन्तः समुत्थाय ब्रह्मणा परिचोदितः	006c  
नारायणेन चाप्युक्तस्तस्मिन्कर्मणि वीर्यवान्	006e  
अथ पर्वतराजानं तमनन्तो महाबलः	007a  
उज्जहार बलाद्ब्रह्मन्सवनं सवनौकसम्	007c  
ततस्तेन सुराः सार्धं समुद्रमुपतस्थिरे	008a  
तमूचुरमृतार्थाय निर्मथिष्यामहे जलम्	008c  
अपाम्पतिरथोवाच ममाप्यंशो भवेत्ततः	009a  
सोढास्मि विपुलं मर्दं मन्दरभ्रमणादिति	009c  
ऊचुश्च कूर्मराजानमकूपारं सुरासुराः	010a  
गिरेरधिष्ठानमस्य भवान्भवितुमर्हति	010c  
कूर्मेण तु तथेत्युक्त्वा पृष्ठमस्य समर्पितम्	011a  
तस्य शैलस्य चाग्रं वै यन्त्रेणेन्द्रोऽभ्यपीडयत्	011c  
मन्थानं मन्दरं कृत्वा तथा नेत्रं च वासुकिम्	012a  
देवा मथितुमारब्धाः समुद्रं निधिमम्भसाम्	012c  
अमृतार्थिनस्ततो ब्रह्मन्सहिता दैत्यदानवाः	012e  
एकमन्तमुपाश्लिष्टा नागराज्ञो महासुराः	013a  
विबुधाः सहिताः सर्वे यतः पुच्छं ततः स्थिताः	013c  
अनन्तो भगवान्देवो यतो नारायणस्ततः	014a  
शिर उद्यम्य नागस्य पुनः पुनरवाक्षिपत्	014c  
वासुकेरथ नागस्य सहसाक्षिप्यतः सुरैः	015a  
सधूमाः सार्चिषो वाता निष्पेतुरसकृन्मुखात्	015c  
ते धूमसङ्घाः सम्भूता मेघसङ्घाः सविद्युतः	016a  
अभ्यवर्षन्सुरगणाञ्छ्रमसन्तापकर्शितान्	016c  
तस्माच्च गिरिकूटाग्रात्प्रच्युताः पुष्पवृष्टयः	017a  
सुरासुरगणान्माल्यैः सर्वतः समवाकिरन्	017c  
बभूवात्र महाघोषो महामेघरवोपमः	018a  
उदधेर्मथ्यमानस्य मन्दरेण सुरासुरैः	018c  
तत्र नानाजलचरा विनिष्पिष्टा महाद्रिणा	019a  
विलयं समुपाजग्मुः शतशो लवणाम्भसि	019c  
वारुणानि च भूतानि विविधानि महीधरः	020a  
पातालतलवासीनि विलयं समुपानयत्	020c  
तस्मिंश्च भ्राम्यमाणेऽद्रौ सङ्घृष्यन्तः परस्परम्	021a  
न्यपतन्पतगोपेताः पर्वताग्रान्महाद्रुमाः	021c  
तेषां सङ्घर्षजश्चाग्निरर्चिर्भिः प्रज्वलन्मुहुः	022a  
विद्युद्भिरिव नीलाभ्रमावृणोन्मन्दरं गिरिम्	022c  
ददाह कुञ्जरांश्चैव सिंहांश्चैव विनिःसृतान्	023a  
विगतासूनि सर्वाणि सत्त्वानि विविधानि च	023c  
तमग्निममरश्रेष्ठः प्रदहन्तं ततस्ततः	024a  
वारिणा मेघजेनेन्द्रः शमयामास सर्वतः	024c  
ततो नानाविधास्तत्र सुस्रुवुः सागराम्भसि	025a  
महाद्रुमाणां निर्यासा बहवश्चौषधीरसाः	025c  
तेषाममृतवीर्याणां रसानां पयसैव च	026a  
अमरत्वं सुरा जग्मुः काञ्चनस्य च निःस्रवात्	026c  
अथ तस्य समुद्रस्य तज्जातमुदकं पयः	027a  
रसोत्तमैर्विमिश्रं च ततः क्षीरादभूद्घृतम्	027c  
ततो ब्रह्माणमासीनं देवा वरदमब्रुवन्	028a  
श्रान्ताः स्म सुभृशं ब्रह्मन्नोद्भवत्यमृतं च तत्	028c  
ऋते नारायणं देवं दैत्या नागोत्तमास्तथा	029a  
चिरारब्धमिदं चापि सागरस्यापि मन्थनम्	029c  
ततो नारायणं देवं ब्रह्मा वचनमब्रवीत्	030a  
विधत्स्वैषां बलं विष्णो भवानत्र परायणम्	030c  
विष्णुरुवाच	031   
बलं ददामि सर्वेषां कर्मैतद्ये समास्थिताः	031a  
क्षोभ्यतां कलशः सर्वैर्मन्दरः परिवर्त्यताम्	031c  
सूत उवाच	032  
 नारायणवचः श्रुत्वा बलिनस्ते महोदधेः	032a  
तत्पयः सहिता भूयश्चक्रिरे भृशमाकुलम्	032c  
ततः शतसहस्रांशुः समान इव सागरात्	033a  
प्रसन्नभाः समुत्पन्नः सोमः शीतांशुरुज्ज्वलः	033c  
श्रीरनन्तरमुत्पन्ना घृतात्पाण्डुरवासिनी	034a  
सुरा देवी समुत्पन्ना तुरगः पाण्डुरस्तथा	034c  
कौस्तुभश्च मणिर्दिव्य उत्पन्नोऽमृतसम्भवः	035a  
मरीचिविकचः श्रीमान्नारायणउरोगतः	035c  
श्रीः सुरा चैव सोमश्च तुरगश्च मनोजवः	036a  
यतो देवास्ततो जग्मुरादित्यपथमाश्रिताः	036c  
धन्वन्तरिस्ततो देवो वपुष्मानुदतिष्ठत	037a  
श्वेतं कमण्डलुं बिभ्रदमृतं यत्र तिष्ठति	037c  
एतदत्यद्भुतं दृष्ट्वा दानवानां समुत्थितः	038a  
अमृतार्थे महान्नादो ममेदमिति जल्पताम्	038c  
ततो नारायणो मायामास्थितो मोहिनीं प्रभुः	039a  
स्त्रीरूपमद्भुतं कृत्वा दानवानभिसंश्रितः	039c  
ततस्तदमृतं तस्यै ददुस्ते मूढचेतसः	040a  
स्त्रियै दानवदैतेयाः सर्वे तद्गतमानसाः	040c  
