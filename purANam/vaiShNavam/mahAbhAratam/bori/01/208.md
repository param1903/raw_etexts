वैशम्पायन उवाच	001  
ततः समुद्रे तीर्थानि दक्षिणे भरतर्षभः	001a  
अभ्यगच्छत्सुपुण्यानि शोभितानि तपस्विभिः	001c  
वर्जयन्ति स्म तीर्थानि पञ्च तत्र तु तापसाः	002a  
आचीर्णानि तु यान्यासन्पुरस्तात्तु तपस्विभिः	002c  
अगस्त्यतीर्थं सौभद्रं पौलोमं च सुपावनम्	003a  
कारन्धमं प्रसन्नं च हयमेधफलं च यत्	003c  
भारद्वाजस्य तीर्थं च पापप्रशमनं महत्	003e  
विविक्तान्युपलक्ष्याथ तानि तीर्थानि पाण्डवः	004a  
दृष्ट्वा च वर्ज्यमानानि मुनिभिर्धर्मबुद्धिभिः	004c  
तपस्विनस्ततोऽपृच्छत्प्राज्ञलिः कुरुनन्दनः	005a  
तीर्थानीमानि वर्ज्यन्ते किमर्थं ब्रह्मवादिभिः	005c  
तापसा ऊचुः	006  
ग्राहाः पञ्च वसन्त्येषु हरन्ति च तपोधनान्	006a  
अत एतानि वर्ज्यन्ते तीर्थानि कुरुनन्दन	006c  
वैशम्पायन उवाच	007  
तेषां श्रुत्वा महाबाहुर्वार्यमाणस्तपोधनैः	007a  
जगाम तानि तीर्थानि द्रष्टुं पुरुषसत्तमः	007c  
ततः सौभद्रमासाद्य महर्षेस्तीर्थमुत्तमम्	008a  
विगाह्य तरसा शूरः स्नानं चक्रे परन्तपः	008c  
अथ तं पुरुषव्याघ्रमन्तर्जलचरो महान्	009a  
निजग्राह जले ग्राहः कुन्तीपुत्रं धनञ्जयम्	009c  
स तमादाय कौन्तेयो विस्फुरन्तं जलेचरम्	010a  
उदतिष्ठन्महाबाहुर्बलेन बलिनां वरः	010c  
उत्कृष्ट एव तु ग्राहः सोऽर्जुनेन यशस्विना	011a  
बभूव नारी कल्याणी सर्वाभरणभूषिता	011c  
दीप्यमाना श्रिया राजन्दिव्यरूपा मनोरमा	011e  
तदद्भुतं महद्दृष्ट्वा कुन्तीपुत्रो धनञ्जयः	012a  
तां स्त्रियं परमप्रीत इदं वचनमब्रवीत्	012c  
का वै त्वमसि कल्याणि कुतो वासि जलेचरी	013a  
किमर्थं च महत्पापमिदं कृतवती पुरा	013c  
नार्युवाच	014  
अप्सरास्मि महाबाहो देवारण्यविचारिणी	014a  
इष्टा धनपतेर्नित्यं वर्गा नाम महाबल	014c  
मम सख्यश्चतस्रोऽन्याः सर्वाः कामगमाः शुभाः	015a  
ताभिः सार्धं प्रयातास्मि लोकपालनिवेशनम्	015c  
ततः पश्यामहे सर्वा ब्राह्मणं संशितव्रतम्	016a  
रूपवन्तमधीयानमेकमेकान्तचारिणम्	016c  
तस्य वै तपसा राजंस्तद्वनं तेजसावृतम्	017a  
आदित्य इव तं देशं कृत्स्नं स व्यवभासयत्	017c  
तस्य दृष्ट्वा तपस्तादृग्रूपं चाद्भुतदर्शनम्	018a  
अवतीर्णाः स्म तं देशं तपोविघ्नचिकीर्षया	018c  
अहं च सौरभेयी च समीची बुद्बुदा लता	019a  
यौगपद्येन तं विप्रमभ्यगच्छाम भारत	019c  
गायन्त्यो वै हसन्त्यश्च लोभयन्त्यश्च तं द्विजम्	020a  
स च नास्मासु कृतवान्मनो वीर कथञ्चन	020c  
नाकम्पत महातेजाः स्थितस्तपसि निर्मले	020e  
सोऽशपत्कुपितोऽस्मांस्तु ब्राह्मणः क्षत्रियर्षभ	021a  
ग्राहभूता जले यूयं चरिष्यध्वं शतं समाः	021c  
