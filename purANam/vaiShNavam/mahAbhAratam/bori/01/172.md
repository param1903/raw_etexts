001    गन्धर्व उवाच
एवमुक्तः स विप्रर्षिर्वसिष्ठेन महात्मना	001a  
न्ययच्छदात्मनः कोपं सर्वलोकपराभवात्	001c  
ईजे च स महातेजाः सर्ववेदविदां वरः	002a  
ऋषी राक्षससत्रेण शाक्तेयोऽथ पराशरः	002c  
ततो वृद्धांश्च बालांश्च राक्षसान्स महामुनिः	003a  
ददाह वितते यज्ञे शक्तेर्वधमनुस्मरन्	003c  
न हि तं वारयामास वसिष्ठो रक्षसां वधात्	004a  
द्वितीयामस्य मा भाङ्क्षं प्रतिज्ञामिति निश्चयात्	004c  
त्रयाणां पावकानां स सत्रे तस्मिन्महामुनिः	005a  
आसीत्पुरस्ताद्दीप्तानां चतुर्थ इव पावकः	005c  
तेन यज्ञेन शुभ्रेण हूयमानेन युक्तितः	006a  
तद्विदीपितमाकाशं सूर्येणेव घनात्यये	006c  
तं वसिष्ठादयः सर्वे मुनयस्तत्र मेनिरे	007a  
तेजसा दिवि दीप्यन्तं द्वितीयमिव भास्करम्	007c  
ततः परमदुष्प्रापमन्यैर्ऋषिरुदारधीः	008a  
समापिपयिषुः सत्रं तमत्रिः समुपागमत्	008c  
तथा पुलस्त्यः पुलहः क्रतुश्चैव महाक्रतुम्	009a  
उपाजग्मुरमित्रघ्न रक्षसां जीवितेप्सया	009c  
पुलस्त्यस्तु वधात्तेषां रक्षसां भरतर्षभ	010a  
उवाचेदं वचः पार्थ पराशरमरिन्दमम्	010c  
कच्चित्तातापविघ्नं ते कच्चिन्नन्दसि पुत्रक	011a  
अजानतामदोषाणां सर्वेषां रक्षसां वधात्	011c  
प्रजोच्छेदमिमं मह्यं सर्वं सोमपसत्तम	012a  
अधर्मिष्ठं वरिष्ठः सन्कुरुषे त्वं पराशर	012c  
राजा कल्माषपादश्च दिवमारोढुमिच्छति	012e  
ये च शक्त्यवराः पुत्रा वसिष्ठस्य महामुनेः	013a  
ते च सर्वे मुदा युक्ता मोदन्ते सहिताः सुरैः	013c  
सर्वमेतद्वसिष्ठस्य विदितं वै महामुने	013e  
रक्षसां च समुच्छेद एष तात तपस्विनाम्	014a  
निमित्तभूतस्त्वं चात्र क्रतौ वासिष्ठनन्दन	014c  
स सत्रं मुञ्च भद्रं ते समाप्तमिदमस्तु ते	014e  
एवमुक्तः पुलस्त्येन वसिष्ठेन च धीमता	015a  
तदा समापयामास सत्रं शाक्तिः पराशरः	015c  
सर्वराक्षससत्राय सम्भृतं पावकं मुनिः	016a  
उत्तरे हिमवत्पार्श्वे उत्ससर्ज महावने	016c  
स तत्राद्यापि रक्षांसि वृक्षानश्मान एव च	017a  
भक्षयन्दृश्यते वह्निः सदा पर्वणि पर्वणि	017c  
