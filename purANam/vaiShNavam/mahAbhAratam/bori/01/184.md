वैशम्पायन उवाच	001   
धृष्टद्युम्नस्तु पाञ्चाल्यः पृष्ठतः कुरुनन्दनौ	001a  
अन्वगच्छत्तदा यान्तौ भार्गवस्य निवेशनम्	001c  
सोऽज्ञायमानः पुरुषानवधाय समन्ततः	002a  
स्वयमारान्निविष्टोऽभूद्भार्गवस्य निवेशने	002c  
सायेऽथ भीमस्तु रिपुप्रमाथी जिष्णुर्यमौ चापि महानुभावौ	003a  
भैक्षं चरित्वा तु युधिष्ठिराय निवेदयाञ्चक्रुरदीनसत्त्वाः	003c  
ततस्तु कुन्ती द्रुपदात्मजां तामुवाच काले वचनं वदान्या	004a  
अतोऽग्रमादाय कुरुष्व भद्रे बलिं च विप्राय च देहि भिक्षाम्	004c  
ये चान्नमिच्छन्ति ददस्व तेभ्यः परिश्रिता ये परितो मनुष्याः	005a  
ततश्च शेषं प्रविभज्य शीघ्रमर्धं चतुर्णां मम चात्मनश्च	005c  
अर्धं च भीमाय ददाहि भद्रे य एष मत्तर्षभतुल्यरूपः	006a  
श्यामो युवा संहननोपपन्न एषो हि वीरो बहुभुक्सदैव	006c  
सा हृष्टरूपैव तु राजपुत्री तस्या वचः साध्वविशङ्कमाना	007a  
यथावदुक्तं प्रचकार साध्वी ते चापि सर्वेऽभ्यवजह्रुरन्नम्	007c  
कुशैस्तु भूमौ शयनं चकार माद्रीसुतः सहदेवस्तरस्वी	008a  
यथात्मीयान्यजिनानि सर्वे संस्तीर्य वीराः सुषुपुर्धरण्याम्	008c  
अगस्त्यशास्तामभितो दिशं तु शिरांसि तेषां कुरुसत्तमानाम्	009a  
कुन्ती पुरस्तात्तु बभूव तेषां कृष्णा तिरश्चैव बभूव पत्तः	009c  
अशेत भूमौ सह पाण्डुपुत्रैः पादोपधानेव कृता कुशेषु	010a  
न तत्र दुःखं च बभूव तस्या न चावमेने कुरुपुङ्गवांस्तान्	010c  
ते तत्र शूराः कथयाम्बभूवुः कथा विचित्राः पृतनाधिकाराः	011a  
अस्त्राणि दिव्यानि रथांश्च नागान्खड्गान्गदाश्चापि परश्वधांश्च	011c  
तेषां कथास्ताः परिकीर्त्यमानाः पाञ्चालराजस्य सुतस्तदानीम्	012a  
शुश्राव कृष्णां च तथा निषण्णां ते चापि सर्वे ददृशुर्मनुष्याः	012c  
धृष्टद्युम्नो राजपुत्रस्तु सर्वं वृत्तं तेषां कथितं चैव रात्रौ	013a  
सर्वं राज्ञे द्रुपदायाखिलेन निवेदयिष्यंस्त्वरितो जगाम	013c  
पाञ्चालराजस्तु विषण्णरूपस्तान्पाण्डवानप्रतिविन्दमानः	014a  
धृष्टद्युम्नं पर्यपृच्छन्महात्मा क्व सा गता केन नीता च कृष्णा	014c  
कच्चिन्न शूद्रेण न हीनजेन वैश्येन वा करदेनोपपन्ना	015a  
कच्चित्पदं मूर्ध्नि न मे निदिग्धं कच्चिन्माला पतिता न श्मशाने	015c  
कच्चित्सवर्णप्रवरो मनुष्य उद्रिक्तवर्णोऽप्युत वेह कच्चित्	016a  
कच्चिन्न वामो मम मूर्ध्नि पादः कृष्णाभिमर्शेन कृतोऽद्य पुत्र	016c  
कच्चिच्च यक्ष्ये परमप्रतीतः सम्युज्य पार्थेन नरर्षभेण	017a  
ब्रवीहि तत्त्वेन महानुभावः कोऽसौ विजेता दुहितुर्ममाद्य	017c  
विचित्रवीर्यस्य तु कच्चिदद्य कुरुप्रवीरस्य धरन्ति पुत्राः	018a  
कच्चित्तु पार्थेन यवीयसाद्य धनुर्गृहीतं निहतं च लक्ष्यम्	018c  
