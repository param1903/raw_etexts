वैशम्पायन उवाच	001   
राजोपरिचरो नाम धर्मनित्यो महीपतिः	001a  
बभूव मृगयां गन्तुं स कदाचिद्धृतव्रतः	001c  
स चेदिविषयं रम्यं वसुः पौरवनन्दनः	002a  
इन्द्रोपदेशाज्जग्राह ग्रहणीयं महीपतिः	002c  
तमाश्रमे न्यस्तशस्त्रं निवसन्तं तपोरतिम्	003a  
देवः साक्षात्स्वयं वज्री समुपायान्महीपतिम्	003c  
इन्द्रत्वमर्हो राजायं तपसेत्यनुचिन्त्य वै	004a  
तं सान्त्वेन नृपं साक्षात्तपसः सन्न्यवर्तयत्	004c  
इन्द्र उवाच	005   
न सङ्कीर्येत धर्मोऽयं पृथिव्यां पृथिवीपते	005a  
तं पाहि धर्मो हि धृतः कृत्स्नं धारयते जगत्	005c  
लोक्यं धर्मं पालय त्वं नित्ययुक्तः समाहितः	006a  
धर्मयुक्तस्ततो लोकान्पुण्यानाप्स्यसि शाश्वतान्	006c  
दिविष्ठस्य भुविष्ठस्त्वं सखा भूत्वा मम प्रियः	007a  
ऊधः पृथिव्या यो देशस्तमावस नराधिप	007c  
पशव्यश्चैव पुण्यश्च सुस्थिरो धनधान्यवान्	008a  
स्वारक्ष्यश्चैव सौम्यश्च भोग्यैर्भूमिगुणैर्युतः	008c  
अत्यन्यानेष देशो हि धनरत्नादिभिर्युतः	009a  
वसुपूर्णा च वसुधा वस चेदिषु चेदिप	009c  
धर्मशीला जनपदाः सुसन्तोषाश्च साधवः	010a  
न च मिथ्याप्रलापोऽत्र स्वैरेष्वपि कुतोऽन्यथा	010c  
न च पित्रा विभज्यन्ते नरा गुरुहिते रताः	011a  
युञ्जते धुरि नो गाश्च कृशाः सन्धुक्षयन्ति च	011c  
सर्वे वर्णाः स्वधर्मस्थाः सदा चेदिषु मानद	012a  
न तेऽस्त्यविदितं किञ्चित्त्रिषु लोकेषु यद्भवेत्	012c  
देवोपभोग्यं दिव्यं च आकाशे स्फाटिकं महत्	013a  
आकाशगं त्वां मद्दत्तं विमानमुपपत्स्यते	013c  
त्वमेकः सर्वमर्त्येषु विमानवरमास्थितः	014a  
चरिष्यस्युपरिस्थो वै देवो विग्रहवानिव	014c  
ददामि ते वैजयन्तीं मालामम्लानपङ्कजाम्	015a  
धारयिष्यति सङ्ग्रामे या त्वां शस्त्रैरविक्षतम्	015c  
लक्षणं चैतदेवेह भविता ते नराधिप	016a  
इन्द्रमालेति विख्यातं धन्यमप्रतिमं महत्	016c  
017    वैशम्पायन उवाच
यष्टिं च वैणवीं तस्मै ददौ वृत्रनिषूदनः	017a  
इष्टप्रदानमुद्दिश्य शिष्टानां परिपालिनीम्	017c  
तस्याः शक्रस्य पूजार्थं भूमौ भूमिपतिस्तदा	018a  
प्रवेशं कारयामास गते संवत्सरे तदा	018c  
ततः प्रभृति चाद्यापि यष्ट्याः क्षितिपसत्तमैः	019a  
प्रवेशः क्रियते राजन्यथा तेन प्रवर्तितः	019c  
अपरेद्युस्तथा चास्याः क्रियते उच्छ्रयो नृपैः	020a  
अलङ्कृतायाः पिटकैर्गन्धैर्माल्यैश्च भूषणैः	020c  
माल्यदामपरिक्षिप्ता विधिवत्क्रियतेऽपि च	020e  
भगवान्पूज्यते चात्र हास्यरूपेण शङ्करः	021a  
स्वयमेव गृहीतेन वसोः प्रीत्या महात्मनः	021c  
एतां पूजां महेन्द्रस्तु दृष्ट्वा देव कृतां शुभाम्	022a  
वसुना राजमुख्येन प्रीतिमानब्रवीद्विभुः	022c  
ये पूजयिष्यन्ति नरा राजानश्च महं मम	023a  
कारयिष्यन्ति च मुदा यथा चेदिपतिर्नृपः	023c  
तेषां श्रीर्विजयश्चैव सराष्ट्राणां भविष्यति	024a  
तथा स्फीतो जनपदो मुदितश्च भविष्यति	024c  
एवं महात्मना तेन महेन्द्रेण नराधिप	025a  
वसुः प्रीत्या मघवता महाराजोऽभिसत्कृतः	025c  
उत्सवं कारयिष्यन्ति सदा शक्रस्य ये नराः	026a  
भूमिदानादिभिर्दानैर्यथा पूता भवन्ति वै	026c  
वरदानमहायज्ञैस्तथा शक्रोत्सवेन ते	026e  
सम्पूजितो मघवता वसुश्चेदिपतिस्तदा	027a  
पालयामास धर्मेण चेदिस्थः पृथिवीमिमाम्	027c  
इन्द्रप्रीत्या भूमिपतिश्चकारेन्द्रमहं वसुः	027e  
पुत्राश्चास्य महावीर्याः पञ्चासन्नमितौजसः	028a  
नानाराज्येषु च सुतान्स सम्राडभ्यषेचयत्	028c  
महारथो मगधराड्विश्रुतो यो बृहद्रथः	029a  
प्रत्यग्रहः कुशाम्बश्च यमाहुर्मणिवाहनम्	029c  
मच्छिल्लश्च यदुश्चैव राजन्यश्चापराजितः	029e  
एते तस्य सुता राजन्राजर्षेर्भूरितेजसः	030a  
न्यवेशयन्नामभिः स्वैस्ते देशांश्च पुराणि च	030c  
वासवाः पञ्च राजानः पृथग्वंशाश्च शाश्वताः	030e  
वसन्तमिन्द्रप्रासादे आकाशे स्फाटिके च तम्	031a  
उपतस्थुर्महात्मानं गन्धर्वाप्सरसो नृपम्	031c  
राजोपरिचरेत्येवं नाम तस्याथ विश्रुतम्	031e  
पुरोपवाहिनीं तस्य नदीं शुक्तिमतीं गिरिः	032a  
अरौत्सीच्चेतनायुक्तः कामात्कोलाहलः किल	032c  
गिरिं कोलाहलं तं तु पदा वसुरताडयत्	033a  
निश्चक्राम नदी तेन प्रहारविवरेण सा	033c  
तस्यां नद्यामजनयन्मिथुनं पर्वतः स्वयम्	034a  
तस्माद्विमोक्षणात्प्रीता नदी राज्ञे न्यवेदयत्	034c  
यः पुमानभवत्तत्र तं स राजर्षिसत्तमः	035a  
वसुर्वसुप्रदश्चक्रे सेनापतिमरिन्दमम्	035c  
चकार पत्नीं कन्यां तु दयितां गिरिकां नृपः	035e  
वसोः पत्नी तु गिरिका कामात्काले न्यवेदयत्	036a  
ऋतुकालमनुप्राप्तं स्नाता पुंसवने शुचिः	036c  
तदहः पितरश्चैनमूचुर्जहि मृगानिति	037a  
तं राजसत्तमं प्रीतास्तदा मतिमतां वरम्	037c  
स पितॄणां नियोगं तमव्यतिक्रम्य पार्थिवः	038a  
चचार मृगयां कामी गिरिकामेव संस्मरन्	038c  
अतीव रूपसम्पन्नां साक्षाच्छ्रियमिवापराम्	038e  
तस्य रेतः प्रचस्कन्द चरतो रुचिरे वने	039a  
स्कन्नमात्रं च तद्रेतो वृक्षपत्रेण भूमिपः	039c  
प्रतिजग्राह मिथ्या मे न स्कन्देद्रेत इत्युत	040a  
ऋतुश्च तस्याः पत्न्या मे न मोघः स्यादिति प्रभुः	040c  
सञ्चिन्त्यैवं तदा राजा विचार्य च पुनः पुनः	041a  
अमोघत्वं च विज्ञाय रेतसो राजसत्तमः	041c  
शुक्रप्रस्थापने कालं महिष्याः प्रसमीक्ष्य सः	042a  
अभिमन्त्र्याथ तच्छुक्रमारात्तिष्ठन्तमाशुगम्	042c  
सूक्ष्मधर्मार्थतत्त्वज्ञो ज्ञात्वा श्येनं ततोऽब्रवीत्	042e  
मत्प्रियार्थमिदं सौम्य शुक्रं मम गृहं नय	043a  
गिरिकायाः प्रयच्छाशु तस्या ह्यार्तवमद्य वै	043c  
गृहीत्वा तत्तदा श्येनस्तूर्णमुत्पत्य वेगवान्	044a  
जवं परममास्थाय प्रदुद्राव विहङ्गमः	044c  
तमपश्यदथायान्तं श्येनं श्येनस्तथापरः	045a  
अभ्यद्रवच्च तं सद्यो दृष्ट्वैवामिषशङ्कया	045c  
तुण्डयुद्धमथाकाशे तावुभौ सम्प्रचक्रतुः	046a  
युध्यतोरपतद्रेतस्तच्चापि यमुनाम्भसि	046c  
तत्राद्रिकेति विख्याता ब्रह्मशापाद्वराप्सराः	047a  
मीनभावमनुप्राप्ता बभूव यमुनाचरी	047c  
श्येनपादपरिभ्रष्टं तद्वीर्यमथ वासवम्	048a  
जग्राह तरसोपेत्य साद्रिका मत्स्यरूपिणी	048c  
कदाचिदथ मत्सीं तां बबन्धुर्मत्स्यजीविनः	049a  
मासे च दशमे प्राप्ते तदा भरतसत्तम	049c  
उज्जह्रुरुदरात्तस्याः स्त्रीपुमांसं च मानुषम्	049e  
आश्चर्यभूतं मत्वा तद्राज्ञस्ते प्रत्यवेदयन्	050a  
काये मत्स्या इमौ राजन्सम्भूतौ मानुषाविति	050c  
तयोः पुमांसं जग्राह राजोपरिचरस्तदा	051a  
स मत्स्यो नाम राजासीद्धार्मिकः सत्यसङ्गरः	051c  
साप्सरा मुक्तशापा च क्षणेन समपद्यत	052a  
पुरोक्ता या भगवता तिर्यग्योनिगता शुभे	052c  
मानुषौ जनयित्वा त्वं शापमोक्षमवाप्स्यसि	052e  
ततः सा जनयित्वा तौ विशस्ता मत्स्यघातिना	053a  
सन्त्यज्य मत्स्यरूपं सा दिव्यं रूपमवाप्य च	053c  
सिद्धर्षिचारणपथं जगामाथ वराप्सराः	053e  
या कन्या दुहिता तस्या मत्स्या मत्स्यसगन्धिनी	054a  
राज्ञा दत्ताथ दाशाय इयं तव भवत्विति	054c  
रूपसत्त्वसमायुक्ता सर्वैः समुदिता गुणैः	054e  
सा तु सत्यवती नाम मत्स्यघात्यभिसंश्रयात्	055a  
आसीन्मत्स्यसगन्धैव कञ्चित्कालं शुचिस्मिता	055c  
शुश्रूषार्थं पितुर्नावं तां तु वाहयतीं जले	056a  
तीर्थयात्रां परिक्रामन्नपश्यद्वै पराशरः	056c  
अतीव रूपसम्पन्नां सिद्धानामपि काङ्क्षिताम्	057a  
दृष्ट्वैव च स तां धीमांश्चकमे चारुदर्शनाम्	057c  
विद्वांस्तां वासवीं कन्यां कार्यवान्मुनिपुङ्गवः	057e  
साब्रवीत्पश्य भगवन्पारावारे ऋषीन्स्थितान्	058a  
आवयोर्दृश्यतोरेभिः कथं नु स्यात्समागमः	058c  
एवं तयोक्तो भगवान्नीहारमसृजत्प्रभुः	059a  
येन देशः स सर्वस्तु तमोभूत इवाभवत्	059c  
दृष्ट्वा सृष्टं तु नीहारं ततस्तं परमर्षिणा	060a  
विस्मिता चाब्रवीत्कन्या व्रीडिता च मनस्विनी	060c  
विद्धि मां भगवन्कन्यां सदा पितृवशानुगाम्	061a  
त्वत्संयोगाच्च दुष्येत कन्याभावो ममानघ	061c  
कन्यात्वे दूषिते चापि कथं शक्ष्ये द्विजोत्तम	062a  
गन्तुं गृहं गृहे चाहं धीमन्न स्थातुमुत्सहे	062c  
एतत्सञ्चिन्त्य भगवन्विधत्स्व यदनन्तरम्	062e  
एवमुक्तवतीं तां तु प्रीतिमानृषिसत्तमः	063a  
उवाच मत्प्रियं कृत्वा कन्यैव त्वं भविष्यसि	063c  
वृणीष्व च वरं भीरु यं त्वमिच्छसि भामिनि	064a  
वृथा हि न प्रसादो मे भूतपूर्वः शुचिस्मिते	064c  
एवमुक्ता वरं वव्रे गात्रसौगन्ध्यमुत्तमम्	065a  
स चास्यै भगवान्प्रादान्मनसः काङ्क्षितं प्रभुः	065c  
ततो लब्धवरा प्रीता स्त्रीभावगुणभूषिता	066a  
जगाम सह संसर्गमृषिणाद्भुतकर्मणा	066c  
तेन गन्धवतीत्येव नामास्याः प्रथितं भुवि	067a  
तस्यास्तु योजनाद्गन्धमाजिघ्रन्ति नरा भुवि	067c  
ततो योजनगन्धेति तस्या नाम परिश्रुतम्	068a  
पराशरोऽपि भगवाञ्जगाम स्वं निवेशनम्	068c  
इति सत्यवती हृष्टा लब्ध्वा वरमनुत्तमम्	069a  
पराशरेण संयुक्ता सद्यो गर्भं सुषाव सा	069c  
जज्ञे च यमुनाद्वीपे पाराशर्यः स वीर्यवान्	069e  
स मातरमुपस्थाय तपस्येव मनो दधे	070a  
स्मृतोऽहं दर्शयिष्यामि कृत्येष्विति च सोऽब्रवीत्	070c  
एवं द्वैपायनो जज्ञे सत्यवत्यां पराशरात्	071a  
द्वीपे न्यस्तः स यद्बालस्तस्माद्द्वैपायनोऽभवत्	071c  
पादापसारिणं धर्मं विद्वान्स तु युगे युगे	072a  
आयुः शक्तिं च मर्त्यानां युगानुगमवेक्ष्य च	072c  
ब्रह्मणो ब्राह्मणानां च तथानुग्रहकाम्यया	073a  
विव्यास वेदान्यस्माच्च तस्माद्व्यास इति स्मृतः	073c  
वेदानध्यापयामास महाभारतपञ्चमान्	074a  
सुमन्तुं जैमिनिं पैलं शुकं चैव स्वमात्मजम्	074c  
प्रभुर्वरिष्ठो वरदो वैशम्पायनमेव च	075a  
संहितास्तैः पृथक्त्वेन भारतस्य प्रकाशिताः	075c  
तथा भीष्मः शान्तनवो गङ्गायाममितद्युतिः	076a  
वसुवीर्यात्समभवन्महावीर्यो महायशाः	076c  
शूले प्रोतः पुराणर्षिरचोरश्चोरशङ्कया	077a  
अणीमाण्डव्य इति वै विख्यातः सुमहायशाः	077c  
स धर्ममाहूय पुरा महर्षिरिदमुक्तवान्	078a  
इषीकया मया बाल्यादेका विद्धा शकुन्तिका	078c  
तत्किल्बिषं स्मरे धर्म नान्यत्पापमहं स्मरे	079a  
तन्मे सहस्रसमितं कस्मान्नेहाजयत्तपः	079c  
गरीयान्ब्राह्मणवधः सर्वभूतवधाद्यतः	080a  
तस्मात्त्वं किल्बिषादस्माच्छूद्रयोनौ जनिष्यसि	080c  
तेन शापेन धर्मोऽपि शूद्रयोनावजायत	081a  
विद्वान्विदुररूपेण धार्मी तनुरकिल्बिषी	081c  
सञ्जयो मुनिकल्पस्तु जज्ञे सूतो गवल्गणात्	082a  
सूर्याच्च कुन्तिकन्यायां जज्ञे कर्णो महारथः	082c  
सहजं कवचं बिभ्रत्कुण्डलोद्द्योतिताननः	082e  
अनुग्रहार्थं लोकानां विष्णुर्लोकनमस्कृतः	083a  
वसुदेवात्तु देवक्यां प्रादुर्भूतो महायशाः	083c  
अनादिनिधनो देवः स कर्ता जगतः प्रभुः	084a  
अव्यक्तमक्षरं ब्रह्म प्रधानं निर्गुणात्मकम्	084c  
आत्मानमव्ययं चैव प्रकृतिं प्रभवं परम्	085a  
पुरुषं विश्वकर्माणं सत्त्वयोगं ध्रुवाक्षरम्	085c  
अनन्तमचलं देवं हंसं नारायणं प्रभुम्	086a  
धातारमजरं नित्यं तमाहुः परमव्ययम्	086c  
पुरुषः स विभुः कर्ता सर्वभूतपितामहः	087a  
धर्मसंवर्धनार्थाय प्रजज्ञेऽन्धकवृष्णिषु	087c  
अस्त्रज्ञौ तु महावीर्यौ सर्वशस्त्रविशारदौ	088a  
सात्यकिः कृतवर्मा च नारायणमनुव्रतौ	088c  
सत्यकाद्धृदिकाच्चैव जज्ञातेऽस्त्रविशारदौ	088e  
भरद्वाजस्य च स्कन्नं द्रोण्यां शुक्रमवर्धत	089a  
महर्षेरुग्रतपसस्तस्माद्द्रोणो व्यजायत	089c  
गौतमान्मिथुनं जज्ञे शरस्तम्बाच्छरद्वतः	090a  
अश्वत्थाम्नश्च जननी कृपश्चैव महाबलः	090c  
अश्वत्थामा ततो जज्ञे द्रोणादस्त्रभृतां वरः	090e  
तथैव धृष्टद्युम्नोऽपि साक्षादग्निसमद्युतिः	091a  
वैताने कर्मणि तते पावकात्समजायत	091c  
वीरो द्रोणविनाशाय धनुषा सह वीर्यवान्	091e  
तथैव वेद्यां कृष्णापि जज्ञे तेजस्विनी शुभा	092a  
विभ्राजमाना वपुषा बिभ्रती रूपमुत्तमम्	092c  
प्रह्रादशिष्यो नग्नजित्सुबलश्चाभवत्ततः	093a  
तस्य प्रजा धर्महन्त्री जज्ञे देवप्रकोपनात्	093c  
गान्धारराजपुत्रोऽभूच्छकुनिः सौबलस्तथा	094a  
दुर्योधनस्य माता च जज्ञातेऽर्थविदावुभौ	094c  
कृष्णद्वैपायनाज्जज्ञे धृतराष्ट्रो जनेश्वरः	095a  
क्षेत्रे विचित्रवीर्यस्य पाण्डुश्चैव महाबलः	095c  
पाण्डोस्तु जज्ञिरे पञ्च पुत्रा देवसमाः पृथक्	096a  
द्वयोः स्त्रियोर्गुणज्येष्ठस्तेषामासीद्युधिष्ठिरः	096c  
धर्माद्युधिष्ठिरो जज्ञे मारुतात्तु वृकोदरः	097a  
इन्द्राद्धनञ्जयः श्रीमान्सर्वशस्त्रभृतां वरः	097c  
जज्ञाते रूपसम्पन्नावश्विभ्यां तु यमावुभौ	098a  
नकुलः सहदेवश्च गुरुशुश्रूषणे रतौ	098c  
तथा पुत्रशतं जज्ञे धृतराष्ट्रस्य धीमतः	099a  
दुर्योधनप्रभृतयो युयुत्सुः करणस्तथा	099c  
अभिमन्युः सुभद्रायामर्जुनादभ्यजायत	100a  
स्वस्रीयो वासुदेवस्य पौत्रः पाण्डोर्महात्मनः	100c  
पाण्डवेभ्योऽपि पञ्चभ्यः कृष्णायां पञ्च जज्ञिरे	101a  
कुमारा रूपसम्पन्नाः सर्वशस्त्रविशारदाः	101c  
प्रतिविन्ध्यो युधिष्ठिरात्सुतसोमो वृकोदरात्	102a  
अर्जुनाच्छ्रुतकीर्तिस्तु शतानीकस्तु नाकुलिः	102c  
तथैव सहदेवाच्च श्रुतसेनः प्रतापवान्	103a  
हिडिम्बायां च भीमेन वने जज्ञे घटोत्कचः	103c  
शिखण्डी द्रुपदाज्जज्ञे कन्या पुत्रत्वमागता	104a  
यां यक्षः पुरुषं चक्रे स्थूणः प्रियचिकीर्षया	104c  
कुरूणां विग्रहे तस्मिन्समागच्छन्बहून्यथ	105a  
राज्ञां शतसहस्राणि योत्स्यमानानि संयुगे	105c  
तेषामपरिमेयानि नामधेयानि सर्वशः	106a  
न शक्यं परिसङ्ख्यातुं वर्षाणामयुतैरपि	106c  
एते तु कीर्तिता मुख्या यैराख्यानमिदं ततम् 	106e  
