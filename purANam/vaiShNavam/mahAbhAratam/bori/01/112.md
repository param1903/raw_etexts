001    वैशम्पायन उवाच
एवमुक्ता महाराज कुन्ती पाण्डुमभाषत	001a  
कुरूणामृषभं वीरं तदा भूमिपतिं पतिम्	001c  
न मामर्हसि धर्मज्ञ वक्तुमेवं कथञ्चन	002a  
धर्मपत्नीमभिरतां त्वयि राजीवलोचन	002c  
त्वमेव तु महाबाहो मय्यपत्यानि भारत	003a  
वीर वीर्योपपन्नानि धर्मतो जनयिष्यसि	003c  
स्वर्गं मनुजशार्दूल गच्छेयं सहिता त्वया	004a  
अपत्याय च मां गच्छ त्वमेव कुरुनन्दन	004c  
न ह्यहं मनसाप्यन्यं गच्छेयं त्वदृते नरम्	005a  
त्वत्तः प्रतिविशिष्टश्च कोऽन्योऽस्ति भुवि मानवः	005c  
इमां च तावद्धर्म्यां त्वं पौराणीं शृणु मे कथाम्	006a  
परिश्रुतां विशालाक्ष कीर्तयिष्यामि यामहम्	006c  
व्युषिताश्व इति ख्यातो बभूव किल पार्थिवः	007a  
पुरा परमधर्मिष्ठः पूरोर्वंशविवर्धनः	007c  
तस्मिंश्च यजमाने वै धर्मात्मनि महात्मनि	008a  
उपागमंस्ततो देवाः सेन्द्राः सह महर्षिभिः	008c  
अमाद्यदिन्द्रः सोमेन दक्षिणाभिर्द्विजातयः	009a  
व्युषिताश्वस्य राजर्षेस्ततो यज्ञे महात्मनः	009c  
व्युषिताश्वस्ततो राजन्नति मर्त्यान्व्यरोचत	010a  
सर्वभूतान्यति यथा तपनः शिशिरात्यये	010c  
स विजित्य गृहीत्वा च नृपतीन्राजसत्तमः	011a  
प्राच्यानुदीच्यान्मध्यांश्च दक्षिणात्यानकालयत्	011c  
अश्वमेधे महायज्ञे व्युषिताश्वः प्रतापवान्	012a  
बभूव स हि राजेन्द्रो दशनागबलान्वितः	012c  
अप्यत्र गाथां गायन्ति ये पुराणविदो जनाः	013a  
व्युषिताश्वः समुद्रान्तां विजित्येमां वसुन्धराम्	013c  
अपालयत्सर्ववर्णान्पिता पुत्रानिवौरसान्	013e  
यजमानो महायज्ञैर्ब्राह्मणेभ्यो ददौ धनम्	014a  
अनन्तरत्नान्यादाय आजहार महाक्रतून्	014c  
सुषाव च बहून्सोमान्सोमसंस्थास्ततान च	014e  
आसीत्काक्षीवती चास्य भार्या परमसम्मता	015a  
भद्रा नाम मनुष्येन्द्र रूपेणासदृशी भुवि	015c  
कामयामासतुस्तौ तु परस्परमिति श्रुतिः	016a  
स तस्यां कामसम्मत्तो यक्ष्माणं समपद्यत	016c  
तेनाचिरेण कालेन जगामास्तमिवांशुमान्	017a  
तस्मिन्प्रेते मनुष्येन्द्रे भार्यास्य भृशदुःखिता	017c  
अपुत्रा पुरुषव्याघ्र विललापेति नः श्रुतम्	018a  
भद्रा परमदुःखार्ता तन्निबोध नराधिप	018c  
नारी परमधर्मज्ञ सर्वा पुत्रविनाकृता	019a  
पतिं विना जीवति या न सा जीवति दुःखिता	019c  
पतिं विना मृतं श्रेयो नार्याः क्षत्रियपुङ्गव	020a  
त्वद्गतिं गन्तुमिच्छामि प्रसीदस्व नयस्व माम्	020c  
त्वया हीना क्षणमपि नाहं जीवितुमुत्सहे	021a  
प्रसादं कुरु मे राजन्नितस्तूर्णं नयस्व माम्	021c  
पृष्ठतोऽनुगमिष्यामि समेषु विषमेषु च	022a  
त्वामहं नरशार्दूल गच्छन्तमनिवर्तिनम्	022c  
छायेवानपगा राजन्सततं वशवर्तिनी	023a  
भविष्यामि नरव्याघ्र नित्यं प्रियहिते रता	023c  
अद्य प्रभृति मां राजन्कष्टा हृदयशोषणाः	024a  
आधयोऽभिभविष्यन्ति त्वदृते पुष्करेक्षण	024c  
अभाग्यया मया नूनं वियुक्ताः सहचारिणः	025a  
सम्योगा विप्रयुक्ता वा पूर्वदेहेषु पार्थिव	025c  
तदिदं कर्मभिः पापैः पूर्वदेहेषु सञ्चितम्	026a  
दुःखं मामनुसम्प्राप्तं राजंस्त्वद्विप्रयोगजम्	026c  
अद्यप्रभृत्यहं राजन्कुशप्रस्तरशायिनी	027a  
भविष्याम्यसुखाविष्टा त्वद्दर्शनपरायणा	027c  
दर्शयस्व नरव्याघ्र साधु मामसुखान्विताम्	028a  
दीनामनाथां कृपणां विलपन्तीं नरेश्वर	028c  
एवं बहुविधं तस्यां विलपन्त्यां पुनः पुनः	029a  
तं शवं सम्परिष्वज्य वाक्किलान्तर्हिताब्रवीत्	029c  
उत्तिष्ठ भद्रे गच्छ त्वं ददानीह वरं तव	030a  
जनयिष्याम्यपत्यानि त्वय्यहं चारुहासिनि	030c  
आत्मीये च वरारोहे शयनीये चतुर्दशीम्	031a  
अष्टमीं वा ऋतुस्नाता संविशेथा मया सह	031c  
एवमुक्ता तु सा देवी तथा चक्रे पतिव्रता	032a  
यथोक्तमेव तद्वाक्यं भद्रा पुत्रार्थिनी तदा	032c  
सा तेन सुषुवे देवी शवेन मनुजाधिप	033a  
त्रीञ्शाल्वांश्चतुरो मद्रान्सुतान्भरतसत्तम	033c  
तथा त्वमपि मय्येव मनसा भरतर्षभ	034a  
शक्तो जनयितुं पुत्रांस्तपोयोगबलान्वयात्	034c  
