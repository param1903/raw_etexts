वैशम्पायन उवाच	001  
अथ रात्र्यां व्यतीतायामशेषो नागरो जनः	001a  
तत्राजगाम त्वरितो दिदृक्षुः पाण्डुनन्दनान्	001c  
निर्वापयन्तो ज्वलनं ते जना ददृशुस्ततः	002a  
जातुषं तद्गृहं दग्धममात्यं च पुरोचनम्	002c  
नूनं दुर्योधनेनेदं विहितं पापकर्मणा	003a  
पाण्डवानां विनाशाय इत्येवं चुक्रुषुर्जनाः	003c  
विदिते धृतराष्ट्रस्य धार्तराष्ट्रो न संशयः	004a  
दग्धवान्पाण्डुदायादान्न ह्येनं प्रतिषिद्धवान्	004c  
नूनं शान्तनवो भीष्मो न धर्ममनुवर्तते	005a  
द्रोणश्च विदुरश्चैव कृपश्चान्ये च कौरवाः	005c  
ते वयं धृतराष्ट्रस्य प्रेषयामो दुरात्मनः	006a  
संवृत्तस्ते परः कामः पाण्डवान्दग्धवानसि	006c  
ततो व्यपोहमानास्ते पाण्डवार्थे हुताशनम्	007a  
निषादीं ददृशुर्दग्धां पञ्चपुत्रामनागसम्	007c  
खनकेन तु तेनैव वेश्म शोधयता बिलम्	008a  
पांसुभिः प्रत्यपिहितं पुरुषैस्तैरलक्षितम्	008c  
ततस्ते प्रेषयामासुर्धृतराष्ट्रस्य नागराः	009a  
पाण्डवानग्निना दग्धानमात्यं च पुरोचनम्	009c  
श्रुत्वा तु धृतराष्ट्रस्तद्राजा सुमहदप्रियम्	010a  
विनाशं पाण्डुपुत्राणां विललाप सुदुःखितः	010c  
अद्य पाण्डुर्मृतो राजा भ्राता मम सुदुर्लभः	011a  
तेषु वीरेषु दग्धेषु मात्रा सह विशेषतः	011c  
गच्छन्तु पुरुषाः शीघ्रं नगरं वारणावतम्	012a  
सत्कारयन्तु तान्वीरान्कुन्तिराजसुतां च ताम्	012c  
कारयन्तु च कुल्यानि शुभ्राणि च महान्ति च	013a  
ये च तत्र मृतास्तेषां सुहृदोऽर्चन्तु तानपि	013c  
एवङ्गते मया शक्यं यद्यत्कारयितुं हितम्	014a  
पाण्डवानां च कुन्त्याश्च तत्सर्वं क्रियतां धनैः	014c  
एवमुक्त्वा ततश्चक्रे ज्ञातिभिः परिवारितः	015a  
उदकं पाण्डुपुत्राणां धृतराष्ट्रोऽम्बिकासुतः	015c  
चुक्रुशुः कौरवाः सर्वे भृशं शोकपरायणाः	016a  
विदुरस्त्वल्पशश्चक्रे शोकं वेद परं हि सः	016c  
पाण्डवाश्चापि निर्गत्य नगराद्वारणावतात्	017a  
जवेन प्रययू राजन्दक्षिणां दिशमाश्रिताः	017c  
विज्ञाय निशि पन्थानं नक्षत्रैर्दक्षिणामुखाः	018a  
यतमाना वनं राजन्गहनं प्रतिपेदिरे	018c  
ततः श्रान्ताः पिपासार्ता निद्रान्धाः पाण्डुनन्दनाः	019a  
पुनरूचुर्महावीर्यं भीमसेनमिदं वचः	019c  
इतः कष्टतरं किं नु यद्वयं गहने वने	020a  
दिशश्च न प्रजानीमो गन्तुं चैव न शक्नुमः	020c  
तं च पापं न जानीमो यदि दग्धः पुरोचनः	021a  
कथं नु विप्रमुच्येम भयादस्मादलक्षिताः	021c  
पुनरस्मानुपादाय तथैव व्रज भारत	022a  
त्वं हि नो बलवानेको यथा सततगस्तथा	022c  
इत्युक्तो धर्मराजेन भीमसेनो महाबलः	023a  
आदाय कुन्तीं भ्रातॄंश्च जगामाशु महाबलः	023c  
