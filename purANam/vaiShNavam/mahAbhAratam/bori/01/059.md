वैशम्पायन उवाच	001  
अथ नारायणेनेन्द्रश्चकार सह संविदम्	001a  
अवतर्तुं महीं स्वर्गादंशतः सहितः सुरैः	001c  
आदिश्य च स्वयं शक्रः सर्वानेव दिवौकसः	002a  
निर्जगाम पुनस्तस्मात्क्षयान्नारायणस्य ह	002c  
तेऽमरारिविनाशाय सर्वलोकहिताय च	003a  
अवतेरुः क्रमेणेमां महीं स्वर्गाद्दिवौकसः	003c  
ततो ब्रह्मर्षिवंशेषु पार्थिवर्षिकुलेषु च	004a  
जज्ञिरे राजशार्दूल यथाकामं दिवौकसः	004c  
दानवान्राक्षसांश्चैव गन्धर्वान्पन्नगांस्तथा	005a  
पुरुषादानि चान्यानि जघ्नुः सत्त्वान्यनेकशः	005c  
दानवा राक्षसाश्चैव गन्धर्वाः पन्नगास्तथा	006a  
न तान्बलस्थान्बाल्येऽपि जघ्नुर्भरतसत्तम	006c  
जनमेजय उवाच	007  
देवदानवसङ्घानां गन्धर्वाप्सरसां तथा	007a  
मानवानां च सर्वेषां तथा वै यक्षरक्षसाम्	007c  
श्रोतुमिच्छामि तत्त्वेन सम्भवं कृत्स्नमादितः	008a  
प्राणिनां चैव सर्वेषां सर्वशः सर्वविद्ध्यसि	008c  
वैशम्पायन उवाच	009  
हन्त ते कथयिष्यामि नमस्कृत्वा स्वयम्भुवे	009a  
सुरादीनामहं सम्यग्लोकानां प्रभवाप्ययम्	009c  
ब्रह्मणो मानसाः पुत्रा विदिताः षण्महर्षयः	010a  
मरीचिरत्र्यङ्गिरसौ पुलस्त्यः पुलहः क्रतुः	010c  
मरीचेः कश्यपः पुत्रः कश्यपात्तु इमाः प्रजाः	011a  
प्रजज्ञिरे महाभागा दक्षकन्यास्त्रयोदश	011c  
अदितिर्दितिर्दनुः काला अनायुः सिंहिका मुनिः	012a  
क्रोधा प्रावा अरिष्टा च विनता कपिला तथा	012c  
कद्रूश्च मनुजव्याघ्र दक्षकन्यैव भारत	013a  
एतासां वीर्यसम्पन्नं पुत्रपौत्रमनन्तकम्	013c  
अदित्यां द्वादशादित्याः सम्भूता भुवनेश्वराः	014a  
ये राजन्नामतस्तांस्ते कीर्तयिष्यामि भारत	014c  
धाता मित्रोऽर्यमा शक्रो वरुणश्चांश एव च	015a  
भगो विवस्वान्पूषा च सविता दशमस्तथा	015c  
एकादशस्तथा त्वष्टा विष्णुर्द्वादश उच्यते	016a  
जघन्यजः स सर्वेषामादित्यानां गुणाधिकः	016c  
एक एव दितेः पुत्रो हिरण्यकशिपुः स्मृतः	017a  
नाम्ना ख्यातास्तु तस्येमे पुत्राः पञ्च महात्मनः	017c  
प्रह्रादः पूर्वजस्तेषां संह्रादस्तदनन्तरम्	018a  
अनुह्रादस्तृतीयोऽभूत्तस्माच्च शिबिबाष्कलौ	018c  
प्रह्रादस्य त्रयः पुत्राः ख्याताः सर्वत्र भारत	019a  
विरोचनश्च कुम्भश्च निकुम्भश्चेति विश्रुताः	019c  
विरोचनस्य पुत्रोऽभूद्बलिरेकः प्रतापवान्	020a  
बलेश्च प्रथितः पुत्रो बाणो नाम महासुरः	020c  
चत्वारिंशद्दनोः पुत्राः ख्याताः सर्वत्र भारत	021a  
तेषां प्रथमजो राजा विप्रचित्तिर्महायशाः	021c  
शम्बरो नमुचिश्चैव पुलोमा चेति विश्रुतः	022a  
असिलोमा च केशी च दुर्जयश्चैव दानवः	022c  
अयःशिरा अश्वशिरा अयःशङ्कुश्च वीर्यवान्	023a  
तथा गगनमूर्धा च वेगवान्केतुमांश्च यः	023c  
स्वर्भानुरश्वोऽश्वपतिर्वृषपर्वाजकस्तथा	024a  
अश्वग्रीवश्च सूक्ष्मश्च तुहुण्डश्च महासुरः	024c  
इसृपा एकचक्रश्च विरूपाक्षो हराहरौ	025a  
निचन्द्रश्च निकुम्भश्च कुपथः कापथस्तथा	025c  
शरभः शलभश्चैव सूर्याचन्द्रमसौ तथा	026a  
इति ख्याता दनोर्वंशे दानवाः परिकीर्तिताः	026c  
अन्यौ तु खलु देवानां सूर्याचन्द्रमसौ स्मृतौ	026e  
इमे च वंशे प्रथिताः सत्त्ववन्तो महाबलाः	027a  
दनुपुत्रा महाराज दश दानवपुङ्गवाः	027c  
एकाक्षो मृतपा वीरः प्रलम्बनरकावपि	028a  
वातापिः शत्रुतपनः शठश्चैव महासुरः	028c  
गविष्ठश्च दनायुश्च दीर्घजिह्वश्च दानवः	029a  
असङ्ख्येयाः स्मृतास्तेषां पुत्राः पौत्राश्च भारत	029c  
सिंहिका सुषुवे पुत्रं राहुं चन्द्रार्कमर्दनम्	030a  
सुचन्द्रं चन्द्रहन्तारं तथा चन्द्रविमर्दनम्	030c  
क्रूरस्वभावं क्रूरायाः पुत्रपौत्रमनन्तकम्	031a  
गणः क्रोधवशो नाम क्रूरकर्मारिमर्दनः	031c  
अनायुषः पुनः पुत्राश्चत्वारोऽसुरपुङ्गवाः	032a  
विक्षरो बलवीरौ च वृत्रश्चैव महासुरः	032c  
कालायाः प्रथिताः पुत्राः कालकल्पाः प्रहारिणः	033a  
भुवि ख्याता महावीर्या दानवेषु परन्तपाः	033c  
विनाशनश्च क्रोधश्च हन्ता क्रोधस्य चापरः	034a  
क्रोधशत्रुस्तथैवान्यः कालेया इति विश्रुताः	034c  
असुराणामुपाध्यायः शुक्रस्त्वृषिसुतोऽभवत्	035a  
ख्याताश्चोशनसः पुत्राश्चत्वारोऽसुरयाजकाः	035c  
त्वष्टावरस्तथात्रिश्च द्वावन्यौ मन्त्रकर्मिणौ	036a  
तेजसा सूर्यसङ्काशा ब्रह्मलोकप्रभावनाः	036c  
इत्येष वंशप्रभवः कथितस्ते तरस्विनाम्	037a  
असुराणां सुराणां च पुराणे संश्रुतो मया	037c  
एतेषां यदपत्यं तु न शक्यं तदशेषतः	038a  
प्रसङ्ख्यातुं महीपाल गुणभूतमनन्तकम्	038c  
तार्क्ष्यश्चारिष्टनेमिश्च तथैव गरुडारुणौ	039a  
आरुणिर्वारुणिश्चैव वैनतेया इति स्मृताः	039c  
शेषोऽनन्तो वासुकिश्च तक्षकश्च भुजङ्गमः	040a  
कूर्मश्च कुलिकश्चैव काद्रवेया महाबलाः	040c  
भीमसेनोग्रसेनौ च सुपर्णो वरुणस्तथा	041a  
गोपतिर्धृतराष्ट्रश्च सूर्यवर्चाश्च सप्तमः	041c  
पत्रवानर्कपर्णश्च प्रयुतश्चैव विश्रुतः	042a  
भीमश्चित्ररथश्चैव विख्यातः सर्वविद्वशी	042c  
तथा शालिशिरा राजन्प्रद्युम्नश्च चतुर्दशः	043a  
कलिः पञ्चदशश्चैव नारदश्चैव षोडशः	043c  
इत्येते देवगन्धर्वा मौनेयाः परिकीर्तिताः	043e  
अतस्तु भूतान्यन्यानि कीर्तयिष्यामि भारत	044a  
अनवद्यामनुवशामनूनामरुणां प्रियाम्	044c  
अनूपां सुभगां भासीमिति प्रावा व्यजायत	044e  
सिद्धः पूर्णश्च बर्ही च पूर्णाशश्च महायशाः	045a  
ब्रह्मचारी रतिगुणः सुपर्णश्चैव सप्तमः	045c  
विश्वावसुश्च भानुश्च सुचन्द्रो दशमस्तथा	046a  
इत्येते देवगन्धर्वाः प्रावेयाः परिकीर्तिताः	046c  
इमं त्वप्सरसां वंशं विदितं पुण्यलक्षणम्	047a  
प्रावासूत महाभागा देवी देवर्षितः पुरा	047c  
अलम्बुसा मिश्रकेषी विद्युत्पर्णा तुलानघा	048a  
अरुणा रक्षिता चैव रम्भा तद्वन्मनोरमा	048c  
असिता च सुबाहुश्च सुव्रता सुभुजा तथा	049a  
सुप्रिया चातिबाहुश्च विख्यातौ च हहाहुहू	049c  
तुम्बुरुश्चेति चत्वारः स्मृता गन्धर्वसत्तमाः	049e  
अमृतं ब्राह्मणा गावो गन्धर्वाप्सरसस्तथा	050a  
अपत्यं कपिलायास्तु पुराणे परिकीर्तितम्	050c  
इति ते सर्वभूतानां सम्भवः कथितो मया	051a  
यथावत्परिसङ्ख्यातो गन्धर्वाप्सरसां तथा	051c  
भुजगानां सुपर्णानां रुद्राणां मरुतां तथा	052a  
गवां च ब्राह्मणानां च श्रीमतां पुण्यकर्मणाम्	052c  
आयुष्यश्चैव पुण्यश्च धन्यः श्रुतिसुखावहः	053a  
श्रोतव्यश्चैव सततं श्राव्यश्चैवानसूयता	053c  
इमं तु वंशं नियमेन यः पठेन्महात्मनां ब्राह्मणदेवसन्निधौ	054a  
अपत्यलाभं लभते स पुष्कलं; श्रियं यशः प्रेत्य च शोभनां गतिम् 	054c  
