वैशम्पायन उवाच	001  
इन्द्रप्रस्थे वसन्तस्ते जघ्नुरन्यान्नराधिपान्	001a  
शासनाद्धृतराष्ट्रस्य राज्ञः शान्तनवस्य च	001c  
आश्रित्य धर्मराजानं सर्वलोकोऽवसत्सुखम्	002a  
पुण्यलक्षणकर्माणं स्वदेहमिव देहिनः	002c  
स समं धर्मकामार्थान्सिषेवे भरतर्षभः	003a  
त्रीनिवात्मसमान्बन्धून्बन्धुमानिव मानयन्	003c  
तेषां समविभक्तानां क्षितौ देहवतामिव	004a  
बभौ धर्मार्थकामानां चतुर्थ इव पार्थिवः	004c  
अध्येतारं परं वेदाः प्रयोक्तारं महाध्वराः	005a  
रक्षितारं शुभं वर्णा लेभिरे तं जनाधिपम्	005c  
अधिष्ठानवती लक्ष्मीः परायणवती मतिः	006a  
बन्धुमानखिलो धर्मस्तेनासीत्पृथिवीक्षिता	006c  
भ्रातृभिः सहितो राजा चतुर्भिरधिकं बभौ	007a  
प्रयुज्यमानैर्विततो वेदैरिव महाध्वरः	007c  
तं तु धौम्यादयो विप्राः परिवार्योपतस्थिरे	008a  
बृहस्पतिसमा मुख्याः प्रजापतिमिवामराः	008c  
धर्मराजे अतिप्रीत्या पूर्णचन्द्र इवामले	009a  
प्रजानां रेमिरे तुल्यं नेत्राणि हृदयानि च	009c  
न तु केवलदैवेन प्रजा भावेन रेमिरे	010a  
यद्बभूव मनःकान्तं कर्मणा स चकार तत्	010c  
न ह्ययुक्तं न चासत्यं नानृतं न च विप्रियम्	011a  
भाषितं चारुभाषस्य जज्ञे पार्थस्य धीमतः	011c  
स हि सर्वस्य लोकस्य हितमात्मन एव च	012a  
चिकीर्षुः सुमहातेजा रेमे भरतसत्तमः	012c  
तथा तु मुदिताः सर्वे पाण्डवा विगतज्वराः	013a  
अवसन्पृथिवीपालांस्त्रासयन्तः स्वतेजसा	013c  
ततः कतिपयाहस्य बीभत्सुः कृष्णमब्रवीत्	014a  
उष्णानि कृष्ण वर्तन्ते गच्छामो यमुनां प्रति	014c  
सुहृज्जनवृतास्तत्र विहृत्य मधुसूदन	015a  
सायाह्ने पुनरेष्यामो रोचतां ते जनार्दन	015c  
वासुदेव उवाच	016  
कुन्तीमातर्ममाप्येतद्रोचते यद्वयं जले	016a  
सुहृज्जनवृताः पार्थ विहरेम यथासुखम्	016c  
वैशम्पायन उवाच	017  
आमन्त्र्य धर्मराजानमनुज्ञाप्य च भारत	017a  
जग्मतुः पार्थगोविन्दौ सुहृज्जनवृतौ ततः	017c  
विहारदेशं सम्प्राप्य नानाद्रुमवदुत्तमम्	018a  
गृहैरुच्चावचैर्युक्तं पुरन्दरगृहोपमम्	018c  
भक्ष्यैर्भोज्यैश्च पेयैश्च रसवद्भिर्महाधनैः	019a  
माल्यैश्च विविधैर्युक्तं युक्तं वार्ष्णेयपार्थयोः	019c  
आविवेशतुरापूर्णं रत्नैरुच्चावचैः शुभैः	020a  
यथोपजोषं सर्वश्च जनश्चिक्रीड भारत	020c  
वने काश्चिज्जले काश्चित्काश्चिद्वेश्मसु चाङ्गनाः	021a  
यथादेशं यथाप्रीति चिक्रीडुः कृष्णपार्थयोः	021c  
द्रौपदी च सुभद्रा च वासांस्याभरणानि च	022a  
प्रयच्छेतां महार्हाणि स्त्रीणां ते स्म मदोत्कटे	022c  
काश्चित्प्रहृष्टा ननृतुश्चुक्रुशुश्च तथापराः	023a  
जहसुश्चापरा नार्यः पपुश्चान्या वरासवम्	023c  
रुरुदुश्चापरास्तत्र प्रजघ्नुश्च परस्परम्	024a  
मन्त्रयामासुरन्याश्च रहस्यानि परस्परम्	024c  
वेणुवीणामृदङ्गानां मनोज्ञानां च सर्वशः	025a  
शब्देनापूर्यते ह स्म तद्वनं सुसमृद्धिमत्	025c  
तस्मिंस्तथा वर्तमाने कुरुदाशार्हनन्दनौ	026a  
समीपे जग्मतुः कञ्चिदुद्देशं सुमनोहरम्	026c  
तत्र गत्वा महात्मानौ कृष्णौ परपुरञ्जयौ	027a  
महार्हासनयो राजंस्ततस्तौ सन्निषीदतुः	027c  
तत्र पूर्वव्यतीतानि विक्रान्तानि रतानि च	028a  
बहूनि कथयित्वा तौ रेमाते पार्थमाधवौ	028c  
तत्रोपविष्टौ मुदितौ नाकपृष्ठेऽश्विनाविव	029a  
अभ्यगच्छत्तदा विप्रो वासुदेवधनञ्जयौ	029c  
बृहच्छालप्रतीकाशः प्रतप्तकनकप्रभः	030a  
हरिपिङ्गो हरिश्मश्रुः प्रमाणायामतः समः	030c  
तरुणादित्यसङ्काशः कृष्णवासा जटाधरः	031a  
पद्मपत्राननः पिङ्गस्तेजसा प्रज्वलन्निव	031c  
उपसृष्टं तु तं कृष्णौ भ्राजमानं द्विजोत्तमम्	032a  
अर्जुनो वासुदेवश्च तूर्णमुत्पत्य तस्थतुः	032c  
