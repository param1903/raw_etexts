वैशम्पायन उवाच	001  
सोऽब्रवीदर्जुनं चैव वासुदेवं च सात्वतम्	001a  
लोकप्रवीरौ तिष्ठन्तौ खाण्डवस्य समीपतः	001c  
ब्राह्मणो बहुभोक्तास्मि भुञ्जेऽपरिमितं सदा	002a  
भिक्षे वार्ष्णेयपार्थौ वामेकां तृप्तिं प्रयच्छताम्	002c  
एवमुक्तौ तमब्रूतां ततस्तौ कृष्णपाण्डवौ	003a  
केनान्नेन भवांस्तृप्येत्तस्यान्नस्य यतावहे	003c  
एवमुक्तः स भगवानब्रवीत्तावुभौ ततः	004a  
भाषमाणौ तदा वीरौ किमन्नं क्रियतामिति	004c  
नाहमन्नं बुभुक्षे वै पावकं मां निबोधतम्	005a  
यदन्नमनुरूपं मे तद्युवां सम्प्रयच्छतम्	005c  
इदमिन्द्रः सदा दावं खाण्डवं परिरक्षति	006a  
तं न शक्नोम्यहं दग्धुं रक्ष्यमाणं महात्मना	006c  
वसत्यत्र सखा तस्य तक्षकः पन्नगः सदा	007a  
सगणस्तत्कृते दावं परिरक्षति वज्रभृत्	007c  
तत्र भूतान्यनेकानि रक्ष्यन्ते स्म प्रसङ्गतः	008a  
तं दिधक्षुर्न शक्नोमि दग्धुं शक्रस्य तेजसा	008c  
स मां प्रज्वलितं दृष्ट्वा मेघाम्भोभिः प्रवर्षति	009a  
ततो दग्धुं न शक्नोमि दिधक्षुर्दावमीप्सितम्	009c  
स युवाभ्यां सहायाभ्यामस्त्रविद्भ्यां समागतः	010a  
दहेयं खाण्डवं दावमेतदन्नं वृतं मया	010c  
युवां ह्युदकधारास्ता भूतानि च समन्ततः	011a  
उत्तमास्त्रविदो सम्यक्सर्वतो वारयिष्यथः	011c  
एवमुक्ते प्रत्युवाच बीभत्सुर्जातवेदसम्	012a  
दिधक्षुं खाण्डवं दावमकामस्य शतक्रतोः	012c  
उत्तमास्त्राणि मे सन्ति दिव्यानि च बहूनि च	013a  
यैरहं शक्नुयां योद्धुमपि वज्रधरान्बहून्	013c  
धनुर्मे नास्ति भगवन्बाहुवीर्येण सम्मितम्	014a  
कुर्वतः समरे यत्नं वेगं यद्विषहेत मे	014c  
शरैश्च मेऽर्थो बहुभिरक्षयैः क्षिप्रमस्यतः	015a  
न हि वोढुं रथः शक्तः शरान्मम यथेप्सितान्	015c  
अश्वांश्च दिव्यानिच्छेयं पाण्डुरान्वातरंहसः	016a  
रथं च मेघनिर्घोषं सूर्यप्रतिमतेजसम्	016c  
तथा कृष्णस्य वीर्येण नायुधं विद्यते समम्	017a  
येन नागान्पिशाचांश्च निहन्यान्माधवो रणे	017c  
उपायं कर्मणः सिद्धौ भगवन्वक्तुमर्हसि	018a  
निवारयेयं येनेन्द्रं वर्षमाणं महावने	018c  
पौरुषेण तु यत्कार्यं तत्कर्तारौ स्व पावक	019a  
करणानि समर्थानि भगवन्दातुमर्हसि	019c  
