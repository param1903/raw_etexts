सूत उवाच	001  
श्रुत्वा तु सर्पसत्राय दीक्षितं जनमेजयम्	001a  
अभ्यागच्छदृषिर्विद्वान्कृष्णद्वैपायनस्तदा	001c  
जनयामास यं काली शक्तेः पुत्रात्पराशरात्	002a  
कन्यैव यमुनाद्वीपे पाण्डवानां पितामहम्	002c  
जातमात्रश्च यः सद्य इष्ट्या देहमवीवृधत्	003a  
वेदांश्चाधिजगे साङ्गान्सेतिहासान्महायशाः	003c  
यं नातितपसा कश्चिन्न वेदाध्ययनेन च	004a  
न व्रतैर्नोपवासैश्च न प्रसूत्या न मन्युना	004c  
विव्यासैकं चतुर्धा यो वेदं वेदविदां वरः	005a  
परावरज्ञो ब्रह्मर्षिः कविः सत्यव्रतः शुचिः	005c  
यः पाण्डुं धृतराष्ट्रं च विदुरं चाप्यजीजनत्	006a  
शन्तनोः सन्ततिं तन्वन्पुण्यकीर्तिर्महायशाः	006c  
जनमेजयस्य राजर्षेः स तद्यज्ञसदस्तदा	007a  
विवेश शिष्यैः सहितो वेदवेदाङ्गपारगैः	007c  
तत्र राजानमासीनं ददर्श जनमेजयम्	008a  
वृतं सदस्यैर्बहुभिर्देवैरिव पुरन्दरम्	008c  
तथा मूर्धावसिक्तैश्च नानाजनपदेश्वरैः	009a  
ऋत्विग्भिर्देवकल्पैश्च कुशलैर्यज्ञसंस्तरे	009c  
जनमेजयस्तु राजर्षिर्दृष्ट्वा तमृषिमागतम्	010a  
सगणोऽभ्युद्ययौ तूर्णं प्रीत्या भरतसत्तमः	010c  
काञ्चनं विष्टरं तस्मै सदस्यानुमते प्रभुः	011a  
आसनं कल्पयामास यथा शक्रो बृहस्पतेः	011c  
तत्रोपविष्टं वरदं देवर्षिगणपूजितम्	012a  
पूजयामास राजेन्द्रः शास्त्रदृष्टेन कर्मणा	012c  
पाद्यमाचमनीयं च अर्घ्यं गां च विधानतः	013a  
पितामहाय कृष्णाय तदर्हाय न्यवेदयत्	013c  
प्रतिगृह्य च तां पूजां पाण्डवाज्जनमेजयात्	014a  
गां चैव समनुज्ञाय व्यासः प्रीतोऽभवत्तदा	014c  
तथा सम्पूजयित्वा तं यत्नेन प्रपितामहम्	015a  
उपोपविश्य प्रीतात्मा पर्यपृच्छदनामयम्	015c  
भगवानपि तं दृष्ट्वा कुशलं प्रतिवेद्य च	016a  
सदस्यैः पूजितः सर्वैः सदस्यानभ्यपूजयत्	016c  
ततस्तं सत्कृतं सर्वैः सदस्यैर्जनमेजयः	017a  
इदं पश्चाद्द्विजश्रेष्ठं पर्यपृच्छत्कृताञ्जलिः	017c  
कुरूणां पाण्डवानां च भवान्प्रत्यक्षदर्शिवान्	018a  
तेषां चरितमिच्छामि कथ्यमानं त्वया द्विज	018c  
कथं समभवद्भेदस्तेषामक्लिष्टकर्मणाम्	019a  
तच्च युद्धं कथं वृत्तं भूतान्तकरणं महत्	019c  
पितामहानां सर्वेषां दैवेनाविष्टचेतसाम्	020a  
कार्त्स्न्येनैतत्समाचक्ष्व भगवन्कुशलो ह्यसि	020c  
तस्य तद्वचनं श्रुत्वा कृष्णद्वैपायनस्तदा	021a  
शशास शिष्यमासीनं वैशम्पायनमन्तिके	021c  
कुरूणां पाण्डवानां च यथा भेदोऽभवत्पुरा	022a  
तदस्मै सर्वमाचक्ष्व यन्मत्तः श्रुतवानसि	022c  
गुरोर्वचनमाज्ञाय स तु विप्रर्षभस्तदा	023a  
आचचक्षे ततः सर्वमितिहासं पुरातनम्	023c  
तस्मै राज्ञे सदस्येभ्यः क्षत्रियेभ्यश्च सर्वशः	024a  
भेदं राज्यविनाशं च कुरुपाण्डवयोस्तदा	024c  
