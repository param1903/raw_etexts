दुःषन्त उवाच	001  
सुव्यक्तं राजपुत्री त्वं यथा कल्याणि भाषसे	001a  
भार्या मे भव सुश्रोणि ब्रूहि किं करवाणि ते	001c  
सुवर्णमाला वासांसि कुण्डले परिहाटके	002a  
नानापत्तनजे शुभ्रे मणिरत्ने च शोभने	002c  
आहरामि तवाद्याहं निष्कादीन्यजिनानि च	003a  
सर्वं राज्यं तवाद्यास्तु भार्या मे भव शोभने	003c  
गान्धर्वेण च मां भीरु विवाहेनैहि सुन्दरि	004a  
विवाहानां हि रम्भोरु गान्धर्वः श्रेष्ठ उच्यते	004c  
शकुन्तलोवाच	005  
फलाहारो गतो राजन्पिता मे इत आश्रमात्	005a  
तं मुहूर्तं प्रतीक्षस्व स मां तुभ्यं प्रदास्यति	005c  
दुःषन्त उवाच	006  
इच्छामि त्वां वरारोहे भजमानामनिन्दिते	006a  
त्वदर्थं मां स्थितं विद्धि त्वद्गतं हि मनो मम	006c  
आत्मनो बन्धुरात्मैव गतिरात्मैव चात्मनः	007a  
आत्मनैवात्मनो दानं कर्तुमर्हसि धर्मतः	007c  
अष्टावेव समासेन विवाहा धर्मतः स्मृताः	008a  
ब्राह्मो दैवस्तथैवार्षः प्राजापत्यस्तथासुरः	008c  
गान्धर्वो राक्षसश्चैव पैशाचश्चाष्टमः स्मृतः	009a  
तेषां धर्मान्यथापूर्वं मनुः स्वायम्भुवोऽब्रवीत्	009c  
प्रशस्तांश्चतुरः पूर्वान्ब्राह्मणस्योपधारय	010a  
षडानुपूर्व्या क्षत्रस्य विद्धि धर्म्याननिन्दिते	010c  
राज्ञां तु राक्षसोऽप्युक्तो विट्शूद्रेष्वासुरः स्मृतः	011a  
पञ्चानां तु त्रयो धर्म्या द्वावधर्म्यौ स्मृताविह	011c  
पैशाचश्चासुरश्चैव न कर्तव्यौ कथञ्चन	012a  
अनेन विधिना कार्यो धर्मस्यैषा गतिः स्मृता	012c  
गान्धर्वराक्षसौ क्षत्रे धर्म्यौ तौ मा विशङ्किथाः	013a  
पृथग्वा यदि वा मिश्रौ कर्तव्यौ नात्र संशयः	013c  
सा त्वं मम सकामस्य सकामा वरवर्णिनि	014a  
गान्धर्वेण विवाहेन भार्या भवितुमर्हसि	014c  
शकुन्तलोवाच	015  
यदि धर्मपथस्त्वेष यदि चात्मा प्रभुर्मम	015a  
प्रदाने पौरवश्रेष्ठ शृणु मे समयं प्रभो	015c  
सत्यं मे प्रतिजानीहि यत्त्वां वक्ष्याम्यहं रहः	016a  
मम जायेत यः पुत्रः स भवेत्त्वदनन्तरम्	016c  
युवराजो महाराज सत्यमेतद्ब्रवीहि मे	017a  
यद्येतदेवं दुःषन्त अस्तु मे सङ्गमस्त्वया	017c  
वैशम्पायन उवाच	018  
एवमस्त्विति तां राजा प्रत्युवाचाविचारयन्	018a  
अपि च त्वां नयिष्यामि नगरं स्वं शुचिस्मिते	018c  
यथा त्वमर्हा सुश्रोणि सत्यमेतद्ब्रवीमि ते	018e  
एवमुक्त्वा स राजर्षिस्तामनिन्दितगामिनीम्	019a  
जग्राह विधिवत्पाणावुवास च तया सह	019c  
विश्वास्य चैनां स प्रायादब्रवीच्च पुनः पुनः	020a  
प्रेषयिष्ये तवार्थाय वाहिनीं चतुरङ्गिणीम्	020c  
तया त्वामानयिष्यामि निवासं स्वं शुचिस्मिते	020e  
इति तस्याः प्रतिश्रुत्य स नृपो जनमेजय	021a  
मनसा चिन्तयन्प्रायात्काश्यपं प्रति पार्थिवः	021c  
भगवांस्तपसा युक्तः श्रुत्वा किं नु करिष्यति	022a  
एवं सञ्चिन्तयन्नेव प्रविवेश स्वकं पुरम्	022c  
मुहूर्तयाते तस्मिंस्तु कण्वोऽप्याश्रममागमत्	023a  
शकुन्तला च पितरं ह्रिया नोपजगाम तम्	023c  
विज्ञायाथ च तां कण्वो दिव्यज्ञानो महातपाः	024a  
उवाच भगवान्प्रीतः पश्यन्दिव्येन चक्षुषा	024c  
त्वयाद्य राजान्वयया मामनादृत्य यत्कृतः	025a  
पुंसा सह समायोगो न स धर्मोपघातकः	025c  
क्षत्रियस्य हि गान्धर्वो विवाहः श्रेष्ठ उच्यते	026a  
सकामायाः सकामेन निर्मन्त्रो रहसि स्मृतः	026c  
धर्मात्मा च महात्मा च दुःषन्तः पुरुषोत्तमः	027a  
अभ्यगच्छः पतिं यं त्वं भजमानं शकुन्तले	027c  
महात्मा जनिता लोके पुत्रस्तव महाबलः	028a  
य इमां सागरापाङ्गां कृत्स्नां भोक्ष्यति मेदिनीम्	028c  
परं चाभिप्रयातस्य चक्रं तस्य महात्मनः	029a  
भविष्यत्यप्रतिहतं सततं चक्रवर्तिनः	029c  
ततः प्रक्षाल्य पादौ सा विश्रान्तं मुनिमब्रवीत्	030a  
विनिधाय ततो भारं सन्निधाय फलानि च	030c  
मया पतिर्वृतो योऽसौ दुःषन्तः पुरुषोत्तमः	031a  
तस्मै ससचिवाय त्वं प्रसादं कर्तुमर्हसि	031c  
कण्व उवाच	032   
प्रसन्न एव तस्याहं त्वत्कृते वरवर्णिनि	032a  
गृहाण च वरं मत्तस्तत्कृते यदभीप्सितम्	032c  
वैशम्पायन उवाच	033  
ततो धर्मिष्ठतां वव्रे राज्याच्चास्खलनं तथा	033a  
शकुन्तला पौरवाणां दुःषन्तहितकाम्यया	033c  
