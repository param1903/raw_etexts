वैशम्पायन उवाच	001  
प्राणाधिकं भीमसेनं कृतविद्यं धनन्जयम्	001a  
दुर्योधनो लक्षयित्व पर्यतप्यत दुर्मतिः	001c  
ततो वैकर्तनः कर्णः शकुनिश्चापि सौबलः	002a  
अनेकैरभ्युपायैस्ताञ्जिघांसन्ति स्म पाण्डवान्	002c  
पाण्डवाश्चापि तत्सर्वं प्रत्यजानन्नरिन्दमाः	003a  
उद्भावनमकुर्वन्तो विदुरस्य मते स्थिताः	003c  
गुणैः समुदितान्दृष्ट्वा पौराः पाण्डुसुतांस्तदा	004a  
कथयन्ति स्म सम्भूय चत्वरेषु सभासु च	004c  
प्रज्ञाचक्षुरचक्षुष्ट्वाद्धृतराष्ट्रो जनेश्वरः	005a  
राज्यमप्राप्तवान्पूर्वं स कथं नृपतिर्भवेत्	005c  
तथा भीष्मः शान्तनवः सत्यसन्धो महाव्रतः	006a  
प्रत्याख्याय पुरा राज्यं नाद्य जातु ग्रहीष्यति	006c  
ते वयं पाण्डवं ज्येष्ठं तरुणं वृद्धशीलिनम्	007a  
अभिषिञ्चाम साध्वद्य सत्यं करुणवेदिनम्	007c  
स हि भीष्मं शान्तनवं धृतराष्ट्रं च धर्मवित्	008a  
सपुत्रं विविधैर्भोगैर्योजयिष्यति पूजयन्	008c  
तेषां दुर्योधनः श्रुत्वा तानि वाक्यानि भाषताम्	009a  
युधिष्ठिरानुरक्तानां पर्यतप्यत दुर्मतिः	009c  
स तप्यमानो दुष्टात्मा तेषां वाचो न चक्षमे	010a  
ईर्ष्यया चाभिसन्तप्तो धृतराष्ट्रमुपागमत्	010c  
ततो विरहितं दृष्ट्वा पितरं प्रतिपूज्य सः	011a  
पौरानुरागसन्तप्तः पश्चादिदमभाषत	011c  
श्रुता मे जल्पतां तात पौराणामशिवा गिरः	012a  
त्वामनादृत्य भीष्मं च पतिमिच्छन्ति पाण्डवम्	012c  
मतमेतच्च भीष्मस्य न स राज्यं बुभूषति	013a  
अस्माकं तु परां पीडां चिकीर्षन्ति पुरे जनाः	013c  
पितृतः प्राप्तवान्राज्यं पाण्डुरात्मगुणैः पुरा	014a  
त्वमप्यगुणसम्योगात्प्राप्तं राज्यं न लब्धवान्	014c  
स एष पाण्डोर्दायाद्यं यदि प्राप्नोति पाण्डवः	015a  
तस्य पुत्रो ध्रुवं प्राप्तस्तस्य तस्येति चापरः	015c  
ते वयं राजवंशेन हीनाः सह सुतैरपि	016a  
अवज्ञाता भविष्यामो लोकस्य जगतीपते	016c  
सततं निरयं प्राप्ताः परपिण्डोपजीविनः	017a  
न भवेम यथा राजन्स्तथा शीघ्रं विधीयताम्	017c  
अभविष्यः स्थिरो राज्ये यदि हि त्वं पुरा नृप	018a  
ध्रुवं प्राप्स्याम च वयं राज्यमप्यवशे जने	018c  
