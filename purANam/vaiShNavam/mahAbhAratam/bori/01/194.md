कर्ण उवाच	001  
दुर्योधन तव प्रज्ञा न सम्यगिति मे मतिः	001a  
न ह्युपायेन ते शक्याः पाण्डवाः कुरुनन्दन	001c  
पूर्वमेव हि ते सूक्ष्मैरुपायैर्यतितास्त्वया	002a  
निग्रहीतुं यदा वीर शकिता न तदा त्वया	002c  
इहैव वर्तमानास्ते समीपे तव पार्थिव	003a  
अजातपक्षाः शिशवः शकिता नैव बाधितुम्	003c  
जातपक्षा विदेशस्था विवृद्धाः सर्वशोऽद्य ते	004a  
नोपायसाध्याः कौन्तेया ममैषा मतिरच्युत	004c  
न च ते व्यसनैर्योक्तुं शक्या दिष्टकृता हि ते	005a  
शङ्किताश्चेप्सवश्चैव पितृपैतामहं पदम्	005c  
परस्परेण भेदश्च नाधातुं तेषु शक्यते	006a  
एकस्यां ये रताः पत्न्यां न भिद्यन्ते परस्परम्	006c  
न चापि कृष्णा शक्येत तेभ्यो भेदयितुं परैः	007a  
परिद्यूनान्वृतवती किमुताद्य मृजावतः	007c  
ईप्सितश्च गुणः स्त्रीणामेकस्या बहुभर्तृता	008a  
तं च प्राप्तवती कृष्णा न सा भेदयितुं सुखम्	008c  
आर्यवृत्तश्च पाञ्चाल्यो न स राजा धनप्रियः	009a  
न सन्त्यक्ष्यति कौन्तेयान्राज्यदानैरपि ध्रुवम्	009c  
तथास्य पुत्रो गुणवाननुरक्तश्च पाण्डवान्	010a  
तस्मान्नोपायसाध्यांस्तानहं मन्ये कथञ्चन	010c  
इदं त्वद्य क्षमं कर्तुमस्माकं पुरुषर्षभ	011a  
यावन्न कृतमूलास्ते पाण्डवेया विशां पते	011c  
तावत्प्रहरणीयास्ते रोचतां तव विक्रमः	011e  
अस्मत्पक्षो महान्यावद्यावत्पाञ्चालको लघुः	012a  
तावत्प्रहरणं तेषां क्रियतां मा विचारय	012c  
वाहनानि प्रभूतानि मित्राणि बहुलानि च	013a  
यावन्न तेषां गान्धारे तावदेवाशु विक्रम	013c  
यावच्च राजा पाञ्चाल्यो नोद्यमे कुरुते मनः	014a  
सह पुत्रैर्महावीर्यैस्तावदेवाशु विक्रम	014c  
यावन्नायाति वार्ष्णेयः कर्षन्यादववाहिनीम्	015a  
राज्यार्थे पाण्डवेयानां तावदेवाशु विक्रम	015c  
वसूनि विविधान्भोगान्राज्यमेव च केवलम्	016a  
नात्याज्यमस्ति कृष्णस्य पाण्डवार्थे महीपते	016c  
विक्रमेण मही प्राप्ता भरतेन महात्मना	017a  
विक्रमेण च लोकांस्त्रीञ्जितवान्पाकशासनः	017c  
विक्रमं च प्रशंसन्ति क्षत्रियस्य विशां पते	018a  
स्वको हि धर्मः शूराणां विक्रमः पार्थिवर्षभ	018c  
ते बलेन वयं राजन्महता चतुरङ्गिणा	019a  
प्रमथ्य द्रुपदं शीघ्रमानयामेह पाण्डवान्	019c  
न हि साम्ना न दानेन न भेदेन च पाण्डवाः	020a  
शक्याः साधयितुं तस्माद्विक्रमेणैव ताञ्जहि	020c  
तान्विक्रमेण जित्वेमामखिलां भुङ्क्ष्व मेदिनीम्	021a  
नान्यमत्र प्रपश्यामि कार्योपायं जनाधिप	021c  
वैशम्पायन उवाच	022  
श्रुत्वा तु राधेयवचो धृतराष्ट्रः प्रतापवान्	022a  
अभिपूज्य ततः पश्चादिदं वचनमब्रवीत्	022c  
उपपन्नं महाप्राज्ञे कृतास्त्रे सूतनन्दने	023a  
त्वयि विक्रमसम्पन्नमिदं वचनमीदृशम्	023c  
भूय एव तु भीष्मश्च द्रोणो विदुर एव च	024a  
युवां च कुरुतां बुद्धिं भवेद्या नः सुखोदया	024c  
तत आनाय्य तान्सर्वान्मन्त्रिणः सुमहायशाः	025a  
धृतराष्ट्रो महाराज मन्त्रयामास वै तदा	025c  
