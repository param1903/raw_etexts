वैशम्पायन उवाच	001  
गुरवे प्राङ्नमस्कृत्य मनोबुद्धिसमाधिभिः	001a  
सम्पूज्य च द्विजान्सर्वांस्तथान्यान्विदुषो जनान्	001c  
महर्षेः सर्वलोकेषु विश्रुतस्यास्य धीमतः	002a  
प्रवक्ष्यामि मतं कृत्स्नं व्यासस्यामिततेजसः	002c  
श्रोतुं पात्रं च राजंस्त्वं प्राप्येमां भारतीं कथाम्	003a  
गुरोर्वक्तुं परिस्पन्दो मुदा प्रोत्साहतीव माम्	003c  
शृणु राजन्यथा भेदः कुरुपाण्डवयोरभूत्	004a  
राज्यार्थे द्यूतसम्भूतो वनवासस्तथैव च	004c  
यथा च युद्धमभवत्पृथिवीक्षयकारकम्	005a  
तत्तेऽहं सम्प्रवक्ष्यामि पृच्छते भरतर्षभ	005c  
मृते पितरि ते वीरा वनादेत्य स्वमन्दिरम्	006a  
नचिरादिव विद्वांसो वेदे धनुषि चाभवन्	006c  
तांस्तथा रूपवीर्यौजःसम्पन्नान्पौरसम्मतान्	007a  
नामृष्यन्कुरवो दृष्ट्वा पाण्डवाञ्श्रीयशोभृतः	007c  
ततो दुर्योधनः क्रूरः कर्णश्च सहसौबलः	008a  
तेषां निग्रहनिर्वासान्विविधांस्ते समाचरन्	008c  
ददावथ विषं पापो भीमाय धृतराष्ट्रजः	009a  
जरयामास तद्वीरः सहान्नेन वृकोदरः	009c  
प्रमाणकोट्यां संसुप्तं पुनर्बद्ध्वा वृकोदरम्	010a  
तोयेषु भीमं गङ्गायाः प्रक्षिप्य पुरमाव्रजत्	010c  
यदा प्रबुद्धः कौन्तेयस्तदा सञ्छिद्य बन्धनम्	011a  
उदतिष्ठन्महाराज भीमसेनो गतव्यथः	011c  
आशीविषैः कृष्णसर्पैः सुप्तं चैनमदंशयत्	012a  
सर्वेष्वेवाङ्गदेशेषु न ममार च शत्रुहा	012c  
तेषां तु विप्रकारेषु तेषु तेषु महामतिः	013a  
मोक्षणे प्रतिघाते च विदुरोऽवहितोऽभवत्	013c  
स्वर्गस्थो जीवलोकस्य यथा शक्रः सुखावहः	014a  
पाण्डवानां तथा नित्यं विदुरोऽपि सुखावहः	014c  
यदा तु विविधोपायैः संवृतैर्विवृतैरपि	015a  
नाशक्नोद्विनिहन्तुं तान्दैवभाव्यर्थरक्षितान्	015c  
ततः सम्मन्त्र्य सचिवैर्वृषदुःशासनादिभिः	016a  
धृतराष्ट्रमनुज्ञाप्य जातुषं गृहमादिशत्	016c  
तत्र तान्वासयामास पाण्डवानमितौजसः	017a  
अदाहयच्च विस्रब्धान्पावकेन पुनस्तदा	017c  
विदुरस्यैव वचनात्खनित्री विहिता ततः	018a  
मोक्षयामास योगेन ते मुक्ताः प्राद्रवन्भयात्	018c  
ततो महावने घोरे हिडिम्बं नाम राक्षसम्	019a  
भीमसेनोऽवधीत्क्रुद्धो भुवि भीमपराक्रमः	019c  
अथ सन्धाय ते वीरा एकचक्रां व्रजंस्तदा	020a  
ब्रह्मरूपधरा भूत्वा मात्रा सह परन्तपाः	020  
तत्र ते ब्राह्मणार्थाय बकं हत्वा महाबलम्	021a  
ब्राह्मणैः सहिता जग्मुः पाञ्चालानां पुरं ततः	021c  
ते तत्र द्रौपदीं लब्ध्वा परिसंवत्सरोषिताः	022a  
विदिता हास्तिनपुरं प्रत्याजग्मुररिन्दमाः	022c  
त उक्ता धृतराष्ट्रेण राज्ञा शान्तनवेन च	023a  
भ्रातृभिर्विग्रहस्तात कथं वो न भवेदिति	023c  
अस्माभिः खाण्डवप्रस्थे युष्मद्वासोऽनुचिन्तितः	023e  
तस्माज्जनपदोपेतं सुविभक्तमहापथम्	024a  
वासाय खाण्डवप्रस्थं व्रजध्वं गतमन्यवः	024c  
तयोस्ते वचनाज्जग्मुः सह सर्वैः सुहृज्जनैः	025a  
नगरं खाण्डवप्रस्थं रत्नान्यादाय सर्वशः	025c  
तत्र ते न्यवसन्राजन्संवत्सरगणान्बहून्	026a  
वशे शस्त्रप्रतापेन कुर्वन्तोऽन्यान्महीक्षितः	026c  
एवं धर्मप्रधानास्ते सत्यव्रतपरायणाः	027a  
अप्रमत्तोत्थिताः क्षान्ताः प्रतपन्तोऽहितांस्तदा	027c  
अजयद्भीमसेनस्तु दिशं प्राचीं महाबलः	028a  
उदीचीमर्जुनो वीरः प्रतीचीं नकुलस्तथा	028c  
दक्षिणां सहदेवस्तु विजिग्ये परवीरहा	029a  
एवं चक्रुरिमां सर्वे वशे कृत्स्नां वसुन्धराम्	029c  
पञ्चभिः सूर्यसङ्काशैः सूर्येण च विराजता	030a  
षट्सूर्येवाबभौ पृथ्वी पाण्डवैः सत्यविक्रमैः	030c  
ततो निमित्ते कस्मिंश्चिद्धर्मराजो युधिष्ठिरः	031a  
वनं प्रस्थापयामास भ्रातरं वै धनञ्जयम्	031c  
स वै संवत्सरं पूर्णं मासं चैकं वनेऽवसत्	032a  
ततोऽगच्छद्धृषीकेशं द्वारवत्यां कदाचन	032c  
लब्धवांस्तत्र बीभत्सुर्भार्यां राजीवलोचनाम्	033a  
अनुजां वासुदेवस्य सुभद्रां भद्रभाषिणीम्	033c  
सा शचीव महेन्द्रेण श्रीः कृष्णेनेव सङ्गता	034a  
सुभद्रा युयुजे प्रीता पाण्डवेनार्जुनेन ह	034c  
अतर्पयच्च कौन्तेयः खाण्डवे हव्यवाहनम्	035a  
बीभत्सुर्वासुदेवेन सहितो नृपसत्तम	035c  
नातिभारो हि पार्थस्य केशवेनाभवत्सह	036a  
व्यवसायसहायस्य विष्णोः शत्रुवधेष्विव	036c  
पार्थायाग्निर्ददौ चापि गाण्डीवं धनुरुत्तमम्	037a  
इषुधी चाक्षयैर्बाणै रथं च कपिलक्षणम्	037c  
मोक्षयामास बीभत्सुर्मयं तत्र महासुरम्	038a  
स चकार सभां दिव्यां सर्वरत्नसमाचिताम्	038c  
तस्यां दुर्योधनो मन्दो लोभं चक्रे सुदुर्मतिः	039a  
ततोऽक्षैर्वञ्चयित्वा च सौबलेन युधिष्ठिरम्	039c  
वनं प्रस्थापयामास सप्त वर्षाणि पञ्च च	040a  
अज्ञातमेकं राष्ट्रे च तथा वर्षं त्रयोदशम्	040c  
ततश्चतुर्दशे वर्षे याचमानाः स्वकं वसु	041a  
नालभन्त महाराज ततो युद्धमवर्तत	041c  
ततस्ते सर्वमुत्साद्य हत्वा दुर्योधनं नृपम्	042a  
राज्यं विद्रुतभूयिष्ठं प्रत्यपद्यन्त पाण्डवाः	042c  
एवमेतत्पुरावृत्तं तेषामक्लिष्टकर्मणाम्	043a  
भेदो राज्यविनाशश्च जयश्च जयतां वर	043c  
