001  	ब्राह्मण उवाच  
001a  	अमर्षी द्रुपदो राजा कर्मसिद्धान्द्विजर्षभान्  
001c  	अन्विच्छन्परिचक्राम ब्राह्मणावसथान्बहून्  
002a  	पुत्रजन्म परीप्सन्वै शोकोपहतचेतनः  
002c  	नास्ति श्रेष्ठं ममापत्यमिति नित्यमचिन्तयत्  
003a  	जातान्पुत्रान्स निर्वेदाद्धिग्बन्धूनिति चाब्रवीत्  
003c  	निःश्वासपरमश्चासीद्द्रोणं प्रतिचिकीर्षया  
004a  	प्रभावं विनयं शिक्षां द्रोणस्य चरितानि च  
004c  	क्षात्रेण च बलेनास्य चिन्तयन्नान्वपद्यत  
004e  	प्रतिकर्तुं नृपश्रेष्ठो यतमानोऽपि भारत  
005a  	अभितः सोऽथ कल्माषीं गङ्गाकूले परिभ्रमन्  
005c  	ब्राह्मणावसथं पुण्यमाससाद महीपतिः  
006a  	तत्र नास्नातकः कश्चिन्न चासीदव्रती द्विजः  
006c  	तथैव नामहाभागः सोऽपश्यत्संशितव्रतौ  
007a  	याजोपयाजौ ब्रह्मर्षी शाम्यन्तौ पृषतात्मजः  
007c  	संहिताध्ययने युक्तौ गोत्रतश्चापि काश्यपौ  
008a  	तारणे युक्तरूपौ तौ ब्राह्मणावृषिसत्तमौ  
008c  	स तावामन्त्रयामास सर्वकामैरतन्द्रितः  
009a  	बुद्ध्वा तयोर्बलं बुद्धिं कनीयांसमुपह्वरे  
009c  	प्रपेदे छन्दयन्कामैरुपयाजं धृतव्रतम्  
010a  	पादशुश्रूषणे युक्तः प्रियवाक्सर्वकामदः  
010c  	अर्हयित्वा यथान्यायमुपयाजमुवाच सः  
011a  	येन मे कर्मणा ब्रह्मन्पुत्रः स्याद्द्रोणमृत्यवे  
011c  	उपयाज कृते तस्मिन्गवां दातास्मि तेऽर्बुदम्  
012a  	यद्वा तेऽन्यद्द्विजश्रेष्ठ मनसः सुप्रियं भवेत्  
012c  	सर्वं तत्ते प्रदाताहं न हि मेऽस्त्यत्र संशयः  
013a  	इत्युक्तो नाहमित्येवं तमृषिः प्रत्युवाच ह  
013c  	आराधयिष्यन्द्रुपदः स तं पर्यचरत्पुनः  
014a  	ततः संवत्सरस्यान्ते द्रुपदं स द्विजोत्तमः  
014c  	उपयाजोऽब्रवीद्राजन्काले मधुरया गिरा  
015a  	ज्येष्ठो भ्राता ममागृह्णाद्विचरन्वननिर्झरे  
015c  	अपरिज्ञातशौचायां भूमौ निपतितं फलम्  
016a  	तदपश्यमहं भ्रातुरसाम्प्रतमनुव्रजन्  
016c  	विमर्शं सङ्करादाने नायं कुर्यात्कथञ्चन  
017a  	दृष्ट्वा फलस्य नापश्यद्दोषा येऽस्यानुबन्धिकाः  
017c  	विविनक्ति न शौचं यः सोऽन्यत्रापि कथं भवेत्  
018a  	संहिताध्ययनं कुर्वन्वसन्गुरुकुले च यः  
018c  	भैक्षमुच्छिष्टमन्येषां भुङ्क्ते चापि सदा सदा  
018e  	कीर्तयन्गुणमन्नानामघृणी च पुनः पुनः  
019a  	तमहं फलार्थिनं मन्ये भ्रातरं तर्कचक्षुषा  
019c  	तं वै गच्छस्व नृपते स त्वां सम्याजयिष्यति  
020a  	जुगुप्समानो नृपतिर्मनसेदं विचिन्तयन्  
020c  	उपयाजवचः श्रुत्वा नृपतिः सर्वधर्मवित्  
020e  	अभिसम्पूज्य पूजार्हमृषिं याजमुवाच ह  
021a  	अयुतानि ददान्यष्टौ गवां याजय मां विभो  
021c  	द्रोणवैराभिसन्तप्तं त्वं ह्लादयितुमर्हसि  
022a  	स हि ब्रह्मविदां श्रेष्ठो ब्रह्मास्त्रे चाप्यनुत्तमः  
022c  	तस्माद्द्रोणः पराजैषीन्मां वै स सखिविग्रहे  
023a  	क्षत्रियो नास्ति तुल्योऽस्य पृथिव्यां कश्चिदग्रणीः  
023c  	कौरवाचार्यमुख्यस्य भारद्वाजस्य धीमतः  
024a  	द्रोणस्य शरजालानि प्राणिदेहहराणि च  
024c  	षडरत्नि धनुश्चास्य दृश्यतेऽप्रतिमं महत्  
025a  	स हि ब्राह्मणवेगेन क्षात्रं वेगमसंशयम्  
025c  	प्रतिहन्ति महेष्वासो भारद्वाजो महामनाः  
026a  	क्षत्रोच्छेदाय विहितो जामदग्न्य इवास्थितः  
026c  	तस्य ह्यस्त्रबलं घोरमप्रसह्यं नरैर्भुवि  
027a  	ब्राह्ममुच्चारयंस्तेजो हुताहुतिरिवानलः  
027c  	समेत्य स दहत्याजौ क्षत्रं ब्रह्मपुरःसरः  
027e  	ब्रह्मक्षत्रे च विहिते ब्रह्मतेजो विशिष्यते  
028a  	सोऽहं क्षत्रबलाद्धीनो ब्रह्मतेजः प्रपेदिवान्  
028c  	द्रोणाद्विशिष्टमासाद्य भवन्तं ब्रह्मवित्तमम्  
029a  	द्रोणान्तकमहं पुत्रं लभेयं युधि दुर्जयम्  
029c  	तत्कर्म कुरु मे याज निर्वपाम्यर्बुदं गवाम्  
030a  	तथेत्युक्त्वा तु तं याजो याज्यार्थमुपकल्पयत्  
030c  	गुर्वर्थ इति चाकाममुपयाजमचोदयत्  
030e  	याजो द्रोणविनाशाय प्रतिजज्ञे तथा च सः  
031a  	ततस्तस्य नरेन्द्रस्य उपयाजो महातपाः  
031c  	आचख्यौ कर्म वैतानं तदा पुत्रफलाय वै  
032a  	स च पुत्रो महावीर्यो महातेजा महाबलः  
032c  	इष्यते यद्विधो राजन्भविता ते तथाविधः  
033a  	भारद्वाजस्य हन्तारं सोऽभिसन्धाय भूमिपः  
033c  	आजह्रे तत्तथा सर्वं द्रुपदः कर्मसिद्धये  
034a  	याजस्तु हवनस्यान्ते देवीमाह्वापयत्तदा  
034c  	प्रैहि मां राज्ञि पृषति मिथुनं त्वामुपस्थितम्  
035  	देव्युवाच  
035a  	अवलिप्तं मे मुखं ब्रह्मन्पुण्यान्गन्धान्बिभर्मि च  
035c  	सुतार्थेनोपरुद्धास्मि तिष्ठ याज मम प्रिये  
036  	याज उवाच  
036a  	याजेन श्रपितं हव्यमुपयाजेन मन्त्रितम्  
036c  	कथं कामं न सन्दध्यात्सा त्वं विप्रैहि तिष्ठ वा  
037  	ब्राह्मण उवाच  
037a  	एवमुक्ते तु याजेन हुते हविषि संस्कृते  
037c  	उत्तस्थौ पावकात्तस्मात्कुमारो देवसन्निभः  
038a  	ज्वालावर्णो घोररूपः किरीटी वर्म चोत्तमम्  
038c  	बिभ्रत्सखड्गः सशरो धनुष्मान्विनदन्मुहुः  
039a  	सोऽध्यारोहद्रथवरं तेन च प्रययौ तदा  
039c  	ततः प्रणेदुः पाञ्चालाः प्रहृष्टाः साधु साध्विति  
040a  	भयापहो राजपुत्रः पाञ्चालानां यशस्करः  
040c  	राज्ञः शोकापहो जात एष द्रोणवधाय वै  
इत्युवाच महद्भूतमदृश्यं खेचरं तदा	040e  
कुमारी चापि पाञ्चाली वेदिमध्यात्समुत्थिता	041a  
सुभगा दर्शनीयाङ्गी वेदिमध्या मनोरमा	041c  
श्यामा पद्मपलाशाक्षी नीलकुञ्चितमूर्धजा	042a  
मानुषं विग्रहं कृत्वा साक्षादमरवर्णिनी	042c  
नीलोत्पलसमो गन्धो यस्याः क्रोशात्प्रवायति	043a  
या बिभर्ति परं रूपं यस्या नास्त्युपमा भुवि	043c  
तां चापि जातां सुश्रोणीं वागुवाचाशरीरिणी	044a  
सर्वयोषिद्वरा कृष्णा क्षयं क्षत्रं निनीषति	044c  
सुरकार्यमियं काले करिष्यति सुमध्यमा	045a  
अस्या हेतोः क्षत्रियाणां महदुत्पत्स्यते भयम्	045c  
तच्छ्रुत्वा सर्वपाञ्चालाः प्रणेदुः सिंहसङ्घवत्	046a  
न चैतान्हर्षसम्पूर्णानियं  सेहे वसुन्धरा	046c  
तौ दृष्ट्वा पृषती याजं प्रपेदे वै सुतार्थिनी	047a  
न वै मदन्यां जननीं जानीयातामिमाविति	047c  
तथेत्युवाच तां याजो राज्ञः प्रियचिकीर्षया	048a  
तयोश्च नामनी चक्रुर्द्विजाः सम्पूर्णमानसाः	048c  
धृष्टत्वादतिधृष्णुत्वाद्धर्माद्द्युत्सम्भवादपि	049a  
धृष्टद्युम्नः कुमारोऽयं द्रुपदस्य भवत्विति	049c  
कृष्णेत्येवाब्रुवन्कृष्णां कृष्णाभूत्सा हि वर्णतः	050a  
तथा तन्मिथुनं जज्ञे द्रुपदस्य महामखे	050c  
धृष्टद्युम्नं तु पाञ्चाल्यमानीय स्वं विवेशनम्	051a  
उपाकरोदस्त्रहेतोर्भारद्वाजः प्रतापवान्	051c  
अमोक्षणीयं दैवं हि भावि मत्वा महामतिः	052a  
तथा तत्कृतवान्द्रोण आत्मकीर्त्यनुरक्षणात्	052c  
