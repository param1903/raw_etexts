वैशम्पायन उवाच	001  
तं प्रयान्तं महाबाहुं कौरवाणां यशस्करम्	001a  
अनुजग्मुर्महात्मानो ब्राह्मणा वेदपारगाः	001c  
वेदवेदाङ्गविद्वांसस्तथैवाध्यात्मचिन्तकाः	002a  
चौक्षाश्च भगवद्भक्ताः सूताः पौराणिकाश्च ये	002c  
कथकाश्चापरे राजञ्श्रमणाश्च वनौकसः	003a  
दिव्याख्यानानि ये चापि पठन्ति मधुरं द्विजाः	003c  
एतैश्चान्यैश्च बहुभिः सहायैः पाण्डुनन्दनः	004a  
वृतः श्लक्ष्णकथैः प्रायान्मरुद्भिरिव वासवः	004c  
रमणीयानि चित्राणि वनानि च सरांसि च	005a  
सरितः सागरांश्चैव देशानपि च भारत	005c  
पुण्यानि चैव तीर्थानि ददर्श भरतर्षभ	006a  
स गङ्गाद्वारमासाद्य निवेशमकरोत्प्रभुः	006c  
तत्र तस्याद्भुतं कर्म शृणु मे जनमेजय	007a  
कृतवान्यद्विशुद्धात्मा पाण्डूनां प्रवरो रथी	007c  
निविष्टे तत्र कौन्तेये ब्राह्मणेषु च भारत	008a  
अग्निहोत्राणि विप्रास्ते प्रादुश्चक्रुरनेकशः	008c  
तेषु प्रबोध्यमानेषु ज्वलितेषु हुतेषु च	009a  
कृतपुष्पोपहारेषु तीरान्तरगतेषु च	009c  
कृताभिषेकैर्विद्वद्भिर्नियतैः सत्पथि स्थितैः	010a  
शुशुभेऽतीव तद्राजन्गङ्गाद्वारं महात्मभिः	010c  
तथा पर्याकुले तस्मिन्निवेशे पाण्डुनन्दनः	011a  
अभिषेकाय कौन्तेयो गङ्गामवततार ह	011c  
तत्राभिषेकं कृत्वा स तर्पयित्वा पितामहान्	012a  
उत्तितीर्षुर्जलाद्राजन्नग्निकार्यचिकीर्षया	012c  
अपकृष्टो महाबाहुर्नागराजस्य कन्यया	013a  
अन्तर्जले महाराज उलूप्या कामयानया	013c  
ददर्श पाण्डवस्तत्र पावकं सुसमाहितम्	014a  
कौरव्यस्याथ नागस्य भवने परमार्चिते	014c  
तत्राग्निकार्यं कृतवान्कुन्तीपुत्रो धनञ्जयः	015a  
अशङ्कमानेन हुतस्तेनातुष्यद्धुताशनः	015c  
अग्निकार्यं स कृत्वा तु नागराजसुतां तदा	016a  
प्रहसन्निव कौन्तेय इदं वचनमब्रवीत्	016c  
किमिदं साहसं भीरु कृतवत्यसि भामिनि	017a  
कश्चायं सुभगो देशः का च त्वं कस्य चात्मजा	017c  
उलूप्युवाच	018  
ऐरावतकुले जातः कौरव्यो नाम पन्नगः	018a  
तस्यास्मि दुहिता पार्थ उलूपी नाम पन्नगी	018c  
साहं त्वामभिषेकार्थमवतीर्णं समुद्रगाम्	019a  
दृष्टवत्येव कौन्तेय कन्दर्पेणास्मि मूर्च्छिता	019c  
तां मामनङ्गमथितां त्वत्कृते कुरुनन्दन	020a  
अनन्यां नन्दयस्वाद्य प्रदानेनात्मनो रहः	020c  
अर्जुन उवाच	021  
ब्रह्मचर्यमिदं भद्रे मम द्वादशवार्षिकम्	021a  
धर्मराजेन चादिष्टं नाहमस्मि स्वयंवशः	021c  
तव चापि प्रियं कर्तुमिच्छामि जलचारिणि	022a  
अनृतं नोक्तपूर्वं च मया किञ्चन कर्हिचित्	022c  
कथं च नानृतं तत्स्यात्तव चापि प्रियं भवेत्	023a  
न च पीड्येत मे धर्मस्तथा कुर्यां भुजङ्गमे	023c  
उलूप्युवाच	024  
जानाम्यहं पाण्डवेय यथा चरसि मेदिनीम्	024a  
यथा च ते ब्रह्मचर्यमिदमादिष्टवान्गुरुः	024c  
परस्परं वर्तमानान्द्रुपदस्यात्मजां प्रति	025a  
यो नोऽनुप्रविशेन्मोहात्स नो द्वादशवार्षिकम्	025c  
वने चरेद्ब्रह्मचर्यमिति वः समयः कृतः	025e  
तदिदं द्रौपदीहेतोरन्योन्यस्य प्रवासनम्	026a  
कृतं वस्तत्र धर्मार्थमत्र धर्मो न दुष्यति	026c  
परित्राणं च कर्तव्यमार्तानां पृथुलोचन	027a  
कृत्वा मम परित्राणं तव धर्मो न लुप्यते	027c  
यदि वाप्यस्य धर्मस्य सूक्ष्मोऽपि स्याद्व्यतिक्रमः	028a  
स च ते धर्म एव स्याद्दात्त्वा प्राणान्ममार्जुन	028c  
भक्तां भजस्व मां पार्थ सतामेतन्मतं प्रभो	029a  
न करिष्यसि चेदेवं मृतां मामुपधारय	029c  
प्राणदानान्महाबाहो चर धर्ममनुत्तमम्	030a  
शरणं च प्रपन्नास्मि त्वामद्य पुरुषोत्तम	030c  
दीनाननाथान्कौन्तेय परिरक्षसि नित्यशः	031a  
साहं शरणमभ्येमि रोरवीमि च दुःखिता	031c  
याचे त्वामभिकामाहं तस्मात्कुरु मम प्रियम्	032a  
स त्वमात्मप्रदानेन सकामां कर्तुमर्हसि	032c  
वैशम्पायन उवाच	033  
एवमुक्तस्तु कौन्तेयः पन्नगेश्वरकन्यया	033a  
कृतवांस्तत्तथा सर्वं धर्ममुद्दिश्य कारणम्	033c  
स नागभवने रात्रिं तामुषित्वा प्रतापवान्	034a  
उदितेऽभ्युत्थितः सूर्ये कौरव्यस्य निवेशनात्	034c  
