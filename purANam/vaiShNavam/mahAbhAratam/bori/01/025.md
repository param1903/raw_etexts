सूत उवाच	001  
तस्य कण्ठमनुप्राप्तो ब्राह्मणः सह भार्यया	001a  
दहन्दीप्त इवाङ्गारस्तमुवाचान्तरिक्षगः	001c  
द्विजोत्तम विनिर्गच्छ तूर्णमास्यादपावृतात्	002a  
न हि मे ब्राह्मणो वध्यः पापेष्वपि रतः सदा	002c  
ब्रुवाणमेवं गरुडं ब्राह्मणः समभाषत	003a  
निषादी मम भार्येयं निर्गच्छतु मया सह	003c  
गरुड उवाच	004  
एतामपि निषादीं त्वं परिगृह्याशु निष्पत	004a  
तूर्णं सम्भावयात्मानमजीर्णं मम तेजसा	004c  
सूत उवाच	005  
ततः स विप्रो निष्क्रान्तो निषादीसहितस्तदा	005a  
वर्धयित्वा च गरुडमिष्टं देशं जगाम ह	005c  
सहभार्ये विनिष्क्रान्ते तस्मिन्विप्रे स पक्षिराट्	006a  
वितत्य पक्षावाकाशमुत्पपात मनोजवः	006c  
ततोऽपश्यत्स पितरं पृष्टश्चाख्यातवान्पितुः	007a  
अहं हि सर्पैः प्रहितः सोममाहर्तुमुद्यतः	007c  
मातुर्दास्यविमोक्षार्थमाहरिष्ये तमद्य वै	007e  
मात्रा चास्मि समादिष्टो निषादान्भक्षयेति वै	008a  
न च मे तृप्तिरभवद्भक्षयित्वा सहस्रशः	008c  
तस्माद्भोक्तव्यमपरं भगवन्प्रदिशस्व मे	009a  
यद्भुक्त्वामृतमाहर्तुं समर्थः स्यामहं प्रभो	009c  
कश्यप उवाच	010   
आसीद्विभावसुर्नाम महर्षिः कोपनो भृशम्	010a  
भ्राता तस्यानुजश्चासीत्सुप्रतीको महातपाः	010c  
स नेच्छति धनं भ्रात्रा सहैकस्थं महामुनिः	011a  
विभागं कीर्तयत्येव सुप्रतीकोऽथ नित्यशः	011c  
अथाब्रवीच्च तं भ्राता सुप्रतीकं विभावसुः	012a  
विभागं बहवो मोहात्कर्तुमिच्छन्ति नित्यदा	012c  
ततो विभक्ता अन्योन्यं नाद्रियन्तेऽर्थमोहिताः	012e  
ततः स्वार्थपरान्मूढान्पृथग्भूतान्स्वकैर्धनैः	013a  
विदित्वा भेदयन्त्येतानमित्रा मित्ररूपिणः	013c  
विदित्वा चापरे भिन्नानन्तरेषु पतन्त्यथ	014a  
भिन्नानामतुलो नाशः क्षिप्रमेव प्रवर्तते	014c  
तस्माच्चैव विभागार्थं न प्रशंसन्ति पण्डिताः	015a  
गुरुशास्त्रे निबद्धानामन्योन्यमभिशङ्किनाम्	015c  
नियन्तुं न हि शक्यस्त्वं भेदतो धनमिच्छसि	016a  
यस्मात्तस्मात्सुप्रतीक हस्तित्वं समवाप्स्यसि	016c  
शप्तस्त्वेवं सुप्रतीको विभावसुमथाब्रवीत्	017a  
त्वमप्यन्तर्जलचरः कच्छपः सम्भविष्यसि	017c  
एवमन्योन्यशापात्तौ सुप्रतीकविभावसू	018a  
गजकच्छपतां प्राप्तावर्थार्थं मूढचेतसौ	018c  
रोषदोषानुषङ्गेण तिर्यग्योनिगतावपि	019a  
परस्परद्वेषरतौ प्रमाणबलदर्पितौ	019c  
सरस्यस्मिन्महाकायौ पूर्ववैरानुसारिणौ	020a  
तयोरेकतरः श्रीमान्समुपैति महागजः	020c  
तस्य बृंहितशब्देन कूर्मोऽप्यन्तर्जलेशयः	021a  
उत्थितोऽसौ महाकायः कृत्स्नं सङ्क्षोभयन्सरः	021c  
तं दृष्ट्वावेष्टितकरः पतत्येष गजो जलम्	022a  
दन्तहस्ताग्रलाङ्गूलपादवेगेन वीर्यवान्	022c  
तं विक्षोभयमाणं तु सरो बहुझषाकुलम्	023a  
कूर्मोऽप्यभ्युद्यतशिरा युद्धायाभ्येति वीर्यवान्	023c  
षडुच्छ्रितो योजनानि गजस्तद्द्विगुणायतः	024a  
कूर्मस्त्रियोजनोत्सेधो दशयोजनमण्डलः	024c  
तावेतौ युद्धसम्मत्तौ परस्परजयैषिणौ	025a  
उपयुज्याशु कर्मेदं साधयेप्सितमात्मनः	025c  
सूत उवाच	026  
स तच्छ्रुत्वा पितुर्वाक्यं भीमवेगोऽन्तरिक्षगः	026a  
नखेन गजमेकेन कूर्ममेकेन चाक्षिपत्	026c  
समुत्पपात चाकाशं तत उच्चैर्विहङ्गमः	027a  
सोऽलम्बतीर्थमासाद्य देववृक्षानुपागमत्	027c  
ते भीताः समकम्पन्त तस्य पक्षानिलाहताः	028a  
न नो भञ्ज्यादिति तदा दिव्याः कनकशाखिनः	028c  
प्रचलाङ्गान्स तान्दृष्ट्वा मनोरथफलाङ्कुरान्	029a  
अन्यानतुलरूपाङ्गानुपचक्राम खेचरः	029c  
काञ्चनै राजतैश्चैव फलैर्वैडूर्यशाखिनः	030a  
सागराम्बुपरिक्षिप्तान्भ्राजमानान्महाद्रुमान्	030c  
तमुवाच खगश्रेष्ठं तत्र रोहिणपादपः	031a  
अतिप्रवृद्धः सुमहानापतन्तं मनोजवम्	031c  
यैषा मम महाशाखा शतयोजनमायता	032a  
एतामास्थाय शाखां त्वं खादेमौ गजकच्छपौ	032c  
ततो द्रुमं पतगसहस्रसेवितं; महीधरप्रतिमवपुः प्रकम्पयन्	033a  
खगोत्तमो द्रुतमभिपत्य वेगवान्बभञ्ज तामविरलपत्रसंवृताम्	033c  
