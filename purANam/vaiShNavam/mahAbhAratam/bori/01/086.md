अष्टक उवाच	001  
चरन्गृहस्थः कथमेति देवान्कथं भिक्षुः कथमाचार्यकर्मा	001a  
वानप्रस्थः सत्पथे सन्निविष्टो; बहून्यस्मिन्सम्प्रति वेदयन्ति	001c  
ययातिरुवाच	002  
आहूताध्यायी गुरुकर्मस्वचोद्यः; पूर्वोत्थायी चरमं चोपशायी	002a  
मृदुर्दान्तो धृतिमानप्रमत्तः; स्वाध्यायशीलः सिध्यति ब्रह्मचारी	002c  
धर्मागतं प्राप्य धनं यजेत; दद्यात्सदैवातिथीन्भोजयेच्च	003a  
अनाददानश्च परैरदत्तं; सैषा गृहस्थोपनिषत्पुराणी	003c  
स्ववीर्यजीवी वृजिनान्निवृत्तो; दाता परेभ्यो न परोपतापी	004a  
तादृङ्मुनिः सिद्धिमुपैति मुख्यां; वसन्नरण्ये नियताहारचेष्टः	004c  
अशिल्पजीवी नगृहश्च नित्यं; जितेन्द्रियः सर्वतो विप्रमुक्तः	005a  
अनोकसारी लघुरल्पचारश्चरन्देशानेकचरः स भिक्षुः	005c  
रात्र्या यया चाभिजिताश्च लोका; भवन्ति कामा विजिताः सुखाश्च	006a  
तामेव रात्रिं प्रयतेत विद्वानरण्यसंस्थो भवितुं यतात्मा	006c  
दशैव पूर्वान्दश चापरांस्तु; ज्ञातीन्सहात्मानमथैकविंशम्	007a  
अरण्यवासी सुकृते दधाति; विमुच्यारण्ये स्वशरीरधातून्	007c  
अष्टक उवाच	008  
कति स्विदेव मुनयो मौनानि कति चाप्युत	008a  
भवन्तीति तदाचक्ष्व श्रोतुमिच्छामहे वयम्	008c  
ययातिरुवाच	009  
अरण्ये वसतो यस्य ग्रामो भवति पृष्ठतः	009a  
ग्रामे वा वसतोऽरण्यं स मुनिः स्याज्जनाधिप	009c  
अष्टक उवाच	010  
कथं स्विद्वसतोऽरण्ये ग्रामो भवति पृष्ठतः	010a  
ग्रामे वा वसतोऽरण्यं कथं भवति पृष्ठतः	010c  
ययातिरुवाच	011  
न ग्राम्यमुपयुञ्जीत य आरण्यो मुनिर्भवेत्	011a  
तथास्य वसतोऽरण्ये ग्रामो भवति पृष्ठतः	011c  
अनग्निरनिकेतश्च अगोत्रचरणो मुनिः	012a  
कौपीनाच्छादनं यावत्तावदिच्छेच्च चीवरम्	012c  
यावत्प्राणाभिसन्धानं तावदिच्छेच्च भोजनम्	013a  
तथास्य वसतो ग्रामेऽरण्यं भवति पृष्ठतः	013c  
यस्तु कामान्परित्यज्य त्यक्तकर्मा जितेन्द्रियः	014a  
आतिष्ठेत मुनिर्मौनं स लोके सिद्धिमाप्नुयात्	014c  
धौतदन्तं कृत्तनखं सदा स्नातमलङ्कृतम्	015a  
असितं सितकर्मस्थं कस्तं नार्चितुमर्हति	015c  
तपसा कर्शितः क्षामः क्षीणमांसास्थिशोणितः	016a  
यदा भवति निर्द्वन्द्वो मुनिर्मौनं समास्थितः	016c  
अथ लोकमिमं जित्वा लोकं विजयते परम्	016e  
आस्येन तु यदाहारं गोवन्मृगयते मुनिः	017a  
अथास्य लोकः पूर्वो यः सोऽमृतत्वाय कल्पते	017c  
