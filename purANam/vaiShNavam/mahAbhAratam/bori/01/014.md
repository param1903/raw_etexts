001    शौनक उवाच
सौते कथय तामेतां विस्तरेण कथां पुनः	001a  
आस्तीकस्य कवेः साधोः शुश्रूषा परमा हि नः	001c  
मधुरं कथ्यते सौम्य श्लक्ष्णाक्षरपदं त्वया	002a  
प्रीयामहे भृशं तात पितेवेदं प्रभाषसे	002c  
अस्मच्छुश्रूषणे नित्यं पिता हि निरतस्तव	003a  
आचष्टैतद्यथाख्यानं पिता ते त्वं तथा वद	003c  
सूत उवाच	004  
आयुष्यमिदमाख्यानमास्तीकं कथयामि ते	004a  
यथा श्रुतं कथयतः सकाशाद्वै पितुर्मया	004c  
पुरा देवयुगे ब्रह्मन्प्रजापतिसुते शुभे	005a  
आस्तां भगिन्यौ रूपेण समुपेतेऽद्भुतेऽनघे	005c  
ते भार्ये कश्यपस्यास्तां कद्रूश्च विनता च ह	006a  
प्रादात्ताभ्यां वरं प्रीतः प्रजापतिसमः पतिः	006c  
कश्यपो धर्मपत्नीभ्यां मुदा परमया युतः	006e  
वरातिसर्गं श्रुत्वैव कश्यपादुत्तमं च ते	007a  
हर्षादप्रतिमां प्रीतिं प्रापतुः स्म वरस्त्रियौ	007c  
वव्रे कद्रूः सुतान्नागान्सहस्रं तुल्यतेजसः	008a  
द्वौ पुत्रौ विनता वव्रे कद्रूपुत्राधिकौ बले	008c  
ओजसा तेजसा चैव विक्रमेणाधिकौ सुतौ	008e  
तस्यै भर्ता वरं प्रादादध्यर्धं पुत्रमीप्सितम्	009a  
एवमस्त्विति तं चाह कश्यपं विनता तदा	009c  
कृतकृत्या तु विनता लब्ध्वा वीर्याधिकौ सुतौ	010a  
कद्रूश्च लब्ध्वा पुत्राणां सहस्रं तुल्यतेजसाम्	010c  
धार्यौ प्रयत्नतो गर्भावित्युक्त्वा स महातपाः	011a  
ते भार्ये वरसंहृष्टे कश्यपो वनमाविशत्	011c  
कालेन महता कद्रूरण्डानां दशतीर्दश	012a  
जनयामास विप्रेन्द्र द्वे अण्डे विनता तदा	012c  
तयोरण्डानि निदधुः प्रहृष्टाः परिचारिकाः	013a  
सोपस्वेदेषु भाण्डेषु पञ्च वर्षशतानि च	013c  
ततः पञ्चशते काले कद्रूपुत्रा विनिःसृताः	014a  
अण्डाभ्यां विनतायास्तु मिथुनं न व्यदृश्यत	014c  
ततः पुत्रार्थिणी देवी व्रीडिता सा तपस्विनी	015a  
अण्डं बिभेद विनता तत्र पुत्रमदृक्षत	015c  
पूर्वार्धकायसम्पन्नमितरेणाप्रकाशता	016a  
स पुत्रो रोषसम्पन्नः शशापैनामिति श्रुतिः	016c  
योऽहमेवं कृतो मातस्त्वया लोभपरीतया	017a  
शरीरेणासमग्रोऽद्य तस्माद्दासी भविष्यसि	017c  
पञ्च वर्षशतान्यस्या यया विस्पर्धसे सह	018a  
एष च त्वां सुतो मातर्दास्यत्वान्मोक्षयिष्यति	018c  
यद्येनमपि मातस्त्वं मामिवाण्डविभेदनात्	019a  
न करिष्यस्यदेहं वा व्यङ्गं वापि तपस्विनम्	019c  
प्रतिपालयितव्यस्ते जन्मकालोऽस्य धीरया	020a  
विशिष्टबलमीप्सन्त्या पञ्चवर्षशतात्परः	020c  
एवं शप्त्वा ततः पुत्रो विनतामन्तरिक्षगः	021a  
अरुणो दृश्यते ब्रह्मन्प्रभातसमये सदा	021c  
गरुडोऽपि यथाकालं जज्ञे पन्नगसूदनः	022a  
स जातमात्रो विनतां परित्यज्य खमाविशत्	022c  
आदास्यन्नात्मनो भोज्यमन्नं विहितमस्य यत्	023a  
विधात्रा भृगुशार्दूल क्षुधितस्य बुभुक्षतः	023c  
