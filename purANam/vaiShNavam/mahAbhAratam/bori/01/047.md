 सूत उवाच	001  
 एवमुक्त्वा ततः श्रीमान्मन्त्रिभिश्चानुमोदितः	001a  
 आरुरोह प्रतिज्ञां स सर्पसत्राय पार्थिवः	001c  
 ब्रह्मन्भरतशार्दूलो राजा पारिक्षितस्तदा	001e  
 पुरोहितमथाहूय ऋत्विजं वसुधाधिपः	002a  
 अब्रवीद्वाक्यसम्पन्नः सम्पदर्थकरं वचः	002c  
 यो मे हिंसितवांस्तातं तक्षकः स दुरात्मवान्	003a  
 प्रतिकुर्यां यथा तस्य तद्भवन्तो ब्रुवन्तु मे	003c  
 अपि तत्कर्म विदितं भवतां येन पन्नगम्	004a  
 तक्षकं सम्प्रदीप्तेऽग्नौ प्राप्स्येऽहं सहबान्धवम्	004c  
 यथा तेन पिता मह्यं पूर्वं दग्धो विषाग्निना	005a  
 तथाहमपि तं पापं दग्धुमिच्छामि पन्नगम्	005c  
 ऋत्विज ऊचुः	006  
 अस्ति राजन्महत्सत्रं त्वदर्थं देवनिर्मितम्	006a  
 सर्पसत्रमिति ख्यातं पुराणे कथ्यते नृप	006c  
 आहर्ता तस्य सत्रस्य त्वन्नान्योऽस्ति नराधिप	007a  
 इति पौराणिकाः प्राहुरस्माकं चास्ति स क्रतुः	007c  
 सूत उवाच	008  
 एवमुक्तः स राजर्षिर्मेने सर्पं हि तक्षकम्	008a  
 हुताशनमुखं दीप्तं प्रविष्टमिति सत्तम	008c  
 ततोऽब्रवीन्मन्त्रविदस्तान्राजा ब्राह्मणांस्तदा	009a  
 आहरिष्यामि तत्सत्रं सम्भाराः सम्भ्रियन्तु मे	009c  
 ततस्ते ऋत्विजस्तस्य शास्त्रतो द्विजसत्तम	010a  
 देशं तं मापयामासुर्यज्ञायतनकारणात्	010c  
 यथावज्ज्ञानविदुषः सर्वे बुद्ध्या परं गताः	010e  
 ऋद्ध्या परमया युक्तमिष्टं द्विजगणायुतम्	011a  
 प्रभूतधनधान्याढ्यमृत्विग्भिः सुनिवेशितम्	011c  
 निर्माय चापि विधिवद्यज्ञायतनमीप्सितम्	012a  
 राजानं दीक्षयामासुः सर्पसत्राप्तये तदा	012c  
 इदं चासीत्तत्र पूर्वं सर्पसत्रे भविष्यति	013a  
 निमित्तं महदुत्पन्नं यज्ञविघ्नकरं तदा	013c  
 यज्ञस्यायतने तस्मिन्क्रियमाणे वचोऽब्रवीत्	014a  
 स्थपतिर्बुद्धिसम्पन्नो वास्तुविद्याविशारदः	014c  
 इत्यब्रवीत्सूत्रधारः सूतः पौराणिकस्तदा	015a  
 यस्मिन्देशे च काले च मापनेयं प्रवर्तिता	015c  
 ब्राह्मणं कारणं कृत्वा नायं संस्थास्यते क्रतुः	015e  
 एतच्छ्रुत्वा तु राजा स प्राग्दीक्षाकालमब्रवीत्	016a  
 क्षत्तारं नेह मे कश्चिदज्ञातः प्रविशेदिति	016c  
 ततः कर्म प्रववृते सर्पसत्रे विधानतः	017a  
 पर्यक्रामंश्च विधिवत्स्वे स्वे कर्मणि याजकाः	017c  
 परिधाय कृष्णवासांसि धूमसंरक्तलोचनाः	018a  
 जुहुवुर्मन्त्रवच्चैव समिद्धं जातवेदसम्	018c  
 कम्पयन्तश्च सर्वेषामुरगाणां मनांसि ते	019a  
 सर्पानाजुहुवुस्तत्र सर्वानग्निमुखे तदा	019c  
 ततः सर्पाः समापेतुः प्रदीप्ते हव्यवाहने	020a  
 विवेष्टमानाः कृपणा आह्वयन्तः परस्परम्	020c  
 विस्फुरन्तः श्वसन्तश्च वेष्टयन्तस्तथा परे	021a  
 पुच्छैः शिरोभिश्च भृशं चित्रभानुं प्रपेदिरे	021c  
 श्वेताः कृष्णाश्च नीलाश्च स्थविराः शिशवस्तथा	022a   
 रुवन्तो भैरवान्नादान्पेतुर्दीप्ते विभावसौ	022c   
 एवं शतसहस्राणि प्रयुतान्यर्बुदानि च	023a  
 अवशानि विनष्टानि पन्नगानां द्विजोत्तम	023c   
 इन्दुरा इव तत्रान्ये हस्तिहस्ता इवापरे	024a  
 मत्ता इव च मातङ्गा महाकाया महाबलाः	024c  
 उच्चावचाश्च बहवो नानावर्णा विषोल्बणाः	025a  
 घोराश्च परिघप्रख्या दन्दशूका महाबलाः	025c  
 प्रपेतुरग्नावुरगा मातृवाग्दण्डपीडिताः	025e  
