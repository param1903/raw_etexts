001    जनमेजय उवाच
ज्येष्ठानुज्येष्ठतां तेषां नामधेयानि चाभिभो	001a  
धृतराष्ट्रस्य पुत्राणामानुपूर्व्येण कीर्तय	001c  
002    वैशम्पायन उवाच
दुर्योधनो युयुत्सुश्च राजन्दुःशासनस्तथा	002a  
दुःसहो दुःशलश्चैव जलसन्धः समः सहः	002c  
विन्दानुविन्दौ दुर्धर्षः सुबाहुर्दुष्प्रधर्षणः	003a  
दुर्मर्षणो दुर्मुखश्च दुष्कर्णः कर्ण एव च	003c  
विविंशतिर्विकर्णश्च जलसन्धः सुलोचनः	004a  
चित्रोपचित्रौ चित्राक्षश्चारुचित्रः शरासनः	004c  
दुर्मदो दुष्प्रगाहश्च विवित्सुर्विकटः समः	005a  
ऊर्णनाभः सुनाभश्च तथा नन्दोपनन्दकौ	005c  
सेनापतिः सुषेणश्च कुण्डोदरमहोदरौ	006a  
चित्रबाणश्चित्रवर्मा सुवर्मा दुर्विमोचनः	006c  
अयोबाहुर्महाबाहुश्चित्राङ्गश्चित्रकुण्डलः	007a  
भीमवेगो भीमबलो बलाकी बलवर्धनः	007c  
उग्रायुधो भीमकर्मा कनकायुर्दृढायुधः	008a  
दृढवर्मा दृढक्षत्रः सोमकीर्तिरनूदरः	008c  
दृढसन्धो जरासन्धः सत्यसन्धः सदःसुवाक्	009a  
उग्रश्रवा अश्वसेनः सेनानीर्दुष्पराजयः	009c  
अपराजितः पण्डितको विशालाक्षो दुरावरः	010a  
दृढहस्तः सुहस्तश्च वातवेगसुवर्चसौ	010c  
आदित्यकेतुर्बह्वाशी नागदन्तोग्रयायिनौ	011a  
कवची निषङ्गी पाशी च दण्डधारो धनुर्ग्रहः	011c  
उग्रो भीमरथो वीरो वीरबाहुरलोलुपः	012a  
अभयो रौद्रकर्मा च तथा दृढरथस्त्रयः	012c  
अनाधृष्यः कुण्डभेदी विरावी दीर्घलोचनः	013a  
दीर्घबाहुर्महाबाहुर्व्यूढोरुः कनकध्वजः	013c  
कुण्डाशी विरजाश्चैव दुःशला च शताधिका	014a  
एतदेकशतं राजन्कन्या चैका प्रकीर्तिता	014c  
नामधेयानुपूर्व्येण विद्धि जन्मक्रमं नृप	015a  
सर्वे त्वतिरथाः शूराः सर्वे युद्धविशारदाः	015c  
सर्वे वेदविदश्चैव राजशास्त्रेषु कोविदाः	016a  
सर्वे संसर्गविद्यासु विद्याभिजनशोभिनः	016c  
सर्वेषामनुरूपाश्च कृता दारा महीपते	017a  
धृतराष्ट्रेण समये समीक्ष्य विधिवत्तदा	017c  
दुःशलां समये राजा सिन्धुराजाय भारत	018a  
जयद्रथाय प्रददौ सौबलानुमते तदा	018c  
