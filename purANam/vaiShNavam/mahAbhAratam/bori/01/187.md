वैशम्पायन उवाच	001    
तत आहूय पाञ्चाल्यो राजपुत्रं युधिष्ठिरम्	001a  
परिग्रहेण ब्राह्मेण परिगृह्य महाद्युतिः	001c  
पर्यपृच्छददीनात्मा कुन्तीपुत्रं सुवर्चसम्	002a  
कथं जानीम भवतः क्षत्रियान्ब्राह्मणानुत	002c  
वैश्यान्वा गुणसम्पन्नानुत वा शूद्रयोनिजान्	003a  
मायामास्थाय वा सिद्धांश्चरतः सर्वतोदिशम्	003c  
कृष्णाहेतोरनुप्राप्तान्दिवः सन्दर्शनार्थिनः	004a  
ब्रवीतु नो भवान्सत्यं सन्देहो ह्यत्र नो महान्	004c  
अपि नः संशयस्यान्ते मनस्तुष्टिरिहाविशेत्	005a  
अपि नो भागधेयानि शुभानि स्युः परन्तप	005c  
कामया ब्रूहि सत्यं त्वं सत्यं राजसु शोभते	006a  
इष्टापूर्तेन च तथा वक्तव्यमनृतं न तु	006c  
श्रुत्वा ह्यमरसङ्काश तव वाक्यमरिन्दम	007a  
ध्रुवं विवाहकरणमास्थास्यामि विधानतः	007c  
युधिष्ठिर उवाच	008    
मा राजन्विमना भूस्त्वं पाञ्चाल्य प्रीतिरस्तु ते	008a  
ईप्सितस्ते ध्रुवः कामः संवृत्तोऽयमसंशयम्	008c  
वयं हि क्षत्रिया राजन्पाण्डोः पुत्रा महात्मनः	009a  
ज्येष्ठं मां विद्धि कौन्तेयं भीमसेनार्जुनाविमौ	009c  
याभ्यां तव सुता राजन्निर्जिता राजसंसदि	009e  
यमौ तु तत्र राजेन्द्र यत्र कृष्णा प्रतिष्ठिता	010a  
व्येतु ते मानसं दुःखं क्षत्रियाः स्मो नरर्षभ	010c  
पद्मिनीव सुतेयं ते ह्रदादन्यं ह्रदं गता	010e  
इति तथ्यं महाराज सर्वमेतद्ब्रवीमि ते	011a  
भवान्हि गुरुरस्माकं परमं च परायणम्	011c  
वैशम्पायन उवाच	012    
ततः स द्रुपदो राजा हर्षव्याकुललोचनः	012a  
प्रतिवक्तुं तदा युक्तं नाशकत्तं युधिष्ठिरम्	012c  
यत्नेन तु स तं हर्षं सन्निगृह्य परन्तपः	013a  
अनुरूपं ततो राजा प्रत्युवाच युधिष्ठिरम्	013c  
पप्रच्छ चैनं धर्मात्मा यथा ते प्रद्रुताः पुरा	014a  
स तस्मै सर्वमाचख्यावानुपूर्व्येण पाण्डवः	014c  
तच्छ्रुत्वा द्रुपदो राजा कुन्तीपुत्रस्य भाषितम्	015a  
विगर्हयामास तदा धृतराष्ट्रं जनेश्वरम्	015c  
आश्वासयामास च तं कुन्तीपुत्रं युधिष्ठिरम्	016a  
प्रतिजज्ञे च राज्याय द्रुपदो वदतां वरः	016c  
ततः कुन्ती च कृष्णा च भीमसेनार्जुनावपि	017a  
यमौ च राज्ञा सन्दिष्टौ विविशुर्भवनं महत्	017c  
तत्र ते न्यवसन्राजन्यज्ञसेनेन पूजिताः	018a  
प्रत्याश्वस्तांस्ततो राजा सह पुत्रैरुवाच तान्	018c  
गृह्णातु विधिवत्पाणिमद्यैव कुरुनन्दनः	019a  
पुण्येऽहनि महाबाहुरर्जुनः कुरुतां क्षणम्	019c  
ततस्तमब्रवीद्राजा धर्मपुत्रो युधिष्ठिरः	020a  
ममापि दारसम्बन्धः कार्यस्तावद्विशां पते	020c  
द्रुपद उवाच	021    
भवान्वा विधिवत्पाणिं गृह्णातु दुहितुर्मम	021a  
यस्य वा मन्यसे वीर तस्य कृष्णामुपादिश	021c  
युधिष्ठिर उवाच	022    
सर्वेषां द्रौपदी राजन्महिषी नो भविष्यति	022a  
एवं हि व्याहृतं पूर्वं मम मात्रा विशां पते	022c  
अहं चाप्यनिविष्टो वै भीमसेनश्च पाण्डवः	023a  
पार्थेन विजिता चैषा रत्नभूता च ते सुता	023c  
एष नः समयो राजन्रत्नस्य सहभोजनम्	024a  
न च तं हातुमिच्छामः समयं राजसत्तम	024c  
सर्वेषां धर्मतः कृष्णा महिषी नो भविष्यति	025a  
आनुपूर्व्येण सर्वेषां गृह्णातु ज्वलने करम्	025c  
द्रुपद उवाच	026    
एकस्य बह्व्यो विहिता महिष्यः कुरुनन्दन	026a  
नैकस्या बहवः पुंसो विधीयन्ते कदाचन	026c  
लोकवेदविरुद्धं त्वं नाधर्मं धार्मिकः शुचिः	027a  
कर्तुमर्हसि कौन्तेय कस्मात्ते बुद्धिरीदृशी	027c  
युधिष्ठिर उवाच	028    
सूक्ष्मो धर्मो महाराज नास्य विद्मो वयं गतिम्	028a  
पूर्वेषामानुपूर्व्येण यातं वर्त्मानुयामहे	028c  
न मे वागनृतं प्राह नाधर्मे धीयते मतिः	029a  
एवं चैव वदत्यम्बा मम चैव मनोगतम्	029c  
एष धर्मो ध्रुवो राजंश्चरैनमविचारयन्	030a  
मा च तेऽत्र विशङ्का भूत्कथञ्चिदपि पार्थिव	030c  
द्रुपद उवाच	031    
त्वं च कुन्ती च कौन्तेय धृष्टद्युम्नश्च मे सुतः	031a  
कथयन्त्वितिकर्तव्यं श्वः काले करवामहे	031c  
वैशम्पायन उवाच	032    
ते समेत्य ततः सर्वे कथयन्ति स्म भारत	032a  
अथ द्वैपायनो राजन्नभ्यागच्छद्यदृच्छया	032c  
