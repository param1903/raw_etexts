001    जनमेजय उवाच
किं कृतं कर्म धर्मेण येन शापमुपेयिवान्	001a  
कस्य शापाच्च ब्रह्मर्षे शूद्रयोनावजायत	001c  
002    वैशम्पायन उवाच
बभूव ब्राह्मणः कश्चिन्माण्डव्य इति विश्रुतः	002a  
धृतिमान्सर्वधर्मज्ञः सत्ये तपसि च स्थितः	002c  
स आश्रमपदद्वारि वृक्षमूले महातपाः	003a  
ऊर्ध्वबाहुर्महायोगी तस्थौ मौनव्रतान्वितः	003c  
तस्य कालेन महता तस्मिंस्तपसि तिष्ठतः	004a  
तमाश्रमपदं प्राप्ता दस्यवो लोप्त्रहारिणः	004c  
अनुसार्यमाणा बहुभी रक्षिभिर्भरतर्षभ	004e  
ते तस्यावसथे लोप्त्रं निदधुः कुरुसत्तम	005a  
निधाय च भयाल्लीनास्तत्रैवान्वागते बले	005c  
तेषु लीनेष्वथो शीघ्रं ततस्तद्रक्षिणां बलम्	006a  
आजगाम ततोऽपश्यंस्तमृषिं तस्करानुगाः	006c  
तमपृच्छंस्ततो राजंस्तथावृत्तं तपोधनम्	007a  
कतरेण पथा याता दस्यवो द्विजसत्तम	007c  
तेन गच्छामहे ब्रह्मन्पथा शीघ्रतरं वयम्	007e  
तथा तु रक्षिणां तेषां ब्रुवतां स तपोधनः	008a  
न किञ्चिद्वचनं राजन्नवदत्साध्वसाधु वा	008c  
ततस्ते राजपुरुषा विचिन्वानास्तदाश्रमम्	009a  
ददृशुस्तत्र सल्लीनांस्तांश्चोरान्द्रव्यमेव च	009c  
ततः शङ्का समभवद्रक्षिणां तं मुनिं प्रति	010a  
संयम्यैनं ततो राज्ञे दस्यूंश्चैव न्यवेदयन्	010c  
तं राजा सह तैश्चोरैरन्वशाद्वध्यतामिति	011a  
स वध्यघातैरज्ञातः शूले प्रोतो महातपाः	011c  
ततस्ते शूलमारोप्य तं मुनिं रक्षिणस्तदा	012a  
प्रतिजग्मुर्महीपालं धनान्यादाय तान्यथ	012c  
शूलस्थः स तु धर्मात्मा कालेन महता ततः	013a  
निराहारोऽपि विप्रर्षिर्मरणं नाभ्युपागमत्	013c  
धारयामास च प्राणानृषींश्च समुपानयत्	013e  
शूलाग्रे तप्यमानेन तपस्तेन महात्मना	014a  
सन्तापं परमं जग्मुर्मुनयोऽथ परन्तप	014c  
ते रात्रौ शकुना भूत्वा सन्न्यवर्तन्त सर्वतः	015a  
दर्शयन्तो यथाशक्ति तमपृच्छन्द्विजोत्तमम्	015c  
श्रोतुमिच्छामहे ब्रह्मन्किं पापं कृतवानसि	015e  
ततः स मुनिशार्दूलस्तानुवाच तपोधनान्	016a  
दोषतः कं गमिष्यामि न हि मेऽन्योऽपराध्यति	016c  
राजा च तमृषिं श्रुत्वा निष्क्रम्य सह मन्त्रिभिः	017a  
प्रसादयामास तदा शूलस्थमृषिसत्तमम्	017c  
यन्मयापकृतं मोहादज्ञानादृषिसत्तम	018a  
प्रसादये त्वां तत्राहं न मे त्वं क्रोद्धुमर्हसि	018c  
एवमुक्तस्ततो राज्ञा प्रसादमकरोन्मुनिः	019a  
कृतप्रसादो राजा तं ततः समवतारयत्	019c  
अवतार्य च शूलाग्रात्तच्छूलं निश्चकर्ष ह	020a  
अशक्नुवंश्च निष्क्रष्टुं शूलं मूले स चिच्छिदे	020c  
स तथान्तर्गतेनैव शूलेन व्यचरन्मुनिः	021a  
स तेन तपसा लोकान्विजिग्ये दुर्लभान्परैः	021c  
अणीमाण्डव्य इति च ततो लोकेषु कथ्यते	021e  
स गत्वा सदनं विप्रो धर्मस्य परमार्थवित्	022a  
आसनस्थं ततो धर्मं दृष्ट्वोपालभत प्रभुः	022c  
किं नु तद्दुष्कृतं कर्म मया कृतमजानता	023a  
यस्येयं फलनिर्वृत्तिरीदृश्यासादिता मया	023c  
शीघ्रमाचक्ष्व मे तत्त्वं पश्य मे तपसो बलम्	023e  
024    धर्म उवाच
पतङ्गकानां पुच्छेषु त्वयेषीका प्रवेशिता	024a  
कर्मणस्तस्य ते प्राप्तं फलमेतत्तपोधन	024c  
025    अणीमाण्डव्य उवाच
अल्पेऽपराधे विपुलो मम दण्डस्त्वया कृतः	025a  
शूद्रयोनावतो धर्म मानुषः सम्भविष्यसि	025c  
मर्यादां स्थापयाम्यद्य लोके धर्मफलोदयाम्	026a  
आ चतुर्दशमाद्वर्षान्न भविष्यति पातकम्	026c  
परेण कुर्वतामेवं दोष एव भविष्यति	026e  
027    वैशम्पायन उवाच
एतेन त्वपराधेन शापात्तस्य महात्मनः	027a  
धर्मो विदुररूपेण शूद्रयोनावजायत	027c  
धर्मे चार्थे च कुशलो लोभक्रोधविवर्जितः	028a  
दीर्घदर्शी शमपरः कुरूणां च हिते रतः	028c  
