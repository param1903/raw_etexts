001    और्व उवाच
उक्तवानस्मि यां क्रोधात्प्रतिज्ञां पितरस्तदा	001a  
सर्वलोकविनाशाय न सा मे वितथा भवेत्	001c  
वृथारोषप्रतिज्ञो हि नाहं जीवितुमुत्सहे	002a  
अनिस्तीर्णो हि मां रोषो दहेदग्निरिवारणिम्	002c  
यो हि कारणतः क्रोधं सञ्जातं क्षन्तुमर्हति	003a  
नालं स मनुजः सम्यक्त्रिवर्गं परिरक्षितुम्	003c  
अशिष्टानां नियन्ता हि शिष्टानां परिरक्षता	004a  
स्थाने रोषः प्रयुक्तः स्यान्नृपैः स्वर्गजिगीषुभिः	004c  
अश्रौषमहमूरुस्थो गर्भशय्यागतस्तदा	005a  
आरावं मातृवर्गस्य भृगूणां क्षत्रियैर्वधे	005c  
सामरैर्हि यदा लोकैर्भृगूणां क्षत्रियाधमैः	006a  
आगर्भोत्सादनं क्षान्तं तदा मां मन्युराविषत्	006c  
आपूर्णकोशाः किल मे मातरः पितरस्तथा	007a  
भयात्सर्वेषु लोकेषु नाधिजग्मुः परायणम्	007c  
तान्भृगूणां तदा दारान्कश्चिन्नाभ्यवपद्यत	008a  
यदा तदा दधारेयमूरुणैकेन मां शुभा	008c  
प्रतिषेद्धा हि पापस्य यदा लोकेषु विद्यते	009a  
तदा सर्वेषु लोकेषु पापकृन्नोपपद्यते	009c  
यदा तु प्रतिषेद्धारं पापो न लभते क्वचित्	010a  
तिष्ठन्ति बहवो लोके तदा पापेषु कर्मसु	010c  
जानन्नपि च यः पापं शक्तिमान्न नियच्छति	011a  
ईशः सन्सोऽपि तेनैव कर्मणा सम्प्रयुज्यते	011c  
राजभिश्चेश्वरैश्चैव यदि वै पितरो मम	012a  
शक्तैर्न शकिता त्रातुमिष्टं मत्वेह जीवितम्	012c  
अत एषामहं क्रुद्धो लोकानामीश्वरोऽद्य सन्	013a  
भवतां तु वचो नाहमलं समतिवर्तितुम्	013c  
मम चापि भवेदेतदीश्वरस्य सतो महत्	014a  
उपेक्षमाणस्य पुनर्लोकानां किल्बिषाद्भयम्	014c  
यश्चायं मन्युजो मेऽग्निर्लोकानादातुमिच्छति	015a  
दहेदेष च मामेव निगृहीतः स्वतेजसा	015c  
भवतां च विजानामि सर्वलोकहितेप्सुताम्	016a  
तस्माद्विदध्वं यच्छ्रेयो लोकानां मम चेश्वराः	016c  
017    पितर ऊचुः
य एष मन्युजस्तेऽग्निर्लोकानादातुमिच्छति	017a  
अप्सु तं मुञ्च भद्रं ते लोका ह्यप्सु प्रतिष्ठिताः	017c  
आपोमयाः सर्वरसाः सर्वमापोमयं जगत्	018a  
तस्मादप्सु विमुञ्चेमं क्रोधाग्निं द्विजसत्तम	018c  
अयं तिष्ठतु ते विप्र यदीच्छसि महोदधौ	019a  
मन्युजोऽग्निर्दहन्नापो लोका ह्यापोमयाः स्मृताः	019c  
एवं प्रतिज्ञा सत्येयं तवानघ भविष्यति	020a  
न चैव सामरा लोका गमिष्यन्ति पराभवम्	020c  
021    वसिष्ठ उवाच
ततस्तं क्रोधजं तात और्वोऽग्निं वरुणालये	021a  
उत्ससर्ज स चैवाप उपयुङ्क्ते महोदधौ	021c  
महद्धयशिरो भूत्वा यत्तद्वेदविदो विदुः	022a  
तमग्निमुद्गिरन्वक्त्रात्पिबत्यापो महोदधौ	022c  
तस्मात्त्वमपि भद्रं ते न लोकान्हन्तुमर्हसि	023a  
पराशर परान्धर्माञ्जानञ्ज्ञानवतां वर	023c  
