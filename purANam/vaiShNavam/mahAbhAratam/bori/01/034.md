सूत उवाच	001   
श्रुत्वा तु वचनं तेषां सर्वेषामिति चेति च	001a  
वासुकेश्च वचः श्रुत्वा एलापत्रोऽब्रवीदिदम्	001c  
न स यज्ञो न भविता न स राजा तथाविधः	002a  
जनमेजयः पाण्डवेयो यतोऽस्माकं महाभयम्	002c  
दैवेनोपहतो राजन्यो भवेदिह पूरुषः	003a  
स दैवमेवाश्रयते नान्यत्तत्र परायणम्	003c  
तदिदं दैवमस्माकं भयं पन्नगसत्तमाः	004a  
दैवमेवाश्रयामोऽत्र शृणुध्वं च वचो मम	004c  
अहं शापे समुत्सृष्टे समश्रौषं वचस्तदा	005a  
मातुरुत्सङ्गमारूढो भयात्पन्नगसत्तमाः	005c  
देवानां पन्नगश्रेष्ठास्तीक्ष्णास्तीक्ष्णा इति प्रभो	006a  
पितामहमुपागम्य दुःखार्तानां महाद्युते	006c  
देवा ऊचुः	007   
का हि लब्ध्वा प्रियान्पुत्राञ्शपेदेवं पितामह	007a  
ऋते कद्रूं तीक्ष्णरूपां देवदेव तवाग्रतः	007c  
तथेति च वचस्तस्यास्त्वयाप्युक्तं पितामह	008a  
एतदिच्छाम विज्ञातुं कारणं यन्न वारिता	008c  
ब्रह्मोवाच	009   
बहवः पन्नगास्तीक्ष्णा भीमवीर्या विषोल्बणाः	009a  
प्रजानां हितकामोऽहं न निवारितवांस्तदा	009c  
ये दन्दशूकाः क्षुद्राश्च पापचारा विषोल्बणाः	010a  
तेषां विनाशो भविता न तु ये धर्मचारिणः	010c  
यन्निमित्तं च भविता मोक्षस्तेषां महाभयात्	011a  
पन्नगानां निबोधध्वं तस्मिन्काले तथागते	011c  
यायावरकुले धीमान्भविष्यति महानृषिः	012a  
जरत्कारुरिति ख्यातस्तेजस्वी नियतेन्द्रियः	012c  
तस्य पुत्रो जरत्कारोरुत्पत्स्यति महातपाः	013a  
आस्तीको नाम यज्ञं स प्रतिषेत्स्यति तं तदा	013c  
तत्र मोक्ष्यन्ति भुजगा ये भविष्यन्ति धार्मिकाः	013e  
देवा ऊचुः	014  
स मुनिप्रवरो देव जरत्कारुर्महातपाः	014a  
कस्यां पुत्रं महात्मानं जनयिष्यति वीर्यवान्	014c  
ब्रह्मोवाच	015  
सनामायां सनामा स कन्यायां द्विजसत्तमः	015a  
अपत्यं वीर्यवान्देवा वीर्यवज्जनयिष्यति	015c  
एलापत्र उवाच	016a  
एवमस्त्विति तं देवाः पितामहमथाब्रुवन्	016a  
उक्त्वा चैवं गता देवाः स च देवः पितामहः	016c  
सोऽहमेवं प्रपश्यामि वासुके भगिनीं तव	017a  
जरत्कारुरिति ख्यातां तां तस्मै प्रतिपादय	017c  
भैक्षवद्भिक्षमाणाय नागानां भयशान्तये	018a  
ऋषये सुव्रताय त्वमेष मोक्षः श्रुतो मया	018c  
