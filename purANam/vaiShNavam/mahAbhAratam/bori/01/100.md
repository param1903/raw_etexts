001   वैशम्पायन उवाच
001a  ततः सत्यवती काले वधूं स्नातामृतौ तदा
001c  संवेशयन्ती शयने शनकैर्वाक्यमब्रवीत्
002a  कौसल्ये देवरस्तेऽस्ति सोऽद्य त्वानुप्रवेक्ष्यति
002c  अप्रमत्ता प्रतीक्षैनं निशीथे आगमिष्यति
003a  श्वश्र्वास्तद्वचनं श्रुत्वा शयाना शयने शुभे
003c  साचिन्तयत्तदा भीष्ममन्यांश्च कुरुपुङ्गवान्
004a  ततोऽम्बिकायां प्रथमं नियुक्तः सत्यवागृषिः
004c  दीप्यमानेषु दीपेषु शयनं प्रविवेश ह
005a  तस्य कृष्णस्य कपिला जटा दीप्ते च लोचने
005c  बभ्रूणि चैव श्मश्रूणि दृष्ट्वा देवी न्यमीलयत्
006a  सम्बभूव तया रात्रौ मातुः प्रियचिकीर्षया
006c  भयात्काशिसुता तं तु नाशक्नोदभिवीक्षितुम्
007a  ततो निष्क्रान्तमासाद्य माता पुत्रमथाब्रवीत्
007c  अप्यस्यां गुणवान्पुत्र राजपुत्रो भविष्यति
008a  निशम्य तद्वचो मातुर्व्यासः परमबुद्धिमान्
008c  प्रोवाचातीन्द्रियज्ञानो विधिना सम्प्रचोदितः
009a  नागायुतसमप्राणो विद्वान्राजर्षिसत्तमः
009c  महाभागो महावीर्यो महाबुद्धिर्भविष्यति
010a  तस्य चापि शतं पुत्रा भविष्यन्ति महाबलाः
010c  किं तु मातुः स वैगुण्यादन्ध एव भविष्यति
011a  तस्य तद्वचनं श्रुत्वा माता पुत्रमथाब्रवीत्
011c  नान्धः कुरूणां नृपतिरनुरूपस्तपोधन
012a  ज्ञातिवंशस्य गोप्तारं पितॄणां वंशवर्धनम्
012c  द्वितीयं कुरुवंशस्य राजानं दातुमर्हसि
013a  स तथेति प्रतिज्ञाय निश्चक्राम महातपाः
013c  सापि कालेन कौसल्या सुषुवेऽन्धं तमात्मजम्
014a  पुनरेव तु सा देवी परिभाष्य स्नुषां ततः
014c  ऋषिमावाहयत्सत्या यथापूर्वमनिन्दिता
015a  ततस्तेनैव विधिना महर्षिस्तामपद्यत
015c  अम्बालिकामथाभ्यागादृषिं दृष्ट्वा च सापि तम्
015e  विषण्णा पाण्डुसङ्काशा समपद्यत भारत
016a  तां भीतां पाण्डुसङ्काशां विषण्णां प्रेक्ष्य पार्थिव
016c  व्यासः सत्यवतीपुत्र इदं वचनमब्रवीत्
017a  यस्मात्पाण्डुत्वमापन्ना विरूपं प्रेक्ष्य मामपि
017c  तस्मादेष सुतस्तुभ्यं पाण्डुरेव भविष्यति
018a  नाम चास्य तदेवेह भविष्यति शुभानने
018c  इत्युक्त्वा स निराक्रामद्भगवानृषिसत्तमः
019a  ततो निष्क्रान्तमालोक्य सत्या पुत्रमभाषत
019c  शशंस स पुनर्मात्रे तस्य बालस्य पाण्डुताम्
020a  तं माता पुनरेवान्यमेकं पुत्रमयाचत
020c  तथेति च महर्षिस्तां मातरं प्रत्यभाषत
021a  ततः कुमारं सा देवी प्राप्तकालमजीजनत्
021c  पाण्डुं लक्षणसम्पन्नं दीप्यमानमिव श्रिया
021e  तस्य पुत्रा महेष्वासा जज्ञिरे पञ्च पाण्डवाः
022a  ऋतुकाले ततो ज्येष्ठां वधूं तस्मै न्ययोजयत्
022c  सा तु रूपं च गन्धं च महर्षेः प्रविचिन्त्य तम्
022e  नाकरोद्वचनं देव्या भयात्सुरसुतोपमा
023a  ततः स्वैर्भूषणैर्दासीं भूषयित्वाप्सरोपमाम्
023c  प्रेषयामास कृष्णाय ततः काशिपतेः सुता
024a  दासी ऋषिमनुप्राप्तं प्रत्युद्गम्याभिवाद्य च
024c  संविवेशाभ्यनुज्ञाता सत्कृत्योपचचार ह
025a  कामोपभोगेन तु स तस्यां तुष्टिमगादृषिः
025c  तया सहोषितो रात्रिं महर्षिः प्रीयमाणया
026a  उत्तिष्ठन्नब्रवीदेनामभुजिष्या भविष्यसि
026c  अयं च ते शुभे गर्भः श्रीमानुदरमागतः
026e  धर्मात्मा भविता लोके सर्वबुद्धिमतां वरः
027a  स जज्ञे विदुरो नाम कृष्णद्वैपायनात्मजः
027c  धृतराष्ट्रस्य च भ्राता पाण्डोश्चामितबुद्धिमान्
028a  धर्मो विदुररूपेण शापात्तस्य महात्मनः
028c  माण्डव्यस्यार्थतत्त्वज्ञः कामक्रोधविवर्जितः
029a  स धर्मस्यानृणो भूत्वा पुनर्मात्रा समेत्य च
029c  तस्यै गर्भं समावेद्य तत्रैवान्तरधीयत
030a  एवं विचित्रवीर्यस्य क्षेत्रे द्वैपायनादपि
030c  जज्ञिरे देवगर्भाभाः कुरुवंशविवर्धनाः
