वैशम्पायन उवाच	001  
पाण्डवास्तु रथान्युक्त्वा सदश्वैरनिलोपमैः	001a  
आरोहमाणा भीष्मस्य पादौ जगृहुरार्तवत्	001c  
राज्ञश्च धृतराष्ट्रस्य द्रोणस्य च महात्मनः	002a  
अन्येषां चैव वृद्धानां विदुरस्य कृपस्य च	002c  
एवं सर्वान्कुरून्वृद्धानभिवाद्य यतव्रताः	003a  
समालिङ्ग्य समानांश्च बालैश्चाप्यभिवादिताः	003c  
सर्वा मातॄस्तथापृष्ट्वा कृत्वा चैव प्रदक्षिणम्	004a  
सर्वाः प्रकृतयश्चैव प्रययुर्वारणावतम्	004c  
विदुरश्च महाप्राज्ञस्तथान्ये कुरुपुङ्गवाः	005a  
पौराश्च पुरुषव्याघ्रानन्वयुः शोककर्शिताः	005c  
तत्र केच्चिद्ब्रुवन्ति स्म ब्राह्मणा निर्भयास्तदा	006a  
शोचमानाः पाण्डुपुत्रानतीव भरतर्षभ	006c  
विषमं पश्यते राजा सर्वथा तमसावृतः	007a  
धृतराष्ट्रः सुदुर्बुद्धिर्न च धर्मं प्रपश्यति	007c  
न हि पापमपापात्मा रोचयिष्यति पाण्डवः	008a  
भीमो वा बलिनां श्रेष्ठः कौन्तेयो वा धनञ्जयः	008c  
कुत एव महाप्राज्ञौ माद्रीपुत्रौ करिष्यतः	008e  
तद्राज्यं पितृतः प्राप्तं धृतराष्ट्रो न मृष्यते	009a  
अधर्ममखिलं किं नु भीष्मोऽयमनुमन्यते	009c  
विवास्यमानानस्थाने कौन्तेयान्भरतर्षभान्	009e  
पितेव हि नृपोऽस्माकमभूच्छान्तनवः पुरा	010a  
विचित्रवीर्यो राजर्षिः पाण्डुश्च कुरुनन्दनः	010c  
स तस्मिन्पुरुषव्याघ्रे दिष्टभावं गते सति	011a  
राजपुत्रानिमान्बालान्धृतराष्ट्रो न मृष्यते	011c  
वयमेतदमृष्यन्तः सर्व एव पुरोत्तमात्	012a  
गृहान्विहाय गच्छामो यत्र याति युधिष्ठिरः	012c  
तांस्तथावादिनः पौरान्दुःखितान्दुःखकर्शितः	013a  
उवाच परमप्रीतो धर्मराजो युधिष्ठिरः	013c  
पिता मान्यो गुरुः श्रेष्ठो यदाह पृथिवीपतिः	014a  
अशङ्कमानैस्तत्कार्यमस्माभिरिति नो व्रतम्	014c  
भवन्तः सुहृदोऽस्माकमस्मान्कृत्वा प्रदक्षिणम्	015a  
आशीर्भिरभिनन्द्यास्मान्निवर्तध्वं यथागृहम्	015c  
यदा तु कार्यमस्माकं भवद्भिरुपपत्स्यते	016a  
तदा करिष्यथ मम प्रियाणि च हितानि च	016c  
ते तथेति प्रतिज्ञाय कृत्वा चैतान्प्रदक्षिणम्	017a  
आशीर्भिरभिनन्द्यैनाञ्जग्मुर्नगरमेव हि	017c  
पौरेषु तु निवृत्तेषु विदुरः सर्वधर्मवित्	018a  
बोधयन्पाण्डवश्रेष्ठमिदं वचनमब्रवीत्	018c  
प्राज्ञः प्राज्ञं प्रलापज्ञः सम्यग्धर्मार्थदर्शिवान्	018e  
विज्ञायेदं तथा कुर्यादापदं निस्तरेद्यथा	019a  
अलोहं निशितं शस्त्रं शरीरपरिकर्तनम्	019c  
यो वेत्ति न तमाघ्नन्ति प्रतिघातविदं द्विषः	019e  
कक्षघ्नः शिशिरघ्नश्च महाकक्षे बिलौकसः	020a  
न दहेदिति चात्मानं यो रक्षति स जीवति	020c  
नाचक्षुर्वेत्ति पन्थानं नाचक्षुर्विन्दते दिशः	021a  
नाधृतिर्भूतिमाप्नोति बुध्यस्वैवं प्रबोधितः	021c  
अनाप्तैर्दत्तमादत्ते नरः शस्त्रमलोहजम्	022a  
श्वाविच्छरणमासाद्य प्रमुच्येत हुताशनात्	022c  
चरन्मार्गान्विजानाति नक्षत्रैर्विन्दते दिशः	023a  
आत्मना चात्मनः पञ्च पीडयन्नानुपीड्यते	023c  
अनुशिष्ट्वानुगत्वा च कृत्वा चैनान्प्रदक्षिणम्	024a  
पाण्डवानभ्यनुज्ञाय विदुरः प्रययौ गृहान्	024c  
निवृत्ते विदुरे चैव भीष्मे पौरजने तथा	025a  
अजातशत्रुमामन्त्र्य कुन्ती वचनमब्रवीत्	025c  
क्षत्ता यदब्रवीद्वाक्यं जनमध्येऽब्रुवन्निव	026a  
त्वया च तत्तथेत्युक्तो जानीमो न च तद्वयम्	026c  
यदि तच्छक्यमस्माभिः श्रोतुं न च सदोषवत्	027a  
श्रोतुमिच्छामि तत्सर्वं संवादं तव तस्य च	027c  
युधिष्ठिर उवाच	028  
विषादग्नेश्च बोद्धव्यमिति मां विदुरोऽब्रवीत्	028a  
पन्थाश्च वो नाविदितः कश्चित्स्यादिति चाब्रवीत्	028c  
जितेन्द्रियश्च वसुधां प्राप्स्यसीति च माब्रवीत्	029a  
विज्ञातमिति तत्सर्वमित्युक्तो विदुरो मया	029c  
वैशम्पायन उवाच	030  
अष्टमेऽहनि रोहिण्यां प्रयाताः फल्गुनस्य ते	030a  
वारणावतमासाद्य ददृशुर्नागरं जनम्	030c  
