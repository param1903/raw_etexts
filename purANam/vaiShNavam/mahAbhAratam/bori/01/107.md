001    वैशम्पायन उवाच
ततः पुत्रशतं जज्ञे गान्धार्यां जनमेजय	001a  
धृतराष्ट्रस्य वैश्यायामेकश्चापि शतात्परः	001c  
पाण्डोः कुन्त्यां च माद्र्यां च पञ्च पुत्रा महारथाः	002a  
देवेभ्यः समपद्यन्त सन्तानाय कुलस्य वै	002c  
003    जनमेजय उवाच
कथं पुत्रशतं जज्ञे गान्धार्यां द्विजसत्तम	003a  
कियता चैव कालेन तेषामायुश्च किं परम्	003c  
कथं चैकः स वैश्यायां धृतराष्ट्रसुतोऽभवत्	004a  
कथं च सदृशीं भार्यां गान्धारीं धर्मचारिणीम्	004c  
आनुकूल्ये वर्तमानां धृतराष्ट्रोऽत्यवर्तत	004e  
कथं च शप्तस्य सतः पाण्डोस्तेन महात्मना	005a  
समुत्पन्ना दैवतेभ्यः पञ्च पुत्रा महारथाः	005c  
एतद्विद्वन्यथावृत्तं विस्तरेण तपोधन	006a  
कथयस्व न मे तृप्तिः कथ्यमानेषु बन्धुषु	006c  
007    वैशम्पायन उवाच
क्षुच्छ्रमाभिपरिग्लानं द्वैपायनमुपस्थितम्	007a  
तोषयामास गान्धारी व्यासस्तस्यै वरं ददौ	007c  
सा वव्रे सदृशं भर्तुः पुत्राणां शतमात्मनः	008a  
ततः कालेन सा गर्भं धृतराष्ट्रादथाग्रहीत्	008c  
संवत्सरद्वयं तं तु गान्धारी गर्भमाहितम्	009a  
अप्रजा धारयामास ततस्तां दुःखमाविशत्	009c  
श्रुत्वा कुन्तीसुतं जातं बालार्कसमतेजसम्	010a  
उदरस्यात्मनः स्थैर्यमुपलभ्यान्वचिन्तयत्	010c  
अज्ञातं धृतराष्ट्रस्य यत्नेन महता ततः	011a  
सोदरं पातयामास गान्धारी दुःखमूर्च्छिता	011c  
ततो जज्ञे मांसपेशी लोहाष्ठीलेव संहता	012a  
द्विवर्षसम्भृतां कुक्षौ तामुत्स्रष्टुं प्रचक्रमे	012c  
अथ द्वैपायनो ज्ञात्वा त्वरितः समुपागमत्	013a  
तां स मांसमयीं पेशीं ददर्श जपतां वरः	013c  
ततोऽब्रवीत्सौबलेयीं किमिदं ते चिकीर्षितम्	014a  
सा चात्मनो मतं सत्यं शशंस परमर्षये	014c  
ज्येष्ठं कुन्तीसुतं जातं श्रुत्वा रविसमप्रभम्	015a  
दुःखेन परमेणेदमुदरं पातितं मया	015c  
शतं च किल पुत्राणां वितीर्णं मे त्वया पुरा	016a  
इयं च मे मांसपेशी जाता पुत्रशताय वै	016c  
017    व्यास उवाच
एवमेतत्सौबलेयि नैतज्जात्वन्यथा भवेत्	017a  
वितथं नोक्तपूर्वं मे स्वैरेष्वपि कुतोऽन्यथा	017c  
घृतपूर्णं कुण्डशतं क्षिप्रमेव विधीयताम्	018a  
शीताभिरद्भिरष्ठीलामिमां च परिषिञ्चत	018c  
019    वैशम्पायन उवाच
सा सिच्यमाना अष्ठीला अभवच्छतधा तदा	019a  
अङ्गुष्ठपर्वमात्राणां गर्भाणां पृथगेव तु	019c  
एकाधिकशतं पूर्णं यथायोगं विशां पते	020a  
मांसपेश्यास्तदा राजन्क्रमशः कालपर्ययात्	020c  
ततस्तांस्तेषु कुण्डेषु गर्भानवदधे तदा	021a  
स्वनुगुप्तेषु देशेषु रक्षां च व्यदधात्ततः	021c  
शशास चैव भगवान्कालेनैतावता पुनः	022a  
विघट्टनीयान्येतानि कुण्डानीति स्म सौबलीम्	022c  
इत्युक्त्वा भगवान्व्यासस्तथा प्रतिविधाय च	023a  
जगाम तपसे धीमान्हिमवन्तं शिलोच्चयम्	023c  
जज्ञे क्रमेण चैतेन तेषां दुर्योधनो नृपः	024a  
जन्मतस्तु प्रमाणेन ज्येष्ठो राजा युधिष्ठिरः	024c  
जातमात्रे सुते तस्मिन्धृतराष्ट्रोऽब्रवीदिदम्	025a  
समानीय बहून्विप्रान्भीष्मं विदुरमेव च	025c  
युधिष्ठिरो राजपुत्रो ज्येष्ठो नः कुलवर्धनः	026a  
प्राप्तः स्वगुणतो राज्यं न तस्मिन्वाच्यमस्ति नः	026c  
अयं त्वनन्तरस्तस्मादपि राजा भविष्यति	027a  
एतद्धि ब्रूत मे सत्यं यदत्र भविता ध्रुवम्	027c  
वाक्यस्यैतस्य निधने दिक्षु सर्वासु भारत	028a  
क्रव्यादाः प्राणदन्घोराः शिवाश्चाशिवशंसिनः	028c  
लक्षयित्वा निमित्तानि तानि घोराणि सर्वशः	029a  
तेऽब्रुवन्ब्राह्मणा राजन्विदुरश्च महामतिः	029c  
व्यक्तं कुलान्तकरणो भवितैष सुतस्तव	030a  
तस्य शान्तिः परित्यागे पुष्ट्या त्वपनयो महान्	030c  
शतमेकोनमप्यस्तु पुत्राणां ते महीपते	031a  
एकेन कुरु वै क्षेमं लोकस्य च कुलस्य च	031c  
त्यजेदेकं कुलस्यार्थे ग्रामस्यार्थे कुलं त्यजेत्	032a  
ग्रामं जनपदस्यार्थे आत्मार्थे पृथिवीं त्यजेत्	032c  
स तथा विदुरेणोक्तस्तैश्च सर्वैर्द्विजोत्तमैः	033a  
न चकार तथा राजा पुत्रस्नेहसमन्वितः	033c  
ततः पुत्रशतं सर्वं धृतराष्ट्रस्य पार्थिव	034a  
मासमात्रेण सञ्जज्ञे कन्या चैका शताधिका	034c  
गान्धार्यां क्लिश्यमानायामुदरेण विवर्धता	035a  
धृतराष्ट्रं महाबाहुं वैश्या पर्यचरत्किल	035c  
तस्मिन्संवत्सरे राजन्धृतराष्ट्रान्महायशाः	036a  
जज्ञे धीमांस्ततस्तस्यां युयुत्सुः करणो नृप	036c  
एवं पुत्रशतं जज्ञे धृतराष्ट्रस्य धीमतः	037a  
महारथानां वीराणां कन्या चैकाथ दुःशला	037c  
