वैशम्पायन उवाच	001  
एतच्छ्रुत्वा तु कौन्तेयाः शल्यविद्धा इवाभवन्	001a  
सर्वे चास्वस्थमनसो बभूवुस्ते महारथाः	001c  
ततः कुन्ती सुतान्दृष्ट्वा विभ्रान्तान्गतचेतसः	002a  
युधिष्ठिरमुवाचेदं वचनं सत्यवादिनी	002c  
चिररात्रोषिताः स्मेह ब्राह्मणस्य निवेशने	003a  
रममाणाः पुरे रम्ये लब्धभैक्षा युधिष्ठिर	003c  
यानीह रमणीयानि वनान्युपवनानि च	004a  
सर्वाणि तानि दृष्टानि पुनः पुनररिन्दम	004c  
पुनर्दृष्टानि तान्येव प्रीणयन्ति न नस्तथा	005a  
भैक्षं च न तथा वीर लभ्यते कुरुनन्दन	005c  
ते वयं साधु पाञ्चालान्गच्छाम यदि मन्यसे	006a  
अपूर्वदर्शनं तात रमणीयं भविष्यति	006c  
सुभिक्षाश्चैव पाञ्चालाः श्रूयन्ते शत्रुकर्शन	007a  
यज्ञसेनश्च राजासौ ब्रह्मण्य इति शुश्रुमः	007c  
एकत्र चिरवासो हि क्षमो न च मतो मम	008a  
ते तत्र साधु गच्छामो यदि त्वं पुत्र मन्यसे	008c  
युधिष्ठिर उवाच	009  
भवत्या यन्मतं कार्यं तदस्माकं परं हितम्	009a  
अनुजांस्तु न जानामि गच्छेयुर्नेति वा पुनः	009c  
वैशम्पायन उवाच	010  
ततः कुन्ती भीमसेनमर्जुनं यमजौ तथा	010a  
उवाच गमनं ते च तथेत्येवाब्रुवंस्तदा	010c  
तत आमन्त्र्य तं विप्रं कुन्ती राजन्सुतैः सह	011a  
प्रतस्थे नगरीं रम्यां द्रुपदस्य महात्मनः	011c  
