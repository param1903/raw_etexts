जनमेजय उवाच	001    
देवानां दानवानां च यक्षाणामथ रक्षसाम्	001a  
अन्येषां चैव भूतानां सर्वेषां भगवन्नहम्	001c  
श्रोतुमिच्छामि तत्त्वेन मानुषेषु महात्मनाम्	002a  
जन्म कर्म च भूतानामेतेषामनुपूर्वशः	002c  
वैशम्पायन उवाच	003    
मानुषेषु मनुष्येन्द्र सम्भूता ये दिवौकसः	003a  
प्रथमं दानवांश्चैव तान्स्ते वक्ष्यामि सर्वशः	003c  
विप्रचित्तिरिति ख्यातो य आसीद्दानवर्षभः	004a  
जरासन्ध इति ख्यातः स आसीन्मनुजर्षभः	004c  
दितेः पुत्रस्तु यो राजन्हिरण्यकशिपुः स्मृतः	005a  
स जज्ञे मानुषे लोके शिशुपालो नरर्षभः	005c  
संह्राद इति विख्यातः प्रह्रादस्यानुजस्तु यः	006a  
स शल्य इति विख्यातो जज्ञे बाह्लीकपुङ्गवः	006c  
अनुह्रादस्तु तेजस्वी योऽभूत्ख्यातो जघन्यजः	007a  
धृष्टकेतुरिति ख्यातः स आसीन्मनुजेश्वरः	007c  
यस्तु राजञ्शिबिर्नाम दैतेयः परिकीर्तितः	008a  
द्रुम इत्यभिविख्यातः स आसीद्भुवि पार्थिवः	008c  
बाष्कलो नाम यस्तेषामासीदसुरसत्तमः	009a  
भगदत्त इति ख्यातः स आसीन्मनुजेश्वरः	009c  
अयःशिरा अश्वशिरा अयःशङ्कुश्च वीर्यवान्	010a  
तथा गगनमूर्धा च वेगवांश्चात्र पञ्चमः	010c  
पञ्चैते जज्ञिरे राजन्वीर्यवन्तो महासुराः	011a  
केकयेषु महात्मानः पार्थिवर्षभसत्तमाः	011c  
केतुमानिति विख्यातो यस्ततोऽन्यः प्रतापवान्	012a  
अमितौजा इति ख्यातः पृथिव्यां सोऽभवन्नृपः	012c  
स्वर्भानुरिति विख्यातः श्रीमान्यस्तु महासुरः	013a  
उग्रसेन इति ख्यात उग्रकर्मा नराधिपः	013c  
यस्त्वश्व इति विख्यातः श्रीमानासीन्महासुरः	014a  
अशोको नाम राजासीन्महावीर्यपराक्रमः	014c  
तस्मादवरजो यस्तु राजन्नश्वपतिः स्मृतः	015a  
दैतेयः सोऽभवद्राजा हार्दिक्यो मनुजर्षभः	015c  
वृषपर्वेति विख्यातः श्रीमान्यस्तु महासुरः	016a  
दीर्घप्रज्ञ इति ख्यातः पृथिव्यां सोऽभवन्नृपः	016c  
अजकस्त्वनुजो राजन्य आसीद्वृषपर्वणः	017a  
स मल्ल इति विख्यातः पृथिव्यामभवन्नृपः	017c  
अश्वग्रीव इति ख्यातः सत्त्ववान्यो महासुरः	018a  
रोचमान इति ख्यातः पृथिव्यां सोऽभवन्नृपः	018c  
सूक्ष्मस्तु मतिमान्राजन्कीर्तिमान्यः प्रकीर्तितः	019a  
बृहन्त इति विख्यातः क्षितावासीत्स पार्थिवः	019c  
तुहुण्ड इति विख्यातो य आसीदसुरोत्तमः	020a  
सेनाबिन्दुरिति ख्यातः स बभूव नराधिपः	020c  
इसृपा नाम यस्तेषामसुराणां बलाधिकः	021a  
पापजिन्नाम राजासीद्भुवि विख्यातविक्रमः	021c  
एकचक्र इति ख्यात आसीद्यस्तु महासुरः	022a  
प्रतिविन्ध्य इति ख्यातो बभूव प्रथितः क्षितौ	022c  
विरूपाक्षस्तु दैतेयश्चित्रयोधी महासुरः	023a  
चित्रवर्मेति विख्यातः क्षितावासीत्स पार्थिवः	023c  
हरस्त्वरिहरो वीर आसीद्यो दानवोत्तमः	024a  
सुवास्तुरिति विख्यातः स जज्ञे मनुजर्षभः	024c  
अहरस्तु महातेजाः शत्रुपक्षक्षयङ्करः	025a  
बाह्लीको नाम राजा स बभूव प्रथितः क्षितौ	025c  
निचन्द्रश्चन्द्रवक्त्रश्च य आसीदसुरोत्तमः	026a  
मुञ्जकेश इति ख्यातः श्रीमानासीत्स पार्थिवः	026c  
निकुम्भस्त्वजितः सङ्ख्ये महामतिरजायत	027a  
भूमौ भूमिपतिः श्रेष्ठो देवाधिप इति स्मृतः	027c  
शरभो नाम यस्तेषां दैतेयानां महासुरः	028a  
पौरवो नाम राजर्षिः स बभूव नरेष्विह	028c  
द्वितीयः शलभस्तेषामसुराणां बभूव यः	029a  
प्रह्रादो नाम बाह्लीकः स बभूव नराधिपः	029c  
चन्द्रस्तु दितिजश्रेष्ठो लोके ताराधिपोपमः	030a  
ऋषिको नाम राजर्षिर्बभूव नृपसत्तमः	030c  
मृतपा इति विख्यातो य आसीदसुरोत्तमः	031a  
पश्चिमानूपकं विद्धि तं नृपं नृपसत्तम	031c  
गविष्ठस्तु महातेजा यः प्रख्यातो महासुरः	032a  
द्रुमसेन इति ख्यातः पृथिव्यां सोऽभवन्नृपः	032c  
मयूर इति विख्यातः श्रीमान्यस्तु महासुरः	033a  
स विश्व इति विख्यातो बभूव पृथिवीपतिः	033c  
सुपर्ण इति विख्यातस्तस्मादवरजस्तु यः	034a  
कालकीर्तिरिति ख्यातः पृथिव्यां सोऽभवन्नृपः	034c  
चन्द्रहन्तेति यस्तेषां कीर्तितः प्रवरोऽसुरः	035a  
शुनको नाम राजर्षिः स बभूव नराधिपः	035c  
विनाशनस्तु चन्द्रस्य य आख्यातो महासुरः	036a  
जानकिर्नाम राजर्षिः स बभूव नराधिपः	036c  
दीर्घजिह्वस्तु कौरव्य य उक्तो दानवर्षभः	037a  
काशिराज इति ख्यातः पृथिव्यां पृथिवीपतिः	037c  
ग्रहं तु सुषुवे यं तं सिंही चन्द्रार्कमर्दनम्	038a  
क्राथ इत्यभिविख्यातः सोऽभवन्मनुजाधिपः	038c  
अनायुषस्तु पुत्राणां चतुर्णां प्रवरोऽसुरः	039a  
विक्षरो नाम तेजस्वी वसुमित्रोऽभवन्नृपः	039c  
द्वितीयो विक्षराद्यस्तु नराधिप महासुरः	040a  
पांसुराष्ट्राधिप इति विश्रुतः सोऽभवन्नृपः	040c  
बलवीर इति ख्यातो यस्त्वासीदसुरोत्तमः	041a  
पौण्ड्रमत्स्यक इत्येव स बभूव नराधिपः	041c  
वृत्र इत्यभिविख्यातो यस्तु राजन्महासुरः	042a  
मणिमान्नाम राजर्षिः स बभूव नराधिपः	042c  
क्रोधहन्तेति यस्तस्य बभूवावरजोऽसुरः	043a  
दण्ड इत्यभिविख्यातः स आसीन्नृपतिः क्षितौ	043c  
क्रोधवर्धन इत्येव यस्त्वन्यः परिकीर्तितः	044a  
दण्डधार इति ख्यातः सोऽभवन्मनुजेश्वरः	044c  
कालकायास्तु ये पुत्रास्तेषामष्टौ नराधिपाः	045a  
जज्ञिरे राजशार्दूल शार्दूलसमविक्रमाः	045c  
मगधेषु जयत्सेनः श्रीमानासीत्स पार्थिवः	046a  
अष्टानां प्रवरस्तेषां कालेयानां महासुरः	046c  
द्वितीयस्तु ततस्तेषां श्रीमान्हरिहयोपमः	047a  
अपराजित इत्येव स बभूव नराधिपः	047c  
तृतीयस्तु महाराज महाबाहुर्महासुरः	048a  
निषादाधिपतिर्जज्ञे भुवि भीमपराक्रमः	048c  
तेषामन्यतमो यस्तु चतुर्थः परिकीर्तितः	049a  
श्रेणिमानिति विख्यातः क्षितौ राजर्षिसत्तमः	049c  
पञ्चमस्तु बभूवैषां प्रवरो यो महासुरः	050a  
महौजा इति विख्यातो बभूवेह परन्तपः	050c  
षष्ठस्तु मतिमान्यो वै तेषामासीन्महासुरः	051a  
अभीरुरिति विख्यातः क्षितौ राजर्षिसत्तमः	051c  
समुद्रसेनश्च नृपस्तेषामेवाभवद्गणात्	052a  
विश्रुतः सागरान्तायां क्षितौ धर्मार्थतत्त्ववित्	052c  
बृहन्नामाष्टमस्तेषां कालेयानां परन्तपः	053a  
बभूव राजन्धर्मात्मा सर्वभूतहिते रतः	053c  
गणः क्रोधवशो नाम यस्ते राजन्प्रकीर्तितः	054a  
ततः सञ्जज्ञिरे वीराः क्षिताविह नराधिपाः	054c  
नन्दिकः कर्णवेष्टश्च सिद्धार्थः कीटकस्तथा	055a  
सुवीरश्च सुबाहुश्च महावीरोऽथ बाह्लिकः	055c  
क्रोधो विचित्यः सुरसः श्रीमान्नीलश्च भूमिपः	056a  
वीरधामा च कौरव्य भूमिपालश्च नामतः	056c  
दन्तवक्त्रश्च नामासीद्दुर्जयश्चैव नामतः	057a  
रुक्मी च नृपशार्दूलो राजा च जनमेजयः	057c  
आषाढो वायुवेगश्च भूरितेजास्तथैव च	058a  
एकलव्यः सुमित्रश्च वाटधानोऽथ गोमुखः	058c  
कारूषकाश्च राजानः क्षेमधूर्तिस्तथैव च	059a  
श्रुतायुरुद्धवश्चैव बृहत्सेनस्तथैव च	059c  
क्षेमोग्रतीर्थः कुहरः कलिङ्गेषु नराधिपः	060a  
मतिमांश्च मनुष्येन्द्र ईश्वरश्चेति विश्रुतः	060c  
गणात्क्रोधवशादेवं राजपूगोऽभवत्क्षितौ	061a  
जातः पुरा महाराज महाकीर्तिर्महाबलः	061c  
यस्त्वासीद्देवको नाम देवराजसमद्युतिः	062a  
स गन्धर्वपतिर्मुख्यः क्षितौ जज्ञे नराधिपः	062c  
बृहस्पतेर्बृहत्कीर्तेर्देवर्षेर्विद्धि भारत	063a  
अंशाद्द्रोणं समुत्पन्नं भारद्वाजमयोनिजम्	063c  
धन्विनां नृपशार्दूल यः स सर्वास्त्रवित्तमः	064a  
बृहत्कीर्तिर्महातेजाः सञ्जज्ञे मनुजेष्विह	064c  
धनुर्वेदे च वेदे च यं तं वेदविदो विदुः	065a  
वरिष्ठमिन्द्रकर्माणं द्रोणं स्वकुलवर्धनम्	065c  
महादेवान्तकाभ्यां च कामात्क्रोधाच्च भारत	066a  
एकत्वमुपपन्नानां जज्ञे शूरः परन्तपः	066c  
अश्वत्थामा महावीर्यः शत्रुपक्षक्षयङ्करः	067a  
वीरः कमलपत्राक्षः क्षितावासीन्नराधिप	067c  
जज्ञिरे वसवस्त्वष्टौ गङ्गायां शन्तनोः सुताः	068a  
वसिष्ठस्य च शापेन नियोगाद्वासवस्य च	068c  
तेषामवरजो भीष्मः कुरूणामभयङ्करः	069a  
मतिमान्वेदविद्वाग्मी शत्रुपक्षक्षयङ्करः	069c  
जामदग्न्येन रामेण यः स सर्वविदां वरः	070a  
अयुध्यत महातेजा भार्गवेण महात्मना	070c  
यस्तु राजन्कृपो नाम ब्रह्मर्षिरभवत्क्षितौ	071a  
रुद्राणां तं गणाद्विद्धि सम्भूतमतिपौरुषम्	071c  
शकुनिर्नाम यस्त्वासीद्राजा लोके महारथः	072a  
द्वापरं विद्धि तं राजन्सम्भूतमरिमर्दनम्	072c  
सात्यकिः सत्यसन्धस्तु योऽसौ वृष्णिकुलोद्वहः	073a  
पक्षात्स जज्ञे मरुतां देवानामरिमर्दनः	073c  
द्रुपदश्चापि राजर्षिस्तत एवाभवद्गणात्	074a  
मानुषे नृप लोकेऽस्मिन्सर्वशस्त्रभृतां वरः	074c  
ततश्च कृतवर्माणं विद्धि राजञ्जनाधिपम्	075a  
जातमप्रतिकर्माणं क्षत्रियर्षभसत्तमम्	075c  
मरुतां तु गणाद्विद्धि सञ्जातमरिमर्दनम्	076a  
विराटं नाम राजर्षिं परराष्ट्रप्रतापनम्	076c  
अरिष्टायास्तु यः पुत्रो हंस इत्यभिविश्रुतः	077a  
स गन्धर्वपतिर्जज्ञे कुरुवंशविवर्धनः	077c  
धृतराष्ट्र इति ख्यातः कृष्णद्वैपायनादपि	078a  
दीर्घबाहुर्महातेजाः प्रज्ञाचक्षुर्नराधिपः	078c  
मातुर्दोषादृषेः कोपादन्ध एव व्यजायत	078e   
अत्रेस्तु सुमहाभागं पुत्रं पुत्रवतां वरम्	079a  
विदुरं विद्धि लोकेऽस्मिञ्जातं बुद्धिमतां वरम्	079c  
कलेरंशात्तु सञ्जज्ञे भुवि दुर्योधनो नृपः	080a  
दुर्बुद्धिर्दुर्मतिश्चैव कुरूणामयशस्करः	080c  
जगतो यः स सर्वस्य विद्विष्टः कलिपूरुषः	081a  
यः सर्वां घातयामास पृथिवीं पुरुषाधमः	081c  
येन वैरं समुद्दीप्तं भूतान्तकरणं महत्	081e   
पौलस्त्या भ्रातरः सर्वे जज्ञिरे मनुजेष्विह	082a  
शतं दुःशासनादीनां सर्वेषां क्रूरकर्मणाम्	082c  
दुर्मुखो दुःसहश्चैव ये चान्ये नानुशब्दिताः	083a  
दुर्योधनसहायास्ते पौलस्त्या भरतर्षभ	083c  
धर्मस्यांशं तु राजानं विद्धि राजन् युधिष्ठिरम्	084a  
भीमसेनं तु वातस्य देवराजस्य चार्जुनम्	084c  
अश्विनोस्तु तथैवांशौ रूपेणाप्रतिमौ भुवि	085a  
नकुलः सहदेवश्च सर्वलोकमनोहरौ	085c  
यः सुवर्चा इति ख्यातः सोमपुत्रः प्रतापवान्	086a  
अभिमन्युर्बृहत्कीर्तिरर्जुनस्य सुतोऽभवत्	086c  
अग्नेरंशं तु विद्धि त्वं धृष्टद्युम्नं महारथम्	087a  
शिखण्डिनमथो राजन्स्त्रीपुंसं विद्धि राक्षसम्	087c  
द्रौपदेयाश्च ये पञ्च बभूवुर्भरतर्षभ	088a  
विश्वेदेवगणान्राजंस्तान्विद्धि भरतर्षभ	088c  
आमुक्तकवचः कर्णो यस्तु जज्ञे महारथः	089a  
दिवाकरस्य तं विद्धि देवस्यांशमनुत्तमम्	089c  
यस्तु नारायणो नाम देवदेवः सनातनः	090a  
तस्यांशो मानुषेष्वासीद्वासुदेवः प्रतापवान्	090c  
शेषस्यांशस्तु नागस्य बलदेवो महाबलः	091a  
सनत्कुमारं प्रद्युम्नं विद्धि राजन्महौजसम्	091c  
एवमन्ये मनुष्येन्द्र बहवोंऽशा दिवौकसाम्	092a  
जज्ञिरे वसुदेवस्य कुले कुलविवर्धनाः	092c  
गणस्त्वप्सरसां यो वै मया राजन्प्रकीर्तितः	093a  
तस्य भागः क्षितौ जज्ञे नियोगाद्वासवस्य च	093c  
तानि षोडश देवीनां सहस्राणि नराधिप	094a  
बभूवुर्मानुषे लोके नारायणपरिग्रहः	094c  
श्रियस्तु भागः सञ्जज्ञे रत्यर्थं पृथिवीतले	095a  
द्रुपदस्य कुले कन्या वेदिमध्यादनिन्दिता	095c  
नातिह्रस्वा न महती नीलोत्पलसुगन्धिनी	096a  
पद्मायताक्षी सुश्रोणी असितायतमूर्धजा	096c  
सर्वलक्षणसम्पन्ना वैडूर्यमणिसन्निभा	097a  
पञ्चानां पुरुषेन्द्राणां चित्तप्रमथिनी रहः	097c  
सिद्धिर्धृतिश्च ये देव्यौ पञ्चानां मातरौ तु ते	098a  
कुन्ती माद्री च जज्ञाते मतिस्तु सुबलात्मजा	098c  
इति देवासुराणां ते गन्धर्वाप्सरसां तथा	099a  
अंशावतरणं राजन्राक्षसानां च कीर्तितम्	099c  
ये पृथिव्यां समुद्भूता राजानो युद्धदुर्मदाः	100a  
महात्मानो यदूनां च ये जाता विपुले कुले	100c  
धन्यं यशस्यं पुत्रीयमायुष्यं विजयावहम्	101a  
इदमंशावतरणं श्रोतव्यमनसूयता	101c  
अंशावतरणं श्रुत्वा देवगन्धर्वरक्षसाम्	102a  
प्रभवाप्ययवित्प्राज्ञो न कृच्छ्रेष्ववसीदति	102c  
