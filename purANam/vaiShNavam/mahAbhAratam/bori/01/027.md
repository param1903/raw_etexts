शौनक उवाच	001  
कोऽपराधो महेन्द्रस्य कः प्रमादश्च सूतज	001a  
तपसा वालखिल्यानां सम्भूतो गरुडः कथम्	001c  
कश्यपस्य द्विजातेश्च कथं वै पक्षिराट्सुतः	002a  
अधृष्यः सर्वभूतानामवध्यश्चाभवत्कथम्	002c  
कथं च कामचारी स कामवीर्यश्च खेचरः	003a  
एतदिच्छाम्यहं श्रोतुं पुराणे यदि पठ्यते	003c  
सूत उवाच	004  
विषयोऽयं पुराणस्य यन्मां त्वं परिपृच्छसि	004a  
शृणु मे वदतः सर्वमेतत्सङ्क्षेपतो द्विज	004c  
यजतः पुत्रकामस्य कश्यपस्य प्रजापतेः	005a  
साहाय्यमृषयो देवा गन्धर्वाश्च ददुः किल	005c  
तत्रेध्मानयने शक्रो नियुक्तः कश्यपेन ह	006a  
मुनयो वालखिल्याश्च ये चान्ये देवतागणाः	006c  
शक्रस्तु वीर्यसदृशमिध्मभारं गिरिप्रभम्	007a  
समुद्यम्यानयामास नातिकृच्छ्रादिव प्रभुः	007c  
अथापश्यदृषीन्ह्रस्वानङ्गुष्ठोदरपर्वणः	008a  
पलाशवृन्तिकामेकां सहितान्वहतः पथि	008c  
प्रलीनान्स्वेष्विवाङ्गेषु निराहारांस्तपोधनान्	009a  
क्लिश्यमानान्मन्दबलान्गोष्पदे सम्प्लुतोदके	009c  
तांश्च सर्वान्स्मयाविष्टो वीर्योन्मत्तः पुरन्दरः	010a  
अवहस्यात्यगाच्छीघ्रं लङ्घयित्वावमन्य च	010c  
तेऽथ रोषसमाविष्टाः सुभृशं जातमन्यवः	011a  
आरेभिरे महत्कर्म तदा शक्रभयङ्करम्	011c  
जुहुवुस्ते सुतपसो विधिवज्जातवेदसम्	012a  
मन्त्रैरुच्चावचैर्विप्रा येन कामेन तच्छृणु	012c  
कामवीर्यः कामगमो देवराजभयप्रदः	013a  
इन्द्रोऽन्यः सर्वदेवानां भवेदिति यतव्रताः	013c  
इन्द्राच्छतगुणः शौर्ये वीर्ये चैव मनोजवः	014a  
तपसो नः फलेनाद्य दारुणः सम्भवत्विति	014c  
तद्बुद्ध्वा भृशसन्तप्तो देवराजः शतक्रतुः	015a  
जगाम शरणं तत्र कश्यपं संशितव्रतम्	015c  
तच्छ्रुत्वा देवराजस्य कश्यपोऽथ प्रजापतिः	016a  
वालखिल्यानुपागम्य कर्मसिद्धिमपृच्छत	016c  
एवमस्त्विति तं चापि प्रत्यूचुः सत्यवादिनः	017a  
तान्कश्यप उवाचेदं सान्त्वपूर्वं प्रजापतिः	017c  
अयमिन्द्रस्त्रिभुवने नियोगाद्ब्रह्मणः कृतः	018a  
इन्द्रार्थं च भवन्तोऽपि यत्नवन्तस्तपोधनाः	018c  
न मिथ्या ब्रह्मणो वाक्यं कर्तुमर्हथ सत्तमाः	019a  
भवतां च न मिथ्यायं सङ्कल्पो मे चिकीर्षितः	019c  
भवत्वेष पतत्रीणामिन्द्रोऽतिबलसत्त्ववान्	020a  
प्रसादः क्रियतां चैव देवराजस्य याचतः	020c  
एवमुक्ताः कश्यपेन वालखिल्यास्तपोधनाः	021a  
प्रत्यूचुरभिसम्म्पूज्य मुनिश्रेष्ठं प्रजापतिम्	021c  
इन्द्रार्थोऽयं समारम्भः सर्वेषां नः प्रजापते	022a  
अपत्यार्थं समारम्भो भवतश्चायमीप्सितः	022c  
तदिदं सफलं कर्म त्वया वै प्रतिगृह्यताम्	023a  
तथा चैव विधत्स्वात्र यथा श्रेयोऽनुपश्यसि	023c  
एतस्मिन्नेव काले तु देवी दाक्षायणी शुभा	024a  
विनता नाम कल्याणी पुत्रकामा यशस्विनी	024c  
तपस्तप्त्वा व्रतपरा स्नाता पुंसवने शुचिः	025a  
उपचक्राम भर्तारं तामुवाचाथ कश्यपः	025c  
आरम्भः सफलो देवि भवितायं तवेप्सितः	026a  
जनयिष्यसि पुत्रौ द्वौ वीरौ त्रिभुवनेश्वरौ	026c  
तपसा वालखिल्यानां मम सङ्कल्पजौ तथा	027a  
भविष्यतो महाभागौ पुत्रौ ते लोकपूजितौ	027c  
उवाच चैनां भगवान्मारीचः पुनरेव ह	028a  
धार्यतामप्रमादेन गर्भोऽयं सुमहोदयः	028c  
एकः सर्वपतत्रीणामिन्द्रत्वं कारयिष्यति	029a  
लोकसम्भावितो वीरः कामवीर्यो विहङ्गमः	029c  
शतक्रतुमथोवाच प्रीयमाणः प्रजापतिः	030a  
त्वत्सहायौ खगावेतौ भ्रातरौ ते भविष्यतः	030c  
नैताभ्यां भविता दोषः सकाशात्ते पुरन्दर	031a  
व्येतु ते शक्र सन्तापस्त्वमेवेन्द्रो भविष्यसि	031c  
न चाप्येवं त्वया भूयः क्षेप्तव्या ब्रह्मवादिनः	032a  
न चावमान्या दर्पात्ते वाग्विषा भृशकोपनाः	032c  
एवमुक्तो जगामेन्द्रो निर्विशङ्कस्त्रिविष्टपम्	033a  
विनता चापि सिद्धार्था बभूव मुदिता तदा	033c  
जनयामास पुत्रौ द्वावरुणं गरुडं तथा	034a  
अरुणस्तयोस्तु विकल आदित्यस्य पुरःसरः	034c  
पतत्रीणां तु गरुड इन्द्रत्वेनाभ्यषिच्यत	035a  
तस्यैतत्कर्म सुमहच्छ्रूयतां भृगुनन्दन	035c  
