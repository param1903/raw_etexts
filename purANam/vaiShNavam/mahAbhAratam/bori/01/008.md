सूत उवाच	001   
स चापि च्यवनो ब्रह्मन्भार्गवोऽजनयत्सुतम्	001a  
सुकन्यायां महात्मानं प्रमतिं दीप्ततेजसम्	001c  
प्रमतिस्तु रुरुं नाम घृताच्यां समजीजनत्	002a  
रुरुः प्रमद्वरायां तु शुनकं समजीजनत्	002c  
तस्य ब्रह्मन्रुरोः सर्वं चरितं भूरितेजसः	003a  
विस्तरेण प्रवक्ष्यामि तच्छृणु त्वमशेषतः	003c  
ऋषिरासीन्महान्पूर्वं तपोविद्यासमन्वितः	004a  
स्थूलकेश इति ख्यातः सर्वभूतहिते रतः	004c  
एतस्मिन्नेव काले तु मेनकायां प्रजज्ञिवान्	005a  
गन्धर्वराजो विप्रर्षे विश्वावसुरिति श्रुतः	005c  
अथाप्सरा मेनका सा तं गर्भं भृगुनन्दन	006a  
उत्ससर्ज यथाकालं स्थूलकेशाश्रमं प्रति	006c  
उत्सृज्य चैव तं गर्भं नद्यास्तीरे जगाम ह	007a  
कन्याममरगर्भाभां ज्वलन्तीमिव च श्रिया	007c  
तां ददर्श समुत्सृष्टां नदीतीरे महानृषिः	008a  
स्थूलकेशः स तेजस्वी विजने बन्धुवर्जिताम्	008c  
स तां दृष्ट्वा तदा कन्यां स्थूलकेशो द्विजोत्तमः	009a  
जग्राहाथ मुनिश्रेष्ठः कृपाविष्टः पुपोष च	009c  
ववृधे सा वरारोहा तस्याश्रमपदे शुभा	009e  
प्रमदाभ्यो वरा सा तु सर्वरूपगुणान्विता	010a  
ततः प्रमद्वरेत्यस्या नाम चक्रे महानृषिः	010c  
तामाश्रमपदे तस्य रुरुर्दृष्ट्वा प्रमद्वराम्	011a  
बभूव किल धर्मात्मा मदनानुगतात्मवान्	011c  
पितरं सखिभिः सोऽथ वाचयामास भार्गवः	012a  
प्रमतिश्चाभ्ययाच्छ्रुत्वा स्थूलकेशं यशस्विनम्	012c  
ततः प्रादात्पिता कन्यां रुरवे तां प्रमद्वराम्	013a  
विवाहं स्थापयित्वाग्रे नक्षत्रे भगदैवते	013c  
ततः कतिपयाहस्य विवाहे समुपस्थिते	014a  
सखीभिः क्रीडती सार्धं सा कन्या वरवर्णिनी	014c  
नापश्यत प्रसुप्तं वै भुजगं तिर्यगायतम्	015a  
पदा चैनं समाक्रामन्मुमूर्षुः कालचोदिता	015c  
स तस्याः सम्प्रमत्तायाश्चोदितः कालधर्मणा	016a  
विषोपलिप्तान्दशनान्भृशमङ्गे न्यपातयत्	016c  
सा दष्टा सहसा भूमौ पतिता गतचेतना	017a  
व्यसुरप्रेक्षणीयापि प्रेक्षणीयतमाकृतिः	017c  
प्रसुप्तेवाभवच्चापि भुवि सर्पविषार्दिता	018a  
भूयो मनोहरतरा बभूव तनुमध्यमा	018c  
ददर्श तां पिता चैव ते चैवान्ये तपस्विनः	019a  
विचेष्टमानां पतितां भूतले पद्मवर्चसम्	019c  
ततः सर्वे द्विजवराः समाजग्मुः कृपान्विताः	020a  
स्वस्त्यात्रेयो महाजानुः कुशिकः शङ्खमेखलः	020c  
भारद्वाजः कौणकुत्स आर्ष्टिषेणोऽथ गौतमः	021a  
प्रमतिः सह पुत्रेण तथान्ये वनवासिनः	021c  
तां ते कन्यां व्यसुं दृष्ट्वा भुजगस्य विषार्दिताम्	022a  
रुरुदुः कृपयाविष्टा रुरुस्त्वार्तो बहिर्ययौ	022c  
