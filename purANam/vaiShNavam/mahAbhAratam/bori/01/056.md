जनमेजय उवाच	001   
कथितं वै समासेन त्वया सर्वं द्विजोत्तम	001a  
महाभारतमाख्यानं कुरूणां चरितं महत्	001c  
कथां त्वनघ चित्रार्थामिमां कथयति त्वयि	002a  
विस्तरश्रवणे जातं कौतूहलमतीव मे	002c  
स भवान्विस्तरेणेमां पुनराख्यातुमर्हति	003a  
न हि तृप्यामि पूर्वेषां शृण्वानश्चरितं महत्	003c  
न तत्कारणमल्पं हि धर्मज्ञा यत्र पाण्डवाः	004a  
अवध्यान्सर्वशो जघ्नुः प्रशस्यन्ते च मानवैः	004c  
किमर्थं ते नरव्याघ्राः शक्ताः सन्तो ह्यनागसः	005a  
प्रयुज्यमानान्सङ्क्लेशान्क्षान्तवन्तो दुरात्मनाम्	005c  
कथं नागायुतप्राणो बाहुशाली वृकोदरः	006a  
परिक्लिश्यन्नपि क्रोधं धृतवान्वै द्विजोत्तम	006c  
कथं सा द्रौपदी कृष्णा क्लिश्यमाना दुरात्मभिः	007a  
शक्ता सती धार्तराष्ट्रान्नादहद्घोरचक्षुषा	007c  
कथं व्यतिक्रमन्द्यूते पार्थौ माद्रीसुतौ तथा	008a  
अनुव्रजन्नरव्याघ्रं वञ्च्यमानं दुरात्मभिः	008c  
कथं धर्मभृतां श्रेष्ठः सुतो धर्मस्य धर्मवित्	009a  
अनर्हः परमं क्लेशं सोढवान्स युधिष्ठिरः	009c  
कथं च बहुलाः सेनाः पाण्डवः कृष्णसारथिः	010a  
अस्यन्नेकोऽनयत्सर्वाः पितृलोकं धनञ्जयः	010c  
एतदाचक्ष्व मे सर्वं यथावृत्तं तपोधन	011a  
यद्यच्च कृतवन्तस्ते तत्र तत्र महारथाः	011c  
वैशम्पायन उवाच	012   
महर्षेः सर्वलोकेषु पूजितस्य महात्मनः	012a  
प्रवक्ष्यामि मतं कृत्स्नं व्यासस्यामिततेजसः	012c  
इदं शतसहस्रं हि श्लोकानां पुण्यकर्मणाम्	013a  
सत्यवत्यात्मजेनेह व्याख्यातममितौजसा	013c  
य इदं श्रावयेद्विद्वान्यश्चेदं शृणुयान्नरः	014a  
ते ब्रह्मणः स्थानमेत्य प्राप्नुयुर्देवतुल्यताम्	014c  
इदं हि वेदैः समितं पवित्रमपि चोत्तमम्	015a  
श्राव्याणामुत्तमं चेदं पुराणमृषिसंस्तुतम्	015c  
अस्मिन्नर्थश्च धर्मश्च निखिलेनोपदिश्यते	016a  
इतिहासे महापुण्ये बुद्धिश्च परिनैष्ठिकी	016c  
अक्षुद्रान्दानशीलांश्च सत्यशीलाननास्तिकान्	017a  
कार्ष्णं वेदमिमं विद्वाञ्श्रावयित्वार्थमश्नुते	017c  
भ्रूणहत्याकृतं चापि पापं जह्यादसंशयम्	018a  
इतिहासमिमं श्रुत्वा पुरुषोऽपि सुदारुणः	018c  
जयो नामेतिहासोऽयं श्रोतव्यो विजिगीषुणा	019a  
महीं विजयते सर्वां शत्रूंश्चापि पराजयेत्	019c  
इदं पुंसवनं श्रेष्ठमिदं स्वस्त्ययनं महत्	020a  
महिषीयुवराजाभ्यां श्रोतव्यं बहुशस्तथा	020c  
अर्थशास्त्रमिदं पुण्यं धर्मशास्त्रमिदं परम्	021a  
मोक्षशास्त्रमिदं प्रोक्तं व्यासेनामितबुद्धिना	021c  
सम्प्रत्याचक्षते चैव आख्यास्यन्ति तथापरे	022a  
पुत्राः शुश्रूषवः सन्ति प्रेष्याश्च प्रियकारिणः	022c  
शरीरेण कृतं पापं वाचा च मनसैव च	023a  
सर्वं तत्त्यजति क्षिप्रमिदं शृण्वन्नरः सदा	023c  
भारतानां महज्जन्म शृण्वतामनसूयताम्	024a  
नास्ति व्याधिभयं तेषां परलोकभयं कुतः	024c  
धन्यं यशस्यमायुष्यं स्वर्ग्यं पुण्यं तथैव च	025a  
कृष्णद्वैपायनेनेदं कृतं पुण्यचिकीर्षुणा	025c  
कीर्तिं प्रथयता लोके पाण्डवानां महात्मनाम्	026a  
अन्येषां क्षत्रियाणां च भूरिद्रविणतेजसाम्	026c  
यथा समुद्रो भगवान्यथा च हिमवान्गिरिः	027a  
ख्यातावुभौ रत्ननिधी तथा भारतमुच्यते	027c  
य इदं श्रावयेद्विद्वान्ब्राह्मणानिह पर्वसु	028a  
धूतपाप्मा जितस्वर्गो ब्रह्मभूयं स गच्छति	028c  
यश्चेदं श्रावयेच्छ्राद्धे ब्राह्मणान्पादमन्ततः	029a  
अक्षय्यं तस्य तच्छ्राद्धमुपतिष्ठेत्पितॄनपि	029c  
अह्ना यदेनश्चाज्ञानात्प्रकरोति नरश्चरन्	030a  
तन्महाभारताख्यानं श्रुत्वैव प्रविलीयते	030c  
भारतानां महज्जन्म महाभारतमुच्यते	031a  
निरुक्तमस्य यो वेद सर्वपापैः प्रमुच्यते	031c  
त्रिभिर्वर्षैः सदोत्थायी कृष्णद्वैपायनो मुनिः	032a  
महाभारतमाख्यानं कृतवानिदमुत्तमम्	032c  
धर्मे चार्थे च कामे च मोक्षे च भरतर्षभ	033a  
यदिहास्ति तदन्यत्र यन्नेहास्ति न तत्क्वचित्	033c  
