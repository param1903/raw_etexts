वैशम्पायन उवाच	001  
एवं स नाहुषो राजा ययातिः पुत्रमीप्सितम्	001a  
राज्येऽभिषिच्य मुदितो वानप्रस्थोऽभवन्मुनिः	001c  
उषित्वा च वने वासं ब्राह्मणैः सह संश्रितः	002a  
फलमूलाशनो दान्तो यथा स्वर्गमितो गतः	002c  
स गतः सुरवासं तं निवसन्मुदितः सुखम्	003a  
कालस्य नातिमहतः पुनः शक्रेण पातितः	003c  
निपतन्प्रच्युतः स्वर्गादप्राप्तो मेदिनीतलम्	004a  
स्थित आसीदन्तरिक्षे स तदेति श्रुतं मया	004c  
तत एव पुनश्चापि गतः स्वर्गमिति श्रुतिः	005a  
राज्ञा वसुमता सार्धमष्टकेन च वीर्यवान्	005c  
प्रतर्दनेन शिबिना समेत्य किल संसदि	005e  
जनमेजय उवाच	006  
कर्मणा केन स दिवं पुनः प्राप्तो महीपतिः	006a  
सर्वमेतदशेषेण श्रोतुमिच्छामि तत्त्वतः	006c  
कथ्यमानं त्वया विप्र विप्रर्षिगणसन्निधौ	006e  
देवराजसमो ह्यासीद्ययातिः पृथिवीपतिः	007a  
वर्धनः कुरुवंशस्य विभावसुसमद्युतिः	007c  
तस्य विस्तीर्णयशसः सत्यकीर्तेर्महात्मनः	008a  
चरितं श्रोतुमिच्छामि दिवि चेह च सर्वशः	008c  
वैशम्पायन उवाच	009  
हन्त ते कथयिष्यामि ययातेरुत्तरां कथाम्	009a  
दिवि चेह च पुण्यार्थां सर्वपापप्रणाशिनीम्	009c  
ययातिर्नाहुषो राजा पूरुं पुत्रं कनीयसम्	010a  
राज्येऽभिषिच्य मुदितः प्रवव्राज वनं तदा	010c  
अन्तेषु स विनिक्षिप्य पुत्रान्यदुपुरोगमान्	011a  
फलमूलाशनो राजा वने सन्न्यवसच्चिरम्	011c  
संशितात्मा जितक्रोधस्तर्पयन्पितृदेवताः	012a  
अग्नींश्च विधिवज्जुह्वन्वानप्रस्थविधानतः	012c  
अतिथीन्पूजयामास वन्येन हविषा विभुः	013a  
शिलोञ्छवृत्तिमास्थाय शेषान्नकृतभोजनः	013c  
पूर्णं वर्षसहस्रं स एवंवृत्तिरभून्नृपः	014a  
अब्भक्षः शरदस्त्रिंशदासीन्नियतवाङ्मनाः	014c  
ततश्च वायुभक्षोऽभूत्संवत्सरमतन्द्रितः	015a  
पञ्चाग्निमध्ये च तपस्तेपे संवत्सरं नृपः	015c  
एकपादस्थितश्चासीत्षण्मासाननिलाशनः	016a  
पुण्यकीर्तिस्ततः स्वर्गं जगामावृत्य रोदसी	016c  
