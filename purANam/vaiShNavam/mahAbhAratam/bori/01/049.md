 सूत उवाच	001  
 तत आहूय पुत्रं स्वं जरत्कारुर्भुजङ्गमा	001a  
 वासुकेर्नागराजस्य वचनादिदमब्रवीत्	001c  
 अहं तव पितुः पुत्र भ्रात्रा दत्ता निमित्ततः	002a  
 कालः स चायं सम्प्राप्तस्तत्कुरुष्व यथातथम्	002c  
 आस्तीक उवाच	003  
 किन्निमित्तं मम पितुर्दत्ता त्वं मातुलेन मे	003a  
 तन्ममाचक्ष्व तत्त्वेन श्रुत्वा कर्तास्मि तत्तथा	003c  
 सूत उवाच	004  
 तत आचष्ट सा तस्मै बान्धवानां हितैषिणी	004a  
 भगिनी नागराजस्य जरत्कारुरविक्लवा	004c  
 भुजगानामशेषाणां माता कद्रूरिति श्रुतिः	005a  
 तया शप्ता रुषितया सुता यस्मान्निबोध तत्	005c  
 उच्छैःश्रवाः सोऽश्वराजो यन्मिथ्या न कृतो मम	006a  
 विनतानिमित्तं पणिते दासभावाय पुत्रकाः	006c  
 जनमेजयस्य वो यज्ञे धक्ष्यत्यनिलसारथिः	007a  
 तत्र पञ्चत्वमापन्नाः प्रेतलोकं गमिष्यथ	007c  
 तां च शप्तवतीमेवं साक्षाल्लोकपितामहः	008a  
 एवमस्त्विति तद्वाक्यं प्रोवाचानुमुमोद च	008c  
 वासुकिश्चापि तच्छ्रुत्वा पितामहवचस्तदा	009a  
 अमृते मथिते तात देवाञ्शरणमीयिवान्	009c  
 सिद्धार्थाश्च सुराः सर्वे प्राप्यामृतमनुत्तमम्	010a  
 भ्रातरं मे पुरस्कृत्य प्रजापतिमुपागमन्	010c  
 ते तं प्रसादयामासुर्देवाः सर्वे पितामहम्	011a  
 राज्ञा वासुकिना सार्धं स शापो न भवेदिति	011c  
 वासुकिर्नागराजोऽयं दुःखितो ज्ञातिकारणात्	012a  
 अभिशापः स मात्रास्य भगवन्न भवेदिति	012c  
 ब्रह्मोवाच	013  
 जरत्कारुर्जरत्कारुं यां भार्यां समवाप्स्यति	013a  
 तत्र जातो द्विजः शापाद्भुजगान्मोक्षयिष्यति	013c  
 जरत्कारुरुवाच	014  
 एतच्छ्रुत्वा तु वचनं वासुकिः पन्नगेश्वरः	014a  
 प्रादान्माममरप्रख्य तव पित्रे महात्मने	014c  
 प्रागेवानागते काले तत्र त्वं मय्यजायथाः	014e  
 अयं स कालः सम्प्राप्तो भयान्नस्त्रातुमर्हसि	015a  
 भ्रातरं चैव मे तस्मात्त्रातुमर्हसि पावकात्	015c  
 अमोघं नः कृतं तत्स्याद्यदहं तव धीमते	016a  
 पित्रे दत्ता विमोक्षार्थं कथं वा पुत्र मन्यसे	016c  
 सूत उवाच	017  
 एवमुक्तस्तथेत्युक्त्वा सोऽस्तीको मातरं तदा	017a  
 अब्रवीद्दुःखसन्तप्तं वासुकिं जीवयन्निव	017c  
 अहं त्वां मोक्षयिष्यामि वासुके पन्नगोत्तम	018a  
 तस्माच्छापान्महासत्त्व सत्यमेतद्ब्रवीमि ते	018c  
 भव स्वस्थमना नाग न हि ते विद्यते भयम्	019a  
 प्रयतिष्ये तथा सौम्य यथा श्रेयो भविष्यति	019c  
 न मे वागनृतं प्राह स्वैरेष्वपि कुतोऽन्यथा	019e  
 तं वै नृपवरं गत्वा दीक्षितं जनमेजयम्	020a  
 वाग्भिर्मङ्गलयुक्ताभिस्तोषयिष्येऽद्य मातुल	020c  
 यथा स यज्ञो नृपतेर्निर्वर्तिष्यति सत्तम	020e  
 स सम्भावय नागेन्द्र मयि सर्वं महामते	021a  
 न ते मयि मनो जातु मिथ्या भवितुमर्हति	021c  
 वासुकिरुवाच	022  
 आस्तीक परिघूर्णामि हृदयं मे विदीर्यते	022a  
 दिशश्च न प्रजानामि ब्रह्मदण्डनिपीडितः	022c  
 आस्तीक उवाच	023  
 न सन्तापस्त्वया कार्यः कथञ्चित्पन्नगोत्तम	023a  
 दीप्तादग्नेः समुत्पन्नं नाशयिष्यामि ते भयम्	023c  
 ब्रह्मदण्डं महाघोरं कालाग्निसमतेजसम्	024a  
 नाशयिष्यामि मात्र त्वं भयं कार्षीः कथञ्चन	024c  
 सूत उवाच	025  
 ततः स वासुकेर्घोरमपनीय मनोज्वरम्	025a  
 आधाय चात्मनोऽङ्गेषु जगाम त्वरितो भृशम्	025c  
 जनमेजयस्य तं यज्ञं सर्वैः समुदितं गुणैः	026a  
 मोक्षाय भुजगेन्द्राणामास्तीको द्विजसत्तमः	026c  
 स गत्वापश्यदास्तीको यज्ञायतनमुत्तमम्	027a  
 वृतं सदस्यैर्बहुभिः सूर्यवह्निसमप्रभैः	027c  
 स तत्र वारितो द्वाःस्थैः प्रविशन्द्विजसत्तमः	028a  
 अभितुष्टाव तं यज्ञं प्रवेशार्थी द्विजोत्तमः	028c  
