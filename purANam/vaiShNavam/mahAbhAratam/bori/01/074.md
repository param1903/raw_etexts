शुक्र उवाच	001  
यः परेषां नरो नित्यमतिवादांस्तितिक्षति	001a  
देवयानि विजानीहि तेन सर्वमिदं जितम्	001c  
यः समुत्पतितं क्रोधं निगृह्णाति हयं यथा	002a  
स यन्तेत्युच्यते सद्भिर्न यो रश्मिषु लम्बते	002c  
यः समुत्पतितं क्रोधमक्रोधेन निरस्यति	003a  
देवयानि विजानीहि तेन सर्वमिदं जितम्	003c  
यः समुत्पतितं क्रोधं क्षमयेह निरस्यति	004a  
यथोरगस्त्वचं जीर्णां स वै पुरुष उच्यते	004c  
यः सन्धारयते मन्युं योऽतिवादांस्तितिक्षति	005a  
यश्च तप्तो न तपति दृढं सोऽर्थस्य भाजनम्	005c  
यो यजेदपरिश्रान्तो मासि मासि शतं समाः	006a  
न क्रुध्येद्यश्च सर्वस्य तयोरक्रोधनोऽधिकः	006c  
यत्कुमाराः कुमार्यश्च वैरं कुर्युरचेतसः	007a  
न तत्प्राज्ञोऽनुकुर्वीत विदुस्ते न बलाबलम्	007c  
देवयान्युवाच	008  
वेदाहं तात बालापि धर्माणां यदिहान्तरम्	008a  
अक्रोधे चातिवादे च वेद चापि बलाबलम्	008c  
शिष्यस्याशिष्यवृत्तेर्हि न क्षन्तव्यं बुभूषता	009a  
तस्मात्सङ्कीर्णवृत्तेषु वासो मम न रोचते	009c  
पुमांसो ये हि निन्दन्ति वृत्तेनाभिजनेन च	010a  
न तेषु निवसेत्प्राज्ञः श्रेयोर्थी पापबुद्धिषु	010c  
ये त्वेनमभिजानन्ति वृत्तेनाभिजनेन च	011a  
तेषु साधुषु वस्तव्यं स वासः श्रेष्ठ उच्यते	011c  
वाग्दुरुक्तं महाघोरं दुहितुर्वृषपर्वणः	012a  
न ह्यतो दुष्करतरं मन्ये लोकेष्वपि त्रिषु	012c  
यः सपत्नश्रियं दीप्तां हीनश्रीः पर्युपासते	012e  
