वैशम्पायन उवाच	001  
एवमुक्तेषु राज्ञा तु पाण्डवेषु महात्मसु	001a  
दुर्योधनः परं हर्षमाजगाम दुरात्मवान्	001c  
स पुरोचनमेकान्तमानीय भरतर्षभ	002a  
गृहीत्वा दक्षिणे पाणौ सचिवं वाक्यमब्रवीत्	002c  
ममेयं वसुसम्पूर्णा पुरोचन वसुन्धरा	003a  
यथेयं मम तद्वत्ते स तां रक्षितुमर्हसि	003c  
न हि मे कश्चिदन्योऽस्ति वैश्वासिकतरस्त्वया	004a  
सहायो येन सन्धाय मन्त्रयेयं यथा त्वया	004c  
संरक्ष तात मन्त्रं च सपत्नांश्च ममोद्धर	005a  
निपुणेनाभ्युपायेन यद्ब्रवीमि तथा कुरु	005c  
पाण्डवा धृतराष्ट्रेण प्रेषिता वारणावतम्	006a  
उत्सवे विहरिष्यन्ति धृतराष्ट्रस्य शासनात्	006c  
स त्वं रासभयुक्तेन स्यन्दनेनाशुगामिना	007a  
वारणावतमद्यैव यथा यासि तथा कुरु	007c  
तत्र गत्वा चतुःशालं गृहं परमसंवृतम्	008a  
आयुधागारमाश्रित्य कारयेथा महाधनम्	008c  
शणसर्जरसादीनि यानि द्रव्याणि कानिचित्	009a  
आग्नेयान्युत सन्तीह तानि सर्वाणि दापय	009c  
सर्पिषा च सतैलेन लाक्षया चाप्यनल्पया	010a  
मृत्तिकां मिश्रयित्वा त्वं लेपं कुड्येषु दापयेः	010c  
शणान्वंशं घृतं दारु यन्त्राणि विविधानि च	011a  
तस्मिन्वेश्मनि सर्वाणि निक्षिपेथाः समन्ततः	011c  
यथा च त्वां न शङ्केरन्परीक्षन्तोऽपि पाण्डवाः	012a  
आग्नेयमिति तत्कार्यमिति चान्ये च मानवाः	012c  
वेश्मन्येवं कृते तत्र कृत्वा तान्परमार्चितान्	013a  
वासयेः पाण्डवेयांश्च कुन्तीं च ससुहृज्जनाम्	013c  
तत्रासनानि मुख्यानि यानानि शयनानि च	014a  
विधातव्यानि पाण्डूनां यथा तुष्येत मे पिता	014c  
यथा रमेरन्विश्रब्धा नगरे वारणावते	015a  
तथा सर्वं विधातव्यं यावत्कालस्य पर्ययः	015c  
ज्ञात्वा तु तान्सुविश्वस्ताञ्शयानानकुतोभयान्	016a  
अग्निस्ततस्त्वया देयो द्वारतस्तस्य वेश्मनः	016c  
दग्धानेवं स्वके गेहे दग्धा इति ततो जनाः	017a  
ज्ञातयो वा वदिष्यन्ति पाण्डवार्थाय कर्हिचित्	017c  
तत्तथेति प्रतिज्ञाय कौरवाय पुरोचनः	018a  
प्रायाद्रासभयुक्तेन नगरं वारणावतम्	018c  
स गत्वा त्वरितो राजन्दुर्योधनमते स्थितः	019a  
यथोक्तं राजपुत्रेण सर्वं चक्रे पुरोचनः	019c  
