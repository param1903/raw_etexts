भीष्म उवाच	001  
जामदग्न्येन रामेण पितुर्वधममृष्यता	001a  
क्रुद्धेन च महाभागे हैहयाधिपतिर्हतः	001c  
शतानि दश बाहूनां निकृत्तान्यर्जुनस्य वै	001e  
पुनश्च धनुरादाय महास्त्राणि प्रमुञ्चता	002a  
निर्दग्धं क्षत्रमसकृद्रथेन जयता महीम्	002c  
एवमुच्चावचैरस्त्रैर्भार्गवेण महात्मना	003a  
त्रिःसप्तकृत्वः पृथिवी कृता निःक्षत्रिया पुरा	003c  
ततः सम्भूय सर्वाभिः क्षत्रियाभिः समन्ततः	004a  
उत्पादितान्यपत्यानि ब्राह्मणैर्नियतात्मभिः	004c  
पाणिग्राहस्य तनय इति वेदेषु निश्चितम्	005a  
धर्मं मनसि संस्थाप्य ब्राह्मणांस्ताः समभ्ययुः	005c  
लोकेऽप्याचरितो दृष्टः क्षत्रियाणां पुनर्भवः	005e  
अथोतथ्य इति ख्यात आसीद्धीमानृषिः पुरा	006a  
ममता नाम तस्यासीद्भार्या परमसम्मता	006c  
उतथ्यस्य यवीयांस्तु पुरोधास्त्रिदिवौकसाम्	007a  
बृहस्पतिर्बृहत्तेजा ममतां सोऽन्वपद्यत	007c  
उवाच ममता तं तु देवरं वदतां वरम्	008a  
अन्तर्वत्नी अहं भ्रात्रा ज्येष्ठेनारम्यतामिति	008c  
अयं च मे महाभाग कुक्षावेव बृहस्पते	009a  
औतथ्यो वेदमत्रैव षडङ्गं प्रत्यधीयत	009c  
अमोघरेतास्त्वं चापि नूनं भवितुमर्हसि	010a  
तस्मादेवङ्गतेऽद्य त्वमुपारमितुमर्हसि	010c  
एवमुक्तस्तया सम्यग्बृहत्तेजा बृहस्पतिः	011a  
कामात्मानं तदात्मानं न शशाक नियच्छितुम्	011c  
सम्बभूव ततः कामी तया सार्धमकामया	012a  
उत्सृजन्तं तु तं रेतः स गर्भस्थोऽभ्यभाषत	012c  
भोस्तात कन्यस वदे द्वयोर्नास्त्यत्र सम्भवः	013a  
अमोघशुक्रश्च भवान्पूर्वं चाहमिहागतः	013c  
शशाप तं ततः क्रुद्ध एवमुक्तो बृहस्पतिः	014a  
उतथ्यपुत्रं गर्भस्थं निर्भर्त्स्य भगवानृषिः	014c  
यस्मात्त्वमीदृशे काले सर्वभूतेप्सिते सति	015a  
एवमात्थ वचस्तस्मात्तमो दीर्घं प्रवेक्ष्यसि	015c  
स वै दीर्घतमा नाम शापादृषिरजायत	016a  
बृहस्पतेर्बृहत्कीर्तेर्बृहस्पतिरिवौजसा	016c  
स पुत्राञ्जनयामास गौतमादीन्महायशाः	017a  
ऋषेरुतथ्यस्य तदा सन्तानकुलवृद्धये	017c  
लोभमोहाभिभूतास्ते पुत्रास्तं गौतमादयः	018a  
काष्ठे समुद्गे प्रक्षिप्य गङ्गायां समवासृजन्	018c  
न स्यादन्धश्च वृद्धश्च भर्तव्योऽयमिति स्म ते	019a  
चिन्तयित्वा ततः क्रूराः प्रतिजग्मुरथो गृहान्	019c  
सोऽनुस्रोतस्तदा राजन्प्लवमान ऋषिस्ततः	020a  
जगाम सुबहून्देशानन्धस्तेनोडुपेन ह	020c  
तं तु राजा बलिर्नाम सर्वधर्मविशारदः	021a  
अपश्यन्मज्जनगतः स्रोतसाभ्याशमागतम्	021c  
जग्राह चैनं धर्मात्मा बलिः सत्यपराक्रमः	022a  
ज्ञात्वा चैनं स वव्रेऽथ पुत्रार्थं मनुजर्षभ	022c  
सन्तानार्थं महाभाग भार्यासु मम मानद	023a  
पुत्रान्धर्मार्थकुशलानुत्पादयितुमर्हसि	023c  
एवमुक्तः स तेजस्वी तं तथेत्युक्तवानृषिः	024a  
तस्मै स राजा स्वां भार्यां सुदेष्णां प्राहिणोत्तदा	024c  
अन्धं वृद्धं च तं मत्वा न सा देवी जगाम ह	025a  
स्वां तु धात्रेयिकां तस्मै वृद्धाय प्राहिणोत्तदा	025c  
तस्यां काक्षीवदादीन्स शूद्रयोनावृषिर्वशी	026a  
जनयामास धर्मात्मा पुत्रानेकादशैव तु	026c  
काक्षीवदादीन्पुत्रांस्तान्दृष्ट्वा सर्वानधीयतः	027a  
उवाच तमृषिं राजा ममैत इति वीर्यवान्	027c  
नेत्युवाच महर्षिस्तं ममैवैत इति ब्रुवन्	028a  
शूद्रयोनौ मया हीमे जाताः काक्षीवदादयः	028c  
अन्धं वृद्धं च मां मत्वा सुदेष्णा महिषी तव	029a  
अवमन्य ददौ मूढा शूद्रां धात्रेयिकां हि मे	029c  
ततः प्रसादयामास पुनस्तमृषिसत्तमम्	030a  
बलिः सुदेष्णां भार्यां च तस्मै तां प्राहिणोत्पुनः	030c  
तां स दीर्घतमाङ्गेषु स्पृष्ट्वा देवीमथाब्रवीत्	031a  
भविष्यति कुमारस्ते तेजस्वी सत्यवागिति	031c  
तत्राङ्गो नाम राजर्षिः सुदेष्णायामजायत	032a  
एवमन्ये महेष्वासा ब्राह्मणैः क्षत्रिया भुवि	032c  
जाताः परमधर्मज्ञा वीर्यवन्तो महाबलाः	033a  
एतच्छ्रुत्वा त्वमप्यत्र मातः कुरु यथेप्सितम्	033c  
