भीम उवाच	001  
स्मरन्ति वैरं रक्षांसि मायामाश्रित्य मोहिनीम्	001a  
हिडिम्बे व्रज पन्थानं त्वं वै भ्रातृनिषेवितम्	001c  
युधिष्ठिर उवाच	002  
क्रुद्धोऽपि पुरुषव्याघ्र भीम मा स्म स्त्रियं वधीः	002a  
शरीरगुप्त्याभ्यधिकं धर्मं गोपय पाण्डव	002c  
वधाभिप्रायमायान्तमवधीस्त्वं महाबलम्	003a  
रक्षसस्तस्य भगिनी किं नः क्रुद्धा करिष्यति	003c  
वैशम्पायन उवाच	004  
हिडिम्बा तु ततः कुन्तीमभिवाद्य कृताञ्जलिः	004a  
युधिष्ठिरं च कौन्तेयमिदं वचनमब्रवीत्	004c  
आर्ये जानासि यद्दुःखमिह स्त्रीणामनङ्गजम्	005a  
तदिदं मामनुप्राप्तं भीमसेनकृतं शुभे	005c  
सोढं तत्परमं दुःखं मया कालप्रतीक्षया	006a  
सोऽयमभ्यागतः कालो भविता मे सुखाय वै	006c  
मया ह्युत्सृज्य सुहृदः स्वधर्मं स्वजनं तथा	007a  
वृतोऽयं पुरुषव्याघ्रस्तव पुत्रः पतिः शुभे	007c  
वरेणापि तथानेन त्वया चापि यशस्विनि	008a  
तथा ब्रुवन्ती हि तदा प्रत्याख्याता क्रियां प्रति	008c  
त्वं मां मूढेति वा मत्वा भक्ता वानुगतेति वा	009a  
भर्त्रानेन महाभागे सम्योजय सुतेन ते	009c  
तमुपादाय गच्छेयं यथेष्टं देवरूपिणम्	010a  
पुनश्चैवागमिष्यामि विश्रम्भं कुरु मे शुभे	010c  
अहं हि मनसा ध्याता सर्वान्नेष्यामि वः सदा	011a  
वृजिने तारयिष्यामि दुर्गेषु च नरर्षभान्	011c  
पृष्ठेन वो वहिष्यामि शीघ्रां गतिमभीप्सतः	012a  
यूयं प्रसादं कुरुत भीमसेनो भजेत माम्	012c  
आपदस्तरणे प्राणान्धारयेद्येन येन हि	013a  
सर्वमादृत्य कर्तव्यं तद्धर्ममनुवर्तता	013c  
आपत्सु यो धारयति धर्मं धर्मविदुत्तमः	014a  
व्यसनं ह्येव धर्मस्य धर्मिणामापदुच्यते	014c  
पुण्यं प्राणान्धारयति पुण्यं प्राणदमुच्यते	015a  
येन येनाचरेद्धर्मं तस्मिन्गर्हा न विद्यते	015c  
युधिष्ठिर उवाच	016  
एवमेतद्यथात्थ त्वं हिडिम्बे नात्र संशयः	016a  
स्थातव्यं तु त्वया धर्मे यथा ब्रूयां सुमध्यमे	016c  
स्नातं कृताह्निकं भद्रे कृतकौतुकमङ्गलम्	017a  
भीमसेनं भजेथास्त्वं प्रागस्तगमनाद्रवेः	017c  
अहःसु विहरानेन यथाकामं मनोजवा	018a  
अयं त्वानयितव्यस्ते भीमसेनः सदा निशि	018c  
वैशम्पायन उवाच	019  
तथेति तत्प्रतिज्ञाय हिडिम्बा राक्षसी तदा	019a  
भीमसेनमुपादाय ऊर्ध्वमाचक्रमे ततः	019c  
शैलशृङ्गेषु रम्येषु देवतायतनेषु च	020a  
मृगपक्षिविघुष्टेषु रमणीयेषु सर्वदा	020c  
कृत्वा च परमं रूपं सर्वाभरणभूषिता	021a  
सञ्जल्पन्ती सुमधुरं रमयामास पाण्डवम्	021c  
तथैव वनदुर्गेषु पुष्पितद्रुमसानुषु	022a  
सरस्सु रमणीयेषु पद्मोत्पलयुतेषु च	022c  
नदीद्वीपप्रदेशेषु वैडूर्यसिकतासु च	023a  
सुतीर्थवनतोयासु तथा गिरिनदीषु च	023c  
सगरस्य प्रदेशेषु मणिहेमचितेषु च	024a  
पत्तनेषु च रम्येषु महाशालवनेषु च	024c  
देवारण्येषु पुण्येषु तथा पर्वतसानुषु	025a  
गुह्यकानां निवासेषु तापसायतनेषु च	025c  
सर्वर्तुफलपुष्पेषु मानसेषु सरस्सु च	026a  
बिभ्रती परमं रूपं रमयामास पाण्डवम्	026c  
रमयन्ती तथा भीमं तत्र तत्र मनोजवा	027a  
प्रजज्ञे राक्षसी पुत्रं भीमसेनान्महाबलम्	027c  
विरूपाक्षं महावक्त्रं शङ्कुकर्णं विभीषणम्	028a  
भीमरूपं सुताम्रोष्ठं तीक्ष्णदंष्ट्रं महाबलम्	028c  
महेष्वासं महावीर्यं महासत्त्वं महाभुजम्	029a  
महाजवं महाकायं महामायमरिन्दमम्	029c  
अमानुषं मानुषजं भीमवेगं महाबलम्	030a  
यः पिशाचानतीवान्यान्बभूवाति स मानुषान्	030c  
बालोऽपि यौवनं प्राप्तो मानुषेषु विशां पते	031a  
सर्वास्त्रेषु परं वीरः प्रकर्षमगमद्बली	031c  
सद्यो हि गर्भं राक्षस्यो लभन्ते प्रसवन्ति च	032a  
कामरूपधराश्चैव भवन्ति बहुरूपिणः	032c  
प्रणम्य विकचः पादावगृह्णात्स पितुस्तदा	033a  
मातुश्च परमेष्वासस्तौ च नामास्य चक्रतुः	033c  
घटभासोत्कच इति मातरं सोऽभ्यभाषत	034a  
अभवत्तेन नामास्य घटोत्कच इति स्म ह	034c  
अनुरक्तश्च तानासीत्पाण्डवान्स घटोत्कचः	035a  
तेषां च दयितो नित्यमात्मभूतो बभूव सः	035c  
संवाससमयो जीर्ण इत्यभाषत तं ततः	036a  
हिडिम्बा समयं कृत्वा स्वां गतिं प्रत्यपद्यत	036c  
कृत्यकाल उपस्थास्ये पितॄनिति घटोत्कचः	037a  
आमन्त्र्य राक्षसश्रेष्ठः प्रतस्थे चोत्तरां दिशम्	037c  
स हि सृष्टो मघवता शक्तिहेतोर्महात्मना	038a  
कर्णस्याप्रतिवीर्यस्य विनाशाय महात्मनः	038c  
