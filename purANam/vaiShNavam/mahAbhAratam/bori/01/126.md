वैशम्पायन उवाच	001  
दत्तेऽवकाशे पुरुषैर्विस्मयोत्फुल्ललोचनैः	001a  
विवेश रङ्गं विस्तीर्णं कर्णः परपुरञ्जयः	001c  
सहजं कवचं बिभ्रत्कुण्डलोद्द्योतिताननः	002a  
सधनुर्बद्धनिस्त्रिंशः पादचारीव पर्वतः	002c  
कन्यागर्भः पृथुयशाः पृथायाः पृथुलोचनः	003a  
तीक्ष्णांशोर्भास्करस्यांशः कर्णोऽरिगणसूदनः	003c  
सिंहर्षभगजेन्द्राणां तुल्यवीर्यपराक्रमः	004a  
दीप्तिकान्तिद्युतिगुणैः सूर्येन्दुज्वलनोपमः	004c  
प्रांशुः कनकतालाभः सिंहसंहननो युवा	005a  
असङ्ख्येयगुणः श्रीमान्भास्करस्यात्मसम्भवः	005c  
स निरीक्ष्य महाबाहुः सर्वतो रङ्गमण्डलम्	006a  
प्रणामं द्रोणकृपयोर्नात्यादृतमिवाकरोत्	006c  
स सामाजजनः सर्वो निश्चलः स्थिरलोचनः	007a  
कोऽयमित्यागतक्षोभः कौतूहलपरोऽभवत्	007c  
सोऽब्रवीन्मेघधीरेण स्वरेण वदतां वरः	008a  
भ्राता भ्रातरमज्ञातं सावित्रः पाकशासनिम्	008c  
पार्थ यत्ते कृतं कर्म विशेषवदहं ततः	009a  
करिष्ये पश्यतां नॄणां मात्मना विस्मयं गमः	009c  
असमाप्ते ततस्तस्य वचने वदतां वर	010a  
यन्त्रोत्क्षिप्त इव क्षिप्रमुत्तस्थौ सर्वतो जनः	010c  
प्रीतिश्च पुरुषव्याघ्र दुर्योधनमथास्पृशत्	011a  
ह्रीश्च क्रोधश्च बीभत्सुं क्षणेनान्वविशच्च ह	011c  
ततो द्रोणाभ्यनुज्ञातः कर्णः प्रियरणः सदा	012a  
यत्कृतं तत्र पार्थेन तच्चकार महाबलः	012c  
अथ दुर्योधनस्तत्र भ्रातृभिः सह भारत	013a  
कर्णं परिष्वज्य मुदा ततो वचनमब्रवीत्	013c  
स्वागतं ते महाबाहो दिष्ट्या प्राप्तोऽसि मानद	014a  
अहं च कुरुराज्यं च यथेष्टमुपभुज्यताम्	014c  
कर्ण उवाच	015  
कृतं सर्वेण मेऽन्येन सखित्वं च त्वया वृणे	015a  
द्वन्द्वयुद्धं च पार्थेन कर्तुमिच्छामि भारत	015c  
दुर्योधन उवाच	016  
भुङ्क्ष्व भोगान्मया सार्धं बन्धूनां प्रियकृद्भव	016a  
दुर्हृदां कुरु सर्वेषां मूर्ध्नि पादमरिन्दम	016c  
वैशम्पायन उवाच	017  
ततः क्षिप्तमिवात्मानं मत्वा पार्थोऽभ्यभाषत	017a  
कर्णं भ्रातृसमूहस्य मध्येऽचलमिव स्थितम्	017c  
अनाहूतोपसृप्तानामनाहूतोपजल्पिनाम्	018a  
ये लोकास्तान्हतः कर्ण मया त्वं प्रतिपत्स्यसे	018c  
कर्ण उवाच	019  
रङ्गोऽयं सर्वसामान्यः किमत्र तव फल्गुन	019a  
वीर्यश्रेष्ठाश्च राजन्या बलं धर्मोऽनुवर्तते	019c  
किं क्षेपैर्दुर्बलाश्वासैः शरैः कथय भारत	020a  
गुरोः समक्षं यावत्ते हराम्यद्य शिरः शरैः	020c  
वैशम्पायन उवाच	021  
ततो द्रोणाभ्यनुज्ञातः पार्थः परपुरञ्जयः	021a  
भ्रातृभिस्त्वरयाश्लिष्टो रणायोपजगाम तम्	021c  
ततो दुर्योधनेनापि सभ्रात्रा समरोद्यतः	022a  
परिष्वक्तः स्थितः कर्णः प्रगृह्य सशरं धनुः	022c  
ततः सविद्युत्स्तनितैः सेन्द्रायुधपुरोजवैः	023a  
आवृतं गगनं मेघैर्बलाकापङ्क्तिहासिभिः	023c  
ततः स्नेहाद्धरिहयं दृष्ट्वा रङ्गावलोकिनम्	024a  
भास्करोऽप्यनयन्नाशं समीपोपगतान्घनान्	024c  
मेघच्छायोपगूढस्तु ततोऽदृश्यत पाण्डवः	025a  
सूर्यातपपरिक्षिप्तः कर्णोऽपि समदृश्यत	025c  
धार्तराष्ट्रा यतः कर्णस्तस्मिन्देशे व्यवस्थिताः	026a  
भारद्वाजः कृपो भीष्मो यतः पार्थस्ततोऽभवन्	026c  
द्विधा रङ्गः समभवत्स्त्रीणां द्वैधमजायत	027a  
कुन्तिभोजसुता मोहं विज्ञातार्था जगाम ह	027c  
तां तथा मोहसम्पन्नां विदुरः सर्वधर्मवित्	028a  
कुन्तीमाश्वासयामास प्रोक्ष्याद्भिश्चन्दनोक्षितैः	028c  
ततः प्रत्यागतप्राणा तावुभावपि दंशितौ	029a  
पुत्रौ दृष्ट्वा सुसन्तप्ता नान्वपद्यत किञ्चन	029c  
तावुद्यतमहाचापौ कृपः शारद्वतोऽब्रवीत्	030a  
द्वन्द्वयुद्धसमाचारे कुशलः सर्वधर्मवित्	030c  
अयं पृथायास्तनयः कनीयान्पाण्डुनन्दनः	031a  
कौरवो भवता सार्धं द्वन्द्वयुद्धं करिष्यति	031c  
त्वमप्येवं महाबाहो मातरं पितरं कुलम्	032a  
कथयस्व नरेन्द्राणां येषां त्वं कुलवर्धनः	032c  
ततो विदित्वा पार्थस्त्वां प्रतियोत्स्यति वा न वा	032e  
एवमुक्तस्य कर्णस्य व्रीडावनतमाननम्	033a  
बभौ वर्षाम्बुभिः क्लिन्नं पद्ममागलितं यथा	033c  
दुर्योधन उवाच	034  
आचार्य त्रिविधा योनी राज्ञां शास्त्रविनिश्चये	034a  
तत्कुलीनश्च शूरश्च सेनां यश्च प्रकर्षति	034c  
यद्ययं फल्गुनो युद्धे नाराज्ञा योद्धुमिच्छति	035a  
तस्मादेषोऽङ्गविषये मया राज्येऽभिषिच्यते	035c  
वैशम्पायन उवाच	036  
ततस्तस्मिन्क्षणे कर्णः सलाजकुसुमैर्घटैः	036a  
काञ्चनैः काञ्चने पीठे मन्त्रविद्भिर्महारथः	036c  
अभिषिक्तोऽङ्गराज्ये स श्रिया युक्तो महाबलः	036e  
सच्छत्रवालव्यजनो जयशब्दान्तरेण च	037a  
उवाच कौरवं राजा राजानं तं वृषस्तदा	037c  
अस्य राज्यप्रदानस्य सदृशं किं ददानि ते	038a  
प्रब्रूहि राजशार्दूल कर्ता ह्यस्मि तथा नृप	038c  
अत्यन्तं सख्यमिच्छामीत्याह तं स सुयोधनः	038e  
एवमुक्तस्ततः कर्णस्तथेति प्रत्यभाषत	039a  
हर्षाच्चोभौ समाश्लिष्य परां मुदमवापतुः	039c  
