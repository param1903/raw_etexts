001    धृतराष्ट्र उवाच
पाण्डोर्विदुर सर्वाणि प्रेतकार्याणि कारय	001a  
राजवद्राजसिंहस्य माद्र्याश्चैव विशेषतः	001c  
पशून्वासांसि रत्नानि धनानि विविधानि च	002a  
पाण्डोः प्रयच्छ माद्र्याश्च येभ्यो यावच्च वाञ्छितम्	002c  
यथा च कुन्ती सत्कारं कुर्यान्माद्र्यास्तथा कुरु	003a  
यथा न वायुर्नादित्यः पश्येतां तां सुसंवृताम्	003c  
न शोच्यः पाण्डुरनघः प्रशस्यः स नराधिपः	004a  
यस्य पञ्च सुता वीरा जाताः सुरसुतोपमाः	004c  
005    वैशम्पायन उवाच
विदुरस्तं तथेत्युक्त्वा भीष्मेण सह भारत	005a  
पाण्डुं संस्कारयामास देशे परमसंवृते	005c  
ततस्तु नगरात्तूर्णमाज्यहोमपुरस्कृताः	006a  
निर्हृताः पावका दीप्ताः पाण्डो राजपुरोहितैः	006c  
अथैनमार्तवैर्गन्धैर्माल्यैश्च विविधैर्वरैः	007a  
शिबिकां समलञ्चक्रुर्वाससाच्छाद्य सर्वशः	007c  
तां तथा शोभितां माल्यैर्वासोभिश्च महाधनैः	008a  
अमात्या ज्ञातयश्चैव सुहृदश्चोपतस्थिरे	008c  
नृसिंहं नरयुक्तेन परमालङ्कृतेन तम्	009a  
अवहन्यानमुख्येन सह माद्र्या सुसंवृतम्	009c  
पाण्डुरेणातपत्रेण चामरव्यजनेन च	010a  
सर्ववादित्रनादैश्च समलञ्चक्रिरे ततः	010c  
रत्नानि चाप्युपादाय बहूनि शतशो नराः	011a  
प्रददुः काङ्क्षमाणेभ्यः पाण्डोस्तत्रौर्ध्वदेहिकम्	011c  
अथ छत्राणि शुभ्राणि पाण्डुराणि बृहन्ति च	012a  
आजह्रुः कौरवस्यार्थे वासांसि रुचिराणि च	012c  
याजकैः शुक्लवासोभिर्हूयमाना हुताशनाः	013a  
अगच्छन्नग्रतस्तस्य दीप्यमानाः स्वलङ्कृताः	013c  
ब्राह्मणाः क्षत्रिया वैश्याः शूद्राश्चैव सहस्रशः	014a  
रुदन्तः शोकसन्तप्ता अनुजग्मुर्नराधिपम्	014c  
अयमस्मानपाहाय दुःखे चाधाय शाश्वते	015a  
कृत्वानाथान्परो नाथः क्व यास्यति नराधिपः	015c  
क्रोशन्तः पाण्डवाः सर्वे भीष्मो विदुर एव च	016a  
रमणीये वनोद्देशे गङ्गातीरे समे शुभे	016c  
न्यासयामासुरथ तां शिबिकां सत्यवादिनः	017a  
सभार्यस्य नृसिंहस्य पाण्डोरक्लिष्टकर्मणः	017c  
ततस्तस्य शरीरं तत्सर्वगन्धनिषेवितम्	018a  
शुचिकालीयकादिग्धं मुख्यस्नानाधिवासितम्	018c  
पर्यषिञ्चज्जलेनाशु शातकुम्भमयैर्घटैः	018e  
चन्दनेन च मुख्येन शुक्लेन समलेपयन्	019a  
कालागुरुविमिश्रेण तथा तुङ्गरसेन च	019c  
अथैनं देशजैः शुक्लैर्वासोभिः समयोजयन्	020a  
आच्छन्नः स तु वासोभिर्जीवन्निव नरर्षभः	020c  
शुशुभे पुरुषव्याघ्रो महार्हशयनोचितः	020e  
याजकैरभ्यनुज्ञातं प्रेतकर्मणि निष्ठितैः	021a  
घृतावसिक्तं राजानं सह माद्र्या स्वलङ्कृतम्	021c  
तुङ्गपद्मकमिश्रेण चन्दनेन सुगन्धिना	022a  
अन्यैश्च विविधैर्गन्धैरनल्पैः समदाहयन्	022c  
ततस्तयोः शरीरे ते दृष्ट्वा मोहवशं गता	023a  
हाहा पुत्रेति कौसल्या पपात सहसा भुवि	023c  
तां प्रेक्ष्य पतितामार्तां पौरजानपदो जनः	024a  
रुरोद सस्वनं सर्वो राजभक्त्या कृपान्वितः	024c  
क्लान्तानीवार्तनादेन सर्वाणि च विचुक्रुशुः	025a  
मानुषैः सह भूतानि तिर्यग्योनिगतान्यपि	025c  
तथा भीष्मः शान्तनवो विदुरश्च महामतिः	026a  
सर्वशः कौरवाश्चैव प्राणदन्भृशदुःखिताः	026c  
ततो भीष्मोऽथ विदुरो राजा च सह बन्धुभिः	027a  
उदकं चक्रिरे तस्य सर्वाश्च कुरुयोषितः	027c  
कृतोदकांस्तानादाय पाण्डवाञ्शोककर्शितान्	028a  
सर्वाः प्रकृतयो राजञ्शोचन्त्यः पर्यवारयन्	028c  
यथैव पाण्डवा भूमौ सुषुपुः सह बान्धवैः	029a  
तथैव नागरा राजञ्शिश्यिरे ब्राह्मणादयः	029c  
तदनानन्दमस्वस्थमाकुमारमहृष्टवत्	030a  
बभूव पाण्डवैः सार्धं नगरं द्वादश क्षपाः	030c  
