वैशम्पायन उवाच	001  
विशेषार्थी ततो भीष्मः पौत्राणां विनयेप्सया	001a  
इष्वस्त्रज्ञान्पर्यपृच्छदाचार्यान्वीर्यसम्मतान्	001c  
नाल्पधीर्नामहाभागस्तथानानास्त्रकोविदः	002a  
नादेवसत्त्वो विनयेत्कुरूनस्त्रे महाबलान्	002c  
महर्षिस्तु भरद्वाजो हविर्धाने चरन्पुरा	003a  
ददर्शाप्सरसं साक्षाद्घृताचीमाप्लुतामृषिः	003c  
तस्या वायुः समुद्धूतो वसनं व्यपकर्षत	004a  
ततोऽस्य रेतश्चस्कन्द तदृषिर्द्रोण आदधे	004c  
तस्मिन्समभवद्द्रोणः कलशे तस्य धीमतः	005a  
अध्यगीष्ट स वेदांश्च वेदाङ्गानि च सर्वशः	005c  
अग्निवेश्यं महाभागं भरद्वाजः प्रतापवान्	006a  
प्रत्यपादयदाग्नेयमस्त्रं धर्मभृतां वरः	006c  
अग्निष्टुज्जातः स मुनिस्ततो भरतसत्तम	007a  
भारद्वाजं तदाग्नेयं महास्त्रं प्रत्यपादयत्	007c  
भरद्वाजसखा चासीत्पृषतो नाम पार्थिवः	008a  
तस्यापि द्रुपदो नाम तदा समभवत्सुतः	008c  
स नित्यमाश्रमं गत्वा द्रोणेन सह पार्षतः	009a  
चिक्रीडाध्ययनं चैव चकार क्षत्रियर्षभः	009c  
ततो व्यतीते पृषते स राजा द्रुपदोऽभवत्	010a  
पाञ्चालेषु महाबाहुरुत्तरेषु नरेश्वरः	010c  
भरद्वाजोऽपि भगवानारुरोह दिवं तदा	011a  
ततः पितृनियुक्तात्मा पुत्रलोभान्महायशाः	011c  
शारद्वतीं ततो द्रोणः कृपीं भार्यामविन्दत	011e  
अग्निहोत्रे च धर्मे च दमे च सततं रता	012a  
अलभद्गौतमी पुत्रमश्वत्थामानमेव च	012c  
स जातमात्रो व्यनदद्यथैवोच्चैःश्रवा हयः	013a  
तच्छ्रुत्वान्तर्हितं भूतमन्तरिक्षस्थमब्रवीत्	013c  
अश्वस्येवास्य यत्स्थाम नदतः प्रदिशो गतम्	014a  
अश्वत्थामैव बालोऽयं तस्मान्नाम्ना भविष्यति	014c  
सुतेन तेन सुप्रीतो भारद्वाजस्ततोऽभवत्	015a  
तत्रैव च वसन्धीमान्धनुर्वेदपरोऽभवत्	015c  
स शुश्राव महात्मानं जामदग्न्यं परन्तपम्	016a  
ब्राह्मणेभ्यस्तदा राजन्दित्सन्तं वसु सर्वशः	016c  
वनं तु प्रस्थितं रामं भारद्वाजस्तदाब्रवीत्	017a  
आगतं वित्तकामं मां विद्धि द्रोणं द्विजर्षभम्	017c  
राम उवाच	018  
हिरण्यं मम यच्चान्यद्वसु किञ्चन विद्यते	018a  
ब्राह्मणेभ्यो मया दत्तं सर्वमेव तपोधन	018c  
तथैवेयं धरा देवी सागरान्ता सपत्तना	019a  
कश्यपाय मया दत्ता कृत्स्ना नगरमालिनी	019c  
शरीरमात्रमेवाद्य मयेदमवशेषितम्	020a  
अस्त्राणि च महार्हाणि शस्त्राणि विविधानि च	020c  
वृणीष्व किं प्रयच्छामि तुभ्यं द्रोण वदाशु तत्	020e  
द्रोण उवाच	021  
अस्त्राणि मे समग्राणि ससंहाराणि भार्गव	021a  
सप्रयोगरहस्यानि दातुमर्हस्यशेषतः	021c  
वैशम्पायन उवाच	022  
तथेत्युक्त्वा ततस्तस्मै प्रादादस्त्राणि भार्गवः	022a  
सरहस्यव्रतं चैव धनुर्वेदमशेषतः	022c  
प्रतिगृह्य तु तत्सर्वं कृतास्त्रो द्विजसत्तमः	023a  
प्रियं सखायं सुप्रीतो जगाम द्रुपदं प्रति	023c  
