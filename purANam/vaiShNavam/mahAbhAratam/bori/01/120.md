0001    जनमेजय उवाच
 कृपस्यापि महाब्रह्मन्सम्भवं वक्तुमर्हसि	0001a  
 शरस्तम्भात्कथं जज्ञे कथं चास्त्राण्यवाप्तवान्	0001c  
0002    वैशम्पायन उवाच
 महर्षेर्गौतमस्यासीच्छरद्वान्नाम नामतः	0002a  
 पुत्रः किल महाराज जातः सह शरैर्विभो	0002c  
 न तस्य वेदाध्ययने तथा बुद्धिरजायत	0003a  
 यथास्य बुद्धिरभवद्धनुर्वेदे परन्तप	0003c  
 अधिजग्मुर्यथा वेदांस्तपसा ब्रह्मवादिनः	0004a  
 तथा स तपसोपेतः सर्वाण्यस्त्राण्यवाप ह	0004c  
 धनुर्वेदपरत्वाच्च तपसा विपुलेन च	0005a  
 भृशं सन्तापयामास देवराजं स गौतमः	0005c  
 ततो जालपदीं नाम देवकन्यां सुरेश्वरः	0006a  
 प्राहिणोत्तपसो विघ्नं कुरु तस्येति कौरव	0006c  
 साभिगम्याश्रमपदं रमणीयं शरद्वतः	0007a  
 धनुर्बाणधरं बाला लोभयामास गौतमम्	0007c  
 तामेकवसनां दृष्ट्वा गौतमोऽप्सरसं वने	0008a  
 लोकेऽप्रतिमसंस्थानामुत्फुल्लनयनोऽभवत्	0008c  
 धनुश्च हि शराश्चास्य कराभ्यां प्रापतन्भुवि	0009a  
 वेपथुश्चास्य तां दृष्ट्वा शरीरे समजायत	0009c  
 स तु ज्ञानगरीयस्त्वात्तपसश्च समन्वयात्	0010a  
 अवतस्थे महाप्राज्ञो धैर्येण परमेण ह	0010c  
 यस्त्वस्य सहसा राजन्विकारः समपद्यत	0011a  
 तेन सुस्राव रेतोऽस्य स च तन्नावबुध्यत	0011c  
 स विहायाश्रमं तं च तां चैवाप्सरसं मुनिः	0012a  
 जगाम रेतस्तत्तस्य शरस्तम्बे पपात ह	0012c  
 शरस्तम्बे च पतितं द्विधा तदभवन्नृप	0013a  
 तस्याथ मिथुनं जज्ञे गौतमस्य शरद्वतः	0013c  
 मृगयां चरतो राज्ञः शन्तनोस्तु यदृच्छया	0014a  
 कश्चित्सेनाचरोऽरण्ये मिथुनं तदपश्यत	0014c  
 धनुश्च सशरं दृष्ट्वा तथा कृष्णाजिनानि च	0015a  
 व्यवस्य ब्राह्मणापत्यं धनुर्वेदान्तगस्य तत्	0015c  
 स राज्ञे दर्शयामास मिथुनं सशरं तदा	0015e  
 स तदादाय मिथुनं राजाथ कृपयान्वितः	0016a  
 आजगाम गृहानेव मम पुत्राविति ब्रुवन्	0016c  
 ततः संवर्धयामास संस्कारैश्चाप्ययोजयत्	0017a  
 गौतमोऽपि तदापेत्य धनुर्वेदपरोऽभवत्	0017c  
 कृपया यन्मया बालाविमौ संवर्धिताविति	0018a  
 तस्मात्तयोर्नाम चक्रे तदेव स महीपतिः	0018c  
 निहितौ गौतमस्तत्र तपसा तावविन्दत	0019a  
 आगम्य चास्मै गोत्रादि सर्वमाख्यातवांस्तदा	0019c  
 चतुर्विधं धनुर्वेदमस्त्राणि विविधानि च	0020a  
 निखिलेनास्य तत्सर्वं गुह्यमाख्यातवांस्तदा	0020c  
 सोऽचिरेणैव कालेन परमाचार्यतां गतः	0020e  
 ततोऽधिजग्मुः सर्वे ते धनुर्वेदं महारथाः	0021a  
 धृतराष्ट्रात्मजाश्चैव पाण्डवाश्च महाबलाः	0021c  
 वृष्णयश्च नृपाश्चान्ये नानादेशसमागताः	0021e  
