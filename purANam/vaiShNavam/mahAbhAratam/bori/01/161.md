001    गन्धर्व उवाच
अथ तस्यामदृश्यायां नृपतिः काममोहितः	001a  
पातनः शत्रुसङ्घानां पपात धरणीतले	001c  
तस्मिन्निपतिते भूमावथ सा चारुहासिनी	002a  
पुनः पीनायतश्रोणी दर्शयामास तं नृपम्	002c  
अथाबभाषे कल्याणी वाचा मधुरया नृपम्	003a  
तं कुरूणां कुलकरं कामाभिहतचेतसम्	003c  
उत्तिष्ठोत्तिष्ठ भद्रं ते न त्वमर्हस्यरिन्दम	004a  
मोहं नृपतिशार्दूल गन्तुमाविष्कृतः क्षितौ	004c  
एवमुक्तोऽथ नृपतिर्वाचा मधुरया तदा	005a  
ददर्श विपुलश्रोणीं तामेवाभिमुखे स्थिताम्	005c  
अथ तामसितापाङ्गीमाबभाषे नराधिपः	006a  
मन्मथाग्निपरीतात्मा सन्दिग्धाक्षरया गिरा	006c  
साधु मामसितापाङ्गे कामार्तं मत्तकाशिनि	007a  
भजस्व भजमानं मां प्राणा हि प्रजहन्ति माम्	007c  
त्वदर्थं हि विशालाक्षि मामयं निशितैः शरैः	008a  
कामः कमलगर्भाभे प्रतिविध्यन्न शाम्यति	008c  
ग्रस्तमेवमनाक्रन्दे भद्रे काममहाहिना	009a  
सा त्वं पीनायतश्रोणि पर्याप्नुहि शुभानने	009c  
त्वय्यधीना हि मे प्राणाः किन्नरोद्गीतभाषिणि	010a  
चारुसर्वानवद्याङ्गि पद्मेन्दुसदृशानने	010c  
न ह्यहं त्वदृते भीरु शक्ष्ये जीवितुमात्मना	011a  
तस्मात्कुरु विशालाक्षि मय्यनुक्रोशमङ्गने	011c  
भक्तं मामसितापाङ्गे न परित्यक्तुमर्हसि	012a  
त्वं हि मां प्रीतियोगेन त्रातुमर्हसि भामिनि	012c  
गान्धर्वेण च मां भीरु विवाहेनैहि सुन्दरि	013a  
विवाहानां हि रम्भोरु गान्धर्वः श्रेष्ठ उच्यते	013c  
014    तपत्युवाच
नाहमीशात्मनो राजन्कन्या पितृमती ह्यहम्	014a  
मयि चेदस्ति ते प्रीतिर्याचस्व पितरं मम	014c  
यथा हि ते मया प्राणाः सङ्गृहीता नरेश्वर	015a  
दर्शनादेव भूयस्त्वं तथा प्राणान्ममाहरः	015c  
न चाहमीशा देहस्य तस्मान्नृपतिसत्तम	016a  
समीपं नोपगच्छामि न स्वतन्त्रा हि योषितः	016c  
का हि सर्वेषु लोकेषु विश्रुताभिजनं नृपम्	017a  
कन्या नाभिलषेन्नाथं भर्तारं भक्तवत्सलम्	017c  
तस्मादेवङ्गते काले याचस्व पितरं मम	018a  
आदित्यं प्रणिपातेन तपसा नियमेन च	018c  
स चेत्कामयते दातुं तव मामरिमर्दन	019a  
भविष्याम्यथ ते राजन्सततं वशवर्तिनी	019c  
अहं हि तपती नाम सावित्र्यवरजा सुता	020a  
अस्य लोकप्रदीपस्य सवितुः क्षत्रियर्षभ	020c  
