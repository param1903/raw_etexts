सूत उवाच	001   
अग्नेरथ वचः श्रुत्वा तद्रक्षः प्रजहार ताम्	001a  
ब्रह्मन्वराहरूपेण मनोमारुतरंहसा	001c  
ततः स गर्भो निवसन्कुक्षौ भृगुकुलोद्वह	002a  
रोषान्मातुश्च्युतः कुक्षेश्च्यवनस्तेन सोऽभवत्	002c  
तं दृष्ट्वा मातुरुदराच्च्युतमादित्यवर्चसम्	003a  
तद्रक्षो भस्मसाद्भूतं पपात परिमुच्य ताम्	003c  
सा तमादाय सुश्रोणी ससार भृगुनन्दनम्	004a  
च्यवनं भार्गवं ब्रह्मन्पुलोमा दुःखमूर्च्छिता	004c  
तां ददर्श स्वयं ब्रह्मा सर्वलोकपितामहः	005a  
रुदतीं बाष्पपूर्णाक्षीं भृगोर्भार्यामनिन्दिताम्	005c  
सान्त्वयामास भगवान्वधूं ब्रह्मा पितामहः	005e  
अश्रुबिन्दूद्भवा तस्याः प्रावर्तत महानदी	006a  
अनुवर्तती सृतिं तस्या भृगोः पत्न्या यशस्विनः	006c  
तस्या मार्गं सृतवतीं दृष्ट्वा तु सरितं तदा	007a  
नाम तस्यास्तदा नद्याश्चक्रे लोकपितामहः	007c  
वधूसरेति भगवांश्च्यवनस्याश्रमं प्रति	007e  
स एवं च्यवनो जज्ञे भृगोः पुत्रः प्रतापवान्	008a  
तं ददर्श पिता तत्र च्यवनं तां च भामिनीम्	008c  
स पुलोमां ततो भार्यां पप्रच्छ कुपितो भृगुः	009a  
केनासि रक्षसे तस्मै कथितेह जिहीर्षवे	009c  
न हि त्वां वेद तद्रक्षो मद्भार्यां चारुहासिनीम्	009e  
तत्त्वमाख्याहि तं ह्यद्य शप्तुमिच्छाम्यहं रुषा	010a  
बिभेति को न शापान्मे कस्य चायं व्यतिक्रमः	010c  
पुलोमोवाच	011   
अग्निना भगवंस्तस्मै रक्षसेऽहं निवेदिता	011a  
ततो मामनयद्रक्षः क्रोशन्तीं कुररीमिव	011c  
साहं तव सुतस्यास्य तेजसा परिमोक्षिता	012a  
भस्मीभूतं च तद्रक्षो मामुत्सृज्य पपात वै	012c  
सूत उवाच	013   
इति श्रुत्वा पुलोमाया भृगुः परममन्युमान्	013a  
शशापाग्निमभिक्रुद्धः सर्वभक्षो भविष्यसि	013c  
