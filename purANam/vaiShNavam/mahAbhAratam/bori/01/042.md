 सूत उवाच	001  
 एतच्छ्रुत्वा जरत्कारुर्दुःखशोकपरायणः	001a  
 उवाच स्वान्पितॄन्दुःखाद्बाष्पसन्दिग्धया गिरा	001c  
 अहमेव जरत्कारुः किल्बिषी भवतां सुतः	002a  
 तद्दण्डं धारयत मे दुष्कृतेरकृतात्मनः	002c  
 पितर ऊचुः	003  
 पुत्र दिष्ट्यासि सम्प्राप्त इमं देशं यदृच्छया	003a  
 किमर्थं च त्वया ब्रह्मन्न कृतो दारसङ्ग्रहः	003c  
 जरत्कारुरुवाच	004   
 ममायं पितरो नित्यं हृद्यर्थः परिवर्तते	004a  
 ऊर्ध्वरेताः शरीरं वै प्रापयेयममुत्र वै	004c  
 एवं दृष्ट्वा तु भवतः शकुन्तानिव लम्बतः	005a  
 मया निवर्तिता बुद्धिर्ब्रह्मचर्यात्पितामहाः	005c  
 करिष्ये वः प्रियं कामं निवेक्ष्ये नात्र संशयः	006a  
 सनाम्नीं यद्यहं कन्यामुपलप्स्ये कदाचन	006c  
 भविष्यति च या काचिद्भैक्षवत्स्वयमुद्यता	007a  
 प्रतिग्रहीता तामस्मि न भरेयं च यामहम्	007c  
 एवंविधमहं कुर्यां निवेशं प्राप्नुयां यदि	008a  
 अन्यथा न करिष्ये तु सत्यमेतत्पितामहाः	008c  
 सूत उवाच	009  
 एवमुक्त्वा तु स पितॄंश्चचार पृथिवीं मुनिः	009a  
 न च स्म लभते भार्यां वृद्धोऽयमिति शौनक	009c  
 यदा निर्वेदमापन्नः पितृभिश्चोदितस्तथा	01oa  
 तदारण्यं स गत्वोच्चैश्चुक्रोश भृशदुःखितः	010c  
 यानि भूतानि सन्तीह स्थावराणि चराणि च	011a  
 अन्तर्हितानि वा यानि तानि शृण्वन्तु मे वचः	011c  
 उग्रे तपसि वर्तन्तं पितरश्चोदयन्ति माम्	012a  
 निविशस्वेति दुःखार्तास्तेषां प्रियचिकीर्षया	012c  
 निवेशार्थ्यखिलां भूमिं कन्याभैक्षं चरामि भोः	013a  
 दरिद्रो दुःखशीलश्च पितृभिः सन्नियोजितः	013c  
 यस्य कन्यास्ति भूतस्य ये मयेह प्रकीर्तिताः	014a  
 ते मे कन्यां प्रयच्छन्तु चरतः सर्वतोदिशम्	014c  
 मम कन्या सनाम्नी या भैक्षवच्चोद्यता भवेत्	015a  
 भरेयं चैव यां नाहं तां मे कन्यां प्रयच्छत	015c  
 ततस्ते पन्नगा ये वै जरत्कारौ समाहिताः	016a  
 तामादाय प्रवृत्तिं ते वासुकेः प्रत्यवेदयन्	016c  
 तेषां श्रुत्वा स नागेन्द्रः कन्यां तां समलङ्कृताम्	017a  
 प्रगृह्यारण्यमगमत्समीपं तस्य पन्नगः	017c  
 तत्र तां भैक्षवत्कन्यां प्रादात्तस्मै महात्मने	018a  
 नागेन्द्रो वासुकिर्ब्रह्मन्न स तां प्रत्यगृह्णत	018c  
 असनामेति वै मत्वा भरणे चाविचारिते	019a  
 मोक्षभावे स्थितश्चापि द्वन्द्वीभूतः परिग्रहे	019c  
 ततो नाम स कन्यायाः पप्रच्छ भृगुनन्दन	020a  
 वासुके भरणं चास्या न कुर्यामित्युवाच ह	020c  
