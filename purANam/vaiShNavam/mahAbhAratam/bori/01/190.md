द्रुपद उवाच	001    
अश्रुत्वैवं वचनं ते महर्षे मया पूर्वं यतितं कार्यमेतत्	001a  
न वै शक्यं विहितस्यापयातुं तदेवेदमुपपन्नं विधानम्	001c  
दिष्टस्य ग्रन्थिरनिवर्तनीयः स्वकर्मणा विहितं नेह किञ्चित्	002a  
कृतं निमित्तं हि वरैकहेतोस्तदेवेदमुपपन्नं बहूनाम्	002c  
यथैव कृष्णोक्तवती पुरस्तान्नैकान्पतीन्मे भगवान्ददातु	003a  
स चाप्येवं वरमित्यब्रवीत्तां देवो हि वेद परमं यदत्र	003c  
यदि वायं विहितः शङ्करेण धर्मोऽधर्मो वा नात्र ममापराधः	004a  
गृह्णन्त्विमे विधिवत्पाणिमस्या यथोपजोषं विहितैषां हि कृष्णा	004c  
वैशम्पायन उवाच	005    
ततोऽब्रवीद्भगवान्धर्मराजमद्य पुण्याहमुत पाण्डवेय	005a  
अद्य पौष्यं योगमुपैति चन्द्रमाः पाणिं कृष्णायास्त्वं गृहाणाद्य पूर्वम्	005c  
ततो राजा यज्ञसेनः सपुत्रो जन्यार्थ युक्तं बहु तत्तदग्र्यम्	006a  
समानयामास सुतां च कृष्णामाप्लाव्य रत्नैर्बहुभिर्विभूष्य	006c  
ततः सर्वे सुहृदस्तत्र तस्य समाजग्मुः सचिवा मन्त्रिणश्च	007a  
द्रष्टुं विवाहं परमप्रतीता द्विजाश्च पौराश्च यथाप्रधानाः	007c  
तत्तस्य वेश्मार्थिजनोपशोभितं विकीर्णपद्मोत्पलभूषिताजिरम्	008a  
महार्हरत्नौघविचित्रमाबभौ दिवं यथा निर्मलतारकाचितम्	008c  
ततस्तु ते कौरवराजपुत्रा विभूषिताः कुण्डलिनो युवानः	009a  
महार्हवस्त्रा वरचन्दनोक्षिताः कृताभिषेकाः कृतमङ्गलक्रियाः	009c  
पुरोहितेनाग्निसमानवर्चसा सहैव धौम्येन यथाविधि प्रभो	010a  
क्रमेण सर्वे विविशुश्च तत्सदो महर्षभा गोष्ठमिवाभिनन्दिनः	010c  
ततः समाधाय स वेदपारगो जुहाव मन्त्रैर्ज्वलितं हुताशनम्	011a  
युधिष्ठिरं चाप्युपनीय मन्त्रविन्नियोजयामास सहैव कृष्णया	011c  
प्रदक्षिणं तौ प्रगृहीतपाणी समानयामास स वेदपारगः	012a  
ततोऽभ्यनुज्ञाय तमाजिशोभिनं पुरोहितो राजगृहाद्विनिर्ययौ	012c  
क्रमेण चानेन नराधिपात्मजा वरस्त्रियास्ते जगृहुस्तदा करम्	013a  
अहन्यहन्युत्तमरूपधारिणो महारथाः कौरववंशवर्धनाः	013c  
इदं च तत्राद्भुतरूपमुत्तमं जगाद विप्रर्षिरतीतमानुषम्	014a  
महानुभावा किल सा सुमध्यमा बभूव कन्यैव गते गतेऽहनि	014c  
कृते विवाहे द्रुपदो धनं ददौ महारथेभ्यो बहुरूपमुत्तमम्	015a  
शतं रथानां वरहेमभूषिणां चतुर्युजां हेमखलीनमालिनाम्	015c  
शतं गजानामभिपद्मिनां तथा शतं गिरीणामिव हेमशृङ्गिणाम्	016a  
तथैव दासीशतमग्र्ययौवनं महार्हवेषाभरणाम्बरस्रजम्	016c  
पृथक्पृथक्चैव दशायुतान्वितं धनं ददौ सौमकिरग्निसाक्षिकम्	017a  
तथैव वस्त्राणि च भूषणानि प्रभावयुक्तानि महाधनानि	017c  
कृते विवाहे च ततः स्म पाण्डवाः प्रभूतरत्नामुपलभ्य तां श्रियम्	018a  
विजह्रुरिन्द्रप्रतिमा महाबलाः पुरे तु पाञ्चालनृपस्य तस्य ह	018c  
