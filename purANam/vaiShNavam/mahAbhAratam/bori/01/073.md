वैशम्पायन उवाच	001  
कृतविद्ये कचे प्राप्ते हृष्टरूपा दिवौकसः	001a  
कचादधीत्य तां विद्यां कृतार्था भरतर्षभ	001c  
सर्व एव समागम्य शतक्रतुमथाब्रुवन्	002a  
कालस्ते विक्रमस्याद्य जहि शत्रून्पुरन्दर	002c  
एवमुक्तस्तु सहितैस्त्रिदशैर्मघवांस्तदा	003a  
तथेत्युक्त्वोपचक्राम सोऽपश्यत वने स्त्रियः	003c  
क्रीडन्तीनां तु कन्यानां वने चैत्ररथोपमे	004a  
वायुभूतः स वस्त्राणि सर्वाण्येव व्यमिश्रयत्	004c  
ततो जलात्समुत्तीर्य कन्यास्ताः सहितास्तदा	005a  
वस्त्राणि जगृहुस्तानि यथासन्नान्यनेकशः	005c  
तत्र वासो देवयान्याः शर्मिष्ठा जगृहे तदा	006a  
व्यतिमिश्रमजानन्ती दुहिता वृषपर्वणः	006c  
ततस्तयोर्मिथस्तत्र विरोधः समजायत	007a  
देवयान्याश्च राजेन्द्र शर्मिष्ठायाश्च तत्कृते	007c  
देवयान्युवाच	008  
कस्माद्गृह्णासि मे वस्त्रं शिष्या भूत्वा ममासुरि	008a  
समुदाचारहीनाया न ते श्रेयो भविष्यति	008c  
शर्मिष्ठोवाच	009  
आसीनं च शयानं च पिता ते पितरं मम	009a  
स्तौति वन्दति चाभीक्ष्णं नीचैः स्थित्वा विनीतवत्	009c  
याचतस्त्वं हि दुहिता स्तुवतः प्रतिगृह्णतः	010a  
सुताहं स्तूयमानस्य ददतोऽप्रतिगृह्णतः	010c  
अनायुधा सायुधाया रिक्ता क्षुभ्यसि भिक्षुकि	011a  
लप्स्यसे प्रतियोद्धारं न हि त्वां गणयाम्यहम्	011c  
वैश्म्पायन उवाच	012  
समुच्छ्रयं देवयानीं गतां सक्तां च वाससि	012a  
शर्मिष्ठा प्राक्षिपत्कूपे ततः स्वपुरमाव्रजत्	012c  
हतेयमिति विज्ञाय शर्मिष्ठा पापनिश्चया	013a  
अनवेक्ष्य ययौ वेश्म क्रोधवेगपरायणा	013c  
अथ तं देशमभ्यागाद्ययातिर्नहुषात्मजः	014a  
श्रान्तयुग्यः श्रान्तहयो मृगलिप्सुः पिपासितः	014c  
स नाहुषः प्रेक्षमाण उदपानं गतोदकम्	015a  
ददर्श कन्यां तां तत्र दीप्तामग्निशिखामिव	015c  
तामपृच्छत्स दृष्ट्वैव कन्याममरवर्णिनीम्	016a  
सान्त्वयित्वा नृपश्रेष्ठः साम्ना परमवल्गुना	016c  
का त्वं ताम्रनखी श्यामा सुमृष्टमणिकुण्डला	017a  
दीर्घं ध्यायसि चात्यर्थं कस्माच्छ्वसिषि चातुरा	017c  
कथं च पतितास्यस्मिन्कूपे वीरुत्तृणावृते	018a  
दुहिता चैव कस्य त्वं वद सर्वं सुमध्यमे	018c  
देवयान्युवाच	019  
योऽसौ देवैर्हतान्दैत्यानुत्थापयति विद्यया	019a  
तस्य शुक्रस्य कन्याहं स मां नूनं न बुध्यते	019c  
एष मे दक्षिणो राजन्पाणिस्ताम्रनखाङ्गुलिः	020a  
समुद्धर गृहीत्वा मां कुलीनस्त्वं हि मे मतः	020c  
जानामि हि त्वां संशान्तं वीर्यवन्तं यशस्विनम्	021a  
तस्मान्मां पतितामस्मात्कूपादुद्धर्तुमर्हसि	021c  
वैशम्पायन उवाच	022  
तामथ ब्राह्मणीं स्त्रीं च विज्ञाय नहुषात्मजः	022a  
गृहीत्वा दक्षिणे पाणावुज्जहार ततोऽवटात्	022c  
उद्धृत्य चैनां तरसा तस्मात्कूपान्नराधिपः	023a  
आमन्त्रयित्वा सुश्रोणीं ययातिः स्वपुरं ययौ	023c  
देवयान्युवाच	024  
त्वरितं घूर्णिके गच्छ सर्वमाचक्ष्व मे पितुः	024a  
नेदानीं हि प्रवेक्यामि नगरं वृषपर्वणः	024c  
वैशम्पायन उवाच	025  
सा तु वै त्वरितं गत्वा घूर्णिकासुरमन्दिरम्	025a  
दृष्ट्वा काव्यमुवाचेदं सम्भ्रमाविष्टचेतना	025c  
आचक्षे ते महाप्राज्ञ देवयानी वने हता	026a  
शर्मिष्ठया महाभाग दुहित्रा वृषपर्वणः	026c  
श्रुत्वा दुहितरं काव्यस्तत्र शर्मिष्ठया हताम्	027a  
त्वरया निर्ययौ दुःखान्मार्गमाणः सुतां वने	027c  
दृष्ट्वा दुहितरं काव्यो देवयानीं ततो वने	028a  
बाहुभ्यां सम्परिष्वज्य दुःखितो वाक्यमब्रवीत्	028c  
आत्मदोषैर्नियच्छन्ति सर्वे दुःखसुखे जनाः	029a  
मन्ये दुश्चरितं तेऽस्ति यस्येयं निष्कृतिः कृता	029c  
देवयान्युवाच	030  
निष्कृतिर्मेऽस्तु वा मास्तु शृणुष्वावहितो मम	030a  
शर्मिष्ठया यदुक्तास्मि दुहित्रा वृषपर्वणः	030c  
सत्यं किलैतत्सा प्राह दैत्यानामसि गायनः	030e  
एवं हि मे कथयति शर्मिष्ठा वार्षपर्वणी	031a  
वचनं तीक्ष्णपरुषं क्रोधरक्तेक्षणा भृशम्	031c  
स्तुवतो दुहिता हि त्वं याचतः प्रतिगृह्णतः	032a  
सुताहं स्तूयमानस्य ददतोऽप्रतिगृह्णतः	032c  
इति मामाह शर्मिष्ठा दुहिता वृषपर्वणः	033a  
क्रोधसंरक्तनयना दर्पपूर्णा पुनः पुनः	033c  
यद्यहं स्तुवतस्तात दुहिता प्रतिगृह्णतः	034a  
प्रसादयिष्ये शर्मिष्ठामित्युक्ता हि सखी मया	034c  
शुक्र उवाच	035  
स्तुवतो दुहिता न त्वं भद्रे न प्रतिगृह्णतः	035a  
अस्तोतुः स्तूयमानस्य दुहिता देवयान्यसि	035c  
वृषपर्वैव तद्वेद शक्रो राजा च नाहुषः	036a  
अचिन्त्यं ब्रह्म निर्द्वन्द्वमैश्वरं हि बलं मम	036c  
