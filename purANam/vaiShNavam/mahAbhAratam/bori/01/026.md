सूत उवाच	001  
स्पृष्टमात्रा तु पद्भ्यां सा गरुडेन बलीयसा	001a  
अभज्यत तरोः शाखा भग्नां चैनामधारयत्	001c  
तां भग्नां स महाशाखां स्मयन्समवलोकयन्	002a  
अथात्र लम्बतोऽपश्यद्वालखिल्यानधोमुखान्	002c  
स तद्विनाशसन्त्रासादनुपत्य खगाधिपः	003a  
शाखामास्येन जग्राह तेषामेवान्ववेक्षया	003c  
शनैः पर्यपतत्पक्षी पर्वतान्प्रविशातयन्	003e  
एवं सोऽभ्यपतद्देशान्बहून्सगजकच्छपः	004a  
दयार्थं वालखिल्यानां न च स्थानमविन्दत	004c  
स गत्वा पर्वतश्रेष्ठं गन्धमादनमव्ययम्	005a  
ददर्श कश्यपं तत्र पितरं तपसि स्थितम्	005c  
ददर्श तं पिता चापि दिव्यरूपं विहङ्गमम्	006a  
तेजोवीर्यबलोपेतं मनोमारुतरंहसम्	006c  
शैलशृङ्गप्रतीकाशं ब्रह्मदण्डमिवोद्यतम्	007a  
अचिन्त्यमनभिज्ञेयं सर्वभूतभयङ्करम्	007c  
मायावीर्यधरं साक्षादग्निमिद्धमिवोद्यतम्	008a  
अप्रधृष्यमजेयं च देवदानवराक्षसैः	008c  
भेत्तारं गिरिशृङ्गाणां नदीजलविशोषणम्	009a  
लोकसंलोडनं घोरं कृतान्तसमदर्शनम्	009c  
तमागतमभिप्रेक्ष्य भगवान्कश्यपस्तदा	010a  
विदित्वा चास्य सङ्कल्पमिदं वचनमब्रवीत्	010c  
पुत्र मा साहसं कार्षीर्मा सद्यो लप्स्यसे व्यथाम्	011a  
मा त्वा दहेयुः सङ्क्रुद्धा वालखिल्या मरीचिपाः	011c  
प्रसादयामास स तान्कश्यपः पुत्रकारणात्	012a  
वालखिल्यांस्तपःसिद्धानिदमुद्दिश्य कारणम्	012c  
प्रजाहितार्थमारम्भो गरुडस्य तपोधनाः	013a  
चिकीर्षति महत्कर्म तदनुज्ञातुमर्हथ	013c  
एवमुक्ता भगवता मुनयस्ते समभ्ययुः	014a  
मुक्त्वा शाखां गिरिं पुण्यं हिमवन्तं तपोर्थिनः	014c  
ततस्तेष्वपयातेषु पितरं विनतात्मजः	015a  
शाखाव्याक्षिप्तवदनः पर्यपृच्छत कश्यपम्	015c  
भगवन्क्व विमुञ्चामि तरुशाखामिमामहम्	016a  
वर्जितं ब्राह्मणैर्देशमाख्यातु भगवान्मम	016c  
ततो निष्पुरुषं शैलं हिमसंरुद्धकन्दरम्	017a  
अगम्यं मनसाप्यन्यैस्तस्याचख्यौ स कश्यपः	017c  
तं पर्वतमहाकुक्षिमाविश्य मनसा खगः	018a  
जवेनाभ्यपतत्तार्क्ष्यः सशाखागजकच्छपः	018c  
न तां वध्रः परिणहेच्छतचर्मा महानणुः	019a  
शाखिनो महतीं शाखां यां प्रगृह्य ययौ खगः	019c  
ततः स शतसाहस्रं योजनान्तरमागतः	020a  
कालेन नातिमहता गरुडः पततां वरः	020c  
स तं गत्वा क्षणेनैव पर्वतं वचनात्पितुः	021a  
अमुञ्चन्महतीं शाखां सस्वनां तत्र खेचरः	021c  
पक्षानिलहतश्चास्य प्राकम्पत स शैलराट्	022a  
मुमोच पुष्पवर्षं च समागलितपादपः	022c  
शृङ्गाणि च व्यशीर्यन्त गिरेस्तस्य समन्ततः	023a  
मणिकाञ्चनचित्राणि शोभयन्ति महागिरिम्	023c  
शाखिनो बहवश्चापि शाखयाभिहतास्तया	024a  
काञ्चनैः कुसुमैर्भान्ति विद्युत्वन्त इवाम्बुदाः	024c  
ते हेमविकचा भूयो युक्ताः पर्वतधातुभिः	025a  
व्यराजञ्शाखिनस्तत्र सूर्यांशुप्रतिरञ्जिताः	025c  
ततस्तस्य गिरेः शृङ्गमास्थाय स खगोत्तमः	026a  
भक्षयामास गरुडस्तावुभौ गजकच्छपौ	026c  
ततः पर्वतकूटाग्रादुत्पपात मनोजवः	027a  
प्रावर्तन्ताथ देवानामुत्पाता भयवेदिनः	027c  
इन्द्रस्य वज्रं दयितं प्रजज्वाल व्यथान्वितम्	028a  
सधूमा चापतत्सार्चिर्दिवोल्का नभसश्च्युता	028c  
तथा वसूनां रुद्राणामादित्यानां च सर्वशः	029a  
साध्यानां मरुतां चैव ये चान्ये देवतागणाः	029c  
स्वं स्वं प्रहरणं तेषां परस्परमुपाद्रवत्	029e  
अभूतपूर्वं सङ्ग्रामे तदा देवासुरेऽपि च	030a  
ववुर्वाताः सनिर्घाताः पेतुरुल्काः समन्ततः	030c  
निरभ्रमपि चाकाशं प्रजगर्ज महास्वनम्	031a  
देवानामपि यो देवः सोऽप्यवर्षदसृक्तदा	031c  
मम्लुर्माल्यानि देवानां शेमुस्तेजांसि चैव हि	032a  
उत्पातमेघा रौद्राश्च ववर्षुः शोणितं बहु	032c  
रजांसि मुकुटान्येषामुत्थितानि व्यधर्षयन्	032e  
ततस्त्राससमुद्विग्नः सह देवैः शतक्रतुः	033a  
उत्पातान्दारुणान्पश्यन्नित्युवाच बृहस्पतिम्	033c  
किमर्थं भगवन्घोरा महोत्पाताः समुत्थिताः	034a  
न च शत्रुं प्रपश्यामि युधि यो नः प्रधर्षयेत्	034c  
बृहस्पतिरुवाच	035  
तवापराधाद्देवेन्द्र प्रमादाच्च शतक्रतो	035a  
तपसा वालखिल्यानां भूतमुत्पन्नमद्भुतम्	035c  
कश्यपस्य मुनेः पुत्रो विनतायाश्च खेचरः	036a  
हर्तुं सोममनुप्राप्तो बलवान्कामरूपवान्	036c  
समर्थो बलिनां श्रेष्ठो हर्तुं सोमं विहङ्गमः	037a  
सर्वं सम्भावयाम्यस्मिन्नसाध्यमपि साधयेत्	037c  
सूत उवाच	038  
श्रुत्वैतद्वचनं शक्रः प्रोवाचामृतरक्षिणः	038a  
महावीर्यबलः पक्षी हर्तुं सोममिहोद्यतः	038c  
युष्मान्सम्बोधयाम्येष यथा स न हरेद्बलात्	039a  
अतुलं हि बलं तस्य बृहस्पतिरुवाच मे	039c  
तच्छ्रुत्वा विबुधा वाक्यं विस्मिता यत्नमास्थिताः	040a  
परिवार्यामृतं तस्थुर्वज्री चेन्द्रः शतक्रतुः	040c  
धारयन्तो महार्हाणि कवचानि मनस्विनः	041a  
काञ्चनानि विचित्राणि वैडूर्यविकृतानि च	041c  
विविधानि च शस्त्राणि घोररूपाण्यनेकशः	042a  
शिततीक्ष्णाग्रधाराणि समुद्यम्य सहस्रशः	042c  
सविस्फुलिङ्गज्वालानि सधूमानि च सर्वशः	043a  
चक्राणि परिघांश्चैव त्रिशूलानि परश्वधान्	043c  
शक्तीश्च विविधास्तीक्ष्णाः करवालांश्च निर्मलान्	044a  
स्वदेहरूपाण्यादाय गदाश्चोग्रप्रदर्शनाः	044c  
तैः शस्त्रैर्भानुमद्भिस्ते दिव्याभरणभूषिताः	045a  
भानुमन्तः सुरगणास्तस्थुर्विगतकल्मषाः	045c  
अनुपमबलवीर्यतेजसो; धृतमनसः परिरक्षणेऽमृतस्य	046a  
असुरपुरविदारणाः सुरा; ज्वलनसमिद्धवपुःप्रकाशिनः	046c  
इति समरवरं सुरास्थितं; परिघसहस्रशतैः समाकुलम्	047a  
विगलितमिव चाम्बरान्तरे; तपनमरीचिविभासितं बभौ	047c  
