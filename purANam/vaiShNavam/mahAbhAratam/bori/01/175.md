001    वैशम्पायन उवाच
ततस्ते नरशार्दूला भ्रातरः पञ्च पाण्डवाः	001a  
प्रययुर्द्रौपदीं द्रष्टुं तं च देवमहोत्सवम्	001c  
ते प्रयाता नरव्याघ्रा मात्रा सह परन्तपाः	002a  
ब्राह्मणान्ददृशुर्मार्गे गच्छतः सगणान्बहून्	002c  
तानूचुर्ब्राह्मणा राजन्पाण्डवान्ब्रह्मचारिणः	003a  
क्व भवन्तो गमिष्यन्ति कुतो वागच्छतेति ह	003c  
004    युधिष्ठिर उवाच
आगतानेकचक्रायाः सोदर्यान्देवदर्शिनः	004a  
भवन्तो हि विजानन्तु सहितान्मातृचारिणः	004c  
005    ब्राह्मणा ऊचुः
गच्छताद्यैव पाञ्चालान्द्रुपदस्य निवेशनम्	005a  
स्वयंवरो महांस्तत्र भविता सुमहाधनः	005c  
एकसार्थं प्रयाताः स्मो वयमप्यत्र गामिनः	006a  
तत्र ह्यद्भुतसङ्काशो भविता सुमहोत्सवः	006c  
यज्ञसेनस्य दुहिता द्रुपदस्य महात्मनः	007a  
वेदीमध्यात्समुत्पन्ना पद्मपत्रनिभेक्षणा	007c  
दर्शनीयानवद्याङ्गी सुकुमारी मनस्विनी	008a  
धृष्टद्युम्नस्य भगिनी द्रोणशत्रोः प्रतापिनः	008c  
यो जातः कवची खड्गी सशरः सशरासनः	009a  
सुसमिद्धे महाबाहुः पावके पावकप्रभः	009c  
स्वसा तस्यानवद्याङ्गी द्रौपदी तनुमध्यमा	010a  
नीलोत्पलसमो गन्धो यस्याः क्रोशात्प्रवायति	010c  
तां यज्ञसेनस्य सुतां स्वयंवरकृतक्षणाम्	011a  
गच्छामहे वयं द्रष्टुं तं च देवमहोत्सवम्	011c  
राजानो राजपुत्राश्च यज्वानो भूरिदक्षिणाः	012a  
स्वाध्यायवन्तः शुचयो महात्मानो यतव्रताः	012c  
तरुणा दर्शनीयाश्च नानादेशसमागताः	013a  
महारथाः कृतास्त्राश्च समुपैष्यन्ति भूमिपाः	013c  
ते तत्र विविधान्दायान्विजयार्थं नरेश्वराः	014a  
प्रदास्यन्ति धनं गाश्च भक्ष्यं भोज्यं च सर्वशः	014c  
प्रतिगृह्य च तत्सर्वं दृष्ट्वा चैव स्वयंवरम्	015a  
अनुभूयोत्सवं चैव गमिष्यामो यथेप्सितम्	015c  
नटा वैतालिकाश्चैव नर्तकाः सूतमागधाः	016a  
नियोधकाश्च देशेभ्यः समेष्यन्ति महाबलाः	016c  
एवं कौतूहलं कृत्वा दृष्ट्वा च प्रतिगृह्य च	017a  
सहास्माभिर्महात्मानः पुनः प्रतिनिवर्त्स्यथ	017c  
दर्शनीयांश्च वः सर्वान्देवरूपानवस्थितान्	018a  
समीक्ष्य कृष्णा वरयेत्सङ्गत्यान्यतमं वरम्	018c  
अयं भ्राता तव श्रीमान्दर्शनीयो महाभुजः	019a  
नियुध्यमानो विजयेत्सङ्गत्या द्रविणं बहु	019c  
युधिष्ठिर उवाच	020    
परमं भो गमिष्यामो द्रष्टुं देवमहोत्सवम्	020a  
भवद्भिः सहिताः सर्वे कन्यायास्तं स्वयंवरम्	020c  
