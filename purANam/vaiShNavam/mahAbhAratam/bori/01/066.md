शकुन्तलोवाच	001  
एवमुक्तस्तया शक्रः सन्दिदेश सदागतिम्	001a  
प्रातिष्ठत तदा काले मेनका वायुना सह	001c  
अथापश्यद्वरारोहा तपसा दग्धकिल्बिषम्	002a  
विश्वामित्रं तपस्यन्तं मेनका भीरुराश्रमे	002c  
अभिवाद्य ततः सा तं प्राक्रीडदृषिसन्निधौ	003a  
अपोवाह च वासोऽस्या मारुतः शशिसन्निभम्	003c  
सागच्छत्त्वरिता भूमिं वासस्तदभिलिङ्गती	004a  
उत्स्मयन्तीव सव्रीडं मारुतं वरवर्णिनी	004c  
गृद्धां वाससि सम्भ्रान्तां मेनकां मुनिसत्तमः	005a  
अनिर्देश्यवयोरूपामपश्यद्विवृतां तदा	005c  
तस्या रूपगुणं दृष्ट्वा स तु विप्रर्षभस्तदा	006a  
चकार भावं संसर्गे तया कामवशं गतः	006c  
न्यमन्त्रयत चाप्येनां सा चाप्यैच्छदनिन्दिता	007a  
तौ तत्र सुचिरं कालं वने व्यहरतामुभौ	007c  
रममाणौ यथाकामं यथैकदिवसं तथा	007e  
जनयामास स मुनिर्मेनकायां शकुन्तलाम्	008a  
प्रस्थे हिमवतो रम्ये मालिनीमभितो नदीम्	008c  
जातमुत्सृज्य तं गर्भं मेनका मालिनीमनु	009a  
कृतकार्या ततस्तूर्णमगच्छच्छक्रसंसदम्	009c  
तं वने विजने गर्भं सिंहव्याघ्रसमाकुले	010a  
दृष्ट्वा शयानं शकुनाः समन्तात्पर्यवारयन्	010c  
नेमां हिंस्युर्वने बालां क्रव्यादा मांसगृद्धिनः	011a  
पर्यरक्षन्त तां तत्र शकुन्ता मेनकात्मजाम्	011c  
उपस्प्रष्टुं गतश्चाहमपश्यं शयितामिमाम्	012a  
निर्जने विपिनेऽरण्ये शकुन्तैः परिवारिताम्	012c  
आनयित्वा ततश्चैनां दुहितृत्वे न्ययोजयम्	012e  
शरीरकृत्प्राणदाता यस्य चान्नानि भुञ्जते	013a  
क्रमेण ते त्रयोऽप्युक्ताः पितरो धर्मनिश्चये	013c  
निर्जने च वने यस्माच्छकुन्तैः परिरक्षिता	014a  
शकुन्तलेति नामास्याः कृतं चापि ततो मया	014c  
एवं दुहितरं विद्धि मम सौम्य शकुन्तलाम्	015a  
शकुन्तला च पितरं मन्यते मामनिन्दिता	015c  
एतदाचष्ट पृष्टः सन्मम जन्म महर्षये	016a  
सुतां कण्वस्य मामेवं विद्धि त्वं मनुजाधिप	016c  
कण्वं हि पितरं मन्ये पितरं स्वमजानती	017a  
इति ते कथितं राजन्यथावृत्तं श्रुतं मया	017c  
