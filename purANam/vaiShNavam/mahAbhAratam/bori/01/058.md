001    जनमेजय उवाच
य एते कीर्तिता ब्रह्मन्ये चान्ये नानुकीर्तिताः	001a  
सम्यक्ताञ्श्रोतुमिच्छामि राज्ञश्चान्यान्सुवर्चसः	001c  
यदर्थमिह सम्भूता देवकल्पा महारथाः	002a  
भुवि तन्मे महाभाग सम्यगाख्यातुमर्हसि	002c  
वैशम्पायन उवाच	003   
रहस्यं खल्विदं राजन्देवानामिति नः श्रुतम्	003a  
तत्तु ते कथयिष्यामि नमस्कृत्वा स्वयम्भुवे	003c  
त्रिःसप्तकृत्वः पृथिवीं कृत्वा निःक्षत्रियां पुरा	004a  
जामदग्न्यस्तपस्तेपे महेन्द्रे पर्वतोत्तमे	004c  
तदा निःक्षत्रिये लोके भार्गवेण कृते सति	005a  
ब्राह्मणान्क्षत्रिया राजन्गर्भार्थिन्योऽभिचक्रमुः	005c  
ताभिः सह समापेतुर्ब्राह्मणाः संशितव्रताः	006a  
ऋतावृतौ नरव्याघ्र न कामान्नानृतौ तथा	006c  
तेभ्यस्तु लेभिरे गर्भान्क्षत्रियास्ताः सहस्रशः	007a  
ततः सुषुविरे राजन्क्षत्रियान्वीर्यसम्मतान्	007c  
कुमारांश्च कुमारीश्च पुनः क्षत्राभिवृद्धये	007e  
एवं तद्ब्राह्मणैः क्षत्रं क्षत्रियासु तपस्विभिः	008a  
जातमृध्यत धर्मेण सुदीर्घेणायुषान्वितम्	008c  
चत्वारोऽपि तदा वर्णा बभूवुर्ब्राह्मणोत्तराः	008e  
अभ्यगच्छन्नृतौ नारीं न कामान्नानृतौ तथा	009a  
तथैवान्यानि भूतानि तिर्यग्योनिगतान्यपि	009c  
ऋतौ दारांश्च गच्छन्ति तदा स्म भरतर्षभ	009e  
ततोऽवर्धन्त धर्मेण सहस्रशतजीविनः	010a  
ताः प्रजाः पृथिवीपाल धर्मव्रतपरायणाः	010c  
आधिभिर्व्याधिभिश्चैव विमुक्ताः सर्वशो नराः	010e  
अथेमां सागरापाङ्गां गां गजेन्द्रगताखिलाम्	011a  
अध्यतिष्ठत्पुनः क्षत्रं सशैलवनकाननाम्	011c  
प्रशासति पुनः क्षत्रे धर्मेणेमां वसुन्धराम्	012a  
ब्राह्मणाद्यास्तदा वर्णा लेभिरे मुदमुत्तमाम्	012c  
कामक्रोधोद्भवान्दोषान्निरस्य च नराधिपाः	013a  
दण्डं दण्ड्येषु धर्मेण प्रणयन्तोऽन्वपालयन्	013c  
तथा धर्मपरे क्षत्रे सहस्राक्षः शतक्रतुः	014a  
स्वादु देशे च काले च ववर्षाप्याययन्प्रजाः	014c  
न बाल एव म्रियते तदा कश्चिन्नराधिप	015a  
न च स्त्रियं प्रजानाति कश्चिदप्राप्तयौवनः	015c  
एवमायुष्मतीभिस्तु प्रजाभिर्भरतर्षभ	016a  
इयं सागरपर्यन्ता समापूर्यत मेदिनी	016c  
ईजिरे च महायज्ञैः क्षत्रिया बहुदक्षिणैः	017a  
साङ्गोपनिषदान्वेदान्विप्राश्चाधीयते तदा	017c  
न च विक्रीणते ब्रह्म ब्राह्मणाः स्म तदा नृप	018a  
न च शूद्रसमाभ्याशे वेदानुच्चारयन्त्युत	018c  
कारयन्तः कृषिं गोभिस्तथा वैश्याः क्षिताविह	019a  
न गामयुञ्जन्त धुरि कृशाङ्गाश्चाप्यजीवयन्	019c  
फेनपांश्च तथा वत्सान्न दुहन्ति स्म मानवाः	020a  
न कूटमानैर्वणिजः पण्यं विक्रीणते तदा	020c  
कर्माणि च नरव्याघ्र धर्मोपेतानि मानवाः	021a  
धर्ममेवानुपश्यन्तश्चक्रुर्धर्मपरायणाः	021c  
स्वकर्मनिरताश्चासन्सर्वे वर्णा नराधिप	022a  
एवं तदा नरव्याघ्र धर्मो न ह्रसते क्वचित्	022c  
काले गावः प्रसूयन्ते नार्यश्च भरतर्षभ	023a  
फलन्त्यृतुषु वृक्षाश्च पुष्पाणि च फलानि च	023c  
एवं कृतयुगे सम्यग्वर्तमाने तदा नृप	024a  
आपूर्यत मही कृत्स्ना प्राणिभिर्बहुभिर्भृशम्	024c  
ततः समुदिते लोके मानुषे भरतर्षभ	025a  
असुरा जज्ञिरे क्षेत्रे राज्ञां मनुजपुङ्गव	025c  
आदित्यैर्हि तदा दैत्या बहुशो निर्जिता युधि	026a  
ऐश्वर्याद्भ्रंशिताश्चापि सम्बभूवुः क्षिताविह	026c  
इह देवत्वमिच्छन्तो मानुषेषु मनस्विनः	027a  
जज्ञिरे भुवि भूतेषु तेषु तेष्वसुरा विभो	027c  
गोष्वश्वेषु च राजेन्द्र खरोष्ट्रमहिषेषु च	028a  
क्रव्यादेषु च भूतेषु गजेषु च मृगेषु च	028c  
जातैरिह महीपाल जायमानैश्च तैर्मही	029a  
न शशाकात्मनात्मानमियं धारयितुं धरा	029c  
अथ जाता महीपालाः केचिद्बलसमन्विताः	030a  
दितेः पुत्रा दनोश्चैव तस्माल्लोकादिह च्युताः	030c  
वीर्यवन्तोऽवलिप्तास्ते नानारूपधरा महीम्	031a  
इमां सागरपर्यन्तां परीयुररिमर्दनाः	031c  
ब्राह्मणान्क्षत्रियान्वैश्याञ्शूद्रांश्चैवाप्यपीडयन्	032a  
अन्यानि चैव भूतानि पीडयामासुरोजसा	032c  
त्रासयन्तो विनिघ्नन्तस्तांस्तान्भूतगणांश्च ते	033a  
विचेरुः सर्वतो राजन्महीं शतसहस्रशः	033c  
आश्रमस्थान्महर्षींश्च धर्षयन्तस्ततस्ततः	034a  
अब्रह्मण्या वीर्यमदा मत्ता मदबलेन च	034c  
एवं वीर्यबलोत्सिक्तैर्भूरियं तैर्महासुरैः	035a  
पीड्यमाना महीपाल ब्रह्माणमुपचक्रमे	035c  
न हीमां पवनो राजन्न नागा न नगा महीम्	036a  
तदा धारयितुं शेकुराक्रान्तां दानवैर्बलात्	036c  
ततो मही महीपाल भारार्ता भयपीडिता	037a  
जगाम शरणं देवं सर्वभूतपितामहम्	037c  
सा संवृतं महाभागैर्देवद्विजमहर्षिभिः	038a  
ददर्श देवं ब्रह्माणं लोककर्तारमव्ययम्	038c  
गन्धर्वैरप्सरोभिश्च बन्दिकर्मसु निष्ठितैः	039a  
वन्द्यमानं मुदोपेतैर्ववन्दे चैनमेत्य सा	039c  
अथ विज्ञापयामास भूमिस्तं शरणार्थिनी	040a  
सन्निधौ लोकपालानां सर्वेषामेव भारत	040c  
तत्प्रधानात्मनस्तस्य भूमेः कृत्यं स्वयम्भुवः	041a  
पूर्वमेवाभवद्राजन्विदितं परमेष्ठिनः	041c  
स्रष्टा हि जगतः कस्मान्न सम्बुध्येत भारत	042a  
सुरासुराणां लोकानामशेषेण मनोगतम्	042c  
तमुवाच महाराज भूमिं भूमिपतिर्विभुः	043a  
प्रभवः सर्वभूतानामीशः शम्भुः प्रजापतिः	043c  
यदर्थमसि सम्प्राप्ता मत्सकाशं वसुन्धरे	044a  
तदर्थं सन्नियोक्ष्यामि सर्वानेव दिवौकसः	044c  
इत्युक्त्वा स महीं देवो ब्रह्मा राजन्विसृज्य च	045a  
आदिदेश तदा सर्वान्विबुधान्भूतकृत्स्वयम्	045c  
अस्या भूमेर्निरसितुं भारं भागैः पृथक्पृथक्	046a  
अस्यामेव प्रसूयध्वं विरोधायेति चाब्रवीत्	046c  
तथैव च समानीय गन्धर्वाप्सरसां गणान्	047a  
उवाच भगवान्सर्वानिदं वचनमुत्तमम्	047c  
स्वैरंशैः सम्प्रसूयध्वं यथेष्टं मानुषेष्विति	047e  
अथ शक्रादयः सर्वे श्रुत्वा सुरगुरोर्वचः	048a  
तथ्यमर्थ्यं च पथ्यं च तस्य ते जगृहुस्तदा	048c  
अथ ते सर्वशोंऽशैः स्वैर्गन्तुं भूमिं कृतक्षणाः	049a  
नारायणममित्रघ्नं वैकुण्ठमुपचक्रमुः	049c  
यः स चक्रगदापाणिः पीतवासासितप्रभः	050a  
पद्मनाभः सुरारिघ्नः पृथुचार्वञ्चितेक्षणः	050c  
तं भुवः शोधनायेन्द्र उवाच पुरुषोत्तमम्	051a  
अंशेनावतरस्वेति तथेत्याह च तं हरिः	051c  
