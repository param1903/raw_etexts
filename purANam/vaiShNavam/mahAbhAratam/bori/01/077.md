वैशम्पायन उवाच	001  
ययातिः स्वपुरं प्राप्य महेन्द्रपुरसन्निभम्	001a  
प्रविश्यान्तःपुरं तत्र देवयानीं न्यवेशयत्	001c  
देवयान्याश्चानुमते तां सुतां वृषपर्वणः	002a  
अशोकवनिकाभ्याशे गृहं कृत्वा न्यवेशयत्	002c  
वृतां दासीसहस्रेण शर्मिष्ठामासुरायणीम्	003a  
वासोभिरन्नपानैश्च संविभज्य सुसत्कृताम्	003c  
देवयान्या तु सहितः स नृपो नहुषात्मजः	004a  
विजहार बहूनब्दान्देववन्मुदितो भृशम्	004c  
ऋतुकाले तु सम्प्राप्ते देवयानी वराङ्गना	005a  
लेभे गर्भं प्रथमतः कुमारं च व्यजायत	005c  
गते वर्षसहस्रे तु शर्मिष्ठा वार्षपर्वणी	006a  
ददर्श यौवनं प्राप्ता ऋतुं सा चान्वचिन्तयत्	006c  
ऋतुकालश्च सम्प्राप्तो न च मेऽस्ति पतिर्वृतः	007a  
किं प्राप्तं किं नु कर्तव्यं किं वा कृत्वा कृतं भवेत्	007c  
देवयानी प्रजातासौ वृथाहं प्राप्तयौवना	008a  
यथा तया वृतो भर्ता तथैवाहं वृणोमि तम्	008c  
राज्ञा पुत्रफलं देयमिति मे निश्चिता मतिः	009a  
अपीदानीं स धर्मात्मा इयान्मे दर्शनं रहः	009c  
अथ निष्क्रम्य राजासौ तस्मिन्काले यदृच्छया	010a  
अशोकवनिकाभ्याशे शर्मिष्ठां प्राप्य विष्ठितः	010c  
तमेकं रहिते दृष्ट्वा शर्मिष्ठा चारुहासिनी	011a  
प्रत्युद्गम्याञ्जलिं कृत्वा राजानं वाक्यमब्रवीत्	011c  
सोमस्येन्द्रस्य विष्णोर्वा यमस्य वरुणस्य वा	012a  
तव वा नाहुष कुले कः स्त्रियं स्प्रष्टुमर्हति	012c  
रूपाभिजनशीलैर्हि त्वं राजन्वेत्थ मां सदा	013a  
सा त्वां याचे प्रसाद्याहमृतुं देहि नराधिप	013c  
ययातिरुवाच	014  
वेद्मि त्वां शीलसम्पन्नां दैत्यकन्यामनिन्दिताम्	014a  
रूपे च ते न पश्यामि सूच्यग्रमपि निन्दितम्	014c  
अब्रवीदुशना काव्यो देवयानीं यदावहम्	015a  
नेयमाह्वयितव्या ते शयने वार्षपर्वणी	015c  
शर्मिष्ठोवाच	016  
न नर्मयुक्तं वचनं हिनस्ति; न स्त्रीषु राजन्न विवाहकाले	016a  
प्राणात्यये सर्वधनापहारे; पञ्चानृतान्याहुरपातकानि	016c  
पृष्टं तु साक्ष्ये प्रवदन्तमन्यथा; वदन्ति मिथ्योपहितं नरेन्द्र	017a  
एकार्थतायां तु समाहितायां; मिथ्या वदन्तमनृतं हिनस्ति	017c  
ययातिरुवाच	018  
राजा प्रमाणं भूतानां स नश्येत मृषा वदन्	018a  
अर्थकृच्छ्रमपि प्राप्य न मिथ्या कर्तुमुत्सहे	018c  
शर्मिष्ठोवाच	019  
समावेतौ मतौ राजन्पतिः सख्याश्च यः पतिः	019a  
समं विवाहमित्याहुः सख्या मेऽसि पतिर्वृतः	019c  
ययातिरुवाच	020  
दातव्यं याचमानेभ्य इति मे व्रतमाहितम्	020a  
त्वं च याचसि मां कामं ब्रूहि किं करवाणि ते	020c  
शर्मिष्ठोवाच	021  
अधर्मात्त्राहि मां राजन्धर्मं च प्रतिपादय	021a  
त्वत्तोऽपत्यवती लोके चरेयं धर्ममुत्तमम्	021c  
त्रय एवाधना राजन्भार्या दासस्तथा सुतः	022a  
यत्ते समधिगच्छन्ति यस्य ते तस्य तद्धनम्	022c  
देवयान्या भुजिष्यास्मि वश्या च तव भार्गवी	023a  
सा चाहं च त्वया राजन्भरणीये भजस्व माम्	023c  
वैशम्पायन उवाच	024  
एवमुक्तस्तु राजा स तथ्यमित्येव जज्ञिवान्	024a  
पूजयामास शर्मिष्ठां धर्मं च प्रत्यपादयत्	024c  
समागम्य च शर्मिष्ठां यथाकाममवाप्य च	025a  
अन्योन्यमभिसम्पूज्य जग्मतुस्तौ यथागतम्	025c  
तस्मिन्समागमे सुभ्रूः शर्मिष्ठा चारुहासिनी	026a  
लेभे गर्भं प्रथमतस्तस्मान्नृपतिसत्तमात्	026c  
प्रजज्ञे च ततः काले राजन्राजीवलोचना	027a  
कुमारं देवगर्भाभं राजीवनिभलोचनम्	027c  
