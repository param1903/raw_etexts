रुरुरुवाच	001a  
मम प्राणसमा भार्या दष्टासीद्भुजगेन ह	001a  
तत्र मे समयो घोर आत्मनोरग वै कृतः	001c  
हन्यां सदैव भुजगं यं यं पश्येयमित्युत	002a  
ततोऽहं त्वां जिघांसामि जीवितेन विमोक्ष्यसे	002c  
डुण्डुभ उवाच	003   
अन्ये ते भुजगा विप्र ये दशन्तीह मानवान्	003a  
डुण्डुभानहिगन्धेन न त्वं हिंसितुमर्हसि	003c  
एकानर्थान्पृथगर्थानेकदुःखान्पृथक्सुखान्	004a  
डुण्डुभान्धर्मविद्भूत्वा न त्वं हिंसितुमर्हसि	004c  
सूत उवाच	005   
इति श्रुत्वा वचस्तस्य भुजगस्य रुरुस्तदा	005a  
नावधीद्भयसंविग्न ऋषिं मत्वाथ डुण्डुभम्	005c  
उवाच चैनं भगवान्रुरुः संशमयन्निव	006a  
कामया भुजग ब्रूहि कोऽसीमां विक्रियां गतः	006c  
डुण्डुभ उवाच	007  
अहं पुरा रुरो नाम्ना ऋषिरासं सहस्रपात्	007a  
सोऽहं शापेन विप्रस्य भुजगत्वमुपागतः	007c  
रुरुरुवाच	008  
किमर्थं शप्तवान्क्रुद्धो द्विजस्त्वां भुजगोत्तम	008a  
कियन्तं चैव कालं ते वपुरेतद्भविष्यति	008c  
