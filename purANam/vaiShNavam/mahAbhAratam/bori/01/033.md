सूत उवाच	001   
मातुः सकाशात्तं शापं श्रुत्वा पन्नगसत्तमः	001a  
वासुकिश्चिन्तयामास शापोऽयं न भवेत्कथम्	001c  
ततः स मन्त्रयामास भ्रातृभिः सह सर्वशः	002a  
ऐरावतप्रभृतिभिर्ये स्म धर्मपरायणाः	002c  
वासुकिरुवाच	003   
अयं शापो यथोद्दिष्टो विदितं वस्तथानघाः	003a  
तस्य शापस्य मोक्षार्थं मन्त्रयित्वा यतामहे	003c  
सर्वेषामेव शापानां प्रतिघातो हि विद्यते	004a  
न तु मात्राभिशप्तानां मोक्षो विद्येत पन्नगाः	004c  
अव्ययस्याप्रमेयस्य सत्यस्य च तथाग्रतः	005a  
शप्ता इत्येव मे श्रुत्वा जायते हृदि वेपथुः	005c  
नूनं सर्वविनाशोऽयमस्माकं समुदाहृतः	006a  
न ह्येनां सोऽव्ययो देवः शपन्तीं प्रत्यषेधयत्	006c  
तस्मात्सम्मन्त्रयामोऽत्र भुजगानामनामयम्	007a  
यथा भवेत सर्वेषां मा नः कालोऽत्यगादयम्	007c  
अपि मन्त्रयमाणा हि हेतुं पश्याम मोक्षणे	008a  
यथा नष्टं पुरा देवा गूढमग्निं गुहागतम्	008c  
यथा स यज्ञो न भवेद्यथा वापि पराभवेत्	009a  
जनमेजयस्य सर्पाणां विनाशकरणाय हि	009c  
सूत उवाच	010   
तथेत्युक्त्वा तु ते सर्वे काद्रवेयाः समागताः	010a  
समयं चक्रिरे तत्र मन्त्रबुद्धिविशारदाः	010c  
एके तत्राब्रुवन्नागा वयं भूत्वा द्विजर्षभाः	011a  
जनमेजयं तं भिक्षामो यज्ञस्ते न भवेदिति	011c  
अपरे त्वब्रुवन्नागास्तत्र पण्डितमानिनः	012a  
मन्त्रिणोऽस्य वयं सर्वे भविष्यामः सुसम्मताः	012c  
स नः प्रक्ष्यति सर्वेषु कार्येष्वर्थविनिश्चयम्	013a  
तत्र बुद्धिं प्रवक्ष्यामो यथा यज्ञो निवर्तते	013c  
स नो बहुमतान्राजा बुद्ध्वा बुद्धिमतां वरः	014a  
यज्ञार्थं प्रक्ष्यति व्यक्तं नेति वक्ष्यामहे वयम्	014c  
दर्शयन्तो बहून्दोषान्प्रेत्य चेह च दारुणान्	015a  
हेतुभिः कारणैश्चैव यथा यज्ञो भवेन्न सः	015c  
अथवा य उपाध्यायः क्रतौ तस्मिन्भविष्यति	016a  
सर्पसत्रविधानज्ञो राजकार्यहिते रतः	016c  
तं गत्वा दशतां कश्चिद्भुजगः स मरिष्यति	017a  
तस्मिन्हते यज्ञकरे क्रतुः स न भविष्यति	017c  
ये चान्ये सर्पसत्रज्ञा भविष्यन्त्यस्य ऋत्विजः	018a  
तांश्च सर्वान्दशिष्यामः कृतमेवं भविष्यति	018c  
तत्रापरेऽमन्त्रयन्त धर्मात्मानो भुजङ्गमाः	019a  
अबुद्धिरेषा युष्माकं ब्रह्महत्या न शोभना	019c  
सम्यक्सद्धर्ममूला हि व्यसने शान्तिरुत्तमा	020a  
अधर्मोत्तरता नाम कृत्स्नं व्यापादयेज्जगत्	020c  
अपरे त्वब्रुवन्नागाः समिद्धं जातवेदसम्	021a  
वर्षैर्निर्वापयिष्यामो मेघा भूत्वा सविद्युतः	021c  
स्रुग्भाण्डं निशि गत्वा वा अपरे भुजगोत्तमाः	022a  
प्रमत्तानां हरन्त्वाशु विघ्न एवं भविष्यति	022c  
यज्ञे वा भुजगास्तस्मिञ्शतशोऽथ सहस्रशः	023a  
जनं दशन्तु वै सर्वमेवं त्रासो भविष्यति	023c  
अथवा संस्कृतं भोज्यं दूषयन्तु भुजङ्गमाः	024a  
स्वेन मूत्रपुरीषेण सर्वभोज्यविनाशिना	024c  
अपरे त्वब्रुवंस्तत्र ऋत्विजोऽस्य भवामहे	025a  
यज्ञविघ्नं करिष्यामो दीयतां दक्षिणा इति	025c  
वश्यतां च गतोऽसौ नः करिष्यति यथेप्षितम्	025e  
अपरे त्वब्रुवंस्तत्र जले प्रक्रीडितं नृपम्	026a  
गृहमानीय बध्नीमः क्रतुरेवं भवेन्न सः	026c  
अपरे त्वब्रुवंस्तत्र नागाः सुकृतकारिणः	027a  
दशामैनं प्रगृह्याशु कृतमेवं भविष्यति	027c  
छिन्नं मूलमनर्थानां मृते तस्मिन्भविष्यति	027e  
एषा वै नैष्ठिकी बुद्धिः सर्वेषामेव सम्मता	028a  
यथा वा मन्यसे राजंस्तत्क्षिप्रं संविधीयताम्	028c  
इत्युक्त्वा समुदैक्षन्त वासुकिं पन्नगेश्वरम्	029a  
वासुकिश्चापि सञ्चिन्त्य तानुवाच भुजङ्गमान्	029c  
नैषा वो नैष्ठिकी बुद्धिर्मता कर्तुं भुजङ्गमाः	030a  
सर्वेषामेव मे बुद्धिः पन्नगानां न रोचते	030c  
किं त्वत्र संविधातव्यं भवतां यद्भवेद्धितम्	031a  
अनेनाहं भृशं तप्ये गुणदोषौ मदाश्रयौ	031c  
