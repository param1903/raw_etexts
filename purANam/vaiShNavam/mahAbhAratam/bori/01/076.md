वैशम्पायन उवाच	001  
अथ दीर्घस्य कालस्य देवयानी नृपोत्तम	001a  
वनं तदेव निर्याता क्रीडार्थं वरवर्णिनी	001c  
तेन दासीसहस्रेण सार्धं शर्मिष्ठया तदा	002a  
तमेव देशं सम्प्राप्ता यथाकामं चचार सा	002c  
ताभिः सखीभिः सहिता सर्वाभिर्मुदिता भृशम्	002e  
क्रीडन्त्योऽभिरताः सर्वाः पिबन्त्यो मधुमाधवीम्	003a  
खादन्त्यो विविधान्भक्ष्यान्विदशन्त्यः फलानि च	003c  
पुनश्च नाहुषो राजा मृगलिप्सुर्यदृच्छया	004a  
तमेव देशं सम्प्राप्तो जलार्थी श्रमकर्शितः	004c  
ददृशे देवयानीं च शर्मिष्ठां ताश्च योषितः	005a  
पिबन्तीर्ललमानाश्च दिव्याभरणभूषिताः	005c  
उपविष्टां च ददृशे देवयानीं शुचिस्मिताम्	006a  
रूपेणाप्रतिमां तासां स्त्रीणां मध्ये वराङ्गनाम्	006c  
शर्मिष्ठया सेव्यमानां पादसंवाहनादिभिः	006e  
ययातिरुवाच	007  
द्वाभ्यां कन्यासहस्राभ्यां द्वे कन्ये परिवारिते	007a  
गोत्रे च नामनी चैव द्वयोः पृच्छामि वामहम्	007c  
देवयान्युवाच	008  
आख्यास्याम्यहमादत्स्व वचनं मे नराधिप	008a  
शुक्रो नामासुरगुरुः सुतां जानीहि तस्य माम्	008c  
इयं च मे सखी दासी यत्राहं तत्र गामिनी	009a  
दुहिता दानवेन्द्रस्य शर्मिष्ठा वृषपर्वणः	009c  
ययातिरुवाच	010  
कथं नु ते सखी दासी कन्येयं वरवर्णिनी	010a  
असुरेन्द्रसुता सुभ्रु परं कौतूहलं हि मे	010c  
देवयान्युवाच	011  
सर्व एव नरव्याघ्र विधानमनुवर्तते	011a  
विधानविहितं मत्वा मा विचित्राः कथाः कृथाः	011c  
राजवद्रूपवेषौ ते ब्राह्मीं वाचं बिभर्षि च	012a  
किन्नामा त्वं कुतश्चासि कस्य पुत्रश्च शंस मे	012c  
ययातिरुवाच	013  
ब्रह्मचर्येण कृत्स्नो मे वेदः श्रुतिपथं गतः	013a  
राजाहं राजपुत्रश्च ययातिरिति विश्रुतः	013c  
देवयान्युवाच	014  
केनास्यर्थेन नृपते इमं देशमुपागतः	014a  
जिघृक्षुर्वारिजं किञ्चिदथ वा मृगलिप्सया	014c  
ययातिरुवाच	015  
मृगलिप्सुरहं भद्रे पानीयार्थमुपागतः	015a  
बहु चाप्यनुयुक्तोऽस्मि तन्मानुज्ञातुमर्हसि	015c  
देवयान्युवाच	016  
द्वाभ्यां कन्यासहस्राभ्यां दास्या शर्मिष्ठया सह	016a  
त्वदधीनास्मि भद्रं ते सखा भर्ता च मे भव	016c  
ययातिरुवाच	017  
विद्ध्यौशनसि भद्रं ते न त्वामर्होऽस्मि भामिनि	017a  
अविवाह्या हि राजानो देवयानि पितुस्तव	017c  
देवयान्युवाच	018  
संसृष्टं ब्रह्मणा क्षत्रं क्षत्रं च ब्रह्मसंहितम्	018a  
ऋषिश्च ऋषिपुत्रश्च नाहुषाङ्ग वहस्व माम्	018c  
ययातिरुवाच	019  
एकदेहोद्भवा वर्णाश्चत्वारोऽपि वराङ्गने	019a  
पृथग्धर्माः पृथक्शौचास्तेषां तु ब्राह्मणो वरः	019c  
देवयान्युवाच	020  
पाणिधर्मो नाहुषायं न पुम्भिः सेवितः पुरा	020a  
तं मे त्वमग्रहीरग्रे वृणोमि त्वामहं ततः	020c  
कथं नु मे मनस्विन्याः पाणिमन्यः पुमान्स्पृशेत्	021a  
गृहीतमृषिपुत्रेण स्वयं वाप्यृषिणा त्वया	021c  
ययातिरुवाच	022  
क्रुद्धादाशीविषात्सर्पाज्ज्वलनात्सर्वतोमुखात्	022a  
दुराधर्षतरो विप्रः पुरुषेण विजानता	022c  
देवयान्युवाच	023  
कथमाशीविषात्सर्पाज्ज्वलनात्सर्वतोमुखात्	023a  
दुराधर्षतरो विप्र इत्यात्थ पुरुषर्षभ	023c  
ययातिरुवाच	024  
एकमाशीविषो हन्ति शस्त्रेणैकश्च वध्यते	024a  
हन्ति विप्रः सराष्ट्राणि पुराण्यपि हि कोपितः	024c  
दुराधर्षतरो विप्रस्तस्माद्भीरु मतो मम	025a  
अतोऽदत्तां च पित्रा त्वां भद्रे न विवहाम्यहम्	025c  
देवयान्युवाच	026  
दत्तां वहस्व पित्रा मां त्वं हि राजन्वृतो मया	026a  
अयाचतो भयं नास्ति दत्तां च प्रतिगृह्णतः	026c  
वैशम्पायन उवाच	027  
त्वरितं देवयान्याथ प्रेषितं पितुरात्मनः	027a  
श्रुत्वैव च स राजानं दर्शयामास भार्गवः	027c  
दृष्ट्वैव चागतं शुक्रं ययातिः पृथिवीपतिः	028a  
ववन्दे ब्राह्मणं काव्यं प्राञ्जलिः प्रणतः स्थितः	028c  
देवयान्युवाच	029  
राजायं नाहुषस्तात दुर्गे मे पाणिमग्रहीत्	029a  
नमस्ते देहि मामस्मै नान्यं लोके पतिं वृणे	029c  
शुक्र उवाच	030  
वृतोऽनया पतिर्वीर सुतया त्वं ममेष्टया	030a  
गृहाणेमां मया दत्तां महिषीं नहुषात्मज	030c  
ययातिरुवाच	031  
अधर्मो न स्पृशेदेवं महान्मामिह भार्गव	031a  
वर्णसङ्करजो ब्रह्मन्निति त्वां प्रवृणोम्यहम्	031c  
शुक्र उवाच	032  
अधर्मात्त्वां विमुञ्चामि वरयस्व यथेप्षितम्	032a  
अस्मिन्विवाहे मा ग्लासीरहं पापं नुदामि ते	032c  
वहस्व भार्यां धर्मेण देवयानीं सुमध्यमाम्	033a  
अनया सह सम्प्रीतिमतुलां समवाप्स्यसि	033c  
इयं चापि कुमारी ते शर्मिष्ठा वार्षपर्वणी	034a  
सम्पूज्या सततं राजन्मा चैनां शयने ह्वयेः	034c  
वैशम्पायन उवाच	035  
एवमुक्तो ययातिस्तु शुक्रं कृत्वा प्रदक्षिणम्	035a  
जगाम स्वपुरं हृष्टो अनुज्ञातो महात्मना	035c  
