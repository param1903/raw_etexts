वैशम्पायन उवाच	001  
तौ रथाभ्यां नरव्याघ्रौ दावस्योभयतः स्थितौ	001a  
दिक्षु सर्वासु भूतानां चक्राते कदनं महत्	001c  
यत्र यत्र हि दृश्यन्ते प्राणिनः खाण्डवालयाः	002a  
पलायन्तस्तत्र तत्र तौ वीरौ पर्यधावताम्	002c  
छिद्रं हि न प्रपश्यन्ति रथयोराशुविक्रमात्	003a  
आविद्धाविव दृश्येते रथिनौ तौ रथोत्तमौ	003c  
खाण्डवे दह्यमाने तु भूतान्यथ सहस्रशः	004a  
उत्पेतुर्भैरवान्नादान्विनदन्तो दिशो दश	004c  
दग्धैकदेशा बहवो निष्टप्ताश्च तथापरे	005a  
स्फुटिताक्षा विशीर्णाश्च विप्लुताश्च विचेतसः	005c  
समालिङ्ग्य सुतानन्ये पितॄन्मातॄंस्तथापरे	006a  
त्यक्तुं न शेकुः स्नेहेन तथैव निधनं गताः	006c  
विकृतैर्दर्शनैरन्ये समुत्पेतुः सहस्रशः	007a  
तत्र तत्र विघूर्णन्तः पुनरग्नौ प्रपेदिरे	007c  
दग्धपक्षाक्षिचरणा विचेष्टन्तो महीतले	008a  
तत्र तत्र स्म दृश्यन्ते विनश्यन्तः शरीरिणः	008c  
जलस्थानेषु सर्वेषु क्वाथ्यमानेषु भारत	009a  
गतसत्त्वाः स्म दृश्यन्ते कूर्ममत्स्याः सहस्रशः	009c  
शरीरैः सम्प्रदीप्तैश्च देहवन्त इवाग्नयः	010a  
अदृश्यन्त वने तस्मिन्प्राणिनः प्राणसङ्क्षये	010c  
तांस्तथोत्पततः पार्थः शरैः सञ्छिद्य खण्डशः	011a  
दीप्यमाने ततः प्रास्यत्प्रहसन्कृष्णवर्त्मनि	011c  
ते शराचितसर्वाङ्गा विनदन्तो महारवान्	012a  
ऊर्ध्वमुत्पत्य वेगेन निपेतुः पावके पुनः	012c  
शरैरभ्याहतानां च दह्यतां च वनौकसाम्	013a  
विरावः श्रूयते ह स्म समुद्रस्येव मथ्यतः	013c  
वह्नेश्चापि प्रहृष्टस्य खमुत्पेतुर्महार्चिषः	014a  
जनयामासुरुद्वेगं सुमहान्तं दिवौकसाम्	014c  
ततो जग्मुर्महात्मानः सर्व एव दिवौकसः	015a  
शरणं देवराजानं सहस्राक्षं पुरन्दरम्	015c  
देवा ऊचुः	016  
किं न्विमे मानवाः सर्वे दह्यन्ते कृष्णवर्त्मना	016a  
कच्चिन्न सङ्क्षयः प्राप्तो लोकानाममरेश्वर	016c  
वैशम्पायन उवाच	017  
तच्छ्रुत्वा वृत्रहा तेभ्यः स्वयमेवान्ववेक्ष्य च	017a  
खाण्डवस्य विमोक्षार्थं प्रययौ हरिवाहनः	017c  
महता मेघजालेन नानारूपेण वज्रभृत्	018a  
आकाशं समवस्तीर्य प्रववर्ष सुरेश्वरः	018c  
ततोऽक्षमात्रा विसृजन्धाराः शतसहस्रशः	019a  
अभ्यवर्षत्सहस्राक्षः पावकं खाण्डवं प्रति	019c  
असम्प्राप्तास्तु ता धारास्तेजसा जातवेदसः	020a  
ख एव समशुष्यन्त न काश्चित्पावकं गताः	020c  
ततो नमुचिहा क्रुद्धो भृशमर्चिष्मतस्तदा	021a  
पुनरेवाभ्यवर्षत्तमम्भः प्रविसृजन्बहु	021c  
अर्चिर्धाराभिसम्बद्धं धूमविद्युत्समाकुलम्	022a  
बभूव तद्वनं घोरं स्तनयित्नुसघोषवत्	022c  
