001    गन्धर्व उवाच
ततो दृष्ट्वाश्रमपदं रहितं तैः सुतैर्मुनिः	001a  
निर्जगाम सुदुःखार्तः पुनरेवाश्रमात्ततः	001c  
सोऽपश्यत्सरितं पूर्णां प्रावृट्काले नवाम्भसा	002a  
वृक्षान्बहुविधान्पार्थ वहन्तीं तीरजान्बहून्	002c  
अथ चिन्तां समापेदे पुनः पौरवनन्दन	003a  
अम्भस्यस्या निमज्जेयमिति दुःखसमन्वितः	003c  
ततः पाशैस्तदात्मानं गाढं बद्ध्वा महामुनिः	004a  
तस्या जले महानद्या निममज्ज सुदुःखितः	004c  
अथ छित्त्वा नदी पाशांस्तस्यारिबलमर्दन	005a  
समस्थं तमृषिं कृत्वा विपाशं समवासृजत्	005c  
उत्ततार ततः पाशैर्विमुक्तः स महानृषिः	006a  
विपाशेति च नामास्या नद्याश्चक्रे महानृषिः	006c  
शोके बुद्धिं ततश्चक्रे न चैकत्र व्यतिष्ठत	007a  
सोऽगच्छत्पर्वतांश्चैव सरितश्च सरांसि च	007c  
ततः स पुनरेवर्षिर्नदीं हैमवतीं तदा	008a  
चण्डग्राहवतीं दृष्ट्वा तस्याः स्रोतस्यवापतत्	008c  
सा तमग्निसमं विप्रमनुचिन्त्य सरिद्वरा	009a  
शतधा विद्रुता यस्माच्छतद्रुरिति विश्रुता	009c  
ततः स्थलगतं दृष्ट्वा तत्राप्यात्मानमात्मना	010a  
मर्तुं न शक्यमित्युक्त्वा पुनरेवाश्रमं ययौ	010c  
वध्वादृश्यन्त्यानुगत आश्रमाभिमुखो व्रजन्	011a  
अथ शुश्राव सङ्गत्या वेदाध्ययननिःस्वनम्	011c  
पृष्ठतः परिपूर्णार्थैः षड्भिरङ्गैरलङ्कृतम्	011e  
अनुव्रजति को न्वेष मामित्येव च सोऽब्रवीत्	012a  
अहं त्वदृश्यती नाम्ना तं स्नुषा प्रत्यभाषत	012c  
शक्तेर्भार्या महाभाग तपोयुक्ता तपस्विनी	012e  
013    वसिष्ठ उवाच
पुत्रि कस्यैष साङ्गस्य वेदस्याध्ययनस्वनः	013a  
पुरा साङ्गस्य वेदस्य शक्तेरिव मया श्रुतः	013c  
014    अदृश्यन्त्युवाच
अयं कुक्षौ समुत्पन्नः शक्तेर्गर्भः सुतस्य ते	014a  
समा द्वादश तस्येह वेदानभ्यसतो मुने	014c  
015    गन्धर्व उवाच
एवमुक्तस्ततो हृष्टो वसिष्ठः श्रेष्ठभागृषिः	015a  
अस्ति सन्तानमित्युक्त्वा मृत्योः पार्थ न्यवर्तत	015c  
ततः प्रतिनिवृत्तः स तया वध्वा सहानघ	016a  
कल्माषपादमासीनं ददर्श विजने वने	016c  
स तु दृष्ट्वैव तं राजा क्रुद्ध उत्थाय भारत	017a  
आविष्टो रक्षसोग्रेण इयेषात्तुं ततः स्म तम्	017c  
अदृश्यन्ती तु तं दृष्ट्वा क्रूरकर्माणमग्रतः	018a  
भयसंविग्नया वाचा वसिष्ठमिदमब्रवीत्	018c  
असौ मृत्युरिवोग्रेण दण्डेन भगवन्नितः	019a  
प्रगृहीतेन काष्ठेन राक्षसोऽभ्येति भीषणः	019c  
तं निवारयितुं शक्तो नान्योऽस्ति भुवि कश्चन	020a  
त्वदृतेऽद्य महाभाग सर्ववेदविदां वर	020c  
त्राहि मां भगवन्पापादस्माद्दारुणदर्शनात्	021a  
रक्षो अत्तुमिह ह्यावां नूनमेतच्चिकीर्षति	021c  
