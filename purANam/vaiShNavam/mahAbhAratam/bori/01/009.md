सूत उवाच	001   
तेषु तत्रोपविष्टेषु ब्राह्मणेषु समन्ततः	001a  
रुरुश्चुक्रोश गहनं वनं गत्वा सुदुःखितः	001c  
शोकेनाभिहतः सोऽथ विलपन्करुणं बहु	002a  
अब्रवीद्वचनं शोचन्प्रियां चिन्त्य प्रमद्वराम्	002c  
शेते सा भुवि तन्वङ्गी मम शोकविवर्धिनी	003a  
बान्धवानां च सर्वेषां किं नु दुःखमतः परम्	003c  
यदि दत्तं तपस्तप्तं गुरवो वा मया यदि	004a  
सम्यगाराधितास्तेन सञ्जीवतु मम प्रिया	004c  
यथा जन्मप्रभृति वै यतात्माहं धृतव्रतः	005a  
प्रमद्वरा तथाद्यैव समुत्तिष्ठतु भामिनी	005c  
देवदूत उवाच	006   
अभिधत्से ह यद्वाचा रुरो दुःखेन तन्मृषा	006a  
न तु मर्त्यस्य धर्मात्मन्नायुरस्ति गतायुषः	006c  
गतायुरेषा कृपणा गन्धर्वाप्सरसोः सुता	007a  
तस्माच्छोके मनस्तात मा कृथास्त्वं कथञ्चन	007c  
उपायश्चात्र विहितः पूर्वं देवैर्महात्मभिः	008a  
तं यदीच्छसि कर्तुं त्वं प्राप्स्यसीमां प्रमद्वराम्	008c  
रुरुरुवाच	009   
क उपायः कृतो देवैर्ब्रूहि तत्त्वेन खेचर	009a  
करिष्ये तं तथा श्रुत्वा त्रातुमर्हति मां भवान्	009c  
देवदूत उवाच	010   
आयुषोऽर्धं प्रयच्छस्व कन्यायै भृगुनन्दन	010a  
एवमुत्थास्यति रुरो तव भार्या प्रमद्वरा	010c  
रुरुरुवाच	011  
आयुषोऽर्धं प्रयच्छामि कन्यायै खेचरोत्तम	011a  
शृङ्गाररूपाभरणा उत्तिष्ठतु मम प्रिया	011c  
सूत उवाच	012  
ततो गन्धर्वराजश्च देवदूतश्च सत्तमौ	012a  
धर्मराजमुपेत्येदं वचनं प्रत्यभाषताम्	012c  
धर्मराजायुषोऽर्धेन रुरोर्भार्या प्रमद्वरा	013a  
समुत्तिष्ठतु कल्याणी मृतैव यदि मन्यसे	013c  
धर्मराज उवाच	014  
प्रमद्वरा रुरोर्भार्या देवदूत यदीच्छसि	014a  
उत्तिष्ठत्वायुषोऽर्धेन रुरोरेव समन्विता	014c  
सूत उवाच	015  
एवमुक्ते ततः कन्या सोदतिष्ठत्प्रमद्वरा	015a  
रुरोस्तस्यायुषोऽर्धेन सुप्तेव वरवर्णिनी	015c  
एतद्दृष्टं भविष्ये हि रुरोरुत्तमतेजसः	016a  
आयुषोऽतिप्रवृद्धस्य भार्यार्थेऽर्धं ह्रसत्विति	016c  
तत इष्टेऽहनि तयोः पितरौ चक्रतुर्मुदा	017a  
विवाहं तौ च रेमाते परस्परहितैषिणौ	017c  
स लब्ध्वा दुर्लभां भार्यां पद्मकिञ्जल्कसप्रभाम्	018a  
व्रतं चक्रे विनाशाय जिह्मगानां धृतव्रतः	018c  
स दृष्ट्वा जिह्मगान्सर्वांस्तीव्रकोपसमन्वितः	019a  
अभिहन्ति यथासन्नं गृह्य प्रहरणं सदा	019c  
स कदाचिद्वनं विप्रो रुरुरभ्यागमन्महत्	020a  
शयानं तत्र चापश्यड्डुण्डुभं वयसान्वितम्	020c  
तत उद्यम्य दण्डं स कालदण्डोपमं तदा	021a  
अभ्यघ्नद्रुषितो विप्रस्तमुवाचाथ डुण्डुभः	021c  
नापराध्यामि ते किञ्चिदहमद्य तपोधन	022a  
संरम्भात्तत्किमर्थं मामभिहंसि रुषान्वितः	022c  
