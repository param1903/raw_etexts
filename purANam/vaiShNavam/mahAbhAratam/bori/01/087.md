अष्टक उवाच	001  
कतरस्त्वेतयोः पूर्वं देवानामेति सात्म्यताम्	001a  
उभयोर्धावतो राजन्सूर्याचन्द्रमसोरिव	001c  
ययातिरुवाच	002  
अनिकेतो गृहस्थेषु कामवृत्तेषु संयतः	002a  
ग्राम एव वसन्भिक्षुस्तयोः पूर्वतरं गतः	002c  
अप्राप्य दीर्घमायुस्तु यः प्राप्तो विकृतिं चरेत्	003a  
तप्येत यदि तत्कृत्वा चरेत्सोऽन्यत्ततस्तपः	003c  
यद्वै नृशंसं तदपथ्यमाहुर्यः सेवते धर्ममनर्थबुद्धिः	004a  
अस्वोऽप्यनीशश्च तथैव राजंस्तदार्जवं स समाधिस्तदार्यम्	004c  
अष्टक उवाच	005  
केनासि दूतः प्रहितोऽद्य राजन्युवा स्रग्वी दर्शनीयः सुवर्चाः	005a  
कुत आगतः कतरस्यां दिशि त्वमुताहो स्वित्पार्थिवं स्थानमस्ति	005c  
ययातिरुवाच	006  
इमं भौमं नरकं क्षीणपुण्यः; प्रवेष्टुमुर्वीं गगनाद्विप्रकीर्णः	006a  
उक्त्वाहं वः प्रपतिष्याम्यनन्तरं; त्वरन्ति मां ब्राह्मणा लोकपालाः	006c  
सतां सकाशे तु वृतः प्रपातस्ते सङ्गता गुणवन्तश्च सर्वे	007a  
शक्राच्च लब्धो हि वरो मयैष; पतिष्यता भूमितले नरेन्द्र	007c  
अष्टक उवाच	008  
पृच्छामि त्वां मा प्रपत प्रपातं; यदि लोकाः पार्थिव सन्ति मेऽत्र	008a  
यद्यन्तरिक्षे यदि वा दिवि श्रिताः; क्षेत्रज्ञं त्वां तस्य धर्मस्य मन्ये	008c  
ययातिरुवाच	009  
यावत्पृथिव्यां विहितं गवाश्वं; सहारण्यैः पशुभिः पर्वतैश्च	009a  
तावल्लोका दिवि ते संस्थिता वै; तथा विजानीहि नरेन्द्रसिंह	009c  
अष्टक उवाच	010  
तांस्ते ददामि मा प्रपत प्रपातं; ये मे लोका दिवि राजेन्द्र सन्ति	010a  
यद्यन्तरिक्षे यदि वा दिवि श्रितास्तानाक्रम क्षिप्रममित्रसाह	010c  
ययातिरुवाच	011  
नास्मद्विधोऽब्राह्मणो ब्रह्मविच्च; प्रतिग्रहे वर्तते राजमुख्य	011a  
यथा प्रदेयं सततं द्विजेभ्यस्तथाददं पूर्वमहं नरेन्द्र	011c  
नाब्राह्मणः कृपणो जातु जीवेद्या चापि स्याद्ब्राह्मणी वीरपत्नी	012a  
सोऽहं यदैवाकृतपूर्वं चरेयं; विवित्समानः किमु तत्र साधु	012c  
प्रतर्दन उवाच	013  
पृच्छामि त्वां स्पृहणीयरूप; प्रतर्दनोऽहं यदि मे सन्ति लोकाः	013a  
यद्यन्तरिक्षे यदि वा दिवि श्रिताः; क्षेत्रज्ञं त्वां तस्य धर्मस्य मन्ये	013c  
ययातिरुवाच	014  
सन्ति लोका बहवस्ते नरेन्द्र; अप्येकैकः सप्त सप्ताप्यहानि	014a  
मधुच्युतो घृतपृक्ता विशोकास्ते नान्तवन्तः प्रतिपालयन्ति	014c  
प्रतर्दन उवाच	015  
तांस्ते ददामि मा प्रपत प्रपातं; ये मे लोकास्तव ते वै भवन्तु	015a  
यद्यन्तरिक्षे यदि वा दिवि श्रितास्तानाक्रम क्षिप्रमपेतमोहः	015c  
ययातिरुवाच	016  
न तुल्यतेजाः सुकृतं कामयेत; योगक्षेमं पार्थिव पार्थिवः सन्	016a  
दैवादेशादापदं प्राप्य विद्वांश्चरेन्नृशंसं न हि जातु राजा	016c  
धर्म्यं मार्गं चेतयानो यशस्यं; कुर्यान्नृपो धर्ममवेक्षमाणः	017a  
न मद्विधो धर्मबुद्धिः प्रजानन्कुर्यादेवं कृपणं मां यथात्थ	017c  
कुर्यामपूर्वं न कृतं यदन्यैर्विवित्समानः किमु तत्र साधु	018a  
ब्रुवाणमेवं नृपतिं ययातिं; नृपोत्तमो वसुमनाब्रवीत्तम्	018c  
