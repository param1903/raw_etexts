वैशम्पायन उवाच	001  
तयोर्दुःखितयोर्वाक्यमतिमात्रं निशम्य तत्	001a  
भृशं दुःखपरीताङ्गी कन्या तावभ्यभाषत	001c  
किमिदं भृशदुःखार्तौ रोरवीथो अनाथवत्	002a  
ममापि श्रूयतां किञ्चिच्छ्रुत्वा च क्रियतां क्षमम्	002c  
धर्मतोऽहं परित्याज्या युवयोर्नात्र संशयः	003a  
त्यक्तव्यां मां परित्यज्य त्रातं सर्वं मयैकया	003c  
इत्यर्थमिष्यतेऽपत्यं तारयिष्यति मामिति	004a  
तस्मिन्नुपस्थिते काले तरतं प्लववन्मया	004c  
इह वा तारयेद्दुर्गादुत वा प्रेत्य तारयेत्	005a  
सर्वथा तारयेत्पुत्रः पुत्र इत्युच्यते बुधैः	005c  
आकाङ्क्षन्ते च दौहित्रानपि नित्यं पितामहाः	006a  
तान्स्वयं वै परित्रास्ये रक्षन्ती जीवितं पितुः	006c  
भ्राता च मम बालोऽयं गते लोकममुं त्वयि	007a  
अचिरेणैव कालेन विनश्येत न संशयः	007c  
तातेऽपि हि गते स्वर्गं विनष्टे च ममानुजे	008a  
पिण्डः पितॄणां व्युच्छिद्येत्तत्तेषामप्रियं भवेत्	008c  
पित्रा त्यक्ता तथा मात्रा भ्रात्रा चाहमसंशयम्	009a  
दुःखाद्दुःखतरं प्राप्य म्रियेयमतथोचिता	009c  
त्वयि त्वरोगे निर्मुक्ते माता भ्राता च मे शिशुः	010a  
सन्तानश्चैव पिण्डश्च प्रतिष्ठास्यत्यसंशयम्	010c  
आत्मा पुत्रः सखा भार्या कृच्छ्रं तु दुहिता किल	011a  
स कृच्छ्रान्मोचयात्मानं मां च धर्मेण योजय	011c  
अनाथा कृपणा बाला यत्रक्वचनगामिनी	012a  
भविष्यामि त्वया तात विहीना कृपणा बत	012c  
अथवाहं करिष्यामि कुलस्यास्य विमोक्षणम्	013a  
फलसंस्था भविष्यामि कृत्वा कर्म सुदुष्करम्	013c  
अथवा यास्यसे तत्र त्यक्त्वा मां द्विजसत्तम	014a  
पीडिताहं भविष्यामि तदवेक्षस्व मामपि	014c  
तदस्मदर्थं धर्मार्थं प्रसवार्थं च सत्तम	015a  
आत्मानं परिरक्षस्व त्यक्तव्यां मां च सन्त्यज	015c  
अवश्यकरणीयेऽर्थे मा त्वां कालोऽत्यगादयम्	016a  
त्वया दत्तेन तोयेन भविष्यति हितं च मे	016c  
किं न्वतः परमं दुःखं यद्वयं स्वर्गते त्वयि	017a  
याचमानाः परादन्नं परिधावेमहि श्ववत्	017c  
त्वयि त्वरोगे निर्मुक्ते क्लेशादस्मात्सबान्धवे	018a  
अमृते वसती लोके भविष्यामि सुखान्विता	018c  
एवं बहुविधं तस्या निशम्य परिदेवितम्	019a  
पिता माता च सा चैव कन्या प्ररुरुदुस्त्रयः	019c  
ततः प्ररुदितान्सर्वान्निशम्याथ सुतस्तयोः	020a  
उत्फुल्लनयनो बालः कलमव्यक्तमब्रवीत्	020c  
मा रोदीस्तात मा मातर्मा स्वसस्त्वमिति ब्रुवन्	021a  
प्रहसन्निव सर्वांस्तानेकैकं सोऽपसर्पति	021c  
ततः स तृणमादाय प्रहृष्टः पुनरब्रवीत्	022a  
अनेन तं हनिष्यामि राक्षसं पुरुषादकम्	022c  
तथापि तेषां दुःखेन परीतानां निशम्य तत्	023a  
बालस्य वाक्यमव्यक्तं हर्षः समभवन्महान्	023c  
अयं काल इति ज्ञात्वा कुन्ती समुपसृत्य तान्	024a  
गतासूनमृतेनेव जीवयन्तीदमब्रवीत्	024c  
