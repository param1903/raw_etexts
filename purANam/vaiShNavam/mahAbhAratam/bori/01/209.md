वर्गोवाच	001  
ततो वयं प्रव्यथिताः सर्वा भरतसत्तम	001a  
आयाम शरणं विप्रं तं तपोधनमच्युतम्	001c  
रूपेण वयसा चैव कन्दर्पेण च दर्पिताः	002a  
अयुक्तं कृतवत्यः स्म क्षन्तुमर्हसि नो द्विज	002c  
एष एव वधोऽस्माकं सुपर्याप्तस्तपोधन	003a  
यद्वयं संशितात्मानं प्रलोब्धुं त्वामिहागताः	003c  
अवध्यास्तु स्त्रियः सृष्टा मन्यन्ते धर्मचिन्तकाः	004a  
तस्माद्धर्मेण धर्मज्ञ नास्मान्हिंसितुमर्हसि	004c  
सर्वभूतेषु धर्मज्ञ मैत्रो ब्राह्मण उच्यते	005a  
सत्यो भवतु कल्याण एष वादो मनीषिणाम्	005c  
शरणं च प्रपन्नानां शिष्टाः कुर्वन्ति पालनम्	006a  
शरणं त्वां प्रपन्नाः स्म तस्मात्त्वं क्षन्तुमर्हसि	006c  
वैशम्पायन उवाच	007  
एवमुक्तस्तु धर्मात्मा ब्राह्मणः शुभकर्मकृत्	007a  
प्रसादं कृतवान्वीर रविसोमसमप्रभः	007c  
ब्राह्मण उवाच	008  
शतं सहस्रं विश्वं च सर्वमक्षयवाचकम्	008a  
परिमाणं शतं त्वेतन्नैतदक्षयवाचकम्	008c  
यदा च वो ग्राहभूता गृह्णन्तीः पुरुषाञ्जले	009a  
उत्कर्षति जलात्कश्चित्स्थलं पुरुषसत्तमः	009c  
तदा यूयं पुनः सर्वाः स्वरूपं प्रतिपत्स्यथ	010a  
अनृतं नोक्तपूर्वं मे हसतापि कदाचन	010c  
तानि सर्वाणि तीर्थानि इतः प्रभृति चैव ह	011a  
नारीतीर्थानि नाम्नेह ख्यातिं यास्यन्ति सर्वशः	011c  
पुण्यानि च भविष्यन्ति पावनानि मनीषिणाम्	011e  
वर्गोवाच	012  
ततोऽभिवाद्य तं विप्रं कृत्वा चैव प्रदक्षिणम्	012a  
अचिन्तयामोपसृत्य तस्माद्देशात्सुदुःखिताः	012c  
क्व नु नाम वयं सर्वाः कालेनाल्पेन तं नरम्	013a  
समागच्छेम यो नस्तद्रूपमापादयेत्पुनः	013c  
ता वयं चिन्तयित्वैवं मुहूर्तादिव भारत	014a  
दृष्टवत्यो महाभागं देवर्षिमुत नारदम्	014c  
सर्वा हृष्टाः स्म तं दृष्ट्वा देवर्षिममितद्युतिम्	015a  
अभिवाद्य च तं पार्थ स्थिताः स्म व्यथिताननाः	015c  
स नोऽपृच्छद्दुःखमूलमुक्तवत्यो वयं च तत्	016a  
श्रुत्वा तच्च यथावृत्तमिदं वचनमब्रवीत्	016c  
दक्षिणे सागरानूपे पञ्च तीर्थानि सन्ति वै	017a  
पुण्यानि रमणीयानि तानि गच्छत माचिरम्	017c  
तत्राशु पुरुषव्याघ्रः पाण्डवो वो धनञ्जयः	018a  
मोक्षयिष्यति शुद्धात्मा दुःखादस्मान्न संशयः	018c  
तस्य सर्वा वयं वीर श्रुत्वा वाक्यमिहागताः	019a  
तदिदं सत्यमेवाद्य मोक्षिताहं त्वयानघ	019c  
एतास्तु मम वै सख्यश्चतस्रोऽन्या जले स्थिताः	020a  
कुरु कर्म शुभं वीर एताः सर्वा विमोक्षय	020c  
वैशम्पायन उवाच	021  
ततस्ताः पाण्डवश्रेष्ठः सर्वा एव विशां पते	021a  
तस्माच्छापाददीनात्मा मोक्षयामास वीर्यवान्	021c  
उत्थाय च जलात्तस्मात्प्रतिलभ्य वपुः स्वकम्	022a  
तास्तदाप्सरसो राजन्नदृश्यन्त यथा पुरा	022c  
तीर्थानि शोधयित्वा तु तथानुज्ञाय ताः प्रभुः	023a  
चित्राङ्गदां पुनर्द्रष्टुं मणलूरपुरं ययौ	023c  
तस्यामजनयत्पुत्रं राजानं बभ्रुवाहनम्	024a  
तं दृष्ट्वा पाण्डवो राजन्गोकर्णमभितोऽगमत्	024c  
