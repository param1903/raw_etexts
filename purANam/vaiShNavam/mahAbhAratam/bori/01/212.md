वैशम्पायन उवाच	001  
ततः संवादिते तस्मिन्ननुज्ञातो धनञ्जयः	001a  
गतां रैवतके कन्यां विदित्वा जनमेजय	001c  
वासुदेवाभ्यनुज्ञातः कथयित्वेतिकृत्यताम्	002a  
कृष्णस्य मतमाज्ञाय प्रययौ भरतर्षभः	002c  
रथेन काञ्चनाङ्गेन कल्पितेन यथाविधि	003a  
सैन्यसुग्रीवयुक्तेन किङ्किणीजालमालिना	003c  
सर्वशस्त्रोपपन्नेन जीमूतरवनादिना	004a  
ज्वलिताग्निप्रकाशेन द्विषतां हर्षघातिना	004c  
सन्नद्धः कवची खड्गी बद्धगोधाङ्गुलित्रवान्	005a  
मृगयाव्यपदेशेन यौगपद्येन भारत	005c  
सुभद्रा त्वथ शैलेन्द्रमभ्यर्च्य सह रैवतम्	006a  
दैवतानि च सर्वाणि ब्राह्मणान्स्वस्ति वाच्य च	006c  
प्रदक्षिणं गिरिं कृत्वा प्रययौ द्वारकां प्रति	007a  
तामभिद्रुत्य कौन्तेयः प्रसह्यारोपयद्रथम्	007c  
ततः स पुरुषव्याघ्रस्तामादाय शुचिस्मिताम्	008a  
रथेनाकाशगेनैव प्रययौ स्वपुरं प्रति	008c  
ह्रियमाणां तु तां दृष्ट्वा सुभद्रां सैनिको जनः	009a  
विक्रोशन्प्राद्रवत्सर्वो द्वारकामभितः पुरीम्	009c  
ते समासाद्य सहिताः सुधर्मामभितः सभाम्	010a  
सभापालस्य तत्सर्वमाचख्युः पार्थविक्रमम्	010c  
तेषां श्रुत्वा सभापालो भेरीं सान्नाहिकीं ततः	011a  
समाजघ्ने महाघोषां जाम्बूनदपरिष्कृताम्	011c  
क्षुब्धास्तेनाथ शब्देन भोजवृष्ण्यन्धकास्तदा	012a  
अन्नपानमपास्याथ समापेतुः सभां ततः	012c  
ततो जाम्बूनदाङ्गानि स्पर्ध्यास्तरणवन्ति च	013a  
मणिविद्रुमचित्राणि ज्वलिताग्निप्रभाणि च	013c  
भेजिरे पुरुषव्याघ्रा वृष्ण्यन्धकमहारथाः	014a  
सिंहासनानि शतशो धिष्ण्यानीव हुताशनाः	014c  
तेषां समुपविष्टानां देवानामिव सन्नये	015a  
आचख्यौ चेष्टितं जिष्णोः सभापालः सहानुगः	015c  
तच्छ्रुत्वा वृष्णिवीरास्ते मदरक्तान्तलोचनाः	016a  
अमृष्यमाणाः पार्थस्य समुत्पेतुरहङ्कृताः	016c  
योजयध्वं रथानाशु प्रासानाहरतेति च	017a  
धनूंषि च महार्हाणि कवचानि बृहन्ति च	017c  
सूतानुच्चुक्रुशुः केच्चिद्रथान्योजयतेति च	018a  
स्वयं च तुरगान्केचिन्निन्युर्हेमविभूषितान्	018c  
रथेष्वानीयमानेषु कवचेषु ध्वजेषु च	019a  
अभिक्रन्दे नृवीराणां तदासीत्सङ्कुलं महत्	019c  
वनमाली ततः क्षीबः कैलासशिखरोपमः	020a  
नीलवासा मदोत्सिक्त इदं वचनमब्रवीत्	020c  
किमिदं कुरुथाप्रज्ञास्तूष्णीं भूते जनार्दने	021a  
अस्य भावमविज्ञाय सङ्क्रुद्धा मोघगर्जिताः	021c  
एष तावदभिप्रायमाख्यातु स्वं महामतिः	022a  
यदस्य रुचितं कर्तुं तत्कुरुध्वमतन्द्रिताः	022c  
ततस्ते तद्वचः श्रुत्वा ग्राह्यरूपं हलायुधात्	023a  
तूष्णीं भूतास्ततः सर्वे साधु साध्विति चाब्रुवन्	023c  
समं वचो निशम्येति बलदेवस्य धीमतः	024a  
पुनरेव सभामध्ये सर्वे तु समुपाविशन्	024c  
ततोऽब्रवीत्कामपालो वासुदेवं परन्तपम्	025a  
किमवागुपविष्टोऽसि प्रेक्षमाणो जनार्दन	025c  
सत्कृतस्त्वत्कृते पार्थः सर्वैरस्माभिरच्युत	026a  
न च सोऽर्हति तां पूजां दुर्बुद्धिः कुलपांसनः	026c  
को हि तत्रैव भुक्त्वान्नं भाजनं भेत्तुमर्हति	027a  
मन्यमानः कुले जातमात्मानं पुरुषः क्वचित्	027c  
ईप्समानश्च सम्बन्धं कृतपूर्वं च मानयन्	028a  
को हि नाम भवेनार्थी साहसेन समाचरेत्	028c  
सोऽवमन्य च नामास्माननादृत्य च केशवम्	029a  
प्रसह्य हृतवानद्य सुभद्रां मृत्युमात्मनः	029c  
कथं हि शिरसो मध्ये पदं तेन कृतं मम	030a  
मर्षयिष्यामि गोविन्द पादस्पर्शमिवोरगः	030c  
अद्य निष्कौरवामेकः करिष्यामि वसुन्धराम्	031a  
न हि मे मर्षणीयोऽयमर्जुनस्य व्यतिक्रमः	031c  
तं तथा गर्जमानं तु मेघदुन्दुभिनिःस्वनम्	032a  
अन्वपद्यन्त ते सर्वे भोजवृष्ण्यन्धकास्तदा	032c  
