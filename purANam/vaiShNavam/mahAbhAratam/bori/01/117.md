001    वैशम्पायन उवाच
पाण्डोरवभृथं कृत्वा देवकल्पा महर्षयः	001a  
ततो मन्त्रमकुर्वन्त ते समेत्य तपस्विनः	001c  
हित्वा राज्यं च राष्ट्रं च स महात्मा महातपाः	002a  
अस्मिन्स्थाने तपस्तप्तुं तापसाञ्शरणं गतः	002c  
स जातमात्रान्पुत्रांश्च दारांश्च भवतामिह	003a  
प्रदायोपनिधिं राजा पाण्डुः स्वर्गमितो गतः	003c  
ते परस्परमामन्त्र्य सर्वभूतहिते रताः	004a  
पाण्डोः पुत्रान्पुरस्कृत्य नगरं नागसाह्वयम्	004c  
उदारमनसः सिद्धा गमने चक्रिरे मनः	005a  
भीष्माय पाण्डवान्दातुं धृतराष्ट्राय चैव हि	005c  
तस्मिन्नेव क्षणे सर्वे तानादाय प्रतस्थिरे	006a  
पाण्डोर्दारांश्च पुत्रांश्च शरीरं चैव तापसाः	006c  
सुखिनी सा पुरा भूत्वा सततं पुत्रवत्सला	007a  
प्रपन्ना दीर्घमध्वानं सङ्क्षिप्तं तदमन्यत	007c  
सा नदीर्घेण कालेन सम्प्राप्ता कुरुजाङ्गलम्	008a  
वर्धमानपुरद्वारमाससाद यशस्विनी	008c  
तं चारणसहस्राणां मुनीनामागमं तदा	009a  
श्रुत्वा नागपुरे नॄणां विस्मयः समजायत	009c  
मुहूर्तोदित आदित्ये सर्वे धर्मपुरस्कृताः	010a  
सदारास्तापसान्द्रष्टुं निर्ययुः पुरवासिनः	010c  
स्त्रीसङ्घाः क्षत्रसङ्घाश्च यानसङ्घान्समास्थिताः	011a  
ब्राह्मणैः सह निर्जग्मुर्ब्राह्मणानां च योषितः	011c  
तथा विट्शूद्रसङ्घानां महान्व्यतिकरोऽभवत्	012a  
न कश्चिदकरोदीर्ष्यामभवन्धर्मबुद्धयः	012c  
तथा भीष्मः शान्तनवः सोमदत्तोऽथ बाह्लिकः	013a  
प्रज्ञाचक्षुश्च राजर्षिः क्षत्ता च विदुरः स्वयम्	013c  
सा च सत्यवती देवी कौसल्या च यशस्विनी	014a  
राजदारैः परिवृता गान्धारी च विनिर्ययौ	014c  
धृतराष्ट्रस्य दायादा दुर्योधनपुरोगमाः	015a  
भूषिता भूषणैश्चित्रैः शतसङ्ख्या विनिर्ययुः	015c  
तान्महर्षिगणान्सर्वाञ्शिरोभिरभिवाद्य च	016a  
उपोपविविशुः सर्वे कौरव्याः सपुरोहिताः	016c  
तथैव शिरसा भूमावभिवाद्य प्रणम्य च	017a  
उपोपविविशुः सर्वे पौरजानपदा अपि	017c  
तमकूजमिवाज्ञाय जनौघं सर्वशस्तदा	018a  
भीष्मो राज्यं च राष्ट्रं च महर्षिभ्यो न्यवेदयत्	018c  
तेषामथो वृद्धतमः प्रत्युत्थाय जटाजिनी	019a  
महर्षिमतमाज्ञाय महर्षिरिदमब्रवीत्	019c  
यः स कौरव्यदायादः पाण्डुर्नाम नराधिपः	020a  
कामभोगान्परित्यज्य शतशृङ्गमितो गतः	020c  
ब्रह्मचर्यव्रतस्थस्य तस्य दिव्येन हेतुना	021a  
साक्षाद्धर्मादयं पुत्रस्तस्य जातो युधिष्ठिरः	021c  
तथेमं बलिनां श्रेष्ठं तस्य राज्ञो महात्मनः	022a  
मातरिश्वा ददौ पुत्रं भीमं नाम महाबलम्	022c  
पुरुहूतादयं जज्ञे कुन्त्यां सत्यपराक्रमः	023a  
यस्य कीरित्र्महेष्वासान्सर्वानभिभविष्यति	023c  
यौ तु माद्री महेष्वासावसूत कुरुसत्तमौ	024a  
अश्विभ्यां मनुजव्याघ्राविमौ तावपि तिष्ठतः	024c  
चरता धर्मनित्येन वनवासं यशस्विना	025a  
एष पैतामहो वंशः पाण्डुना पुनरुद्धृतः	025c  
पुत्राणां जन्म वृद्धिं च वैदिकाध्ययनानि च	026a  
पश्यतः सततं पाण्डोः शश्वत्प्रीतिरवर्धत	026c  
वर्तमानः सतां वृत्ते पुत्रलाभमवाप्य च	027a  
पितृलोकं गतः पाण्डुरितः सप्तदशेऽहनि	027c  
तं चितागतमाज्ञाय वैश्वानरमुखे हुतम्	028a  
प्रविष्टा पावकं माद्री हित्वा जीवितमात्मनः	028c  
सा गता सह तेनैव पतिलोकमनुव्रता	029a  
तस्यास्तस्य च यत्कार्यं क्रियतां तदनन्तरम्	029c  
इमे तयोः शरीरे द्वे सुताश्चेमे तयोर्वराः	030a  
क्रियाभिरनुगृह्यन्तां सह मात्रा परन्तपाः	030c  
प्रेतकार्ये च निर्वृत्ते पितृमेधं महायशाः	031a  
लभतां सर्वधर्मज्ञः पाण्डुः कुरुकुलोद्वहः	031c  
एवमुक्त्वा कुरून्सर्वान्कुरूणामेव पश्यताम्	032a  
क्षणेनान्तर्हिताः सर्वे चारणा गुह्यकैः सह	032c  
गन्धर्वनगराकारं तत्रैवान्तर्हितं पुनः	033a  
ऋषिसिद्धगणं दृष्ट्वा विस्मयं ते परं ययुः	033c  
