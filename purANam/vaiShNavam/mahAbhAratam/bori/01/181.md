वैशम्पायन उवाच	001    
अजिनानि विधुन्वन्तः करकांश्च द्विजर्षभाः	001a  
ऊचुस्तं भीर्न कर्तव्या वयं योत्स्यामहे परान्	001c  
तानेवं वदतो विप्रानर्जुनः प्रहसन्निव	002a  
उवाच प्रेक्षका भूत्वा यूयं तिष्ठत पार्श्वतः	002c  
अहमेनानजिह्माग्रैः शतशो विकिरञ्शरैः	003a  
वारयिष्यामि सङ्क्रुद्धान्मन्त्रैराशीविषानिव	003c  
इति तद्धनुरादाय शुल्कावाप्तं महारथः	004a  
भ्रात्रा भीमेन सहितस्तस्थौ गिरिरिवाचलः	004c  
ततः कर्णमुखान्क्रुद्धान्क्षत्रियांस्तान्रुषोत्थितान्	005a  
सम्पेततुरभीतौ तौ गजौ प्रतिगजानिव	005c  
ऊचुश्च वाचः परुषास्ते राजानो जिघांसवः	006a  
आहवे हि द्विजस्यापि वधो दृष्टो युयुत्सतः	006c  
ततो वैकर्तनः कर्णो जगामार्जुनमोजसा	007a  
युद्धार्थी वाशिताहेतोर्गजः प्रतिगजं यथा	007c  
भीमसेनं ययौ शल्यो मद्राणामीश्वरो बली	008a  
दुर्योधनादयस्त्वन्ये ब्राह्मणैः सह सङ्गताः	008c  
मृदुपूर्वमयत्नेन प्रत्ययुध्यंस्तदाहवे	008e  
ततोऽर्जुनः प्रत्यविध्यदापतन्तं त्रिभिः शरैः	009a  
कर्णं वैकर्तनं धीमान्विकृष्य बलवद्धनुः	009c  
तेषां शराणां वेगेन शितानां तिग्मतेजसाम्	010a  
विमुह्यमानो राधेयो यत्नात्तमनुधावति	010c  
तावुभावप्यनिर्देश्यौ लाघवाज्जयतां वरौ	011a  
अयुध्येतां सुसंरब्धावन्योन्यविजयैषिणौ	011c  
कृते प्रतिकृतं पश्य पश्य बाहुबलं च मे	012a  
इति शूरार्थवचनैराभाषेतां परस्परम्	012c  
ततोऽर्जुनस्य भुजयोर्वीर्यमप्रतिमं भुवि	013a  
ज्ञात्वा वैकर्तनः कर्णः संरब्धः समयोधयत्	013c  
अर्जुनेन प्रयुक्तांस्तान्बाणान्वेगवतस्तदा	014a  
प्रतिहत्य ननादोच्चैः सैन्यास्तमभिपूजयन्	014c  
कर्ण उवाच	015    
तुष्यामि ते विप्रमुख्य भुजवीर्यस्य सम्युगे	015a  
अविषादस्य चैवास्य शस्त्रास्त्रविनयस्य च	015c  
किं त्वं साक्षाद्धनुर्वेदो रामो वा विप्रसत्तम	016a  
अथ साक्षाद्धरिहयः साक्षाद्वा विष्णुरच्युतः	016c  
आत्मप्रच्छादनार्थं वै बाहुवीर्यमुपाश्रितः	017a  
विप्ररूपं विधायेदं ततो मां प्रतियुध्यसे	017c  
न हि मामाहवे क्रुद्धमन्यः साक्षाच्छचीपतेः	018a  
पुमान्योधयितुं शक्तः पाण्डवाद्वा किरीटिनः	018c  
वैशम्पायन उवाच	019    
तमेवंवादिनं तत्र फल्गुनः प्रत्यभाषत	019a  
नास्मि कर्ण धनुर्वेदो नास्मि रामः प्रतापवान्	019c  
ब्राह्मणोऽस्मि युधां श्रेष्ठः सर्वशस्त्रभृतां वरः	019e  
ब्राह्मे पौरन्दरे चास्त्रे निष्ठितो गुरुशासनात्	020a  
स्थितोऽस्म्यद्य रणे जेतुं त्वां वीराविचलो भव	020c  
एवमुक्तस्तु राधेयो युद्धात्कर्णो न्यवर्तत	021a  
ब्रह्मं तेजस्तदाजय्यं मन्यमानो महारथः	021c  
युद्धं तूपेयतुस्तत्र राजञ्शल्यवृकोदरौ	022a  
बलिनौ युगपन्मत्तौ स्पर्धया च बलेन च	022c  
अन्योन्यमाह्वयन्तौ तौ मत्ताविव महागजौ	023a  
मुष्टिभिर्जानुभिश्चैव निघ्नन्तावितरेतरम्	023c  
मुहूर्तं तौ तथान्योन्यं समरे पर्यकर्षताम्	023e  
ततो भीमः समुत्क्षिप्य बाहुभ्यां शल्यमाहवे	024a  
न्यवधीद्बलिनां श्रेष्ठो जहसुर्ब्राह्मणास्ततः	024c  
तत्राश्चर्यं भीमसेनश्चकार पुरुषर्षभः	025a  
यच्छल्यं पतितं भूमौ नाहनद्बलिनं बली	025c  
पातिते भीमसेनेन शल्ये कर्णे च शङ्किते	026a  
शङ्किताः सर्वराजानः परिवव्रुर्वृकोदरम्	026c  
ऊचुश्च सहितास्तत्र साध्विमे ब्राह्मणर्षभाः	027a  
विज्ञायन्तां क्वजन्मानः क्वनिवासास्तथैव च	027c  
को हि राधासुतं कर्णं शक्तो योधयितुं रणे	028a  
अन्यत्र रामाद्द्रोणाद्वा कृपाद्वापि शरद्वतः	028c  
कृष्णाद्वा देवकीपुत्रात्फल्गुनाद्वा परन्तपात्	029a  
को वा दुर्योधनं शक्तः प्रतियोधयितुं रणे	029c  
तथैव मद्रराजानं शल्यं बलवतां वरम्	030a  
बलदेवादृते वीरात्पाण्डवाद्वा वृकोदरात्	030c  
क्रियतामवहारोऽस्माद्युद्धाद्ब्राह्मणसम्युतात्	031a  
अथैनानुपलभ्येह पुनर्योत्स्यामहे वयम्	031c  
तत्कर्म भीमस्य समीक्ष्य कृष्णः कुन्तीसुतौ तौ परिशङ्कमानः	032a  
निवारयामास महीपतींस्तान्धर्मेण लब्धेत्यनुनीय सर्वान्	032c  
त एवं सन्निवृत्तास्तु युद्धाद्युद्धविशारदाः	033a  
यथावासं ययुः सर्वे विस्मिता राजसत्तमाः	033c  
वृत्तो ब्रह्मोत्तरो रङ्गः पाञ्चाली ब्राह्मणैर्वृता	034a  
इति ब्रुवन्तः प्रययुर्ये तत्रासन्समागताः	034c  
ब्राह्मणैस्तु प्रतिच्छन्नौ रौरवाजिनवासिभिः	035a  
कृच्छ्रेण जग्मतुस्तत्र भीमसेनधनञ्जयौ	035c  
विमुक्तौ जनसम्बाधाच्छत्रुभिः परिविक्षतौ	036a  
कृष्णयानुगतौ तत्र नृवीरौ तौ विरेजतुः	036c  
तेषां माता बहुविधं विनाशं पर्यचिन्तयत्	037a  
अनागच्छत्सु पुत्रेषु भैक्षकालेऽतिगच्छति	037c  
धार्तराष्ट्रैर्हता न स्युर्विज्ञाय कुरुपुङ्गवाः	038a  
मायान्वितैर्वा रक्षोभिः सुघोरैर्दृढवैरिभिः	038c  
विपरीतं मतं जातं व्यासस्यापि महात्मनः	039a  
इत्येवं चिन्तयामास सुतस्नेहान्विता पृथा	039c  
महत्यथापराह्णे तु घनैः सूर्य इवावृतः	040a  
ब्राह्मणैः प्राविशत्तत्र जिष्णुर्ब्रह्मपुरस्कृतः	040c  
