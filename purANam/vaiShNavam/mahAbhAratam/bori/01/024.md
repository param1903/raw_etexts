सूत उवाच	001  
इत्युक्तो गरुडः सर्पैस्ततो मातरमब्रवीत्	001a  
गच्छाम्यमृतमाहर्तुं भक्ष्यमिच्छामि वेदितुम्	001c  
विनतोवाच	002  
समुद्रकुक्षावेकान्ते निषादालयमुत्तमम्	002a  
सहस्राणामनेकानां तान्भुक्त्वामृतमानय	002c  
न तु ते ब्राह्मणं हन्तुं कार्या बुद्धिः कथञ्चन	003a  
अवध्यः सर्वभूतानां ब्राह्मणो ह्यनलोपमः	003c  
अग्निरर्को विषं शस्त्रं विप्रो भवति कोपितः	004a  
भूतानामग्रभुग्विप्रो वर्णश्रेष्ठः पिता गुरुः	004c  
गरुड उवाच	005  
यथाहमभिजानीयां ब्राह्मणं लक्षणैः शुभैः	005a  
तन्मे कारणतो मातः पृच्छतो वक्तुमर्हसि	005c  
विनतोवाच	006  
यस्ते कण्ठमनुप्राप्तो निगीर्णं बडिशं यथा	006a  
दहेदङ्गारवत्पुत्र तं विद्याद्ब्राह्मणर्षभम्	006c  
सूत उवाच	007  
प्रोवाच चैनं विनता पुत्रहार्दादिदं वचः	007a  
जानन्त्यप्यतुलं वीर्यमाशीर्वादसमन्वितम्	007c  
पक्षौ ते मारुतः पातु चन्द्रः पृष्ठं तु पुत्रक	008a  
शिरस्तु पातु ते वह्निर्भास्करः सर्वमेव तु	008c  
अहं च ते सदा पुत्र शान्तिस्वस्तिपरायणा	009a  
अरिष्टं व्रज पन्थानं वत्स कार्यार्थसिद्धये	009c  
ततः स मातुर्वचनं निशम्य; वितत्य पक्षौ नभ उत्पपात	010a  
ततो निषादान्बलवानुपागमद्बुभुक्षितः काल इवान्तको महान्	010c  
स तान्निषादानुपसंहरंस्तदा; रजः समुद्धूय नभःस्पृशं महत्	011a  
समुद्रकुक्षौ च विशोषयन्पयः; समीपगान्भूमिधरान्विचालयन्	011c  
ततः स चक्रे महदाननं तदा; निषादमार्गं प्रतिरुध्य पक्षिराट्	012a  
ततो निषादास्त्वरिताः प्रवव्रजुर्यतो मुखं तस्य भुजङ्गभोजिनः	012c  
तदाननं विवृतमतिप्रमाणवत्समभ्ययुर्गगनमिवार्दिताः खगाः	013a  
सहस्रशः पवनरजोभ्रमोहिता; महानिलप्रचलितपादपे वने	013c  
ततः खगो वदनममित्रतापनः; समाहरत्परिचपलो महाबलः	014a  
निषूदयन्बहुविधमत्स्यभक्षिणो; बुभुक्षितो गगनचरेश्वरस्तदा	014c  
