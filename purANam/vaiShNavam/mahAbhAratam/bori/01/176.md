001    वैशम्पायन उवाच
एवमुक्ताः प्रयातास्ते पाण्डवा जनमेजय	001a  
राज्ञा दक्षिणपाञ्चालान्द्रुपदेनाभिरक्षितान्	001c  
ततस्ते तं महात्मानं शुद्धात्मानमकल्मषम्	002a  
ददृशुः पाण्डवा राजन्पथि द्वैपायनं तदा	002c  
तस्मै यथावत्सत्कारं कृत्वा तेन च सान्त्विताः	003a  
कथान्ते चाभ्यनुज्ञाताः प्रययुर्द्रुपदक्षयम्	003c  
पश्यन्तो रमणीयानि वनानि च सरांसि च	004a  
तत्र तत्र वसन्तश्च शनैर्जग्मुर्महारथाः	004c  
स्वाध्यायवन्तः शुचयो मधुराः प्रियवादिनः	005a  
आनुपूर्व्येण सम्प्राप्ताः पाञ्चालान्कुरुनन्दनाः	005c  
ते तु दृष्ट्वा पुरं तच्च स्कन्धावारं च पाण्डवाः	006a  
कुम्भकारस्य शालायां निवेशं चक्रिरे तदा	006c  
तत्र भैक्षं समाजह्रुर्ब्राह्मीं वृत्तिं समाश्रिताः	007a  
तांश्च प्राप्तांस्तदा वीराञ्जज्ञिरे न नराः क्वचित्	007c  
यज्ञसेनस्य कामस्तु पाण्डवाय किरीटिने	008a  
कृष्णां दद्यामिति सदा न चैतद्विवृणोति सः	008c  
सोऽन्वेषमाणः कौन्तेयान्पाञ्चाल्यो जनमेजय	009a  
दृढं धनुरनायम्यं कारयामास भारत	009c  
यन्त्रं वैहायसं चापि कारयामास कृत्रिमम्	010a  
तेन यन्त्रेण सहितं राजा लक्ष्यं च काञ्चनम्	010c  
द्रुपद उवाच	011    
इदं सज्यं धनुः कृत्वा सज्येनानेन सायकैः	011a  
अतीत्य लक्ष्यं यो वेद्धा स लब्धा मत्सुतामिति	011c  
वैशम्पायन उवाच	012    
इति स द्रुपदो राजा सर्वतः समघोषयत्	012a  
तच्छ्रुत्वा पार्थिवाः सर्वे समीयुस्तत्र भारत	012c  
ऋषयश्च महात्मानः स्वयंवरदिदृक्षया	013a  
दुर्योधनपुरोगाश्च सकर्णाः कुरवो नृप	013c  
ब्राह्मणाश्च महाभागा देशेभ्यः समुपागमन्	014a  
तेऽभ्यर्चिता राजगणा द्रुपदेन महात्मना	014c  
ततः पौरजनाः सर्वे सागरोद्धूतनिःस्वनाः	015a  
शिशुमारपुरं प्राप्य न्यविशंस्ते च पार्थिवाः	015c  
प्रागुत्तरेण नगराद्भूमिभागे समे शुभे	016a  
समाजवाटः शुशुभे भवनैः सर्वतो वृतः	016c  
प्राकारपरिखोपेतो द्वारतोरणमण्डितः	017a  
वितानेन विचित्रेण सर्वतः समवस्तृतः	017c  
तूर्यौघशतसङ्कीर्णः परार्ध्यागुरुधूपितः	018a  
चन्दनोदकसिक्तश्च माल्यदामैश्च शोभितः	018c  
कैलासशिखरप्रख्यैर्नभस्तलविलेखिभिः	019a  
सर्वतः संवृतैर्नद्धः प्रासादैः सुकृतोच्छ्रितैः	019c  
सुवर्णजालसंवीतैर्मणिकुट्टिमभूषितैः	020a  
सुखारोहणसोपानैर्महासनपरिच्छदैः	020c  
अग्राम्यसमवच्छन्नैरगुरूत्तमवासितैः	021a  
हंसाच्छवर्णैर्बहुभिरायोजनसुगन्धिभिः	021c  
असम्बाधशतद्वारैः शयनासनशोभितैः	022a  
बहुधातुपिनद्धाङ्गैर्हिमवच्छिखरैरिव	022c  
तत्र नानाप्रकारेषु विमानेषु स्वलङ्कृताः	023a  
स्पर्धमानास्तदान्योन्यं निषेदुः सर्वपार्थिवाः	023c  
तत्रोपविष्टान्ददृशुर्महासत्त्वपराक्रमान्	024a  
राजसिंहान्महाभागान्कृष्णागुरुविभूषितान्	024c  
महाप्रसादान्ब्रह्मण्यान्स्वराष्ट्रपरिरक्षिणः	025a  
प्रियान्सर्वस्य लोकस्य सुकृतैः कर्मभिः शुभैः	025c  
मञ्चेषु च परार्ध्येषु पौरजानपदा जनाः	026a  
कृष्णादर्शनतुष्ट्यर्थं सर्वतः समुपाविशन्	026c  
ब्राह्मणैस्ते च सहिताः पाण्डवाः समुपाविशन्	027a  
ऋद्धिं पाञ्चालराजस्य पश्यन्तस्तामनुत्तमाम्	027c  
ततः समाजो ववृधे स राजन्दिवसान्बहून्	028a  
रत्नप्रदानबहुलः शोभितो नटनर्तकैः	028c  
वर्तमाने समाजे तु रमणीयेऽह्नि षोडशे	029a  
आप्लुताङ्गी सुवसना सर्वाभरणभूषिता	029c  
वीरकांस्यमुपादाय काञ्चनं समलङ्कृतम्	030a  
अवतीर्णा ततो रङ्गं द्रौपदी भरतर्षभ	030c  
पुरोहितः सोमकानां मन्त्रविद्ब्राह्मणः शुचिः	031a  
परिस्तीर्य जुहावाग्निमाज्येन विधिना तदा	031c  
स तर्पयित्वा ज्वलनं ब्राह्मणान्स्वस्ति वाच्य च	032a  
वारयामास सर्वाणि वादित्राणि समन्ततः	032c  
निःशब्दे तु कृते तस्मिन्धृष्टद्युम्नो विशां पते	033a  
रङ्गमध्यगतस्तत्र मेघगम्भीरया गिरा	033c  
वाक्यमुच्चैर्जगादेदं श्लक्ष्णमर्थवदुत्तमम्	033e  
इदं धनुर्लक्ष्यमिमे च बाणाः शृण्वन्तु मे पार्थिवाः सर्व एव	034a  
यन्त्रच्छिद्रेणाभ्यतिक्रम्य लक्ष्यं समर्पयध्वं खगमैर्दशार्धैः	034c  
एतत्कर्ता कर्म सुदुष्करं यः कुलेन रूपेण बलेन युक्तः	035a  
तस्याद्य भार्या भगिनी ममेयं कृष्णा भवित्री न मृषा ब्रवीमि	035c  
तानेवमुक्त्वा द्रुपदस्य पुत्रः पश्चादिदं द्रौपदीमभ्युवाच	036a  
नाम्ना च गोत्रेण च कर्मणा च सङ्कीर्तयंस्तान्नृपतीन्समेतान्	036c  
