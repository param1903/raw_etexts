वैशम्पायन उवाच	001  
तस्याभिवर्षतो वारि पाण्डवः प्रत्यवारयत्	001a  
शरवर्षेण बीभत्सुरुत्तमास्त्राणि दर्शयन्	001c  
शरैः समन्ततः सर्वं खाण्डवं चापि पाण्डवः	002a  
छादयामास तद्वर्षमपकृष्य ततो वनात्	002c  
न च स्म किञ्चिच्छक्नोति भूतं निश्चरितुं ततः	003a  
सञ्छाद्यमाने खगमैरस्यता सव्यसाचिना	003c  
तक्षकस्तु न तत्रासीत्सर्पराजो महाबलः	004a  
दह्यमाने वने तस्मिन्कुरुक्षेत्रेऽभवत्तदा	004c  
अश्वसेनस्तु तत्रासीत्तक्षकस्य सुतो बली	005a  
स यत्नमकरोत्तीव्रं मोक्षार्थं हव्यवाहनात्	005c  
न शशाक विनिर्गन्तुं कौन्तेयशरपीडितः	006a  
मोक्षयामास तं माता निगीर्य भुजगात्मजा	006c  
तस्य पूर्वं शिरो ग्रस्तं पुच्छमस्य निगीर्यते	007a  
ऊर्ध्वमाचक्रमे सा तु पन्नगी पुत्रगृद्धिनी	007c  
तस्यास्तीक्ष्णेन भल्लेन पृथुधारेण पाण्डवः	008a  
शिरश्चिच्छेद गच्छन्त्यास्तामपश्यत्सुरेश्वरः	008c  
तं मुमोचयिषुर्वज्री वातवर्षेण पाण्डवम्	009a  
मोहयामास तत्कालमश्वसेनस्त्वमुच्यत	009c  
तां च मायां तदा दृष्ट्वा घोरां नागेन वञ्चितः	010a  
द्विधा त्रिधा च चिच्छेद खगतानेव भारत	010c  
शशाप तं च सङ्क्रुद्धो बीभत्सुर्जिह्मगामिनम्	011a  
पावको वासुदेवश्च अप्रतिष्ठो भवेदिति	011c  
ततो जिष्णुः सहस्राक्षं खं वितत्येषुभिः शितैः	012a  
योधयामास सङ्क्रुद्धो वञ्चनां तामनुस्मरन्	012c  
देवराडपि तं दृष्ट्वा संरब्धमिव फल्गुनम्	013a  
स्वमस्त्रमसृजद्दीप्तं यत्ततानाखिलं नभः	013c  
ततो वायुर्महाघोषः क्षोभयन्सर्वसागरान्	014a  
वियत्स्थोऽजनयन्मेघाञ्जलधारामुचोऽऽकुलान्	014c  
तद्विघातार्थमसृजदर्जुनोऽप्यस्त्रमुत्तमम्	015a  
वायव्यमेवाभिमन्त्र्य प्रतिपत्तिविशारदः	015c  
तेनेन्द्राशनिमेघानां वीर्यौजस्तद्विनाशितम्	016a  
जलधाराश्च ताः शोषं जग्मुर्नेशुश्च विद्युतः	016c  
क्षणेन चाभवद्व्योम सम्प्रशान्तरजस्तमः	017a  
सुखशीतानिलगुणं प्रकृतिस्थार्कमण्डलम्	017c  
निष्प्रतीकारहृष्टश्च हुतभुग्विविधाकृतिः	018a  
प्रजज्वालातुलार्चिष्मान्स्वनादैः पूरयञ्जगत्	018c  
कृष्णाभ्यां रक्षितं दृष्ट्वा तं च दावमहङ्कृताः	019a  
समुत्पेतुरथाकाशं सुपर्णाद्याः पतत्रिणः	019c  
गरुडा वज्रसदृशैः पक्षतुण्डनखैस्तथा	020a  
प्रहर्तुकामाः सम्पेतुराकाशात्कृष्णपाण्डवौ	020c  
तथैवोरगसङ्घाताः पाण्डवस्य समीपतः	021a  
उत्सृजन्तो विषं घोरं निश्चेरुर्ज्वलिताननाः	021c  
तांश्चकर्त शरैः पार्थः सरोषान्दृश्य खेचरान्	022a  
विवशाश्चापतन्दीप्तं देहाभावाय पावकम्	022c  
ततः सुराः सगन्धर्वा यक्षराक्षसपन्नगाः	023a  
उत्पेतुर्नादमतुलमुत्सृजन्तो रणार्थिणः	023c  
अयःकणपचक्राश्मभुशुण्ड्युद्यतबाहवः	024a  
कृष्णपार्थौ जिघांसन्तः क्रोधसम्मूर्च्छितौजसः	024c  
तेषामभिव्याहरतां शस्त्रवर्षं च मुञ्चताम्	025a  
प्रममाथोत्तमाङ्गानि बीभत्सुर्निशितैः शरैः	025c  
कृष्णश्च सुमहातेजाश्चक्रेणारिनिहा तदा	026a  
दैत्यदानवसङ्घानां चकार कदनं महत्	026c  
अथापरे शरैर्विद्धाश्चक्रवेगेरितास्तदा	027a  
वेलामिव समासाद्य व्यातिष्ठन्त महौजसः	027c  
ततः शक्रोऽभिसङ्क्रुद्धस्त्रिदशानां महेश्वरः	028a  
पाण्डुरं गजमास्थाय तावुभौ समभिद्रवत्	028c  
अशनिं गृह्य तरसा वज्रमस्त्रमवासृजत्	029a  
हतावेताविति प्राह सुरानसुरसूदनः	029c  
ततः समुद्यतां दृष्ट्वा देवेन्द्रेण महाशनिम्	030a  
जगृहुः सर्वशस्त्राणि स्वानि स्वानि सुरास्तदा	030c  
कालदण्डं यमो राजा शिबिकां च धनेश्वरः	031a  
पाशं च वरुणस्तत्र विचक्रं च तथा शिवः	031c  
ओषधीर्दीप्यमानाश्च जगृहातेऽश्विनावपि	032a  
जगृहे च धनुर्धाता मुसलं च जयस्तथा	032c  
पर्वतं चापि जग्राह क्रुद्धस्त्वष्टा महाबलः	033a  
अंशस्तु शक्तिं जग्राह मृत्युर्देवः परश्वधम्	033c  
प्रगृह्य परिघं घोरं विचचारार्यमा अपि	034a  
मित्रश्च क्षुरपर्यन्तं चक्रं गृह्य व्यतिष्ठत	034c  
पूषा भगश्च सङ्क्रुद्धः सविता च विशां पते	035a  
आत्तकार्मुकनिस्त्रिंशाः कृष्णपार्थावभिद्रुताः	035c  
रुद्राश्च वसवश्चैव मरुतश्च महाबलाः	036a  
विश्वेदेवास्तथा साध्या दीप्यमानाः स्वतेजसा	036c  
एते चान्ये च बहवो देवास्तौ पुरुषोत्तमौ	037a  
कृष्णपार्थौ जिघांसन्तः प्रतीयुर्विविधायुधाः	037c  
तत्राद्भुतान्यदृश्यन्त निमित्तानि महाहवे	038a  
युगान्तसमरूपाणि भूतोत्सादाय भारत	038c  
तथा तु दृष्ट्वा संरब्धं शक्रं देवैः सहाच्युतौ	039a  
अभीतौ युधि दुर्धर्षौ तस्थतुः सज्जकार्मुकौ	039c  
आगतांश्चैव तान्दृष्ट्वा देवानेकैकशस्ततः	040a  
न्यवारयेतां सङ्क्रुद्धौ बाणैर्वज्रोपमैस्तदा	040c  
असकृद्भग्नसङ्कल्पाः सुराश्च बहुशः कृताः	041a  
भयाद्रणं परित्यज्य शक्रमेवाभिशिश्रियुः	041c  
दृष्ट्वा निवारितान्देवान्माधवेनार्जुनेन च	042a  
आश्चर्यमगमंस्तत्र मुनयो दिवि विष्ठिताः	042c  
शक्रश्चापि तयोर्वीर्यमुपलभ्यासकृद्रणे	043a  
बभूव परमप्रीतो भूयश्चैतावयोधयत्	043c  
ततोऽश्मवर्षं सुमहद्व्यसृजत्पाकशासनः	044a  
भूय एव तदा वीर्यं जिज्ञासुः सव्यसाचिनः	044c  
तच्छरैरर्जुनो वर्षं प्रतिजघ्नेऽत्यमर्षणः	044e  
विफलं क्रियमाणं तत्सम्प्रेक्ष्य च शतक्रतुः	045a  
भूयः संवर्धयामास तद्वर्षं देवराडथ	045c  
सोऽश्मवर्षं महावेगैरिषुभिः पाकशासनिः	046a  
विलयं गमयामास हर्षयन्पितरं तदा	046c  
समुत्पाट्य तु पाणिभ्यां मन्दराच्छिखरं महत्	047a  
सद्रुमं व्यसृजच्छक्रो जिघांसुः पाण्डुनन्दनम्	047c  
ततोऽर्जुनो वेगवद्भिर्ज्वलिताग्रैरजिह्मगैः	048a  
बाणैर्विध्वंसयामास गिरेः शृङ्गं सहस्रधा	048c  
गिरेर्विशीर्यमाणस्य तस्य रूपं तदा बभौ	049a  
सार्कचन्द्रग्रहस्येव नभसः प्रविशीर्यतः	049c  
तेनावाक्पतता दावे शैलेन महता भृशम्	050a  
भूय एव हतास्तत्र प्राणिनः खाण्डवालयाः	050c  
