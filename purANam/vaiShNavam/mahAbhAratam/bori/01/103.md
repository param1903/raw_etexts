001    भीष्म उवाच
गुणैः समुदितं सम्यगिदं नः प्रथितं कुलम्	001a  
अत्यन्यान्पृथिवीपालान्पृथिव्यामधिराज्यभाक्	001c  
रक्षितं राजभिः पूर्वैर्धर्मविद्भिर्महात्मभिः	002a  
नोत्सादमगमच्चेदं कदाचिदिह नः कुलम्	002c  
मया च सत्यवत्या च कृष्णेन च महात्मना	003a  
समवस्थापितं भूयो युष्मासु कुलतन्तुषु	003c  
वर्धते तदिदं पुत्र कुलं सागरवद्यथा	004a  
तथा मया विधातव्यं त्वया चैव विशेषतः	004c  
श्रूयते यादवी कन्या अनुरूपा कुलस्य नः	005a  
सुबलस्यात्मजा चैव तथा मद्रेश्वरस्य च	005c  
कुलीना रूपवत्यश्च नाथवत्यश्च सर्वशः	006a  
उचिताश्चैव सम्बन्धे तेऽस्माकं क्षत्रियर्षभाः	006c  
मन्ये वरयितव्यास्ता इत्यहं धीमतां वर	007a  
सन्तानार्थं कुलस्यास्य यद्वा विदुर मन्यसे	007c  
008    विदुर उवाच
भवान्पिता भवान्माता भवान्नः परमो गुरुः	008a  
तस्मात्स्वयं कुलस्यास्य विचार्य कुरु यद्धितम्	008c  
009    वैशम्पायन उवाच
अथ शुश्राव विप्रेभ्यो गान्धारीं सुबलात्मजाम्	009a  
आराध्य वरदं देवं भगनेत्रहरं हरम्	009c  
गान्धारी किल पुत्राणां शतं लेभे वरं शुभा	009e  
इति श्रुत्वा च तत्त्वेन भीष्मः कुरुपितामहः	010a  
ततो गान्धारराजस्य प्रेषयामास भारत	010c  
अचक्षुरिति तत्रासीत्सुबलस्य विचारणा	011a  
कुलं ख्यातिं च वृत्तं च बुद्ध्या तु प्रसमीक्ष्य सः	011c  
ददौ तां धृतराष्ट्राय गान्धारीं धर्मचारिणीम्	011e  
गान्धारी त्वपि शुश्राव धृतराष्ट्रमचक्षुषम्	012a  
आत्मानं दित्सितं चास्मै पित्रा मात्रा च भारत	012c  
ततः सा पट्टमादाय कृत्वा बहुगुणं शुभा	013a  
बबन्ध नेत्रे स्वे राजन्पतिव्रतपरायणा	013c  
नात्यश्नीयां पतिमहमित्येवं कृतनिश्चया	013e  
ततो गान्धारराजस्य पुत्रः शकुनिरभ्ययात्	014a  
स्वसारं परया लक्ष्म्या युक्तामादाय कौरवान्	014c  
दत्त्वा स भगिनीं वीरो यथार्हं च परिच्छदम्	015a  
पुनरायात्स्वनगरं भीष्मेण प्रतिपूजितः	015c  
गान्धार्यपि वरारोहा शीलाचारविचेष्टितैः	016a  
तुष्टिं कुरूणां सर्वेषां जनयामास भारत	016c  
वृत्तेनाराध्य तान्सर्वान्पतिव्रतपरायणा	017a  
वाचापि पुरुषानन्यान्सुव्रता नान्वकीर्तयत्	017c  
