सूत उवाच	001  
ततः कामगमः पक्षी महावीर्यो महाबलः	001a  
मातुरन्तिकमागच्छत्परं तीरं महोदधेः	001c  
यत्र सा विनता तस्मिन्पणितेन पराजिता	002a  
अतीव दुःखसन्तप्ता दासीभावमुपागता	002c  
ततः कदाचिद्विनतां प्रवणां पुत्रसन्निधौ	003a  
काल आहूय वचनं कद्रूरिदमभाषत	003c  
नागानामालयं भद्रे सुरम्यं रमणीयकम्	004a  
समुद्रकुक्षावेकान्ते तत्र मां विनते वह	004c  
ततः सुपर्णमाता तामवहत्सर्पमातरम्	005a  
पन्नगान्गरुडश्चापि मातुर्वचनचोदितः	005c  
स सूर्यस्याभितो याति वैनतेयो विहङ्गमः	006a  
सूर्यरश्मिपरीताश्च मूर्च्छिताः पन्नगाभवन्	006c  
तदवस्थान्सुतान्दृष्ट्वा कद्रूः शक्रमथास्तुवत्	006e  
नमस्ते देवदेवेश नमस्ते बलसूदन	007a  
नमुचिघ्न नमस्तेऽस्तु सहस्राक्ष शचीपते	007c  
सर्पाणां सूर्यतप्तानां वारिणा त्वं प्लवो भव	008a  
त्वमेव परमं त्राणमस्माकममरोत्तम	008c  
ईशो ह्यसि पयः स्रष्टुं त्वमनल्पं पुरन्दर	009a  
त्वमेव मेघस्त्वं वायुस्त्वमग्निर्वैद्युतोऽम्बरे	009c  
त्वमभ्रघनविक्षेप्ता त्वामेवाहुः पुनर्घनम्	010a  
त्वं वज्रमतुलं घोरं घोषवांस्त्वं बलाहकः	010c  
स्रष्टा त्वमेव लोकानां संहर्ता चापराजितः	011a  
त्वं ज्योतिः सर्वभूतानां त्वमादित्यो विभावसुः	011c  
त्वं महद्भूतमाश्चर्यं त्वं राजा त्वं सुरोत्तमः	012a  
त्वं विष्णुस्त्वं सहस्राक्षस्त्वं देवस्त्वं परायणम्	012c  
त्वं सर्वममृतं देव त्वं सोमः परमार्चितः	013a  
त्वं मुहूर्तस्तिथिश्च त्वं लवस्त्वं वै पुनः क्षणः	013c  
शुक्लस्त्वं बहुलश्चैव कला काष्ठा त्रुटिस्तथा	014a  
संवत्सरर्तवो मासा रजन्यश्च दिनानि च	014c  
त्वमुत्तमा सगिरिवना वसुन्धरा; सभास्करं वितिमिरमम्बरं तथा	015a  
महोदधिः सतिमितिमिङ्गिलस्तथा; महोर्मिमान्बहुमकरो झषालयः	015c  
महद्यशस्त्वमिति सदाभिपूज्यसे; मनीषिभिर्मुदितमना महर्षिभिः	016a  
अभिष्टुतः पिबसि च सोममध्वरे; वषट्कृतान्यपि च हवींषि भूतये	016c  
त्वं विप्रैः सततमिहेज्यसे फलार्थं; वेदाङ्गेष्वतुलबलौघ गीयसे च	017a  
त्वद्धेतोर्यजनपरायणा द्विजेन्द्रा; वेदाङ्गान्यभिगमयन्ति सर्ववेदैः	017c   
