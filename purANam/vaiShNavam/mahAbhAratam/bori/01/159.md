अर्जुन उवाच	001  
कारणं ब्रूहि गन्धर्व किं तद्येन स्म धर्षिताः	001a  
यान्तो ब्रह्मविदः सन्तः सर्वे रात्रावरिन्दम	001c  
गन्धर्व उवाच	002  
अनग्नयोऽनाहुतयो न च विप्रपुरस्कृताः	002a  
यूयं ततो धर्षिताः स्थ मया पाण्डवनन्दन	002c  
यक्षराक्षसगन्धर्वाः पिशाचोरगमानवाः	003a  
विस्तरं कुरुवंशस्य श्रीमतः कथयन्ति ते	003c  
नारदप्रभृतीनां च देवर्षीणां मया श्रुतम्	004a  
गुणान्कथयतां वीर पूर्वेषां तव धीमताम्	004c  
स्वयं चापि मया दृष्टश्चरता सागराम्बराम्	005a  
इमां वसुमतीं कृत्स्नां प्रभावः स्वकुलस्य ते	005c  
वेदे धनुषि चाचार्यमभिजानामि तेऽर्जुन	006a  
विश्रुतं त्रिषु लोकेषु भारद्वाजं यशस्विनम्	006c  
धर्मं वायुं च शक्रं च विजानाम्यश्विनौ तथा	007a  
पाण्डुं च कुरुशार्दूल षडेतान्कुलवर्धनान्	007c  
पितॄनेतानहं पार्थ देवमानुषसत्तमान्	007e  
दिव्यात्मानो महात्मानः सर्वशस्त्रभृतां वराः	008a  
भवन्तो भ्रातरः शूराः सर्वे सुचरितव्रताः	008c  
उत्तमां तु मनोबुद्धिं भवतां भावितात्मनाम्	009a  
जानन्नपि च वः पार्थ कृतवानिह धर्षणाम्	009c  
स्त्रीसकाशे च कौरव्य न पुमान्क्षन्तुमर्हति	010a  
धर्षणामात्मनः पश्यन्बाहुद्रविणमाश्रितः	010c  
नक्तं च बलमस्माकं भूय एवाभिवर्धते	011a  
यतस्ततो मां कौन्तेय सदारं मन्युराविशत्	011c  
सोऽहं त्वयेह विजितः सङ्ख्ये तापत्यवर्धन	012a  
येन तेनेह विधिना कीर्त्यमानं निबोध मे	012c  
ब्रह्मचर्यं परो धर्मः स चापि नियतस्त्वयि	013a  
यस्मात्तस्मादहं पार्थ रणेऽस्मिन्विजितस्त्वया	013c  
यस्तु स्यात्क्षत्रियः कश्चित्कामवृत्तः परन्तप	014a  
नक्तं च युधि युध्येत न स जीवेत्कथञ्चन	014c  
यस्तु स्यात्कामवृत्तोऽपि राजा तापत्य सङ्गरे	015a  
जयेन्नक्तञ्चरान्सर्वान्स पुरोहितधूर्गतः	015c  
तस्मात्तापत्य यत्किञ्चिन्नृणां श्रेय इहेप्सितम्	016a  
तस्मिन्कर्मणि योक्तव्या दान्तात्मानः पुरोहिताः	016c  
वेदे षडङ्गे निरताः शुचयः सत्यवादिनः	017a  
धर्मात्मानः कृतात्मानः स्युर्नृपाणां पुरोहिताः	017c  
जयश्च नियतो राज्ञः स्वर्गश्च स्यादनन्तरम्	018a  
यस्य स्याद्धर्मविद्वाग्मी पुरोधाः शीलवाञ्शुचिः	018c  
लाभं लब्धुमलब्धं हि लब्धं च परिरक्षितुम्	019a  
पुरोहितं प्रकुर्वीत राजा गुणसमन्वितम्	019c  
पुरोहितमते तिष्ठेद्य इच्छेत्पृथिवीं नृपः	020a  
प्राप्तुं मेरुवरोत्तंसां सर्वशः सागराम्बराम्	020c  
न हि केवलशौर्येण तापत्याभिजनेन च	021a  
जयेदब्राह्मणः कश्चिद्भूमिं भूमिपतिः क्वचित्	021c  
तस्मादेवं विजानीहि कुरूणां वंशवर्धन	022a  
ब्राह्मणप्रमुखं राज्यं शक्यं पालयितुं चिरम्	022c  
