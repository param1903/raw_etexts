डुण्डुभ उवाच	001   
सखा बभूव मे पूर्वं खगमो नाम वै द्विजः	001a  
भृशं संशितवाक्तात तपोबलसमन्वितः	001c  
स मया क्रीडता बाल्ये कृत्वा तार्णमथोरगम्	002a  
अग्निहोत्रे प्रसक्तः सन्भीषितः प्रमुमोह वै	002c  
लब्ध्वा च स पुनः सञ्ज्ञां मामुवाच तपोधनः	003a  
निर्दहन्निव कोपेन सत्यवाक्संशितव्रतः	003c  
यथावीर्यस्त्वया सर्पः कृतोऽयं मद्बिभीषया	004a  
तथावीर्यो भुजङ्गस्त्वं मम कोपाद्भविष्यसि	004c  
तस्याहं तपसो वीर्यं जानमानस्तपोधन	005a  
भृशमुद्विग्नहृदयस्तमवोचं वनौकसम्	005c  
प्रयतः सम्भ्रमाच्चैव प्राञ्जलिः प्रणतः स्थितः	006a  
सखेति हसतेदं ते नर्मार्थं वै कृतं मया	006c  
क्षन्तुमर्हसि मे ब्रह्मञ्छापोऽयं विनिवर्त्यताम्	007a  
सोऽथ मामब्रवीद्दृष्ट्वा भृशमुद्विग्नचेतसम्	007c  
मुहुरुष्णं विनिःश्वस्य सुसम्भ्रान्तस्तपोधनः	008a  
नानृतं वै मया प्रोक्तं भवितेदं कथञ्चन	008c  
यत्तु वक्ष्यामि ते वाक्यं शृणु तन्मे धृतव्रत	009a  
श्रुत्वा च हृदि ते वाक्यमिदमस्तु तपोधन	009c  
उत्पत्स्यति रुरुर्नाम प्रमतेरात्मजः शुचिः	010a  
तं दृष्ट्वा शापमोक्षस्ते भविता नचिरादिव	010c  
स त्वं रुरुरिति ख्यातः प्रमतेरात्मजः शुचिः	011a  
स्वरूपं प्रतिलभ्याहमद्य वक्ष्यामि ते हितम्	011c  
अहिंसा परमो धर्मः सर्वप्राणभृतां स्मृतः	012a  
तस्मात्प्राणभृतः सर्वान्न हिंस्याद्ब्राह्मणः क्वचित्	012c  
ब्राह्मणः सौम्य एवेह जायतेति परा श्रुतिः	013a  
वेदवेदाङ्गवित्तात सर्वभूताभयप्रदः	013c  
अहिंसा सत्यवचनं क्षमा चेति विनिश्चितम्	014a  
ब्राह्मणस्य परो धर्मो वेदानां धरणादपि	014c  
क्षत्रियस्य तु यो धर्मः स नेहेष्यति वै तव	015a  
दण्डधारणमुग्रत्वं प्रजानां परिपालनम्	015c  
तदिदं क्षत्रियस्यासीत्कर्म वै शृणु मे रुरो	016a  
जनमेजयस्य धर्मात्मन्सर्पाणां हिंसनं पुरा	016c  
परित्राणं च भीतानां सर्पाणां ब्राह्मणादपि	017a  
तपोवीर्यबलोपेताद्वेदवेदाङ्गपारगात्	017c  
आस्तीकाद्द्विजमुख्याद्वै सर्पसत्रे द्विजोत्तमस	017e  
