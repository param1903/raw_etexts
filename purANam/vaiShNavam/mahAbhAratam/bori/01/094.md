वैशम्पायन उवाच	001  
स एवं शन्तनुर्धीमान्देवराजर्षिसत्कृतः	001a  
धर्मात्मा सर्वलोकेषु सत्यवागिति विश्रुतः	001c  
दमो दानं क्षमा बुद्धिर्ह्रीर्धृतिस्तेज उत्तमम्	002a  
नित्यान्यासन्महासत्त्वे शन्तनौ पुरुषर्षभे	002c  
एवं स गुणसम्पन्नो धर्मार्थकुशलो नृपः	003a  
आसीद्भरतवंशस्य गोप्ता साधुजनस्य च	003c  
कम्बुग्रीवः पृथुव्यंसो मत्तवारणविक्रमः	004a  
धर्म एव परः कामादर्थाच्चेति व्यवस्थितः	004c  
एतान्यासन्महासत्त्वे शन्तनौ भरतर्षभ	005a  
न चास्य सदृशः कश्चित्क्षत्रियो धर्मतोऽभवत्	005c  
वर्तमानं हि धर्मे स्वे सर्वधर्मविदां वरम्	006a  
तं महीपा महीपालं राजराज्येऽभ्यषेचयन्	006c  
वीतशोकभयाबाधाः सुखस्वप्नविबोधनाः	007a  
प्रति भारतगोप्तारं समपद्यन्त भूमिपाः	007c  
शन्तनुप्रमुखैर्गुप्ते लोके नृपतिभिस्तदा	008a  
नियमात्सर्ववर्णानां ब्रह्मोत्तरमवर्तत	008c  
ब्रह्म पर्यचरत्क्षत्रं विशः क्षत्रमनुव्रताः	009a  
ब्रह्मक्षत्रानुरक्ताश्च शूद्राः पर्यचरन्विशः	009c  
स हास्तिनपुरे रम्ये कुरूणां पुटभेदने	010a  
वसन्सागरपर्यन्तामन्वशाद्वै वसुन्धराम्	010c  
स देवराजसदृशो धर्मज्ञः सत्यवागृजुः	011a  
दानधर्मतपोयोगाच्छ्रिया परमया युतः	011c  
अरागद्वेषसंयुक्तः सोमवत्प्रियदर्शनः	012a  
तेजसा सूर्यसङ्काशो वायुवेगसमो जवे	012c  
अन्तकप्रतिमः कोपे क्षमया पृथिवीसमः	012e  
वधः पशुवराहाणां तथैव मृगपक्षिणाम्	013a  
शन्तनौ पृथिवीपाले नावर्तत वृथा नृप	013c  
धर्मब्रह्मोत्तरे राज्ये शन्तनुर्विनयात्मवान्	014a  
समं शशास भूतानि कामरागविवर्जितः	014c  
देवर्षिपितृयज्ञार्थमारभ्यन्त तदा क्रियाः	015a  
न चाधर्मेण केषाञ्चित्प्राणिनामभवद्वधः	015c  
असुखानामनाथानां तिर्यग्योनिषु वर्तताम्	016a  
स एव राजा भूतानां सर्वेषामभवत्पिता	016c  
तस्मिन्कुरुपतिश्रेष्ठे राजराजेश्वरे सति	017a  
श्रिता वागभवत्सत्यं दानधर्माश्रितं मनः	017c  
स समाः षोडशाष्टौ च चतस्रोऽष्टौ तथापराः	018a  
रतिमप्राप्नुवन्स्त्रीषु बभूव वनगोचरः	018c  
तथारूपस्तथाचारस्तथावृत्तस्तथाश्रुतः	019a  
गाङ्गेयस्तस्य पुत्रोऽभून्नाम्ना देवव्रतो वसुः	019c  
सर्वास्त्रेषु स निष्णातः पार्थिवेष्वितरेषु च	020a  
महाबलो महासत्त्वो महावीर्यो महारथः	020c  
स कदाचिन्मृगं विद्ध्वा गङ्गामनुसरन्नदीम्	021a  
भागीरथीमल्पजलां शन्तनुर्दृष्टवान्नृपः	021c  
तां दृष्ट्वा चिन्तयामास शन्तनुः पुरुषर्षभः	022a  
स्यन्दते किं न्वियं नाद्य सरिच्छ्रेष्ठा यथा पुरा	022c  
ततो निमित्तमन्विच्छन्ददर्श स महामनाः	023a  
कुमारं रूपसम्पन्नं बृहन्तं चारुदर्शनम्	023c  
दिव्यमस्त्रं विकुर्वाणं यथा देवं पुरन्दरम्	024a  
कृत्स्नां गङ्गां समावृत्य शरैस्तीक्ष्णैरवस्थितम्	024c  
तां शरैरावृतां दृष्ट्वा नदीं गङ्गां तदन्तिके	025a  
अभवद्विस्मितो राजा कर्म दृष्ट्वातिमानुषम्	025c  
जातमात्रं पुरा दृष्टं तं पुत्रं शन्तनुस्तदा	026a  
नोपलेभे स्मृतिं धीमानभिज्ञातुं तमात्मजम्	026c  
स तु तं पितरं दृष्ट्वा मोहयामास मायया	027a  
सम्मोह्य तु ततः क्षिप्रं तत्रैवान्तरधीयत	027c  
तदद्भुतं तदा दृष्ट्वा तत्र राजा स शन्तनुः	028a  
शङ्कमानः सुतं गङ्गामब्रवीद्दर्शयेति ह	028c  
दर्शयामास तं गङ्गा बिभ्रती रूपमुत्तमम्	029a  
गृहीत्वा दक्षिणे पाणौ तं कुमारमलङ्कृतम्	029c  
अलङ्कृतामाभरणैररजोम्बरधारिणीम्	030a  
दृष्टपूर्वामपि सतीं नाभ्यजानात्स शन्तनुः	030c  
गङ्गोवाच	031  
यं पुत्रमष्टमं राजंस्त्वं पुरा मय्यजायिथाः	031a  
स तेऽयं पुरुषव्याघ्र नयस्वैनं गृहान्तिकम्	031c  
वेदानधिजगे साङ्गान्वसिष्ठादेव वीर्यवान्	032a  
कृतास्त्रः परमेष्वासो देवराजसमो युधि	032c  
सुराणां सम्मतो नित्यमसुराणां च भारत	033a  
उशना वेद यच्छास्त्रमयं तद्वेद सर्वशः	033c  
तथैवाङ्गिरसः पुत्रः सुरासुरनमस्कृतः	034a  
यद्वेद शास्त्रं तच्चापि कृत्स्नमस्मिन्प्रतिष्ठितम्	034c  
034e   तव पुत्रे महाबाहौ साङ्गोपाङ्गं महात्मनि
ऋषिः परैरनाधृष्यो जामदग्न्यः प्रतापवान्	035a  
यदस्त्रं वेद रामश्च तदप्यस्मिन्प्रतिष्ठितम्	035c  
महेष्वासमिमं राजन्राजधर्मार्थकोविदम्	036a  
मया दत्तं निजं पुत्रं वीरं वीर गृहान्नय	036c  
वैशम्पायन उवाच	037  
तयैवं समनुज्ञातः पुत्रमादाय शन्तनुः	037a  
भ्राजमानं यथादित्यमाययौ स्वपुरं प्रति	037c  
पौरवः स्वपुरं गत्वा पुरन्दरपुरोपमम्	038a  
सर्वकामसमृद्धार्थं मेने आत्मानमात्मना	038c  
038e   पौरवेषु ततः पुत्रं यौवराज्येऽभ्यषेचयत्
पौरवाञ्शन्तनोः पुत्रः पितरं च महायशाः	039a  
राष्ट्रं च रञ्जयामास वृत्तेन भरतर्षभ	039c  
स तथा सह पुत्रेण रममाणो महीपतिः	040a  
वर्तयामास वर्षाणि चत्वार्यमितविक्रमः	040c  
स कदाचिद्वनं यातो यमुनामभितो नदीम्	041a  
महीपतिरनिर्देश्यमाजिघ्रद्गन्धमुत्तमम्	041c  
तस्य प्रभवमन्विच्छन्विचचार समन्ततः	042a  
स ददर्श तदा कन्यां दाशानां देवरूपिणीम्	042c  
तामपृच्छत्स दृष्ट्वैव कन्यामसितलोचनाम्	043a  
कस्य त्वमसि का चासि किं च भीरु चिकीर्षसि	043c  
साब्रवीद्दाशकन्यास्मि धर्मार्थं वाहये तरीम्	044a  
पितुर्नियोगाद्भद्रं ते दाशराज्ञो महात्मनः	044c  
रूपमाधुर्यगन्धैस्तां संयुक्तां देवरूपिणीम्	045a  
समीक्ष्य राजा दाशेयीं कामयामास शन्तनुः	045c  
स गत्वा पितरं तस्या वरयामास तां तदा	046a  
पर्यपृच्छत्ततस्तस्याः पितरं चात्मकारणात्	046c  
स च तं प्रत्युवाचेदं दाशराजो महीपतिम्	047a  
जातमात्रैव मे देया वराय वरवर्णिनी	047c  
हृदि कामस्तु मे कश्चित्तं निबोध जनेश्वर	047e  
यदीमां धर्मपत्नीं त्वं मत्तः प्रार्थयसेऽनघ	048a  
सत्यवागसि सत्येन समयं कुरु मे ततः	048c  
समयेन प्रदद्यां ते कन्यामहमिमां नृप	049a  
न हि मे त्वत्समः कश्चिद्वरो जातु भविष्यति	049c  
शन्तनुरुवाच	050  
श्रुत्वा तव वरं दाश व्यवस्येयमहं न वा	050a  
दातव्यं चेत्प्रदास्यामि न त्वदेयं कथञ्चन	050c  
दाश उवाच	051  
अस्यां जायेत यः पुत्रः स राजा पृथिवीपतिः	051a  
त्वदूर्ध्वमभिषेक्तव्यो नान्यः कश्चन पार्थिव	051c  
वैशम्पायन उवाच	052  
नाकामयत तं दातुं वरं दाशाय शन्तनुः	052a  
शरीरजेन तीव्रेण दह्यमानोऽपि भारत	052c  
स चिन्तयन्नेव तदा दाशकन्यां महीपतिः	053a  
प्रत्ययाद्धास्तिनपुरं शोकोपहतचेतनः	053c  
ततः कदाचिच्छोचन्तं शन्तनुं ध्यानमास्थितम्	054a  
पुत्रो देवव्रतोऽभ्येत्य पितरं वाक्यमब्रवीत्	054c  
सर्वतो भवतः क्षेमं विधेयाः सर्वपार्थिवाः	055a  
तत्किमर्थमिहाभीक्ष्णं परिशोचसि दुःखितः	055c  
055e   ध्यायन्निव च किं राजन्नाभिभाषसि किञ्चन
एवमुक्तः स पुत्रेण शन्तनुः प्रत्यभाषत	056a  
असंशयं ध्यानपरं यथा मात्थ तथास्म्युत	056c  
अपत्यं नस्त्वमेवैकः कुले महति भारत	057a  
अनित्यता च मर्त्यानामतः शोचामि पुत्रक	057c  
कथञ्चित्तव गाङ्गेय विपत्तौ नास्ति नः कुलम्	058a  
असंशयं त्वमेवैकः शतादपि वरः सुतः	058c  
न चाप्यहं वृथा भूयो दारान्कर्तुमिहोत्सहे	059a  
सन्तानस्याविनाशाय कामये भद्रमस्तु ते	059c  
अनपत्यतैकपुत्रत्वमित्याहुर्धर्मवादिनः	059e  
अग्निहोत्रं त्रयो वेदा यज्ञाश्च सहदक्षिणाः	060a  
सर्वाण्येतान्यपत्यस्य कलां नार्हन्ति षोडशीम्	060c  
एवमेव मनुष्येषु स्याच्च सर्वप्रजास्वपि	061a  
यदपत्यं महाप्राज्ञ तत्र मे नास्ति संशयः	061c  
एषा त्रयी पुराणानामुत्तमानां च शाश्वती	061e  
त्वं च शूरः सदामर्षी शस्त्रनित्यश्च भारत	062a  
नान्यत्र शस्त्रात्तस्मात्ते निधनं विद्यतेऽनघ	062c  
सोऽस्मि संशयमापन्नस्त्वयि शान्ते कथं भवेत्	063a  
इति ते कारणं तात दुःखस्योक्तमशेषतः	063c  
ततस्तत्कारणं ज्ञात्वा कृत्स्नं चैवमशेषतः	064a  
देवव्रतो महाबुद्धिः प्रययावनुचिन्तयन्	064c  
अभ्यगच्छत्तदैवाशु वृद्धामात्यं पितुर्हितम्	065a  
तमपृच्छत्तदाभ्येत्य पितुस्तच्छोककारणम्	065c  
तस्मै स कुरुमुख्याय यथावत्परिपृच्छते	066a  
वरं शशंस कन्यां तामुद्दिश्य भरतर्षभ	066c  
ततो देवव्रतो वृद्धैः क्षत्रियैः सहितस्तदा	067a  
अभिगम्य दाशराजानं कन्यां वव्रे पितुः स्वयम्	067c  
तं दाशः प्रतिजग्राह विधिवत्प्रतिपूज्य च	068a  
अब्रवीच्चैनमासीनं राजसंसदि भारत	068c  
त्वमेव नाथः पर्याप्तः शन्तनोः पुरुषर्षभ	069a  
पुत्रः पुत्रवतां श्रेष्ठः किं नु वक्ष्यामि ते वचः	069c  
को हि सम्बन्धकं श्लाघ्यमीप्सितं यौनमीदृशम्	070a  
अतिक्रामन्न तप्येत साक्षादपि शतक्रतुः	070c  
अपत्यं चैतदार्यस्य यो युष्माकं समो गुणैः	071a  
यस्य शुक्रात्सत्यवती प्रादुर्भूता यशस्विनी	071c  
तेन मे बहुशस्तात पिता ते परिकीर्तितः	072a  
अर्हः सत्यवतीं वोढुं सर्वराजसु भारत	072c  
असितो ह्यपि देवर्षिः प्रत्याख्यातः पुरा मया	073a  
सत्यवत्या भृशं ह्यर्थी स आसीदृषिसत्तमः	073c  
कन्यापितृत्वात्किञ्चित्तु वक्ष्यामि भरतर्षभ	074a  
बलवत्सपत्नतामत्र दोषं पश्यामि केवलम्	074c  
यस्य हि त्वं सपत्नः स्या गन्धर्वस्यासुरस्य वा	075a  
न स जातु सुखं जीवेत्त्वयि क्रुद्धे परन्तप	075c  
एतावानत्र दोषो हि नान्यः कश्चन पार्थिव	076a  
एतज्जानीहि भद्रं ते दानादाने परन्तप	076c  
एवमुक्तस्तु गाङ्गेयस्तद्युक्तं प्रत्यभाषत	077a  
शृण्वतां भूमिपालानां पितुरर्थाय भारत	077c  
इदं मे मतमादत्स्व सत्यं सत्यवतां वर	078a  
नैव जातो न वाजात ईदृशं वक्तुमुत्सहेत्	078c  
एवमेतत्करिष्यामि यथा त्वमनुभाषसे	079a  
योऽस्यां जनिष्यते पुत्रः स नो राजा भविष्यति	079c  
इत्युक्तः पुनरेवाथ तं दाशः प्रत्यभाषत	080a  
चिकीर्षुर्दुष्करं कर्म राज्यार्थे भरतर्षभ	080c  
त्वमेव नाथः पर्याप्तः शन्तनोरमितद्युतेः	081a  
कन्यायाश्चैव धर्मात्मन्प्रभुर्दानाय चेश्वरः	081c  
इदं तु वचनं सौम्य कार्यं चैव निबोध मे	082a  
कौमारिकाणां शीलेन वक्ष्याम्यहमरिन्दम	082c  
यत्त्वया सत्यवत्यर्थे सत्यधर्मपरायण	083a  
राजमध्ये प्रतिज्ञातमनुरूपं तवैव तत्	083c  
नान्यथा तन्महाबाहो संशयोऽत्र न कश्चन	084a  
तवापत्यं भवेद्यत्तु तत्र नः संशयो महान्	084c  
तस्य तन्मतमाज्ञाय सत्यधर्मपरायणः	085a  
प्रत्यजानात्तदा राजन्पितुः प्रियचिकीर्षया	085c  
देवव्रत उवाच	086  
दाशराज निबोधेदं वचनं मे नृपोत्तम	086a  
शृण्वतां भूमिपालानां यद्ब्रवीमि पितुः कृते	086c  
राज्यं तावत्पूर्वमेव मया त्यक्तं नराधिप	087a  
अपत्यहेतोरपि च करोम्येष विनिश्चयम्	087c  
अद्य प्रभृति मे दाश ब्रह्मचर्यं भविष्यति	088a  
अपुत्रस्यापि मे लोका भविष्यन्त्यक्षया दिवि	088c  
वैशम्पायन उवाच	089  
तस्य तद्वचनं श्रुत्वा सम्प्रहृष्टतनूरुहः	089a  
ददानीत्येव तं दाशो धर्मात्मा प्रत्यभाषत	089c  
ततोऽन्तरिक्षेऽप्सरसो देवाः सर्षिगणास्तथा	090a  
अभ्यवर्षन्त कुसुमैर्भीष्मोऽयमिति चाब्रुवन्	090c  
ततः स पितुरर्थाय तामुवाच यशस्विनीम्	091a  
अधिरोह रथं मातर्गच्छावः स्वगृहानिति	091c  
एवमुक्त्वा तु भीष्मस्तां रथमारोप्य भामिनीम्	092a  
आगम्य हास्तिनपुरं शन्तनोः सन्न्यवेदयत्	092c  
तस्य तद्दुष्करं कर्म प्रशशंसुर्नराधिपाः	093a  
समेताश्च पृथक्चैव भीष्मोऽयमिति चाब्रुवन्	093c  
तद्दृष्ट्वा दुष्करं कर्म कृतं भीष्मेण शन्तनुः	094a  
स्वच्छन्दमरणं तस्मै ददौ तुष्टः पिता स्वयम्	094c  
