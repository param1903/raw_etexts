जनमेजय उवाच	001  
श्रुतस्त्वत्तो मया विप्र पूर्वेषां सम्भवो महान्	001a  
उदाराश्चापि वंशेऽस्मिन्राजानो मे परिश्रुताः	001c  
किं तु लघ्वर्थसंयुक्तं प्रियाख्यानं न मामति	002a  
प्रीणात्यतो भवान्भूयो विस्तरेण ब्रवीतु मे	002c  
एतामेव कथां दिव्यामा प्रजापतितो मनोः	003a  
तेषामाजननं पुण्यं कस्य न प्रीतिमावहेत्	003c  
सद्धर्मगुणमाहात्म्यैरभिवर्धितमुत्तमम्	004a  
विष्टभ्य लोकांस्त्रीनेषां यशः स्फीतमवस्थितम्	004c  
गुणप्रभाववीर्यौजःसत्त्वोत्साहवतामहम्	005a  
न तृप्यामि कथां शृण्वन्नमृतास्वादसम्मिताम्	005c  
वैशम्पायन उवाच	006  
शृणु राजन्पुरा सम्यङ्मया द्वैपायनाच्छ्रुतम्	006a  
प्रोच्यमानमिदं कृत्स्नं स्ववंशजननं शुभम्	006c  
दक्षस्यादितिः	007A  
अदितेर्विवस्वान्	007B  
विवस्वतो मनुः	007C  
मनोरिला	007D  
इलायाः पुरूरवाः	007E  
पुरूरवस आयुः	007F  
आयुषो नहुषः	007G  
नहुषस्य ययातिः	007H  
ययातेर्द्वे भार्ये बभूवतुः	008A  
उशनसो दुहिता देवयानी वृषपर्वणश्च दुहिता शर्मिष्ठा नाम	008B  
अत्रानुवंशो भवति	008C  
यदुं च तुर्वसुं चैव देवयानी व्यजायत	009A  
द्रुह्युं चानुं च पूरुं च शर्मिष्ठा वार्षपर्वणी	009B  
तत्र यदोर्यादवाः	010A  
पूरोः पौरवाः	010B  
पूरोर्भार्या कौसल्या नाम	011A  
तस्यामस्य जज्ञे जनमेजयो नाम	011B  
यस्त्रीनश्वमेधानाजहार	011c  
विश्वजिता चेष्ट्वा वनं प्रविवेश	011D  
जनमेजयः खल्वनन्तां नामोपयेमे माधवीम्	012a  
तस्यामस्य जज्ञे प्राचिन्वान्	012B  
यः प्राचीं दिशं जिगाय यावत्सूर्योदयात्	012c  
ततस्तस्य प्राचिन्वत्वम्	012D  
प्राचिन्वान्खल्वश्मकीमुपयेमे	013a  
तस्यामस्य जज्ञे संयातिः	013B  
संयातिः खलु दृषद्वतो दुहितरं वराङ्गीं नामोपयेमे	014a  
तस्यामस्य जज्ञे अहम्पातिः	014B   
अहम्पातिस्तु खलु कृतवीर्यदुहितरमुपयेमे भानुमतीं नाम	015A  
तस्यामस्य जज्ञे सार्वभौमः	015B  
सार्वभौमः खलु जित्वाजहार कैकेयीं सुनन्दां नाम	016A  
तस्यामस्य जज्ञे जयत्सेनः	016B  
जयत्सेनः खलु वैदर्भीमुपयेमे सुषुवां नाम	017A  
तस्यामस्य जज्ञे अराचीनः	017B  
अराचीनोऽपि वैदर्भीमेवापरामुपयेमे मर्यादां नाम	018A  
तस्यामस्य जज्ञे महाभौमः	018B  
महाभौमः खलु प्रासेनजितीमुपयेमे सुयज्ञां नाम	019A  
तस्यामस्य जज्ञे अयुतनायी	019B  
यः पुरुषमेधानामयुतमानयत्	019C  
तदस्यायुतनायित्वम्	019D  
अयुतनायी खलु पृथुश्रवसो दुहितरमुपयेमे भासां नाम	020A  
तस्यामस्य जज्ञे अक्रोधनः	020B  
अक्रोधनः खलु कालिङ्गीं करण्डुं नामोपयेमे	021A  
तस्यामस्य जज्ञे देवातिथिः	021B  
देवातिथिः खलु वैदेहीमुपयेमे मर्यादां नाम	022A  
तस्यामस्य जज्ञे ऋचः	022B  
ऋचः खल्वाङ्गेयीमुपयेमे सुदेवां नाम	023A  
तस्यां पुत्रमजनयदृक्षम्	023B  
ऋक्षः खलु तक्षकदुहितरमुपयेमे ज्वालां नाम	024A  
तस्यां पुत्रं मतिनारं नामोत्पादयामास	024B  
मतिनारः खलु सरस्वत्यां द्वादशवार्षिकं सत्रमाजहार	025A  
निवृत्ते च सत्रे सरस्वत्यभिगम्य तं भर्तारं वरयामास	026A  
तस्यां पुत्रमजनयत्तंसुं नाम	026B  
अत्रानुवंशो भवति	027A  
तंसुं सरस्वती पुत्रं मतिनारादजीजनत्	028A  
इलिनं जनयामास कालिन्द्यां तंसुरात्मजम्	028C  
इलिनस्तु रथन्तर्यां दुःषन्ताद्यान्पञ्च पुत्रानजनयत्	029A  
दुःषन्तः खलु विश्वामित्रदुहितरं शकुन्तलां नामोपयेमे	030A  
तस्यामस्य जज्ञे भरतः	030B  
तत्र श्लोकौ भवतः	030C  
माता भस्त्रा पितुः पुत्रो येन जातः स एव सः	031a  
भरस्व पुत्रं दुःषन्त मावमंस्थाः शकुन्तलाम्	031c  
रेतोधाः पुत्र उन्नयति नरदेव यमक्षयात्	032a  
त्वं चास्य धाता गर्भस्य सत्यमाह शकुन्तला	032c  
ततोऽस्य भरतत्वम्	033A  
भरतः खलु काशेयीमुपयेमे सार्वसेनीं सुनन्दां नाम	034A  
तस्यामस्य जज्ञे भुमन्युः	034B  
भुमन्युः खलु दाशार्हीमुपयेमे जयां नाम	035A  
तस्यामस्य जज्ञे सुहोत्रः	035B  
सुहोत्रः खल्विक्ष्वाकुकन्यामुपयेमे सुवर्णां नाम	036A  
तस्यामस्य जज्ञे हस्ती	036B  
य इदं हास्तिनपुरं मापयामास	036C  
एतदस्य हास्तिनपुरत्वम्	036D  
हस्ती खलु त्रैगर्तीमुपयेमे यशोधरां नाम	037A  
तस्यामस्य जज्ञे विकुण्ठनः	037B  
विकुण्ठनः खलु दाशार्हीमुपयेमे सुदेवां नाम	038A  
तस्यामस्य जज्ञेऽजमीढः	038B  
अजमीढस्य चतुर्विंशं पुत्रशतं बभूव कैकेय्यां नागायां गान्धार्यां विमलायामृक्षायां चेति	039A  
पृथक्पृथग्वंशकरा नृपतयः	039B  
तत्र वंशकरः संवरणः	039C  
संवरणः खलु वैवस्वतीं तपतीं नामोपयेमे	040A  
तस्यामस्य जज्ञे कुरुः	040B  
कुरुः खलु दाशार्हीमुपयेमे शुभाङ्गीं नाम	041A  
तस्यामस्य जज्ञे विडूरथः	041B  
विडूरथस्तु मागधीमुपयेमे सम्प्रियां नाम	042A  
तस्यामस्य जज्ञेऽरुग्वान्नाम	042B  
अरुग्वान्खलु मागधीमुपयेमेऽमृतां नाम	043A  
तस्यामस्य जज्ञे परिक्षित्	043B  
परिक्षित्खलु बाहुदामुपयेमे सुयशां नाम	044A  
तस्यामस्य जज्ञे भीमसेनः	044B  
भीमसेनः खलु कैकेयीमुपयेमे सुकुमारीं नाम	045A  
तस्यामस्य जज्ञे पर्यश्रवाः	045B  
यमाहुः प्रतीपं नाम	045C  
प्रतीपः खलु शैब्यामुपयेमे सुनन्दां नाम	046A  
तस्यां पुत्रानुत्पादयामास देवापिं शन्तनुं बाह्लीकं चेति	046B  
देवापिः खलु बाल एवारण्यं प्रविवेश	047A  
शन्तनुस्तु महीपालोऽभवत्	047B  
अत्रानुवंशो भवति	047C  
यं यं कराभ्यां स्पृशति जीर्णं स सुखमश्नुते	048a  
पुनर्युवा च भवति तस्मात्तं शन्तनुं विदुः	048c  
तदस्य शन्तनुत्वम्	049A  
शन्तनुः खलु गङ्गां भागीरथीमुपयेमे	050A  
तस्यामस्य जज्ञे देवव्रतः	050B  
यमाहुर्भीष्म इति	050C  
भीष्मः खलु पितुः प्रियचिकीर्षया सत्यवतीमुदवहन्मातरम्	051A  
यामाहुर्गन्धकालीति	051B  
तस्यां कानीनो गर्भः पराशराद्द्वैपायनः	052A  
तस्यामेव शन्तनोर्द्वौ पुत्रौ बभूवतुः	052B  
चित्राङ्गदो विचित्रवीर्यश्च	052C  
तयोरप्राप्तयौवन एव चित्राङ्गदो गन्धर्वेण हतः	053A  
विचित्रवीर्यस्तु राजा समभवत्	053B  
विचित्रवीर्यः खलु कौसल्यात्मजेऽम्बिकाम्बालिके काशिराजदुहितरावुपयेमे	054A  
विचित्रवीर्यस्त्वनपत्य एव विदेहत्वं प्राप्तः	055A  
ततः सत्यवती चिन्तयामास	056A  
दौःषन्तो वंश उच्छिद्यते इति	056B  
सा द्वैपायनमृषिं चिन्तयामास	057A  
स तस्याः पुरतः स्थितः किं करवाणीति	058A  
सा तमुवाच	059A  
भ्राता तवानपत्य एव स्वर्यातो विचित्रवीर्यः	059B  
साध्वपत्यं तस्योत्पादयेति	059C  
स परमित्युक्त्वा त्रीन्पुत्रानुत्पादयामास धृतराष्ट्रं पाण्डुं विदुरं चेति	060A  
तत्र धृतराष्ट्रस्य राज्ञः पुत्रशतं बभूव गान्धार्यां वरदानाद्द्वैपायनस्य	061A  
तेषां धृतराष्ट्रस्य पुत्राणां चत्वारः प्रधाना बभूवुर्दुर्योधनो दुःशासनो विकर्णश्चित्रसेन इति	062A  
पाण्डोस्तु द्वे भार्ये बभूवतुः कुन्ती माद्री चेत्युभे स्त्रीरत्ने	063A  
अथ पाण्डुर्मृगयां चरन्मैथुनगतमृषिमपश्यन्मृग्यां वर्तमानम्	064A  
तथैवाप्लुतमनासादितकामरसमतृप्तं बाणेनाभिजघान	064B  
स बाणविद्ध उवाच पाण्डुम्	065A  
चरता धर्ममिमं येन त्वयाभिज्ञेन कामरसस्याहमनवाप्तकामरसोऽभिहतस्तस्मात्त्वमप्येतामवस्थामासाद्यानवाप्तकामरसः पञ्चत्वमाप्स्यसि क्षिप्रमेवेति	065B  
स विवर्णरूपः पाण्डुः शापं परिहरमाणो नोपासर्पत भार्ये	066A  
वाक्यं चोवाच	067A  
स्वचापल्यादिदं प्राप्तवानहम्	067B  
शृणोमि च नानपत्यस्य लोका सन्तीति	067C  
सा त्वं मदर्थे पुत्रानुत्पादयेति कुन्तीमुवाच	068A  
सा तत्र पुत्रानुत्पादयामास धर्माद्युधिष्ठिरं मारुताद्भीमसेनं शक्रादर्जुनमिति	069A  
स तां हृष्टरूपः पाण्डुरुवाच	070A  
070B   इयं ते सपत्न्यनपत्या
साध्वस्यामपत्यमुत्पाद्यतामिति	070C  
स एवमस्त्वित्युक्तः कुन्त्या	071A  
ततो माद्र्यामश्विभ्यां नकुलसहदेवावुत्पादितौ	072A  
माद्रीं खल्वलङ्कृतां दृष्ट्वा पाण्डुर्भावं चक्रे	073A  
स तां स्पृष्ट्वैव विदेहत्वं प्राप्तः	074A  
तत्रैनं चितास्थं माद्री समन्वारुरोह	075A  
उवाच कुन्तीम्	076A  
यमयोरार्ययाप्रमत्तया भवितव्यमिति	076B  
ततस्ते पञ्च पाण्डवाः कुन्त्या सहिता हास्तिनपुरमानीय तापसैर्भीष्मस्य विदुरस्य च निवेदिताः	077A  
तत्रापि जतुगृहे दग्धुं समारब्धा न शकिता विदुरमन्त्रितेन	078A  
ततश्च हिडिम्बमन्तरा हत्वा एकचक्रां गताः	079A  
तस्यामप्येकचक्रायां बकं नाम राक्षसं हत्वा पाञ्चालनगरमभिगताः	080A  
तस्माद्द्रौपदीं भार्यामविन्दन्स्वविषयं चाजग्मुः कुशलिनः	081A  
पुत्रांश्चोत्पादयामासुः	082A  
प्रतिविन्ध्यं युधिष्ठिरः	082B  
सुतसोमं वृकोदरः	082C  
श्रुतकीर्तिमर्जुनः	082D  
शतानीकं नकुलः	082E  
श्रुतकर्माणं सहदेव इति	082F  
युधिष्ठिरस्तु गोवासनस्य शैब्यस्य देविकां नाम कन्यां स्वयंवरे लेभे	083A  
तस्यां पुत्रं जनयामास यौधेयं नाम	083B  
भीमसेनोऽपि काश्यां बलधरां नामोपयेमे वीर्यशुल्काम्	084A  
तस्यां पुत्रं सर्वगं नामोत्पादयामास	084B  
अर्जुनः खलु द्वारवतीं गत्वा भगिनीं वासुदेवस्य सुभद्रां नाम भार्यामुदवहत्	085A  
तस्यां पुत्रमभिमन्युं नाम जनयामास	085B  
नकुलस्तु चैद्यां करेणुवतीं नाम भार्यामुदवहत्	086A  
तस्यां पुत्रं निरमित्रं नामाजनयत्	086B  
सहदेवोऽपि माद्रीमेव स्वयंवरे विजयां नामोपयेमे	087A  
तस्यां पुत्रमजनयत्सुहोत्रं नाम	087B  
भीमसेनस्तु पूर्वमेव हिडिम्बायां राक्षस्यां घटोत्कचं नाम पुत्रं जनयामास	088A  
इत्येते एकादश पाण्डवानां पुत्राः	089A  
विराटस्य दुहितरमुत्तरां नामाभिमन्युरुपयेमे	090A  
तस्यामस्य परासुर्गर्भोऽजायत	090B  
तमुत्सङ्गेन प्रतिजग्राह पृथा नियोगात्पुरुषोत्तमस्य वासुदेवस्य	091A  
षाण्मासिकं गर्भमहमेनं जीवयिष्यामीति	091B  
सञ्जीवयित्वा चैनमुवाच	092A  
परिक्षीणे कुले जातो भवत्वयं परिक्षिन्नामेति	092B  
परिक्षित्तु खलु माद्रवतीं नामोपयेमे	093A  
तस्यामस्य जनमेजयः	093B  
जनमेजयात्तु वपुष्टमायां द्वौ पुत्रौ शतानीकः शङ्कुश्च	094A  
शतानीकस्तु खलु वैदेहीमुपयेमे	095A  
तस्यामस्य जज्ञे पुत्रोऽश्वमेधदत्तः	095B  
इत्येष पूरोर्वंशस्तु पाण्डवानां च कीर्तितः	096a  
पूरोर्वंशमिमं श्रुत्वा सर्वपापैः प्रमुच्यते	096c  
