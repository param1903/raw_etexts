द्रोण उवाच	001  
मन्त्राय समुपानीतैर्धृतराष्ट्रहितैर्नृप	001a  
धर्म्यं पथ्यं यशस्यं च वाच्यमित्यनुशुश्रुमः	001c  
ममाप्येषा मतिस्तात या भीष्मस्य महात्मनः	002a  
संविभज्यास्तु कौन्तेया धर्म एष सनातनः	002c  
प्रेष्यतां द्रुपदायाशु नरः कश्चित्प्रियंवदः	003a  
बहुलं रत्नमादाय तेषामर्थाय भारत	003c  
मिथः कृत्यं च तस्मै स आदाय बहु गच्छतु	004a  
वृद्धिं च परमां ब्रूयात्तत्संयोगोद्भवां तथा	004c  
सम्प्रीयमाणं त्वां ब्रूयाद्राजन्दूर्योधनं तथा	005a  
असकृद्द्रुपदे चैव धृष्टद्युम्ने च भारत	005c  
उचितत्वं प्रियत्वं च योगस्यापि च वर्णयेत्	006a  
पुनः पुनश्च कौन्तेयान्माद्रीपुत्रौ च सान्त्वयन्	006c  
हिरण्मयानि शुभ्राणि बहून्याभरणानि च	007a  
वचनात्तव राजेन्द्र द्रौपद्याः सम्प्रयच्छतु	007c  
तथा द्रुपदपुत्राणां सर्वेषां भरतर्षभ	008a  
पाण्डवानां च सर्वेषां कुन्त्या युक्तानि यानि च	008c  
एवं सान्त्वसमायुक्तं द्रुपदं पाण्डवैः सह	009a  
उक्त्वाथानन्तरं ब्रूयात्तेषामागमनं प्रति	009c  
अनुज्ञातेषु वीरेषु बलं गच्छतु शोभनम्	010a  
दुःशासनो विकर्णश्च पाण्डवानानयन्त्विह	010c  
ततस्ते पार्थिवश्रेष्ठ पूज्यमानाः सदा त्वया	011a  
प्रकृतीनामनुमते पदे स्थास्यन्ति पैतृके	011c  
एवं तव महाराज तेषु पुत्रेषु चैव ह	012a  
वृत्तमौपयिकं मन्ये भीष्मेण सह भारत	012c  
कर्ण उवाच	013  
योजितावर्थमानाभ्यां सर्वकार्येष्वनन्तरौ	013a  
न मन्त्रयेतां त्वच्छ्रेयः किमद्भुततरं ततः	013c  
दुष्टेन मनसा यो वै प्रच्छन्नेनान्तरात्मना	014a  
ब्रूयान्निःश्रेयसं नाम कथं कुर्यात्सतां मतम्	014c  
न मित्राण्यर्थकृच्छ्रेषु श्रेयसे वेतराय वा	015a  
विधिपूर्वं हि सर्वस्य दुःखं वा यदि वा सुखम्	015c  
कृतप्रज्ञोऽकृतप्रज्ञो बालो वृद्धश्च मानवः	016a  
ससहायोऽसहायश्च सर्वं सर्वत्र विन्दति	016c  
श्रूयते हि पुरा कश्चिदम्बुवीच इति श्रुतः	017a  
आसीद्राजगृहे राजा मागधानां महीक्षिताम्	017c  
स हीनः करणैः सर्वैरुच्छ्वासपरमो नृपः	018a  
अमात्यसंस्थः कार्येषु सर्वेष्वेवाभवत्तदा	018c  
तस्यामात्यो महाकर्णिर्बभूवैकेश्वरः पुरा	019a  
स लब्धबलमात्मानं मन्यमानोऽवमन्यते	019c  
स राज्ञ उपभोग्यानि स्त्रियो रत्नधनानि च	020a  
आददे सर्वशो मूढ ऐश्वर्यं च स्वयं तदा	020c  
तदादाय च लुब्धस्य लाभाल्लोभो व्यवर्धत	021a  
तथा हि सर्वमादाय राज्यमस्य जिहीर्षति	021c  
हीनस्य करणैः सर्वैरुच्छ्वासपरमस्य च	022a  
यतमानोऽपि तद्राज्यं न शशाकेति नः श्रुतम्	022c  
किमन्यद्विहितान्नूनं तस्य सा पुरुषेन्द्रता	023a  
यदि ते विहितं राज्यं भविष्यति विशां पते	023c  
मिषतः सर्वलोकस्य स्थास्यते त्वयि तद्ध्रुवम्	024a  
अतोऽन्यथा चेद्विहितं यतमानो न लप्स्यसे	024c  
एवं विद्वन्नुपादत्स्व मन्त्रिणां साध्वसाधुताम्	025a  
दुष्टानां चैव बोद्धव्यमदुष्टानां च भाषितम्	025c  
द्रोण उवाच	026  
विद्म ते भावदोषेण यदर्थमिदमुच्यते	026a  
दुष्टः पाण्डवहेतोस्त्वं दोषं ख्यापयसे हि नः	026c  
हितं तु परमं कर्ण ब्रवीमि कुरुवर्धनम्	027a  
अथ त्वं मन्यसे दुष्टं ब्रूहि यत्परमं हितम्	027c  
अतोऽन्यथा चेत्क्रियते यद्ब्रवीमि परं हितम्	028a  
कुरवो विनशिष्यन्ति नचिरेणेति मे मतिः	028c  
