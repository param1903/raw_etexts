वैशम्पायन उवाच	001  
तांस्तु दृष्ट्वा सुमनसः परिसंवत्सरोषितान्	001a  
विश्वस्तानिव सल्लक्ष्य हर्षं चक्रे पुरोचनः	001c  
पुरोचने तथा हृष्टे कौन्तेयोऽथ युधिष्ठिरः	002a  
भीमसेनार्जुनौ चैव यमौ चोवाच धर्मवित्	002c  
अस्मानयं सुविश्वस्तान्वेत्ति पापः पुरोचनः	003a  
वञ्चितोऽयं नृशंसात्मा कालं मन्ये पलायने	003c  
आयुधागारमादीप्य दग्ध्वा चैव पुरोचनम्	004a  
षट्प्राणिनो निधायेह द्रवामोऽनभिलक्षिताः	004c  
अथ दानापदेशेन कुन्ती ब्राह्मणभोजनम्	005a  
चक्रे निशि महद्राजन्नाजग्मुस्तत्र योषितः	005c  
ता विहृत्य यथाकामं भुक्त्वा पीत्वा च भारत	006a  
जग्मुर्निशि गृहानेव समनुज्ञाप्य माधवीम्	006c  
निषादी पञ्चपुत्रा तु तस्मिन्भोज्ये यदृच्छया	007a  
अन्नार्थिनी समभ्यागात्सपुत्रा कालचोदिता	007c  
सा पीत्वा मदिरां मत्ता सपुत्रा मदविह्वला	008a  
सह सर्वैः सुतै राजंस्तस्मिन्नेव निवेशने	008c  
सुष्वाप विगतज्ञाना मृतकल्पा नराधिप	008e  
अथ प्रवाते तुमुले निशि सुप्ते जने विभो	009a  
तदुपादीपयद्भीमः शेते यत्र पुरोचनः	009c  
ततः प्रतापः सुमहाञ्शब्दश्चैव विभावसोः	010a  
प्रादुरासीत्तदा तेन बुबुधे स जनव्रजः	010c  
पौरा ऊचुः	011  
दुर्योधनप्रयुक्तेन पापेनाकृतबुद्धिना	011a  
गृहमात्मविनाशाय कारितं दाहितं च यत्	011c  
अहो धिग्धृतराष्ट्रस्य बुद्धिर्नातिसमञ्जसी	012a  
यः शुचीन्पाण्डवान्बालान्दाहयामास मन्त्रिणा	012c  
दिष्ट्या त्विदानीं पापात्मा दग्धोऽयमतिदुर्मतिः	013a  
अनागसः सुविश्वस्तान्यो ददाह नरोत्तमान्	013c  
वैशम्पायन उवाच	014  
एवं ते विलपन्ति स्म वारणावतका जनाः	014a  
परिवार्य गृहं तच्च तस्थू रात्रौ समन्ततः	014c  
पाण्डवाश्चापि ते राजन्मात्रा सह सुदुःखिताः	015a  
बिलेन तेन निर्गत्य जग्मुर्गूढमलक्षिताः	015c  
तेन निद्रोपरोधेन साध्वसेन च पाण्डवाः	016a  
न शेकुः सहसा गन्तुं सह मात्रा परन्तपाः	016c  
भीमसेनस्तु राजेन्द्र भीमवेगपराक्रमः	017a  
जगाम भ्रातॄनादाय सर्वान्मातरमेव च	017c  
स्कन्धमारोप्य जननीं यमावङ्केन वीर्यवान्	018a  
पार्थौ गृहीत्वा पाणिभ्यां भ्रातरौ सुमहाबलौ	018c  
तरसा पादपान्भञ्जन्महीं पद्भ्यां विदारयन्	019a  
स जगामाशु तेजस्वी वातरंहा वृकोदरः	019c  
