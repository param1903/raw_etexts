वैशम्पायन उवाच	001  
ततः कतिपयाहस्य तस्मिन्रैवतके गिरौ	001a  
वृष्ण्यन्धकानामभवत्सुमहानुत्सवो नृप	001c  
तत्र दानं ददुर्वीरा ब्राह्मणानां सहस्रशः	002a  
भोजवृष्ण्यन्धकाश्चैव महे तस्य गिरेस्तदा	002c  
प्रासादै रत्नचित्रैश्च गिरेस्तस्य समन्ततः	003a  
स देशः शोभितो राजन्दीपवृक्षैश्च सर्वशः	003c  
वादित्राणि च तत्र स्म वादकाः समवादयन्	004a  
ननृतुर्नर्तकाश्चैव जगुर्गानानि गायनाः	004c  
अलङ्कृताः कुमाराश्च वृष्णीनां सुमहौजसः	005a  
यानैर्हाटकचित्राङ्गैश्चञ्चूर्यन्ते स्म सर्वशः	005c  
पौराश्च पादचारेण यानैरुच्चावचैस्तथा	006a  
सदाराः सानुयात्राश्च शतशोऽथ सहस्रशः	006c  
ततो हलधरः क्षीबो रेवतीसहितः प्रभुः	007a  
अनुगम्यमानो गन्धर्वैरचरत्तत्र भारत	007c  
तथैव राजा वृष्णीनामुग्रसेनः प्रतापवान्	008a  
उपगीयमानो गन्धर्वैः स्त्रीसहस्रसहायवान्	008c  
रौक्मिणेयश्च साम्बश्च क्षीबौ समरदुर्मदौ	009a  
दिव्यमाल्याम्बरधरौ विजह्रातेऽमराविव	009c  
अक्रूरः सारणश्चैव गदो भानुर्विडूरथः	010a  
निशठश्चारुदेष्णश्च पृथुर्विपृथुरेव च	010c  
सत्यकः सात्यकिश्चैव भङ्गकारसहाचरौ	011a  
हार्दिक्यः कृतवर्मा च ये चान्ये नानुकीर्तिताः	011c  
एते परिवृताः स्त्रीभिर्गन्धर्वैश्च पृथक्पृथक्	012a  
तमुत्सवं रैवतके शोभयां चक्रिरे तदा	012c  
तदा कोलाहले तस्मिन्वर्तमाने महाशुभे	013a  
वासुदेवश्च पार्थश्च सहितौ परिजग्मतुः	013c  
तत्र चङ्क्रम्यमाणौ तौ वासुदेवसुतां शुभाम्	014a  
अलङ्कृतां सखीमध्ये भद्रां ददृशतुस्तदा	014c  
दृष्ट्वैव तामर्जुनस्य कन्दर्पः समजायत	015a  
तं तथैकाग्रमनसं कृष्णः पार्थमलक्षयत्	015c  
अथाब्रवीत्पुष्कराक्षः प्रहसन्निव भारत	016a  
वनेचरस्य किमिदं कामेनालोड्यते मनः	016c  
ममैषा भगिनी पार्थ सारणस्य सहोदरा	017a  
यदि ते वर्तते बुद्धिर्वक्ष्यामि पितरं स्वयम्	017c  
अर्जुन उवाच	018  
दुहिता वसुदेवस्य वासुदेवस्य च स्वसा	018a  
रूपेण चैव सम्पन्ना कमिवैषा न मोहयेत्	018c  
कृतमेव तु कल्याणं सर्वं मम भवेद्ध्रुवम्	019a  
यदि स्यान्मम वार्ष्णेयी महिषीयं स्वसा तव	019c  
प्राप्तौ तु क उपायः स्यात्तद्ब्रवीहि जनार्दन	020a  
आस्थास्यामि तथा सर्वं यदि शक्यं नरेण तत्	020c  
वासुदेव उवाच	021  
स्वयंवरः क्षत्रियाणां विवाहः पुरुषर्षभ	021a  
स च संशयितः पार्थ स्वभावस्यानिमित्ततः	021c  
प्रसह्य हरणं चापि क्षत्रियाणां प्रशस्यते	022a  
विवाहहेतोः शूराणामिति धर्मविदो विदुः	022c  
स त्वमर्जुन कल्याणीं प्रसह्य भगिनीं मम	023a  
हर स्वयंवरे ह्यस्याः को वै वेद चिकीर्षितम्	023c  
वैशम्पायन उवाच	024  
ततोऽर्जुनश्च कृष्णश्च विनिश्चित्येतिकृत्यताम्	024a  
शीघ्रगान्पुरुषान्राजन्प्रेषयामासतुस्तदा	024c  
धर्मराजाय तत्सर्वमिन्द्रप्रस्थगताय वै	025a  
श्रुत्वैव च महाबाहुरनुजज्ञे स पाण्डवः	025c  
