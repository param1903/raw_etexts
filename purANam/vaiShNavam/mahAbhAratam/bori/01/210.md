वैशम्पायन उवाच	001  
सोऽपरान्तेषु तीर्थानि पुण्यान्यायतनानि च	001a  
सर्वाण्येवानुपूर्व्येण जगामामितविक्रमः	001c  
समुद्रे पश्चिमे यानि तीर्थान्यायतनानि च	002a  
तानि सर्वाणि गत्वा स प्रभासमुपजग्मिवान्	002c  
प्रभासदेशं सम्प्राप्तं बीभत्सुमपराजितम्	003a  
तीर्थान्यनुचरन्तं च शुश्राव मधुसूदनः	003c  
ततोऽभ्यगच्छत्कौन्तेयमज्ञातो नाम माधवः	004a  
ददृशाते तदान्योन्यं प्रभासे कृष्णपाण्डवौ	004c  
तावन्योन्यं समाश्लिष्य पृष्ट्वा च कुशलं वने	005a  
आस्तां प्रियसखायौ तौ नरनारायणावृषी	005c  
ततोऽर्जुनं वासुदेवस्तां चर्यां पर्यपृच्छत	006a  
किमर्थं पाण्डवेमानि तीर्थान्यनुचरस्युत	006c  
ततोऽर्जुनो यथावृत्तं सर्वमाख्यातवांस्तदा	007a  
श्रुत्वोवाच च वार्ष्णेय एवमेतदिति प्रभुः	007c  
तौ विहृत्य यथाकामं प्रभासे कृष्णपाण्डवौ	008a  
महीधरं रैवतकं वासायैवाभिजग्मतुः	008c  
पूर्वमेव तु कृष्णस्य वचनात्तं महीधरम्	009a  
पुरुषाः समलञ्चक्रुरुपजह्रुश्च भोजनम्	009c  
प्रतिगृह्यार्जुनः सर्वमुपभुज्य च पाण्डवः	010a  
सहैव वासुदेवेन दृष्टवान्नटनर्तकान्	010c  
अभ्यनुज्ञाप्य तान्सर्वानर्चयित्वा च पाण्डवः	011a  
सत्कृतं शयनं दिव्यमभ्यगच्छन्महाद्युतिः	011c  
तीर्थानां दर्शनं चैव पर्वतानां च भारत	012a  
आपगानां वनानां च कथयामास सात्वते	012c  
स कथाः कथयन्नेव निद्रया जनमेजय	013a  
कौन्तेयोऽपहृतस्तस्मिञ्शयने स्वर्गसम्मिते	013c  
मधुरेण स गीतेन वीणाशब्देन चानघ	014a  
प्रबोध्यमानो बुबुधे स्तुतिभिर्मङ्गलैस्तथा	014c  
स कृत्वावश्यकार्याणि वार्ष्णेयेनाभिनन्दितः	015a  
रथेन काञ्चनाङ्गेन द्वारकामभिजग्मिवान्	015c  
अलङ्कृता द्वारका तु बभूव जनमेजय	016a  
कुन्तीसुतस्य पूजार्थमपि निष्कुटकेष्वपि	016c  
दिदृक्षवश्च कौन्तेयं द्वारकावासिनो जनाः	017a  
नरेन्द्रमार्गमाजग्मुस्तूर्णं शतसहस्रशः	017c  
अवलोकेषु नारीणां सहस्राणि शतानि च	018a  
भोजवृष्ण्यन्धकानां च समवायो महानभूत्	018c  
स तथा सत्कृतः सर्वैर्भोजवृष्ण्यन्धकात्मजैः	019a  
अभिवाद्याभिवाद्यांश्च सर्वैश्च प्रतिनन्दितः	019c  
कुमारैः सर्वशो वीरः सत्कारेणाभिवादितः	020a  
समानवयसः सर्वानाश्लिष्य स पुनः पुनः	020c  
कृष्णस्य भवने रम्ये रत्नभोज्यसमावृते	021a  
उवास सह कृष्णेन बहुलास्तत्र शर्वरीः	021c  
