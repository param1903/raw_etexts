भीष्म उवाच	001  
पुनर्भरतवंशस्य हेतुं सन्तानवृद्धये	001a  
वक्ष्यामि नियतं मातस्तन्मे निगदतः शृणु	001c  
ब्राह्मणो गुणवान्कश्चिद्धनेनोपनिमन्त्र्यताम्	002a  
विचित्रवीर्यक्षेत्रेषु यः समुत्पादयेत्प्रजाः	002c  
वैशम्पायन उवाच	003  
ततः सत्यवती भीष्मं वाचा संसज्जमानया	003a  
विहसन्तीव सव्रीडमिदं वचनमब्रवीत्	003c  
सत्यमेतन्महाबाहो यथा वदसि भारत	004a  
विश्वासात्ते प्रवक्ष्यामि सन्तानाय कुलस्य च	004c  
न ते शक्यमनाख्यातुमापद्धीयं तथाविधा	004e  
त्वमेव नः कुले धर्मस्त्वं सत्यं त्वं परा गतिः	005a  
तस्मान्निशम्य वाक्यं मे कुरुष्व यदनन्तरम्	005c  
धर्मयुक्तस्य धर्मात्मन्पितुरासीत्तरी मम	006a  
सा कदाचिदहं तत्र गता प्रथमयौवने	006c  
अथ धर्मभृतां श्रेष्ठः परमर्षिः पराशरः	007a  
आजगाम तरीं धीमांस्तरिष्यन्यमुनां नदीम्	007c  
स तार्यमाणो यमुनां मामुपेत्याब्रवीत्तदा	008a  
सान्त्वपूर्वं मुनिश्रेष्ठः कामार्तो मधुरं बहु	008c  
तमहं शापभीता च पितुर्भीता च भारत	009a  
वरैरसुलभैरुक्ता न प्रत्याख्यातुमुत्सहे	009c  
अभिभूय स मां बालां तेजसा वशमानयत्	010a  
तमसा लोकमावृत्य नौगतामेव भारत	010c  
मत्स्यगन्धो महानासीत्पुरा मम जुगुप्सितः	011a  
तमपास्य शुभं गन्धमिमं प्रादात्स मे मुनिः	011c  
ततो मामाह स मुनिर्गर्भमुत्सृज्य मामकम्	012a  
द्वीपेऽस्या एव सरितः कन्यैव त्वं भविष्यसि	012c  
पाराशर्यो महायोगी स बभूव महानृषिः	013a  
कन्यापुत्रो मम पुरा द्वैपायन इति स्मृतः	013c  
यो व्यस्य वेदांश्चतुरस्तपसा भगवानृषिः	014a  
लोके व्यासत्वमापेदे कार्ष्ण्यात्कृष्णत्वमेव च	014c  
सत्यवादी शमपरस्तपस्वी दग्धकिल्बिषः	015a  
स नियुक्तो मया व्यक्तं त्वया च अमितद्युते	015c  
भ्रातुः क्षेत्रेषु कल्याणमपत्यं जनयिष्यति	015e  
स हि मामुक्तवांस्तत्र स्मरेः कृत्येषु मामिति	016a  
तं स्मरिष्ये महाबाहो यदि भीष्म त्वमिच्छसि	016c  
तव ह्यनुमते भीष्म नियतं स महातपाः	017a  
विचित्रवीर्यक्षेत्रेषु पुत्रानुत्पादयिष्यति	017c  
महर्षेः कीर्तने तस्य भीष्मः प्राञ्जलिरब्रवीत्	018a  
धर्ममर्थं च कामं च त्रीनेतान्योऽनुपश्यति	018c  
अर्थमर्थानुबन्धं च धर्मं धर्मानुबन्धनम्	019a  
कामं कामानुबन्धं च विपरीतान्पृथक्पृथक्	019c  
यो विचिन्त्य धिया सम्यग्व्यवस्यति स बुद्धिमान्	019e  
तदिदं धर्मयुक्तं च हितं चैव कुलस्य नः	020a  
उक्तं भवत्या यच्छ्रेयः परमं रोचते मम	020c  
ततस्तस्मिन्प्रतिज्ञाते भीष्मेण कुरुनन्दन	021a  
कृष्णद्वैपायनं काली चिन्तयामास वै मुनिम्	021c  
स वेदान्विब्रुवन्धीमान्मातुर्विज्ञाय चिन्तितम्	022a  
प्रादुर्बभूवाविदितः क्षणेन कुरुनन्दन	022c  
तस्मै पूजां तदा दत्त्वा सुताय विधिपूर्वकम्	023a  
परिष्वज्य च बाहुभ्यां प्रस्नवैरभिषिच्य च	023c  
मुमोच बाष्पं दाशेयी पुत्रं दृष्ट्वा चिरस्य तम्	023e  
तामद्भिः परिषिच्यार्तां महर्षिरभिवाद्य च	024a  
मातरं पूर्वजः पुत्रो व्यासो वचनमब्रवीत्	024c  
भवत्या यदभिप्रेतं तदहं कर्तुमागतः	025a  
शाधि मां धर्मतत्त्वज्ञे करवाणि प्रियं तव	025c  
तस्मै पूजां ततोऽकार्षीत्पुरोधाः परमर्षये	026a  
स च तां प्रतिजग्राह विधिवन्मन्त्रपूर्वकम्	026c  
तमासनगतं माता पृष्ट्वा कुशलमव्ययम्	027a  
सत्यवत्यभिवीक्ष्यैनमुवाचेदमनन्तरम्	027c  
मातापित्रोः प्रजायन्ते पुत्राः साधारणाः कवे	028a  
तेषां पिता यथा स्वामी तथा माता न संशयः	028c  
विधातृविहितः स त्वं यथा मे प्रथमः सुतः	029a  
विचित्रवीर्यो ब्रह्मर्षे तथा मेऽवरजः सुतः	029c  
यथैव पितृतो भीष्मस्तथा त्वमपि मातृतः	030a  
भ्राता विचित्रवीर्यस्य यथा वा पुत्र मन्यसे	030c  
अयं शान्तनवः सत्यं पालयन्सत्यविक्रमः	031a  
बुद्धिं न कुरुतेऽपत्ये तथा राज्यानुशासने	031c  
स त्वं व्यपेक्षया भ्रातुः सन्तानाय कुलस्य च	032a  
भीष्मस्य चास्य वचनान्नियोगाच्च ममानघ	032c  
अनुक्रोशाच्च भूतानां सर्वेषां रक्षणाय च	033a  
आनृशंस्येन यद्ब्रूयां तच्छ्रुत्वा कर्तुमर्हसि	033c  
यवीयसस्तव भ्रातुर्भार्ये सुरसुतोपमे	034a  
रूपयौवनसम्पन्ने पुत्रकामे च धर्मतः	034c  
तयोरुत्पादयापत्यं समर्थो ह्यसि पुत्रक	035a  
अनुरूपं कुलस्यास्य सन्तत्याः प्रसवस्य च	035c  
व्यास उवाच	036  
वेत्थ धर्मं सत्यवति परं चापरमेव च	036a  
यथा च तव धर्मज्ञे धर्मे प्रणिहिता मतिः	036c  
तस्मादहं त्वन्नियोगाद्धर्ममुद्दिश्य कारणम्	037a  
ईप्सितं ते करिष्यामि दृष्टं ह्येतत्पुरातनम्	037c  
भ्रातुः पुत्रान्प्रदास्यामि मित्रावरुणयोः समान्	038a  
व्रतं चरेतां ते देव्यौ निर्दिष्टमिह यन्मया	038c  
संवत्सरं यथान्यायं ततः शुद्धे भविष्यतः	039a  
न हि मामव्रतोपेता उपेयात्काचिदङ्गना	039c  
सत्यवत्युवाच	040  
यथा सद्यः प्रपद्येत देवी गर्भं तथा कुरु	040a  
अराजकेषु राष्ट्रेषु नास्ति वृष्टिर्न देवताः	040c  
कथमराजकं राष्ट्रं शक्यं धारयितुं प्रभो	041a  
तस्माद्गर्भं समाधत्स्व भीष्मस्तं वर्धयिष्यति	041c  
व्यास उवाच	042  
यदि पुत्रः प्रदातव्यो मया क्षिप्रमकालिकम्	042a  
विरूपतां मे सहतामेतदस्याः परं व्रतम्	042c  
यदि मे सहते गन्धं रूपं वेषं तथा वपुः	043a  
अद्यैव गर्भं कौसल्या विशिष्टं प्रतिपद्यताम्	043c  
वैशम्पायन उवाच	044  
समागमनमाकाङ्क्षन्निति सोऽन्तर्हितो मुनिः	044a  
ततोऽभिगम्य सा देवी स्नुषां रहसि सङ्गताम्	044c  
धर्म्यमर्थसमायुक्तमुवाच वचनं हितम्	044e  
कौसल्ये धर्मतन्त्रं यद्ब्रवीमि त्वां निबोध मे	045a  
भरतानां समुच्छेदो व्यक्तं मद्भाग्यसङ्क्षयात्	045c  
व्यथितां मां च सम्प्रेक्ष्य पितृवंशं च पीडितम्	046a  
भीष्मो बुद्धिमदान्मेऽत्र धर्मस्य च विवृद्धये	046c  
सा च बुद्धिस्तवाधीना पुत्रि ज्ञातं मयेति ह	047a  
नष्टं च भारतं वंशं पुनरेव समुद्धर	047c  
पुत्रं जनय सुश्रोणि देवराजसमप्रभम्	048a  
स हि राज्यधुरं गुर्वीमुद्वक्ष्यति कुलस्य नः	048c  
सा धर्मतोऽनुनीयैनां कथञ्चिद्धर्मचारिणीम्	049a  
भोजयामास विप्रांश्च देवर्षीनतिथींस्तथा	049c  
