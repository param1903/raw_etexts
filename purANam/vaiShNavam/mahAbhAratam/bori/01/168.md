001    वसिष्ठ उवाच
मा भैः पुत्रि न भेतव्यं रक्षसस्ते कथञ्चन	001a  
नैतद्रक्षो भयं यस्मात्पश्यसि त्वमुपस्थितम्	001c  
राजा कल्माषपादोऽयं वीर्यवान्प्रथितो भुवि	002a  
स एषोऽस्मिन्वनोद्देशे निवसत्यतिभीषणः	002c  
003    गन्धर्व उवाच
तमापतन्तं सम्प्रेक्ष्य वसिष्ठो भगवानृषिः	003a  
वारयामास तेजस्वी हुङ्कारेणैव भारत	003c  
मन्त्रपूतेन च पुनः स तमभ्युक्ष्य वारिणा	004a  
मोक्षयामास वै घोराद्राक्षसाद्राजसत्तमम्	004c  
स हि द्वादश वर्षाणि वसिष्ठस्यैव तेजसा	005a  
ग्रस्त आसीद्गृहेणेव पर्वकाले दिवाकरः	005c  
रक्षसा विप्रमुक्तोऽथ स नृपस्तद्वनं महत्	006a  
तेजसा रञ्जयामास सन्ध्याभ्रमिव भास्करः	006c  
प्रतिलभ्य ततः सञ्ज्ञामभिवाद्य कृताञ्जलिः	007a  
उवाच नृपतिः काले वसिष्ठमृषिसत्तमम्	007c  
सौदासोऽहं महाभाग याज्यस्ते द्विजसत्तम	008a  
अस्मिन्काले यदिष्टं ते ब्रूहि किं करवाणि ते	008c  
009    वसिष्ठ उवाच
वृत्तमेतद्यथाकालं गच्छ राज्यं प्रशाधि तत्	009a  
ब्राह्मणांश्च मनुष्येन्द्र मावमंस्थाः कदाचन	009c  
010    राजोवाच
नावमंस्याम्यहं ब्रह्मन्कदाचिद्ब्राह्मणर्षभान्	010a  
त्वन्निदेशे स्थितः शश्वत्पूजयिष्याम्यहं द्विजान्	010c  
इक्ष्वाकूणां तु येनाहमनृणः स्यां द्विजोत्तम	011a  
तत्त्वत्तः प्राप्तुमिच्छामि वरं वेदविदां वर	011c  
अपत्यायेप्सितां मह्यं महिषीं गन्तुमर्हसि	012a  
शीलरूपगुणोपेतामिक्ष्वाकुकुलवृद्धये	012c  
013    गन्धर्व उवाच
ददानीत्येव तं तत्र राजानं प्रत्युवाच ह	013a  
वसिष्ठः परमेष्वासं सत्यसन्धो द्विजोत्तमः	013c  
ततः प्रतिययौ काले वसिष्ठसहितोऽनघ	014a  
ख्यातं पुरवरं लोकेष्वयोध्यां मनुजेश्वरः	014c  
तं प्रजाः प्रतिमोदन्त्यः सर्वाः प्रत्युद्ययुस्तदा	015a  
विपाप्मानं महात्मानं दिवौकस इवेश्वरम्	015c  
अचिरात्स मनुष्येन्द्रो नगरीं पुण्यकर्मणाम्	016a  
विवेश सहितस्तेन वसिष्ठेन महात्मना	016c  
ददृशुस्तं ततो राजन्नयोध्यावासिनो जनाः	017a  
पुष्येण सहितं काले दिवाकरमिवोदितम्	017c  
स हि तां पूरयामास लक्ष्म्या लक्ष्मीवतां वरः	018a  
अयोध्यां व्योम शीतांशुः शरत्काल इवोदितः	018c  
संसिक्तमृष्टपन्थानं पताकोच्छ्रयभूषितम्	019a  
मनः प्रह्लादयामासा तस्य तत्पुरमुत्तमम्	019c  
तुष्टपुष्टजनाकीर्णा सा पुरी कुरुनन्दन	020a  
अशोभत तदा तेन शक्रेणेवामरावती	020c  
ततः प्रविष्टे राजेन्द्रे तस्मिन्राजनि तां पुरीम्	021a  
तस्य राज्ञोऽऽज्ञया देवी वसिष्ठमुपचक्रमे	021c  
ऋतावथ महर्षिः स सम्बभूव तया सह	022a  
देव्या दिव्येन विधिना वसिष्ठः श्रेष्ठभागृषिः	022c  
अथ तस्यां समुत्पन्ने गर्भे स मुनिसत्तमः	023a  
राज्ञाभिवादितस्तेन जगाम पुनराश्रमम्	023c  
दीर्घकालधृतं गर्भं सुषाव न तु तं यदा	024a  
साथ देव्यश्मना कुक्षिं निर्बिभेद तदा स्वकम्	024c  
द्वादशेऽथ ततो वर्षे स जज्ञे मनुजर्षभ	025a  
अश्मको नाम राजर्षिः पोतनं यो न्यवेशयत्	025c  
