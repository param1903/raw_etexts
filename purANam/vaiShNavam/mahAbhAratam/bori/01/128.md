वैशम्पायन उवाच	001  
ततः शिष्यान्समानीय आचार्यार्थमचोदयत्	001a  
द्रोणः सर्वानशेषेण दक्षिणार्थं महीपते	001c  
पाञ्चालराजं द्रुपदं गृहीत्वा रणमूर्धनि	002a  
पर्यानयत भद्रं वः सा स्यात्परमदक्षिणा	002c  
तथेत्युक्त्वा तु ते सर्वे रथैस्तूर्णं प्रहारिणः	003a  
आचार्यधनदानार्थं द्रोणेन सहिता ययुः	003c  
ततोऽभिजग्मुः पाञ्चालान्निघ्नन्तस्ते नरर्षभाः	004a  
ममृदुस्तस्य नगरं द्रुपदस्य महौजसः	004c  
ते यज्ञसेनं द्रुपदं गृहीत्वा रणमूर्धनि	005a  
उपाजह्रुः सहामात्यं द्रोणाय भरतर्षभाः	005c  
भग्नदर्पं हृतधनं तथा च वशमागतम्	006a  
स वैरं मनसा ध्यात्वा द्रोणो द्रुपदमब्रवीत्	006c  
प्रमृद्य तरसा राष्ट्रं पुरं ते मृदितं मया	007a  
प्राप्य जीवन्रिपुवशं सखिपूर्वं किमिष्यते	007c  
एवमुक्त्वा प्रहस्यैनं निश्चित्य पुनरब्रवीत्	008a  
मा भैः प्राणभयाद्राजन्क्षमिणो ब्राह्मणा वयम्	008c  
आश्रमे क्रीडितं यत्तु त्वया बाल्ये मया सह	009a  
तेन संवर्धितः स्नेहस्त्वया मे क्षत्रियर्षभ	009c  
प्रार्थयेयं त्वया सख्यं पुनरेव नरर्षभ	010a  
वरं ददामि ते राजन्राज्यस्यार्धमवाप्नुहि	010c  
अराजा किल नो राज्ञां सखा भवितुमर्हति	011a  
अतः प्रयतितं राज्ये यज्ञसेन मया तव	011c  
राजासि दक्षिणे कूले भागीरथ्याहमुत्तरे	012a  
सखायं मां विजानीहि पाञ्चाल यदि मन्यसे	012c  
द्रुपद उवाच	013  
अनाश्चर्यमिदं ब्रह्मन्विक्रान्तेषु महात्मसु	013a  
प्रीये त्वयाहं त्वत्तश्च प्रीतिमिच्छामि शाश्वतीम्	013c  
वैशम्पायन उवाच	014  
एवमुक्तस्तु तं द्रोणो मोक्षयामास भारत	014a  
सत्कृत्य चैनं प्रीतात्मा राज्यार्धं प्रत्यपादयत्	014c  
माकन्दीमथ गङ्गायास्तीरे जनपदायुताम्	015a  
सोऽध्यावसद्दीनमनाः काम्पिल्यं च पुरोत्तमम्	015c  
दक्षिणान्श्चैव पाञ्चालान्यावच्चर्मण्वती नदी	015e  
द्रोणेन वैरं द्रुपदः संस्मरन्न शशाम ह	016a  
क्षात्रेण च बलेनास्य नापश्यत्स पराजयम्	016c  
हीनं विदित्वा चात्मानं ब्राह्मणेन बलेन च	017a  
पुत्रजन्म परीप्सन्वै स राजा तदधारयत्	017c  
अहिच्छत्रं च विषयं द्रोणः समभिपद्यत	017e  
एवं राजन्नहिच्छत्रा पुरी जनपदायुता	018a  
युधि निर्जित्य पार्थेन द्रोणाय प्रतिपादिता	018c  
