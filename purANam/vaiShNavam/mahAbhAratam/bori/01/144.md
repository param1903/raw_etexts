वैशम्पायन उवाच	001  
ते वनेन वनं वीरा घ्नन्तो मृगगणान्बहून्	001a  
अपक्रम्य ययू राजंस्त्वरमाणा महारथाः	001c  
मत्स्यांस्त्रिगर्तान्पाञ्चालान्कीचकानन्तरेण च	002a  
रमणीयान्वनोद्देशान्प्रेक्षमाणाः सरांसि च	002c  
जटाः कृत्वात्मनः सर्वे वल्कलाजिनवाससः	003a  
सह कुन्त्या महात्मानो बिभ्रतस्तापसं वपुः	003c  
क्वचिद्वहन्तो जननीं त्वरमाणा महारथाः	004a  
क्वचिच्छन्देन गच्छन्तस्ते जग्मुः प्रसभं पुनः	004c  
ब्राह्मं वेदमधीयाना वेदाङ्गानि च सर्वशः	005a  
नीतिशास्त्रं च धर्मज्ञा ददृशुस्ते पितामहम्	005c  
तेऽभिवाद्य महात्मानं कृष्णद्वैपायनं तदा	006a  
तस्थुः प्राञ्जलयः सर्वे सह मात्रा परन्तपाः	006c  
व्यास उवाच	007  
मयेदं मनसा पूर्वं विदितं भरतर्षभाः	007a  
यथा स्थितैरधर्मेण धार्तराष्ट्रैर्विवासिताः	007c  
तद्विदित्वास्मि सम्प्राप्तश्चिकीर्षुः परमं हितम्	008a  
न विषादोऽत्र कर्तव्यः सर्वमेतत्सुखाय वः	008c  
समास्ते चैव मे सर्वे यूयं चैव न संशयः	009a  
दीनतो बालतश्चैव स्नेहं कुर्वन्ति बान्धवाः	009c  
तस्मादभ्यधिकः स्नेहो युष्मासु मम साम्प्रतम्	010a  
स्नेहपूर्वं चिकीर्षामि हितं वस्तन्निबोधत	010c  
इदं नगरमभ्याशे रमणीयं निरामयम्	011a  
वसतेह प्रतिच्छन्ना ममागमनकाङ्क्षिणः	011c  
वैशम्पायन उवाच	012  
एवं स तान्समाश्वास्य व्यासः पार्थानरिन्दमान्	012a  
एकचक्रामभिगतः कुन्तीमाश्वासयत्प्रभुः	012c  
जीवपुत्रि सुतस्तेऽयं धर्मपुत्रो युधिष्ठिरः	013a  
पृथिव्यां पार्थिवान्सर्वान्प्रशासिष्यति धर्मराट्	013c  
धर्मेण जित्वा पृथिवीमखिलां धर्मविद्वशी	014a  
भीमसेनार्जुनबलाद्भोक्ष्यत्ययमसंशयः	014c  
पुत्रास्तव च माद्र्याश्च सर्व एव महारथाः	015a  
स्वराष्ट्रे विहरिष्यन्ति सुखं सुमनसस्तदा	015c  
यक्ष्यन्ति च नरव्याघ्रा विजित्य पृथिवीमिमाम्	016a  
राजसूयाश्वमेधाद्यैः क्रतुभिर्भूरिदक्षिणैः	016c  
अनुगृह्य सुहृद्वर्गं धनेन च सुखेन च	017a  
पितृपैतामहं राज्यमिह भोक्ष्यन्ति ते सुताः	017c  
एवमुक्त्वा निवेश्यैनान्ब्राह्मणस्य निवेशने	018a  
अब्रवीत्पार्थिवश्रेष्ठमृषिर्द्वैपायनस्तदा	018c  
इह मां सम्प्रतीक्षध्वमागमिष्याम्यहं पुनः	019a  
देशकालौ विदित्वैव वेत्स्यध्वं परमां मुदम्	019c  
स तैः प्राञ्जलिभिः सर्वैस्तथेत्युक्तो नराधिप	020a  
जगाम भगवान्व्यासो यथाकाममृषिः प्रभुः	020c  
