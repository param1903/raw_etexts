001   जनमेजय उवाच
001a  भगवञ्श्रोतुमिच्छामि पूरोर्वंशकरान्नृपान्
001c  यद्वीर्या यादृशाश्चैव यावन्तो यत्पराक्रमाः
002a  न ह्यस्मिञ्शीलहीनो वा निर्वीर्यो वा नराधिपः
002c  प्रजाविरहितो वापि भूतपूर्वः कदाचन
003a  तेषां प्रथितवृत्तानां राज्ञां विज्ञानशालिनाम्
003c  चरितं श्रोतुमिच्छामि विस्तरेण तपोधन
004   वैशम्पायन उवाच
004a  हन्त ते कथयिष्यामि यन्मां त्वं परिपृच्छसि
004c  पूरोर्वंशधरान्वीराञ्शक्रप्रतिमतेजसः
005a  प्रवीरेश्वररौद्राश्वास्त्रयः पुत्रा महारथाः
005c  पूरोः पौष्ट्यामजायन्त प्रवीरस्तत्र वंशकृत्
006a  मनस्युरभवत्तस्माच्छूरः श्येनीसुतः प्रभुः
006c  पृथिव्याश्चतुरन्ताया गोप्ता राजीवलोचनः
007a  सुभ्रूः संहननो वाग्मी सौवीरीतनयास्त्रयः
007c  मनस्योरभवन्पुत्राः शूराः सर्वे महारथाः
008a  रौद्राश्वस्य महेष्वासा दशाप्सरसि सूनवः
008c  यज्वानो जज्ञिरे शूराः प्रजावन्तो बहुश्रुताः
008e  सर्वे सर्वास्त्रविद्वांसः सर्वे धर्मपरायणाः
009a  ऋचेपुरथ कक्षेपुः कृकणेपुश्च वीर्यवान्
009c  स्थण्डिलेपुर्वनेपुश्च स्थलेपुश्च महारथः
010a  तेजेपुर्बलवान्धीमान्सत्येपुश्चेन्द्रविक्रमः
010c  धर्मेपुः सन्नतेपुश्च दशमो देवविक्रमः
010e  अनाधृष्टिसुतास्तात राजसूयाश्वमेधिनः
011a  मतिनारस्ततो राजा विद्वांश्चर्चेपुतोऽभवत्
011c  मतिनारसुता राजंश्चत्वारोऽमितविक्रमाः
011e  तंसुर्महानतिरथो द्रुह्युश्चाप्रतिमद्युतिः
012a  तेषां तंसुर्महावीर्यः पौरवं वंशमुद्वहन्
012c  आजहार यशो दीप्तं जिगाय च वसुन्धराम्
013a  इलिनं तु सुतं तंसुर्जनयामास वीर्यवान्
013c  सोऽपि कृत्स्नामिमां भूमिं विजिग्ये जयतां वरः
014a  रथन्तर्यां सुतान्पञ्च पञ्चभूतोपमांस्ततः
014c  इलिनो जनयामास दुःषन्तप्रभृतीन्नृप
015a  दुःषन्तं शूरभीमौ च प्रपूर्वं वसुमेव च
015c  तेषां ज्येष्ठोऽभवद्राजा दुःषन्तो जनमेजय
016a  दुःषन्ताद्भरतो जज्ञे विद्वाञ्शाकुन्तलो नृपः
016c  तस्माद्भरतवंशस्य विप्रतस्थे महद्यशः
017a  भरतस्तिसृषु स्त्रीषु नव पुत्रानजीजनत्
017c  नाभ्यनन्दन्त तान्राजा नानुरूपा ममेत्युत
018a  ततो महद्भिः क्रतुभिरीजानो भरतस्तदा
018c  लेभे पुत्रं भरद्वाजाद्भुमन्युं नाम भारत
019a  ततः पुत्रिणमात्मानं ज्ञात्वा पौरवनन्दनः
019c  भुमन्युं भरतश्रेष्ठ यौवराज्येऽभ्यषेचयत्
020a  ततस्तस्य महीन्द्रस्य वितथः पुत्रकोऽभवत्
020c  ततः स वितथो नाम भुमन्योरभवत्सुतः
021a  सुहोत्रश्च सुहोता च सुहविः सुयजुस्तथा
021c  पुष्करिण्यामृचीकस्य भुमन्योरभवन्सुताः
022a  तेषां ज्येष्ठः सुहोत्रस्तु राज्यमाप महीक्षिताम्
022c  राजसूयाश्वमेधाद्यैः सोऽयजद्बहुभिः सवैः
023a  सुहोत्रः पृथिवीं सर्वां बुभुजे सागराम्बराम्
023c  पूर्णां हस्तिगवाश्वस्य बहुरत्नसमाकुलाम्
024a  ममज्जेव मही तस्य भूरिभारावपीडिता
024c  हस्त्यश्वरथसम्पूर्णा मनुष्यकलिला भृशम्
025a  सुहोत्रे राजनि तदा धर्मतः शासति प्रजाः
025c  चैत्ययूपाङ्किता चासीद्भूमिः शतसहस्रशः
025e  प्रवृद्धजनसस्या च सहदेवा व्यरोचत
026a  ऐक्ष्वाकी जनयामास सुहोत्रात्पृथिवीपतेः
026c  अजमीढं सुमीढं च पुरुमीढं च भारत
027a  अजमीढो वरस्तेषां तस्मिन्वंशः प्रतिष्ठितः
027c  षट्पुत्रान्सोऽप्यजनयत्तिसृषु स्त्रीषु भारत
028a  ऋक्षं धूमिन्यथो नीली दुःषन्तपरमेष्ठिनौ
028c  केशिन्यजनयज्जह्नुमुभौ च जनरूपिणौ
029a  तथेमे सर्वपाञ्चाला दुःषन्तपरमेष्ठिनोः
029c  अन्वयाः कुशिका राजञ्जह्नोरमिततेजसः
030a  जनरूपिणयोर्ज्येष्ठमृक्षमाहुर्जनाधिपम्
030c  ऋक्षात्संवरणो जज्ञे राजन्वंशकरस्तव
031a  आर्क्षे संवरणे राजन्प्रशासति वसुन्धराम्
031c  सङ्क्षयः सुमहानासीत्प्रजानामिति शुश्रुमः
032a  व्यशीर्यत ततो राष्ट्रं क्षयैर्नानाविधैस्तथा
032c  क्षुन्मृत्युभ्यामनावृष्ट्या व्याधिभिश्च समाहतम्
032e  अभ्यघ्नन्भारतांश्चैव सपत्नानां बलानि च
033a  चालयन्वसुधां चैव बलेन चतुरङ्गिणा
033c  अभ्ययात्तं च पाञ्चाल्यो विजित्य तरसा महीम्
033e  अक्षौहिणीभिर्दशभिः स एनं समरेऽजयत्
034a  ततः सदारः सामात्यः सपुत्रः ससुहृज्जनः
034c  राजा संवरणस्तस्मात्पलायत महाभयात्
035a  सिन्धोर्नदस्य महतो निकुञ्जे न्यवसत्तदा
035c  नदीविषयपर्यन्ते पर्वतस्य समीपतः
035e  तत्रावसन्बहून्कालान्भारता दुर्गमाश्रिताः
036a  तेषां निवसतां तत्र सहस्रं परिवत्सरान्
036c  अथाभ्यगच्छद्भरतान्वसिष्ठो भगवानृषिः
037a  तमागतं प्रयत्नेन प्रत्युद्गम्याभिवाद्य च
037c  अर्घ्यमभ्याहरंस्तस्मै ते सर्वे भारतास्तदा
037e  निवेद्य सर्वमृषये सत्कारेण सुवर्चसे
038a  तं समामष्टमीमुष्टं राजा वव्रे स्वयं तदा
038c  पुरोहितो भवान्नोऽस्तु राज्याय प्रयतामहे
038e  ओमित्येवं वसिष्ठोऽपि भारतान्प्रत्यपद्यत
039a  अथाभ्यषिञ्चत्साम्राज्ये सर्वक्षत्रस्य पौरवम्
039c  विषाणभूतं सर्वस्यां पृथिव्यामिति नः श्रुतम्
040a  भरताध्युषितं पूर्वं सोऽध्यतिष्ठत्पुरोत्तमम्
040c  पुनर्बलिभृतश्चैव चक्रे सर्वमहीक्षितः
041a  ततः स पृथिवीं प्राप्य पुनरीजे महाबलः
041c  आजमीढो महायज्ञैर्बहुभिर्भूरिदक्षिणैः
042a  ततः संवरणात्सौरी सुषुवे तपती कुरुम्
042c  राजत्वे तं प्रजाः सर्वा धर्मज्ञ इति वव्रिरे
043a  तस्य नाम्नाभिविख्यातं पृथिव्यां कुरुजाङ्गलम्
043c  कुरुक्षेत्रं स तपसा पुण्यं चक्रे महातपाः
044a  अश्ववन्तमभिष्वन्तं तथा चित्ररथं मुनिम्
044c  जनमेजयं च विख्यातं पुत्रांश्चास्यानुशुश्रुमः
044e  पञ्चैतान्वाहिनी पुत्रान्व्यजायत मनस्विनी
045a  अभिष्वतः परिक्षित्तु शबलाश्वश्च वीर्यवान्
045c  अभिराजो विराजश्च शल्मलश्च महाबलः
046a  उच्चैःश्रवा भद्रकारो जितारिश्चाष्टमः स्मृतः
046c  एतेषामन्ववाये तु ख्यातास्ते कर्मजैर्गुणैः
047a  जनमेजयादयः सप्त तथैवान्ये महाबलाः
047c  परिक्षितोऽभवन्पुत्राः सर्वे धर्मार्थकोविदाः
048a  कक्षसेनोग्रसेनौ च चित्रसेनश्च वीर्यवान्
048c  इन्द्रसेनः सुषेणश्च भीमसेनश्च नामतः
049a  जनमेजयस्य तनया भुवि ख्याता महाबलाः
049c  धृतराष्ट्रः प्रथमजः पाण्डुर्बाह्लीक एव च
050a  निषधश्च महातेजास्तथा जाम्बूनदो बली
050c  कुण्डोदरः पदातिश्च वसातिश्चाष्टमः स्मृतः
050e  सर्वे धर्मार्थकुशलाः सर्वे भूतहिते रताः
051a  धृतराष्ट्रोऽथ राजासीत्तस्य पुत्रोऽथ कुण्डिकः
051c  हस्ती वितर्कः क्राथश्च कुण्डलश्चापि पञ्चमः
051e  हविःश्रवास्तथेन्द्राभः सुमन्युश्चापराजितः
052a  प्रतीपस्य त्रयः पुत्रा जज्ञिरे भरतर्षभ
052c  देवापिः शन्तनुश्चैव बाह्लीकश्च महारथः
053a  देवापिस्तु प्रवव्राज तेषां धर्मपरीप्सया
053c  शन्तनुश्च महीं लेभे बाह्लीकश्च महारथः
054a  भरतस्यान्वये जाताः सत्त्ववन्तो महारथाः
054c  देवर्षिकल्पा नृपते बहवो राजसत्तमाः
055a  एवंविधाश्चाप्यपरे देवकल्पा महारथाः
055c  जाता मनोरन्ववाये ऐलवंशविवर्धनाः
