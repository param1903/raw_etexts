तक्षक उवाच	001  
दष्टं यदि मयेह त्वं शक्तः किञ्चिच्चिकित्सितुम्	001a  
ततो वृक्षं मया दष्टमिमं जीवय काश्यप	001c  
परं मन्त्रबलं यत्ते तद्दर्शय यतस्व च	002a  
न्यग्रोधमेनं धक्ष्यामि पश्यतस्ते द्विजोत्तम	002c  
काश्यप उवाच	003  
दश नागेन्द्र वृक्षं त्वं यमेनमभिमन्यसे	003a  
अहमेनं त्वया दष्टं जीवयिष्ये भुजङ्गम	003c  
सूत उवाच	004  
एवमुक्तः स नागेन्द्रः काश्यपेन महात्मना	004a  
अदशद्वृक्षमभ्येत्य न्यग्रोधं पन्नगोत्तमः	004c  
स वृक्षस्तेन दष्टः सन्सद्य एव महाद्युते	005a  
आशीविषविषोपेतः प्रजज्वाल समन्ततः	005c  
तं दग्ध्वा स नगं नागः काश्यपं पुनरब्रवीत्	006a  
कुरु यत्नं द्विजश्रेष्ठ जीवयैनं वनस्पतिम्	006c  
भस्मीभूतं ततो वृक्षं पन्नगेन्द्रस्य तेजसा	007a  
भस्म सर्वं समाहृत्य काश्यपो वाक्यमब्रवीत्	007c  
विद्याबलं पन्नगेन्द्र पश्य मेऽस्मिन्वनस्पतौ	008a  
अहं सञ्जीवयाम्येनं पश्यतस्ते भुजङ्गम	008c  
ततः स भगवान्विद्वान्काश्यपो द्विजसत्तमः	009a  
भस्मराशीकृतं वृक्षं विद्यया समजीवयत्	009c  
अङ्कुरं तं स कृतवांस्ततः पर्णद्वयान्वितम्	010a  
पलाशिनं शाखिनं च तथा विटपिनं पुनः	010c  
तं दृष्ट्वा जीवितं वृक्षं काश्यपेन महात्मना	011a  
उवाच तक्षको ब्रह्मन्नेतदत्यद्भुतं त्वयि	011c  
विप्रेन्द्र यद्विषं हन्या मम वा मद्विधस्य वा	012a  
कं त्वमर्थमभिप्रेप्सुर्यासि तत्र तपोधन	012c  
यत्तेऽभिलषितं प्राप्तुं फलं तस्मान्नृपोत्तमात्	013a  
अहमेव प्रदास्यामि तत्ते यद्यपि दुर्लभम्	013c  
विप्रशापाभिभूते च क्षीणायुषि नराधिपे	014a  
घटमानस्य ते विप्र सिद्धिः संशयिता भवेत्	014c  
ततो यशः प्रदीप्तं ते त्रिषु लोकेषु विश्रुतम्	015a  
विरश्मिरिव घर्मांशुरन्तर्धानमितो व्रजेत्	015c  
काश्यप उवाच	016  
धनार्थी याम्यहं तत्र तन्मे दित्स भुजङ्गम	016a  
ततोऽहं विनिवर्तिष्ये गृहायोरगसत्तम	016c  
तक्षक उवाच	017  
यावद्धनं प्रार्थयसे तस्माद्राज्ञस्ततोऽधिकम्	017a  
अहं तेऽद्य प्रदास्यामि निवर्तस्व द्विजोत्तम	017c  
सूत उवाच	018  
तक्षकस्य वचः श्रुत्वा काश्यपो द्विजसत्तमः	018a  
प्रदध्यौ सुमहातेजा राजानं प्रति बुद्धिमान्	018c  
दिव्यज्ञानः स तेजस्वी ज्ञात्वा तं नृपतिं तदा	019a  
क्षीणायुषं पाण्डवेयमपावर्तत काश्यपः	019c  
लब्ध्वा वित्तं मुनिवरस्तक्षकाद्यावदीप्सितम्	019e  
निवृत्ते काश्यपे तस्मिन्समयेन महात्मनि	020a  
जगाम तक्षकस्तूर्णं नगरं नागसाह्वयम्	020c  
अथ शुश्राव गच्छन्स तक्षको जगतीपतिम्	021a  
मन्त्रागदैर्विषहरै रक्ष्यमाणं प्रयत्नतः	021c  
स चिन्तयामास तदा मायायोगेन पार्थिवः	022a  
मया वञ्चयितव्योऽसौ क उपायो भवेदिति	022c  
ततस्तापसरूपेण प्राहिणोत्स भुजङ्गमान्	023a  
फलपत्रोदकं गृह्य राज्ञे नागोऽथ तक्षकः	023c  
तक्षक उवाच	024  
गच्छध्वं यूयमव्यग्रा राजानं कार्यवत्तया	024a  
फलपत्रोदकं नाम प्रतिग्राहयितुं नृपम्	024c  
सूत उवाच	025  
ते तक्षकसमादिष्टास्तथा चक्रुर्भुजङ्गमाः	025a  
उपनिन्युस्तथा राज्ञे दर्भानापः फलानि च	025c  
तच्च सर्वं स राजेन्द्रः प्रतिजग्राह वीर्यवान्	026a  
कृत्वा च तेषां कार्याणि गम्यतामित्युवाच तान्	026c  
गतेषु तेषु नागेषु तापसच्छद्मरूपिषु	027a  
अमात्यान्सुहृदश्चैव प्रोवाच स नराधिपः	027c  
भक्षयन्तु भवन्तो वै स्वादूनीमानि सर्वशः	028a  
तापसैरुपनीतानि फलानि सहिता मया	028c  
ततो राजा ससचिवः फलान्यादातुमैच्छत	029a  
यद्गृहीतं फलं राज्ञा तत्र कृमिरभूदणुः	029c  
ह्रस्वकः कृष्णनयनस्ताम्रो वर्णेन शौनक	029e  
स तं गृह्य नृपश्रेष्ठः सचिवानिदमब्रवीत्	030a  
अस्तमभ्येति सविता विषादद्य न मे भयम्	030c  
सत्यवागस्तु स मुनिः कृमिको मां दशत्वयम्	031a  
तक्षको नाम भूत्वा वै तथा परिहृतं भवेत्	031c  
ते चैनमन्ववर्तन्त मन्त्रिणः कालचोदिताः	032a  
एवमुक्त्वा स राजेन्द्रो ग्रीवायां सन्निवेश्य ह	032c  
कृमिकं प्राहसत्तूर्णं मुमूर्षुर्नष्टचेतनः	032e  
हसन्नेव च भोगेन तक्षकेणाभिवेष्टितः	033a  
तस्मात्फलाद्विनिष्क्रम्य यत्तद्राज्ञे निवेदितम्	033c  
