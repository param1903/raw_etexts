वैशम्पायन उवाच	001  
ततो राज्ञां चरैराप्तैश्चारः समुपनीयत	001a  
पाण्डवैरुपसम्पन्ना द्रौपदी पतिभिः शुभा	001c  
येन तद्धनुरायम्य लक्ष्यं विद्धं महात्मना	002a  
सोऽर्जुनो जयतां श्रेष्ठो महाबाणधनुर्धरः	002c  
यः शल्यं मद्रराजानमुत्क्षिप्याभ्रामयद्बली	003a  
त्रासयंश्चापि सङ्क्रुद्धो वृक्षेण पुरुषान्रणे	003c  
न चापि सम्भ्रमः कश्चिदासीत्तत्र महात्मनः	004a  
स भीमो भीमसंस्पर्शः शत्रुसेनाङ्गपातनः	004c  
ब्रह्मरूपधराञ्श्रुत्वा पाण्डुराजसुतांस्तदा	005a  
कौन्तेयान्मनुजेन्द्राणां विस्मयः समजायत	005c  
सपुत्रा हि पुरा कुन्ती दग्धा जतुगृहे श्रुता	006a  
पुनर्जातानिति स्मैतान्मन्यन्ते सर्वपार्थिवाः	006c  
धिक्कुर्वन्तस्तदा भीष्मं धृतराष्ट्रं च कौरवम्	007a  
कर्मणा सुनृशंसेन पुरोचनकृतेन वै	007c  
वृत्ते स्वयंवरे चैव राजानः सर्व एव ते	008a  
यथागतं विप्रजग्मुर्विदित्वा पाण्डवान्वृतान्	008c  
अथ दुर्योधनो राजा विमना भ्रातृभिः सह	009a  
अश्वत्थाम्ना मातुलेन कर्णेन च कृपेण च	009c  
विनिवृत्तो वृतं दृष्ट्वा द्रौपद्या श्वेतवाहनम्	010a  
तं तु दुःशासनो व्रीडन्मन्दं मन्दमिवाब्रवीत्	010c  
यद्यसौ ब्राह्मणो न स्याद्विन्देत द्रौपदीं न सः	011a  
न हि तं तत्त्वतो राजन्वेद कश्चिद्धनञ्जयम्	011c  
दैवं तु परमं मन्ये पौरुषं तु निरर्थकम्	012a  
धिगस्मत्पौरुषं तात यद्धरन्तीह पाण्डवाः	012c  
एवं सम्भाषमाणास्ते निन्दन्तश्च पुरोचनम्	013a  
विविशुर्हास्तिनपुरं दीना विगतचेतसः	013c  
त्रस्ता विगतसङ्कल्पा दृष्ट्वा पार्थान्महौजसः	014a  
मुक्तान्हव्यवहाच्चैनान्संयुक्तान्द्रुपदेन च	014c  
धृष्टद्युम्नं च सञ्चिन्त्य तथैव च शिखण्डिनम्	015a  
द्रुपदस्यात्मजांश्चान्यान्सर्वयुद्धविशारदान्	015c  
विदुरस्त्वथ ताञ्श्रुत्वा द्रौपद्या पाण्डवान्वृतान्	016a  
व्रीडितान्धार्तराष्ट्रांश्च भग्नदर्पानुपागतान्	016c  
ततः प्रीतमनाः क्षत्ता धृतराष्ट्रं विशां पते	017a  
उवाच दिष्ट्या कुरवो वर्धन्त इति विस्मितः	017c  
वैचित्रवीर्यस्तु नृपो निशम्य विदुरस्य तत्	018a  
अब्रवीत्परमप्रीतो दिष्ट्या दिष्ट्येति भारत	018c  
मन्यते हि वृतं पुत्रं ज्येष्ठं द्रुपदकन्यया	019a  
दुर्योधनमविज्ञानात्प्रज्ञाचक्षुर्नरेश्वरः	019c  
अथ त्वाज्ञापयामास द्रौपद्या भूषणं बहु	020a  
आनीयतां वै कृष्णेति पुत्रं दुर्योधनं तदा	020c  
अथास्य पश्चाद्विदुर आचख्यौ पाण्डवान्वृतान्	021a  
सर्वान्कुशलिनो वीरान्पूजितान्द्रुपदेन च	021c  
तेषां सम्बन्धिनश्चान्यान्बहून्बलसमन्वितान्	021e  
धृतराष्ट्र उवाच	022  
यथैव पाण्डोः पुत्रास्ते तथैवाभ्यधिका मम	022a  
सेयमभ्यधिका प्रीतिर्वृद्धिर्विदुर मे मता	022c  
यत्ते कुशलिनो वीरा मित्रवन्तश्च पाण्डवाः	022e  
को हि द्रुपदमासाद्य मित्रं क्षत्तः सबान्धवम्	023a  
न बुभूषेद्भवेनार्थी गतश्रीरपि पार्थिवः	023c  
वैशम्पायन उवाच	024  
तं तथा भाषमाणं तु विदुरः प्रत्यभाषत	024a  
नित्यं भवतु ते बुद्धिरेषा राजञ्शतं समाः	024c  
ततो दुर्योधनश्चैव राधेयश्च विशां पते	025a  
धृतराष्ट्रमुपागम्य वचोऽब्रूतामिदं तदा	025c  
सन्निधौ विदुरस्य त्वां वक्तुं नृप न शक्नुवः	026a  
विविक्तमिति वक्ष्यावः किं तवेदं चिकीर्षितम्	026c  
सपत्नवृद्धिं यत्तात मन्यसे वृद्धिमात्मनः	027a  
अभिष्टौषि च यत्क्षत्तुः समीपे द्विपदां वर	027c  
अन्यस्मिन्नृप कर्तव्ये त्वमन्यत्कुरुषेऽनघ	028a  
तेषां बलविघातो हि कर्तव्यस्तात नित्यशः	028c  
ते वयं प्राप्तकालस्य चिकीर्षां मन्त्रयामहे	029a  
यथा नो न ग्रसेयुस्ते सपुत्रबलबान्धवान्	029c  
