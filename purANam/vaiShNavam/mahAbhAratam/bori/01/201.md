नारद उवाच	001  
शृणु मे विस्तरेणेममितिहासं पुरातनम्	001a  
भ्रातृभीः सहितः पार्थ यथावृत्तं युधिष्ठिर	001c  
महासुरस्यान्ववाये हिरण्यकशिपोः पुरा	002a  
निकुम्भो नाम दैत्येन्द्रस्तेजस्वी बलवानभूत्	002c  
तस्य पुत्रौ महावीर्यौ जातौ भीमपराक्रमौ	003a  
सहान्योन्येन भुञ्जाते विनान्योन्यं न गच्छतः	003c  
अन्योन्यस्य प्रियकरावन्योन्यस्य प्रियंवदौ	004a  
एकशीलसमाचारौ द्विधैवैकं यथा कृतौ	004c  
तौ विवृद्धौ महावीर्यौ कार्येष्वप्येकनिश्चयौ	005a  
त्रैलोक्यविजयार्थाय समास्थायैकनिश्चयम्	005c  
कृत्वा दीक्षां गतौ विन्ध्यं तत्रोग्रं तेपतुस्तपः	006a  
तौ तु दीर्घेण कालेन तपोयुक्तौ बभूवतुः	006c  
क्षुत्पिपासापरिश्रान्तौ जटावल्कलधारिणौ	007a  
मलोपचितसर्वाङ्गौ वायुभक्षौ बभूवतुः	007c  
आत्ममांसानि जुह्वन्तौ पादाङ्गुष्ठाग्रधिष्ठितौ	008a  
ऊर्ध्वबाहू चानिमिषौ दीर्घकालं धृतव्रतौ	008c  
तयोस्तपःप्रभावेण दीर्घकालं प्रतापितः	009a  
धूमं प्रमुमुचे विन्ध्यस्तदद्भुतमिवाभवत्	009c  
ततो देवाभवन्भीता उग्रं दृष्ट्वा तयोस्तपः	010a  
तपोविघातार्थमथो देवा विघ्नानि चक्रिरे	010c  
रत्नैः प्रलोभयामासुः स्त्रीभिश्चोभौ पुनः पुनः	011a  
न च तौ चक्रतुर्भङ्गं व्रतस्य सुमहाव्रतौ	011c  
अथ मायां पुनर्देवास्तयोश्चक्रुर्महात्मनोः	012a  
भगिन्यो मातरो भार्यास्तयोः परिजनस्तथा	012c  
परिपात्यमाना वित्रस्ताः शूलहस्तेन रक्षसा	013a  
स्रस्ताभरणकेशान्ता एकान्तभ्रष्टवाससः	013c  
अभिधाव्य ततः सर्वास्तौ त्राहीति विचुक्रुशुः	014a  
न च तौ चक्रतुर्भङ्गं व्रतस्य सुमहाव्रतौ	014c  
यदा क्षोभं नोपयाति नार्तिमन्यतरस्तयोः	015a  
ततः स्त्रियस्ता भूतं च सर्वमन्तरधीयत	015c  
ततः पितामहः साक्षादभिगम्य महासुरौ	016a  
वरेण छन्दयामास सर्वलोकपितामहः	016c  
ततः सुन्दोपसुन्दौ तौ भ्रातरौ दृढविक्रमौ	017a  
दृष्ट्वा पितामहं देवं तस्थतुः प्राञ्जली तदा	017c  
ऊचतुश्च प्रभुं देवं ततस्तौ सहितौ तदा	018a  
आवयोस्तपसानेन यदि प्रीतः पितामहः	018c  
मायाविदावस्त्रविदौ बलिनौ कामरूपिणौ	019a  
उभावप्यमरौ स्यावः प्रसन्नो यदि नौ प्रभुः	019c  
पितामह उवाच	020  
ऋतेऽमरत्वमन्यद्वां सर्वमुक्तं भविष्यति	020a  
अन्यद्वृणीतां मृत्योश्च विधानममरैः समम्	020c  
करिष्यावेदमिति यन्महदभ्युत्थितं तपः	021a  
युवयोर्हेतुनानेन नामरत्वं विधीयते	021c  
त्रैलोक्यविजयार्थाय भवद्भ्यामास्थितं तपः	022a  
हेतुनानेन दैत्येन्द्रौ न वां कामं करोम्यहम्	022c  
सुन्दोपसुन्दावूचतुः	023  
त्रिषु लोकेषु यद्भूतं किञ्चित्स्थावरजङ्गमम्	023a  
सर्वस्मान्नौ भयं न स्यादृतेऽन्योन्यं पितामह	023c  
पितामह उवाच	024  
यत्प्रार्थितं यथोक्तं च काममेतद्ददानि वाम्	024a  
मृत्योर्विधानमेतच्च यथावद्वां भविष्यति	024c  
नारद उवाच	025  
ततः पितामहो दत्त्वा वरमेतत्तदा तयोः	025a  
निवर्त्य तपसस्तौ च ब्रह्मलोकं जगाम ह	025c  
लब्ध्वा वराणि सर्वाणि दैत्येन्द्रावपि तावुभौ	026a  
अवध्यौ सर्वलोकस्य स्वमेव भवनं गतौ	026c  
तौ तु लब्धवरौ दृष्ट्वा कृतकामौ महासुरौ	027a  
सर्वः सुहृज्जनस्ताभ्यां प्रमोदमुपजग्मिवान्	027c  
ततस्तौ तु जटा हित्वा मौलिनौ सम्बभूवतुः	028a  
महार्हाभरणोपेतौ विरजोम्बरधारिणौ	028c  
अकालकौमुदीं चैव चक्रतुः सार्वकामिकीम्	029a  
दैत्येन्द्रौ परमप्रीतौ तयोश्चैव सुहृज्जनः	029c  
भक्ष्यतां भुज्यतां नित्यं रम्यतां गीयतामिति	030a  
पीयतां दीयतां चेति वाच आसन्गृहे गृहे	030c  
तत्र तत्र महापानैरुत्कृष्टतलनादितैः	031a  
हृष्टं प्रमुदितं सर्वं दैत्यानामभवत्पुरम्	031c  
तैस्तैर्विहारैर्बहुभिर्दैत्यानां कामरूपिणाम्	032a  
समाः सङ्क्रीडतां तेषामहरेकमिवाभवत्	032c  
