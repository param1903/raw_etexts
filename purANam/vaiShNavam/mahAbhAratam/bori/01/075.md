वैशम्पायन उवाच	001  
ततः काव्यो भृगुश्रेष्ठः समन्युरुपगम्य ह	001a  
वृषपर्वाणमासीनमित्युवाचाविचारयन्	001c  
नाधर्मश्चरितो राजन्सद्यः फलति गौरिव	002a  
पुत्रेषु वा नप्तृषु वा न चेदात्मनि पश्यति	002c  
फलत्येव ध्रुवं पापं गुरुभुक्तमिवोदरे	002e  
यदघातयथा विप्रं कचमाङ्गिरसं तदा	003a  
अपापशीलं धर्मज्ञं शुश्रूषुं मद्गृहे रतम्	003c  
वधादनर्हतस्तस्य वधाच्च दुहितुर्मम	004a  
वृषपर्वन्निबोधेदं त्यक्ष्यामि त्वां सबान्धवम्	004c  
स्थातुं त्वद्विषये राजन्न शक्ष्यामि त्वया सह	004e  
अहो मामभिजानासि दैत्य मिथ्याप्रलापिनम्	005a  
यथेममात्मनो दोषं न नियच्छस्युपेक्षसे	005c  
वृषपर्वोवाच	006  
नाधर्मं न मृषावादं त्वयि जानामि भार्गव	006a  
त्वयि धर्मश्च सत्यं च तत्प्रसीदतु नो भवान्	006c  
यद्यस्मानपहाय त्वमितो गच्छसि भार्गव	007a  
समुद्रं सम्प्रवेक्ष्यामो नान्यदस्ति परायणम्	007c  
शुक्र उवाच	008  
समुद्रं प्रविशध्वं वा दिशो वा द्रवतासुराः	008a  
दुहितुर्नाप्रियं सोढुं शक्तोऽहं दयिता हि मे	008c  
प्रसाद्यतां देवयानी जीवितं ह्यत्र मे स्थितम्	009a  
योगक्षेमकरस्तेऽहमिन्द्रस्येव बृहस्पतिः	009c  
वृषपर्वोवाच	010  
यत्किञ्चिदसुरेन्द्राणां विद्यते वसु भार्गव	010a  
भुवि हस्तिगवाश्वं वा तस्य त्वं मम चेश्वरः	010c  
शुक्र उवाच	011  
यत्किञ्चिदस्ति द्रविणं दैत्येन्द्राणां महासुर	011a  
तस्येश्वरोऽस्मि यदि ते देवयानी प्रसाद्यताम्	011c  
देवयान्युवाच	012  
यदि त्वमीश्वरस्तात राज्ञो वित्तस्य भार्गव	012a  
नाभिजानामि तत्तेऽहं राजा तु वदतु स्वयम्	012c  
वृषपर्वोवाच	013  
यं काममभिकामासि देवयानि शुचिस्मिते	013a  
तत्तेऽहं सम्प्रदास्यामि यदि चेदपि दुर्लभम्	013c  
देवयान्युवाच	014  
दासीं कन्यासहस्रेण शर्मिष्ठामभिकामये	014a  
अनु मां तत्र गच्छेत्सा यत्र दास्यति मे पिता	014c  
वृषपर्वोवाच	015  
उत्तिष्ठ हे सङ्ग्रहीत्रि शर्मिष्ठां शीघ्रमानय	015a  
यं च कामयते कामं देवयानी करोतु तम्	015c  
वैशम्पायन उवाच	016  
ततो धात्री तत्र गत्वा शर्मिष्ठां वाक्यमब्रवीत्	016a  
उत्तिष्ठ भद्रे शर्मिष्ठे ज्ञातीनां सुखमावह	016c  
त्यजति ब्राह्मणः शिष्यान्देवयान्या प्रचोदितः	017a  
सा यं कामयते कामं स कार्योऽद्य त्वयानघे	017c  
शर्मिष्ठोवाच	018  
सा यं कामयते कामं करवाण्यहमद्य तम्	018a  
मा त्वेवापगमच्छुक्रो देवयानी च मत्कृते	018c  
वैशम्पायन उवाच	019  
ततः कन्यासहस्रेण वृता शिबिकया तदा	019a  
पितुर्नियोगात्त्वरिता निश्चक्राम पुरोत्तमात्	019c  
शर्मिष्ठोवाच	020  
अहं कन्यासहस्रेण दासी ते परिचारिका	020a  
अनु त्वां तत्र यास्यामि यत्र दास्यति ते पिता	020c  
देवयान्युवाच	021  
स्तुवतो दुहिता तेऽहं बन्दिनः प्रतिगृह्णतः	021a  
स्तूयमानस्य दुहिता कथं दासी भविष्यसि	021c  
शर्मिष्ठोवाच	022  
येन केनचिदार्तानां ज्ञातीनां सुखमावहेत्	022a  
अतस्त्वामनुयास्यामि यत्र दास्यति ते पिता	022c  
वैशम्पायन उवाच	023  
प्रतिश्रुते दासभावे दुहित्रा वृषपर्वणः	023a  
देवयानी नृपश्रेष्ठ पितरं वाक्यमब्रवीत्	023c  
प्रविशामि पुरं तात तुष्टास्मि द्विजसत्तम	024a  
अमोघं तव विज्ञानमस्ति विद्याबलं च ते	024c  
एवमुक्तो दुहित्रा स द्विजश्रेष्ठो महायशाः	025a  
प्रविवेश पुरं हृष्टः पूजितः सर्वदानवैः	025c  
