वैशम्पायन उवाच	001  
ततो द्रुपदमासाद्य भारद्वाजः प्रतापवान्	001a  
अब्रवीत्पार्षतं राजन्सखायं विद्धि मामिति	001c  
द्रुपद उवाच	002  
अकृतेयं तव प्रज्ञा ब्रह्मन्नातिसमञ्जसी	002a  
यन्मां ब्रवीषि प्रसभं सखा तेऽहमिति द्विज	002c  
न हि राज्ञामुदीर्णानामेवं भूतैर्नरैः क्वचित्	003a  
सख्यं भवति मन्दात्मञ्श्रिया हीनैर्धनच्युतैः	003c  
सौहृदान्यपि जीर्यन्ते कालेन परिजीर्यताम्	004a  
सौहृदं मे त्वया ह्यासीत्पूर्वं सामर्थ्यबन्धनम्	004c  
न सख्यमजरं लोके जातु दृश्येत कर्हिचित्	005a  
कामो वैनं विहरति क्रोधश्चैनं प्रवृश्चति	005c  
मैवं जीर्णमुपासिष्ठाः सख्यं नवमुपाकुरु	006a  
आसीत्सख्यं द्विजश्रेष्ठ त्वया मेऽर्थनिबन्धनम्	006c  
न दरिद्रो वसुमतो नाविद्वान्विदुषः सखा	007a  
शूरस्य न सखा क्लीबः सखिपूर्वं किमिष्यते	007c  
ययोरेव समं वित्तं ययोरेव समं कुलम्	008a  
तयोः सख्यं विवाहश्च न तु पुष्टविपुष्टयोः	008c  
नाश्रोत्रियः श्रोत्रियस्य नारथी रथिनः सखा	009a  
नाराज्ञा सङ्गतं राज्ञः सखिपूर्वं किमिष्यते	009c  
वैशम्पायन उवाच	010  
द्रुपदेनैवमुक्तस्तु भारद्वाजः प्रतापवान्	010a  
मुहूर्तं चिन्तयामास मन्युनाभिपरिप्लुतः	010c  
स विनिश्चित्य मनसा पाञ्चालं प्रति बुद्धिमान्	011a  
जगाम कुरुमुख्यानां नगरं नागसाह्वयम्	011c  
कुमारास्त्वथ निष्क्रम्य समेता गजसाह्वयात्	012a  
क्रीडन्तो वीटया तत्र वीराः पर्यचरन्मुदा	012c  
पपात कूपे सा वीटा तेषां वै क्रीडतां तदा	013a  
न च ते प्रत्यपद्यन्त कर्म वीटोपलब्धये	013c  
अथ द्रोणः कुमारांस्तान्दृष्ट्वा कृत्यवतस्तदा	014a  
प्रहस्य मन्दं पैशल्यादभ्यभाषत वीर्यवान्	014c  
अहो नु धिग्बलं क्षात्रं धिगेतां वः कृतास्त्रताम्	015a  
भरतस्यान्वये जाता ये वीटां नाधिगच्छत	015c  
एष मुष्टिरिषीकाणां मयास्त्रेणाभिमन्त्रितः	016a  
अस्य वीर्यं निरीक्षध्वं यदन्यस्य न विद्यते	016c  
वेत्स्यामीषीकया वीटां तामिषीकामथान्यया	017a  
तामन्यया समायोगो वीटाया ग्रहणे मम	017c  
तदपश्यन्कुमारास्ते विस्मयोत्फुल्ललोचनाः	018a  
अवेष्क्य चोद्धृतां वीटां वीटावेद्धारमब्रुवन्	018c  
अभिवादयामहे ब्रह्मन्नैतदन्येषु विद्यते	019a  
कोऽसि कं त्वाभिजानीमो वयं किं करवामहे	019c  
द्रोण उवाच	020  
आचक्षध्वं च भीष्माय रूपेण च गुणैश्च माम्	020a  
स एव सुमहाबुद्धिः साम्प्रतं प्रतिपत्स्यते	020c  
वैशम्पायन उवाच	021  
तथेत्युक्त्वा तु ते सर्वे भीष्ममूचुः पितामहम्	021a  
ब्राह्मणस्य वचस्तथ्यं तच्च कर्मविशेषवत्	021c  
भीष्मः श्रुत्वा कुमाराणां द्रोणं तं प्रत्यजानत	022a  
युक्तरूपः स हि गुरुरित्येवमनुचिन्त्य च	022c  
अथैनमानीय तदा स्वयमेव सुसत्कृतम्	023a  
परिपप्रच्छ निपुणं भीष्मः शस्त्रभृतां वरः	023c  
हेतुमागमने तस्य द्रोणः सर्वं न्यवेदयत्	023e  
महर्षेरग्निवेश्यस्य सकाशमहमच्युत	024a  
अस्त्रार्थमगमं पूर्वं धनुर्वेदजिघृक्षया	024c  
ब्रह्मचारी विनीतात्मा जटिलो बहुलाः समाः	025a  
अवसं तत्र सुचिरं धनुर्वेदचिकीर्षया	025c  
पाञ्चालराजपुत्रस्तु यज्ञसेनो महाबलः	026a  
मया सहाकरोद्विद्यां गुरोः श्राम्यन्समाहितः	026c  
स मे तत्र सखा चासीदुपकारी प्रियश्च मे	027a  
तेनाहं सह सङ्गम्य रतवान्सुचिरं बत	027c  
बाल्यात्प्रभृति कौरव्य सहाध्ययनमेव च	027e  
स समासाद्य मां तत्र प्रियकारी प्रियंवदः	028a  
अब्रवीदिति मां भीष्म वचनं प्रीतिवर्धनम्	028c  
अहं प्रियतमः पुत्रः पितुर्द्रोण महात्मनः	029a  
अभिषेक्ष्यति मां राज्ये स पाञ्चाल्यो यदा तदा	029c  
त्वद्भोज्यं भविता राज्यं सखे सत्येन ते शपे	030a  
मम भोगाश्च वित्तं च त्वदधीनं सुखानि च	030c  
एवमुक्तः प्रवव्राज कृतास्त्रोऽहं धनेप्सया	031a  
अभिषिक्तं च श्रुत्वैनं कृतार्थोऽस्मीति चिन्तयन्	031c  
प्रियं सखायं सुप्रीतो राज्यस्थं पुनराव्रजम्	032a  
संस्मरन्सङ्गमं चैव वचनं चैव तस्य तत्	032c  
ततो द्रुपदमागम्य सखिपूर्वमहं प्रभो	033a  
अब्रुवं पुरुषव्याघ्र सखायं विद्धि मामिति	033c  
उपस्थितं तु द्रुपदः सखिवच्चाभिसङ्गतम्	034a  
स मां निराकारमिव प्रहसन्निदमब्रवीत्	034c  
अकृतेयं तव प्रज्ञा ब्रह्मन्नातिसमञ्जसी	035a  
यदात्थ मां त्वं प्रसभं सखा तेऽहमिति द्विज	035c  
न हि राज्ञामुदीर्णानामेवम्भूतैर्नरैः क्वचित्	036a  
सख्यं भवति मन्दात्मञ्श्रिया हीनैर्धनच्युतैः	036c  
नाश्रोत्रियः श्रोत्रियस्य नारथी रथिनः सखा	037a  
नाराजा पार्थिवस्यापि सखिपूर्वं किमिष्यते	037c  
द्रुपदेनैवमुक्तोऽहं मन्युनाभिपरिप्लुतः	038a  
अभ्यागच्छं कुरून्भीष्म शिष्यैरर्थी गुणान्वितैः	038c  
प्रतिजग्राह तं भीष्मो गुरुं पाण्डुसुतैः सह	039a  
पौत्रानादाय तान्सर्वान्वसूनि विविधानि च	039c  
शिष्या इति ददौ राजन्द्रोणाय विधिपूर्वकम्	040a  
स च शिष्यान्महेष्वासः प्रतिजग्राह कौरवान्	040c  
प्रतिगृह्य च तान्सर्वान्द्रोणो वचनमब्रवीत्	041a  
रहस्येकः प्रतीतात्मा कृतोपसदनांस्तदा	041c  
कार्यं मे काङ्क्षितं किञ्चिद्धृदि सम्परिवर्तते	042a  
कृतास्त्रैस्तत्प्रदेयं मे तदृतं वदतानघाः	042c  
तच्छ्रुत्वा कौरवेयास्ते तूष्णीमासन्विशां पते	043a  
अर्जुनस्तु ततः सर्वं प्रतिजज्ञे परन्तपः	043c  
ततोऽर्जुनं मूर्ध्नि तदा समाघ्राय पुनः पुनः	044a  
प्रीतिपूर्वं परिष्वज्य प्ररुरोद मुदा तदा	044c  
ततो द्रोणः पाण्डुपुत्रानस्त्राणि विविधानि च	045a  
ग्राहयामास दिव्यानि मानुषाणि च वीर्यवान्	045c  
राजपुत्रास्तथैवान्ये समेत्य भरतर्षभ	046a  
अभिजग्मुस्ततो द्रोणमस्त्रार्थे द्विजसत्तमम्	046c  
वृष्णयश्चान्धकाश्चैव नानादेश्याश्च पार्थिवाः	046e  
सूतपुत्रश्च राधेयो गुरुं द्रोणमियात्तदा	047a  
स्पर्धमानस्तु पार्थेन सूतपुत्रोऽत्यमर्षणः	047c  
दुर्योधनमुपाश्रित्य पाण्डवानत्यमन्यत	047e  
