इक्ष्वाकुवंशप्रभवो राजासीत्पृथिवीपतिः	001a  
महाभिष इति ख्यातः सत्यवाक्सत्यविक्रमः	001c  
सोऽश्वमेधसहस्रेण वाजपेयशतेन च	002a  
तोषयामास देवेन्द्रं स्वर्गं लेभे ततः प्रभुः	002c  
ततः कदाचिद्ब्रह्माणमुपासां चक्रिरे सुराः	003a  
तत्र राजर्षयो आसन्स च राजा महाभिषः	003c  
अथ गङ्गा सरिच्छ्रेष्ठा समुपायात्पितामहम्	004a  
तस्या वासः समुद्धूतं मारुतेन शशिप्रभम्	004c  
ततोऽभवन्सुरगणाः सहसावाङ्मुखास्तदा	005a  
महाभिषस्तु राजर्षिरशङ्को दृष्टवान्नदीम्	005c  
अपध्यातो भगवता ब्रह्मणा स महाभिषः	006a  
उक्तश्च जातो मर्त्येषु पुनर्लोकानवाप्स्यसि	006c  
स चिन्तयित्वा नृपतिर्नृपान्सर्वांस्तपोधनान्	007a  
प्रतीपं रोचयामास पितरं भूरिवर्चसम्	007c  
महाभिषं तु तं दृष्ट्वा नदी धैर्याच्च्युतं नृपम्	008a  
तमेव मनसाध्यायमुपावर्तत्सरिद्वरा	008c  
सा तु विध्वस्तवपुषः कश्मलाभिहतौजसः	009a  
ददर्श पथि गच्छन्ती वसून्देवान्दिवौकसः	009c  
तथारूपांश्च तान्दृष्ट्वा पप्रच्छ सरितां वरा	010a  
किमिदं नष्टरूपाः स्थ कच्चित्क्षेमं दिवौकसाम्	010c  
तामूचुर्वसवो देवाः शप्ताः स्मो वै महानदि	011a  
अल्पेऽपराधे संरम्भाद्वसिष्ठेन महात्मना	011c  
विमूढा हि वयं सर्वे प्रच्छन्नमृषिसत्तमम्	012a  
सन्ध्यां वसिष्ठमासीनं तमत्यभिसृताः पुरा	012c  
तेन कोपाद्वयं शप्ता योनौ सम्भवतेति ह	013a  
न शक्यमन्यथा कर्तुं यदुक्तं ब्रह्मवादिना	013c  
त्वं तस्मान्मानुषी भूत्वा सूष्व पुत्रान्वसून्भुवि	014a  
न मानुषीणां जठरं प्रविशेमाशुभं वयम्	014c  
इत्युक्ता तान्वसून्गङ्गा तथेत्युक्त्वाब्रवीदिदम्	015a  
मर्त्येषु पुरुषश्रेष्ठः को वः कर्ता भविष्यति	015c  
वसव ऊचुः	016  
प्रतीपस्य सुतो राजा शन्तनुर्नाम धार्मिकः	016a  
भविता मानुषे लोके स नः कर्ता भविष्यति	016c  
गङ्गोवाच	017  
ममाप्येवं मतं देवा यथावदत मानघाः	017a  
प्रियं तस्य करिष्यामि युष्माकं  चैतदीप्सितम्	017c  
वसव ऊचुः	018  
जातान्कुमारान्स्वानप्सु प्रक्षेप्तुं वै त्वमर्हसि	018a  
यथा नचिरकालं नो निष्कृतिः स्यात्त्रिलोकगे	018c  
गङ्गोवाच	019  
एवमेतत्करिष्यामि पुत्रस्तस्य विधीयताम्	019a  
नास्य मोघः सङ्गमः स्यात्पुत्रहेतोर्मया सह	019c  
वसव ऊचुः	020  
तुरीयार्धं प्रदास्यामो वीर्यस्यैकैकशो वयम्	020a  
तेन वीर्येण पुत्रस्ते भविता तस्य चेप्सितः	020c  
न सम्पत्स्यति मर्त्येषु पुनस्तस्य तु सन्ततिः	021a  
तस्मादपुत्रः पुत्रस्ते भविष्यति स वीर्यवान्	021c  
वैशम्पायन उवाच	022  
एवं ते समयं कृत्वा गङ्गया वसवः सह	022a  
जग्मुः प्रहृष्टमनसो यथासङ्कल्पमञ्जसा	022c  
