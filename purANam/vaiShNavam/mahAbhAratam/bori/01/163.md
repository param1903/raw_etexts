001    वसिष्ठ उवाच
यैषा ते तपती नाम सावित्र्यवरजा सुता	001a  
तां त्वां संवरणस्यार्थे वरयामि विभावसो	001c  
स हि राजा बृहत्कीर्तिर्धर्मार्थविदुदारधीः	002a  
युक्तः संवरणो भर्ता दुहितुस्ते विहङ्गम	002c  
003    गन्धर्व उवाच
इत्युक्तः सविता तेन ददानीत्येव निश्चितः	003a  
प्रत्यभाषत तं विप्रं प्रतिनन्द्य दिवाकरः	003c  
वरः संवरणो राज्ञां त्वमृषीणां वरो मुने	004a  
तपती योषितां श्रेष्ठा किमन्यत्रापवर्जनात्	004c  
ततः सर्वानवद्याग्नीं तपतीं तपनः स्वयम्	005a  
ददौ संवरणस्यार्थे वसिष्ठाय महात्मने	005c  
प्रतिजग्राह तां कन्यां महर्षिस्तपतीं तदा	005e  
वसिष्ठोऽथ विसृष्टश्च पुनरेवाजगाम ह	006a  
यत्र विख्यातकीर्तिः स कुरूणामृषभोऽभवत्	006c  
स राजा मन्मथाविष्टस्तद्गतेनान्तरात्मना	007a  
दृष्ट्वा च देवकन्यां तां तपतीं चारुहासिनीम्	007c  
वसिष्ठेन सहायान्तीं संहृष्टोऽभ्यधिकं बभौ	007e  
कृच्छ्रे द्वादशरात्रे तु तस्य राज्ञः समापिते	008a  
आजगाम विशुद्धात्मा वसिष्ठो भगवानृषिः	008c  
तपसाराध्य वरदं देवं गोपतिमीश्वरम्	009a  
लेभे संवरणो भार्यां वसिष्ठस्यैव तेजसा	009c  
ततस्तस्मिन्गिरिश्रेष्ठे देवगन्धर्वसेविते	010a  
जग्राह विधिवत्पाणिं तपत्याः स नरर्षभः	010c  
वसिष्ठेनाभ्यनुज्ञातस्तस्मिन्नेव धराधरे	011a  
सोऽकामयत राजर्षिर्विहर्तुं सह भार्यया	011c  
ततः पुरे च राष्ट्रे च वाहनेषु बलेषु च	012a  
आदिदेश महीपालस्तमेव सचिवं तदा	012c  
नृपतिं त्वभ्यनुज्ञाय वसिष्ठोऽथापचक्रमे	013a  
सोऽपि राजा गिरौ तस्मिन्विजहारामरोपमः	013c  
ततो द्वादश वर्षाणि काननेषु जलेषु च	014a  
रेमे तस्मिन्गिरौ राजा तयैव सह भार्यया	014c  
तस्य राज्ञः पुरे तस्मिन्समा द्वादश सर्वशः	015a  
न ववर्ष सहस्राक्षो राष्ट्रे चैवास्य सर्वशः	015c  
तत्क्षुधार्तैर्निरानन्दैः शवभूतैस्तदा नरैः	016a  
अभवत्प्रेतराजस्य पुरं प्रेतैरिवावृतम्	016c  
ततस्तत्तादृशं दृष्ट्वा स एव भगवानृषिः	017a  
अभ्यपद्यत धर्मात्मा वसिष्ठो राजसत्तमम्	017c  
तं च पार्थिवशार्दूलमानयामास तत्पुरम्	018a  
तपत्या सहितं राजन्नुषितं द्वादशीः समाः	018c  
ततः प्रवृष्टस्तत्रासीद्यथापूर्वं सुरारिहा	019a  
तस्मिन्नृपतिशार्दूले प्रविष्टे नगरं पुनः	019c  
ततः सराष्ट्रं मुमुदे तत्पुरं परया मुदा	020a  
तेन पार्थिवमुख्येन भावितं भावितात्मना	020c  
ततो द्वादश वर्षाणि पुनरीजे नराधिपः	021a  
पत्न्या तपत्या सहितो यथा शक्रो मरुत्पतिः	021c  
एवमासीन्महाभागा तपती नाम पौर्विकी	022a  
तव वैवस्वती पार्थ तापत्यस्त्वं यया मतः	022c  
तस्यां सञ्जनयामास कुरुं संवरणो नृपः	023a  
तपत्यां तपतां श्रेष्ठ तापत्यस्त्वं ततोऽर्जुन	023c  
