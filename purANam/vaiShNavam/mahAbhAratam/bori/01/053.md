001  	सूत उवाच  
001a  	इदमत्यद्भुतं चान्यदास्तीकस्यानुशुश्रुमः  
001c  	तथा वरैश्छन्द्यमाने राज्ञा पारिक्षितेन ह  
002a  	इन्द्रहस्ताच्च्युतो नागः ख एव यदतिष्ठत  
002c  	ततश्चिन्तापरो राजा बभूव जनमेजयः  
003a  	हूयमाने भृशं दीप्ते विधिवत्पावके तदा  
003c  	न स्म स प्रापतद्वह्नौ तक्षको भयपीडितः  
004  	शौनक उवाच  
004a  	किं सूत तेषां विप्राणां मन्त्रग्रामो मनीषिणाम्  
004c  	न प्रत्यभात्तदाग्नौ यन्न पपात स तक्षकः  
005  	सूत उवाच  
005a  	तमिन्द्रहस्ताद्विस्रस्तं विसञ्ज्ञं पन्नगोत्तमम्  
005c  	आस्तीकस्तिष्ठ तिष्ठेति वाचस्तिस्रोऽभ्युदैरयत्  
006a  	वितस्थे सोऽन्तरिक्षेऽथ हृदयेन विदूयता  
006c  	यथा तिष्ठेत वै कश्चिद्गोचक्रस्यान्तरा नरः  
007a  	ततो राजाब्रवीद्वाक्यं सदस्यैश्चोदितो भृशम्  
007c  	काममेतद्भवत्वेवं यथास्तीकस्य भाषितम्  
008a  	समाप्यतामिदं कर्म पन्नगाः सन्त्वनामयाः  
008c  	प्रीयतामयमास्तीकः सत्यं सूतवचोऽस्तु तत्  
009a  	ततो हलहलाशब्दः प्रीतिजः समवर्तत  
009c  	आस्तीकस्य वरे दत्ते तथैवोपरराम च  
010a  	स यज्ञः पाण्डवेयस्य राज्ञः पारिक्षितस्य ह  
010c  	प्रीतिमांश्चाभवद्राजा भारतो जनमेजयः  
011a  	ऋत्विग्भ्यः ससदस्येभ्यो ये तत्रासन्समागताः  
011c  	तेभ्यश्च प्रददौ वित्तं शतशोऽथ सहस्रशः  
012a  	लोहिताक्षाय सूताय तथा स्थपतये विभुः  
012c  	येनोक्तं तत्र सत्राग्रे यज्ञस्य विनिवर्तनम्  
013a  	निमित्तं ब्राह्मण इति तस्मै वित्तं ददौ बहु  
013c  	ततश्चकारावभृथं विधिदृष्टेन कर्मणा  
014a  	आस्तीकं प्रेषयामास गृहानेव सुसत्कृतम्  
014c  	राजा प्रीतमनाः प्रीतं कृतकृत्यं मनीषिणम्  
015a  	पुनरागमनं कार्यमिति चैनं वचोऽब्रवीत्  
015c  	भविष्यसि सदस्यो मे वाजिमेधे महाक्रतौ  
016a  	तथेत्युक्त्वा प्रदुद्राव स चास्तीको मुदा युतः  
016c  	कृत्वा स्वकार्यमतुलं तोषयित्वा च पार्थिवम्  
017a  	स गत्वा परमप्रीतो मातरं मातुलं च तम्  
017c  	अभिगम्योपसङ्गृह्य यथावृत्तं न्यवेदयत्  
018a  	एतच्छ्रुत्वा प्रीयमाणाः समेता; ये तत्रासन्पन्नगा वीतमोहाः  
018c  	तेऽऽस्तीके वै प्रीतिमन्तो बभूवुरूचुश्चैनं वरमिष्टं वृणीष्व  
019a  	भूयो भूयः सर्वशस्तेऽब्रुवंस्तं; किं ते प्रियं करवामोऽद्य विद्वन्  
019c  	प्रीता वयं मोक्षिताश्चैव सर्वे; कामं किं ते करवामोऽद्य वत्स  
020  	आस्तीक उवाच  
020a  	सायं प्रातः सुप्रसन्नात्मरूपा; लोके विप्रा मानवाश्चेतरेऽपि  
धर्माख्यानं ये वदेयुर्ममेदं; तेषां युष्मद्भ्यो नैव किञ्चिद्भयं स्यात्	020c  
सूत उवाच	021  
तैश्चाप्युक्तो भागिनेयः प्रसन्नैरेतत्सत्यं काममेवं चरन्तः	021a  
प्रीत्या युक्ता ईप्सितं सर्वशस्ते; कर्तारः स्म प्रवणा भागिनेय	021c  
जरत्कारोर्जरत्कार्वां समुत्पन्नो महायशाः	022a  
आस्तीकः सत्यसन्धो मां पन्नगेभ्योऽभिरक्षतु	022c  
असितं चार्तिमन्तं च सुनीथं चापि यः स्मरेत्	023a  
दिवा वा यदि वा रात्रौ नास्य सर्पभयं भवेत्	023c  
सूत उवाच	024  
मोक्षयित्वा स भुजगान्सर्पसत्राद्द्विजोत्तमः	024a  
जगाम काले धर्मात्मा दिष्टान्तं पुत्रपौत्रवान्	024c  
इत्याख्यानं मयास्तीकं यथावत्कीर्तितं तव	025a  
यत्कीर्तयित्वा सर्पेभ्यो न भयं विद्यते क्वचित्	025c  
श्रुत्वा धर्मिष्ठमाख्यानमास्तीकं पुण्यवर्धनम्	026a  
आस्तीकस्य कवेर्विप्र श्रीमच्चरितमादितः	026c  
शौनक उवाच	027  
भृगुवंशात्प्रभृत्येव त्वया मे कथितं महत्	027a  
आख्यानमखिलं तात सौते प्रीतोऽस्मि तेन ते	027c  
प्रक्ष्यामि चैव भूयस्त्वां यथावत्सूतनन्दन	028a  
यां कथां व्याससम्पन्नां तां च भूयः प्रचक्ष्व मे	028c  
तस्मिन्परमदुष्प्रापे सर्पसत्रे महात्मनाम्	029a  
कर्मान्तरेषु विधिवत्सदस्यानां महाकवे	029c  
या बभूवुः कथाश्चित्रा येष्वर्थेषु यथातथम्	030a  
त्वत्त इच्छामहे श्रोतुं सौते त्वं वै विचक्षणः	030c  
सूत उवाच	031  
कर्मान्तरेष्वकथयन्द्विजा वेदाश्रयाः कथाः	031a  
व्यासस्त्वकथयन्नित्यमाख्यानं भारतं महत्	031c  
शौनक उवाच	032  
महाभारतमाख्यानं पाण्डवानां यशस्करम्	032a  
जनमेजयेन यत्पृष्टः कृष्णद्वैपायनस्तदा	032c  
श्रावयामास विधिवत्तदा कर्मान्तरेषु सः	033a  
तामहं विधिवत्पुण्यां श्रोतुमिच्छामि वै कथाम्	033c  
मनःसागरसम्भूतां महर्षेः पुण्यकर्मणः	034a  
कथयस्व सतां श्रेष्ठ न हि तृप्यामि सूतज	034c  
सूत उवाच	035  
हन्त ते कथयिष्यामि महदाख्यानमुत्तमम्	035a  
कृष्णद्वैपायनमतं महाभारतमादितः	035c  
तज्जुषस्वोत्तममते कथ्यमानं मया द्विज	036a  
शंसितुं तन्मनोहर्षो ममापीह प्रवर्तते	036c  
