जनमेजय उवाच	001  
कथं विनष्टा भगवन्नन्धका वृष्णिभिः सह	001a  
पश्यतो वासुदेवस्य भोजाश्चैव महारथाः	001c  
वैशम्पायन उवाच	002  
षट्त्रिंशेऽथ ततो वर्षे वृष्णीनामनयो महान्	002a  
अन्योन्यं मुसलैस्ते तु निजघ्नुः कालचोदिताः	002c  
जनमेजय उवाच	003  
केनानुशप्तास्ते वीराः क्षयं वृष्ण्यन्धका ययुः	003a  
भोजाश्च द्विजवर्य त्वं विस्तरेण वदस्व मे	003c  
वैशम्पायन उवाच	004  
विश्वामित्रं च कण्वं च नारदं च तपोधनम्	004a  
सारणप्रमुखा वीरा ददृशुर्द्वारकागतान्	004c  
ते वै साम्बं पुरस्कृत्य भूषयित्वा स्त्रियं यथा	005a  
अब्रुवन्नुपसङ्गम्य दैवदण्डनिपीडिताः	005c  
इयं स्त्री पुत्रकामस्य बभ्रोरमिततेजसः	006a  
ऋषयः साधु जानीत किमियं जनयिष्यति	006c  
इत्युक्तास्ते तदा राजन्विप्रलम्भप्रधर्षिताः	007a  
प्रत्यब्रुवंस्तान्मुनयो यत्तच्छृणु नराधिप	007c  
वृष्ण्यन्धकविनाशाय मुसलं घोरमायसम्	008a  
वासुदेवस्य दायादः साम्बोऽयं जनयिष्यति	008c  
येन यूयं सुदुर्वृत्ता नृशंसा जातमन्यवः	009a  
उच्छेत्तारः कुलं कृत्स्नमृते रामजनार्दनौ	009c  
समुद्रं यास्यति श्रीमांस्त्यक्त्वा देहं हलायुधः	010a  
जरा कृष्णं महात्मानं शयानं भुवि भेत्स्यति	010c  
इत्यब्रुवन्त ते राजन्प्रलब्धास्तैर्दुरात्मभिः	011a  
मुनयः क्रोधरक्ताक्षाः समीक्ष्याथ परस्परम्	011c  
तथोक्त्वा मुनयस्ते तु ततः केशवमभ्ययुः	012ac  
अथाब्रवीत्तदा वृष्णीञ्श्रुत्वैवं मधुसूदनः	013a  
अन्तज्ञो मतिमांस्तस्य भवितव्यं तथेति तान्	013c  
एवमुक्त्वा हृषीकेशः प्रविवेश पुनर्गृहान्	014a  
कृतान्तमन्यथा नैच्छत्कर्तुं स जगतः प्रभुः	014c  
श्वोभूतेऽथ ततः साम्बो मुसलं तदसूत वै	015a  
वृष्ण्यन्धकविनाशाय किङ्करप्रतिमं महत्	015c  
प्रसूतं शापजं घोरं तच्च राज्ञे न्यवेदयन्	016a  
विषण्णरूपस्तद्राजा सूक्ष्मं चूर्णमकारयत्	016c  
प्राक्षिपन्सागरे तच्च पुरुषा राजशासनात्	017a  
अघोषयंश्च नगरे वचनादाहुकस्य च	017c  
अद्य प्रभृति सर्वेषु वृष्ण्यन्धकगृहेष्विह	018a  
सुरासवो न कर्तव्यः सर्वैर्नगरवासिभिः	018c  
यश्च नोऽविदितं कुर्यात्पेयं कश्चिन्नरः क्वचित्	019a  
जीवन्स शूलमारोहेत्स्वयं कृत्वा सबान्धवः	019c  
ततो राजभयात्सर्वे नियमं चक्रिरे तदा	020a  
नराः शासनमाज्ञाय तस्य राज्ञो महात्मनः	020c  
