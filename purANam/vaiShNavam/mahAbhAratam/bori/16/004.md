वैशम्पायन उवाच	001  
काली स्त्री पाण्डुरैर्दन्तैः प्रविश्य हसती निशि	001a  
स्त्रियः स्वप्नेषु मुष्णन्ती द्वारकां परिधावति	001c  
अलङ्काराश्च छत्रं च ध्वजाश्च कवचानि च	002a  
ह्रियमाणान्यदृश्यन्त रक्षोभिः सुभयानकैः	002c  
तच्चाग्निदत्तं कृष्णस्य वज्रनाभमयस्मयम्	003a  
दिवमाचक्रमे चक्रं वृष्णीनां पश्यतां तदा	003c  
युक्तं रथं दिव्यमादित्यवर्णं हयाहरन्पश्यतो दारुकस्य	004a  
ते सागरस्योपरिष्टादवर्तन्मनोजवाश्चतुरो वाजिमुख्याः	004c  
तालः सुपर्णश्च महाध्वजौ तौ सुपूजितौ रामजनार्दनाभ्याम्	005a  
उच्चैर्जह्रुरप्सरसो दिवानिशं वाचश्चोचुर्गम्यतां तीर्थयात्रा	005c  
ततो जिगमिषन्तस्ते वृष्ण्यन्धकमहारथाः	006a  
सान्तःपुरास्तदा तीर्थयात्रामैच्छन्नरर्षभाः	006c  
ततो भोज्यं च भक्ष्यं च पेयं चान्धकवृष्णयः	007a  
बहु नानाविधं चक्रुर्मद्यं मांसमनेकशः	007c  
ततः सीधुषु सक्ताश्च निर्ययुर्नगराद्बहिः	008a  
यानैरश्वैर्गजैश्चैव श्रीमन्तस्तिग्मतेजसः	008c  
ततः प्रभासे न्यवसन्यथोद्देशं यथागृहम्	009a  
प्रभूतभक्ष्यपेयास्ते सदारा यादवास्तदा	009c  
निविष्टांस्तान्निशम्याथ समुद्रान्ते स योगवित्	010a  
जगामाऽऽमन्त्र्य तान्वीरानुद्धवोऽर्थविशारदः	010c  
तं प्रस्थितं महात्मानमभिवाद्य कृताञ्जलिम्	011a  
जानन्विनाशं वृष्णीनां नैच्छद्वारयितुं हरिः	011c  
ततः कालपरीतास्ते वृष्ण्यन्धकमहारथाः	012a  
अपश्यन्नुद्धवं यान्तं तेजसाऽऽवृत्य रोदसी	012c  
ब्राह्मणार्थेषु यत्सिद्धमन्नं तेषां महात्मनाम्	013a  
तद्वानरेभ्यः प्रददुः सुरागन्धसमन्वितम्	013c  
ततस्तूर्यशताकीर्णं नटनर्तकसङ्कुलम्	014a  
प्रावर्तत महापानं प्रभासे तिग्मतेजसाम्	014c  
कृष्णस्य सन्निधौ रामः सहितः कृतवर्मणा	015a  
अपिबद्युयुधानश्च गदो बभ्रुस्तथैव च	015c  
ततः परिषदो मध्ये युयुधानो मदोत्कटः	016a  
अब्रवीत्कृतवर्माणमवहस्यावमन्य च	016c  
कः क्षत्रियो मन्यमानः सुप्तान्हन्यान्मृतानिव	017a  
न तन्मृष्यन्ति हार्दिक्य यादवा यत्त्वया कृतम्	017c  
इत्युक्ते युयुधानेन पूजयामास तद्वचः	018a  
प्रद्युम्नो रथिनां श्रेष्ठो हार्दिक्यमवमन्य च	018c  
ततः परमसङ्क्रुद्धः कृतवर्मा तमब्रवीत्	019a  
निर्दिशन्निव सावज्ञं तदा सव्येन पाणिना	019c  
भूरिश्रवाश्छिन्नबाहुर्युद्धे प्रायगतस्त्वया	020a  
वधेन सुनृशंसेन कथं वीरेण पातितः	020c  
इति तस्य वचः श्रुत्वा केशवः परवीरहा	021a  
तिर्यक्सरोषया दृष्ट्या वीक्षां चक्रे स मन्युमान्	021c  
मणिः स्यमन्तकश्चैव यः स सत्राजितोऽभवत्	022a  
तां कथां स्मारयामास सात्यकिर्मधुसूदनम्	022c  
तच्छ्रुत्वा केशवस्याङ्कमगमद्रुदती तदा	023a  
सत्यभामा प्रकुपिता कोपयन्ती जनार्दनम्	023c  
तत उत्थाय सक्रोधः सात्यकिर्वाक्यमब्रवीत्	024a  
पञ्चानां द्रौपदेयानां धृष्टद्युम्नशिखण्डिनोः	024c  
एष गच्छामि पदवीं सत्येन च तथा शपे	025a  
सौप्तिके ये च निहताः सुप्तानेन दुरात्मना	025c  
द्रोणपुत्रसहायेन पापेन कृतवर्मणा	026a  
समाप्तमायुरस्याद्य यशश्चापि सुमध्यमे	026c  
इतीदमुक्त्वा खड्गेन केशवस्य समीपतः	027a  
अभिद्रुत्य शिरः क्रुद्धश्चिच्छेद कृतवर्मणः	027c  
तथान्यानपि निघ्नन्तं युयुधानं समन्ततः	028a  
अभ्यधावद्धृषीकेशो विनिवारयिषुस्तदा	028c  
एकीभूतास्ततः सर्वे कालपर्यायचोदिताः	029a  
भोजान्धका महाराज शैनेयं पर्यवारयन्	029c  
तान्दृष्ट्वा पततस्तूर्णमभिक्रुद्धाञ्जनार्दनः	030a  
न चुक्रोध महातेजा जानन्कालस्य पर्ययम्	030c  
ते तु पानमदाविष्टाश्चोदिताश्चैव मन्युना	031a  
युयुधानमथाभ्यघ्नन्नुच्छिष्टैर्भाजनैस्तदा	031c  
हन्यमाने तु शैनेये क्रुद्धो रुक्मिणिनन्दनः	032a  
तदन्तरमुपाधावन्मोक्षयिष्यञ्शिनेः सुतम्	032c  
स भोजैः सह संयुक्तः सात्यकिश्चान्धकैः सह	033a  
बहुत्वान्निहतौ तत्र उभौ कृष्णस्य पश्यतः	033c  
हतं दृष्ट्वा तु शैनेयं पुत्रं च यदुनन्दनः	034a  
एरकाणां तदा मुष्टिं कोपाज्जग्राह केशवः	034c  
तदभून्मुसलं घोरं वज्रकल्पमयोमयम्	035a  
जघान तेन कृष्णस्तान्येऽस्य प्रमुखतोऽभवन्	035c  
ततोऽन्धकाश्च भोजाश्च शैनेया वृष्णयस्तथा	036a  
जघ्नुरन्योन्यमाक्रन्दे मुसलैः कालचोदिताः	036c  
यस्तेषामेरकां कश्चिज्जग्राह रुषितो नृप	037a  
वज्रभूतेव सा राजन्नदृश्यत तदा विभो	037c  
तृणं च मुसलीभूतमपि तत्र व्यदृश्यत	038a  
ब्रह्मदण्डकृतं सर्वमिति तद्विद्धि पार्थिव	038c  
आविध्याविध्य ते राजन्प्रक्षिपन्ति स्म यत्तृणम्	039a  
तद्वज्रभूतं मुसलं व्यदृश्यत तदा दृढम्	039c  
अवधीत्पितरं पुत्रः पिता पुत्रं च भारत	040a  
मत्ताः परिपतन्ति स्म पोथयन्तः परस्परम्	040c  
पतङ्गा इव चाग्नौ ते न्यपतन्कुकुरान्धकाः	041a  
नासीत्पलायने बुद्धिर्वध्यमानस्य कस्यचित्	041c  
तं तु पश्यन्महाबाहुर्जानन्कालस्य पर्ययम्	042a  
मुसलं समवष्टभ्य तस्थौ स मधुसूदनः	042c  
साम्बं च निहतं दृष्ट्वा चारुदेष्णं च माधवः	043a  
प्रद्युम्नं चानिरुद्धं च ततश्चुक्रोध भारत	043c  
गदं वीक्ष्य शयानं च भृशं कोपसमन्वितः	044a  
स निःशेषं तदा चक्रे शार्ङ्गचक्रगदाधरः	044c  
तं निघ्नन्तं महातेजा बभ्रुः परपुरञ्जयः	045a  
दारुकश्चैव दाशार्हमूचतुर्यन्निबोध तत्	045c  
भगवन्संहृतं सर्वं त्वया भूयिष्ठमच्युत	046a  
रामस्य पदमन्विच्छ तत्र गच्छाम यत्र सः	046c  
