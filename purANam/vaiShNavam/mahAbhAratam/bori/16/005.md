वैशम्पायन उवाच	001  
ततो ययुर्दारुकः केशवश्च बभ्रुश्च रामस्य पदं पतन्तः	001a  
अथापश्यन्राममनन्तवीर्यं वृक्षे स्थितं चिन्तयानं विविक्ते	001c  
ततः समासाद्य महानुभावः कृष्णस्तदा दारुकमन्वशासत्	002a  
गत्वा कुरूञ्शीघ्रमिमं महान्तं पार्थाय शंसस्व वधं यदूनाम्	002c  
ततोऽर्जुनः क्षिप्रमिहोपयातु श्रुत्वा मृतान्यादवान्ब्रह्मशापात्	003a  
इत्येवमुक्तः स ययौ रथेन कुरूंस्तदा दारुको नष्टचेताः	003c  
ततो गते दारुके केशवोऽथ दृष्ट्वाऽन्तिके बभ्रुमुवाच वाक्यम्	004a  
स्त्रियो भवान्रक्षतु यातु शीघ्रं नैता हिंस्युर्दस्यवो वित्तलोभात्	004c  
स प्रस्थितः केशवेनानुशिष्टो मदातुरो ज्ञातिवधार्दितश्च	005a  
तं वै यान्तं सन्निधौ केशवस्य त्वरन्तमेकं सहसैव बभ्रुम्	005c  
ब्रह्मानुशप्तमवधीन्महद्वै कूटोन्मुक्तं मुसलं लुब्धकस्य	005e  
ततो दृष्ट्वा निहतं बभ्रुमाह कृष्णो वाक्यं भ्रातरमग्रजं तु	006a  
इहैव त्वं मां प्रतीक्षस्व राम यावत्स्त्रियो ज्ञातिवशाः करोमि	006c  
ततः पुरीं द्वारवतीं प्रविश्य जनार्दनः पितरं प्राह वाक्यम्	007a  
स्त्रियो भवान्रक्षतु नः समग्रा धनञ्जयस्यागमनं प्रतीक्षन्	007c  
रामो वनान्ते प्रतिपालयन्मा मास्तेऽद्याहं तेन समागमिष्ये	007e  
दृष्टं मयेदं निधनं यदूनां राज्ञां च पूर्वं कुरुपुङ्गवानाम्	008a  
नाहं विना यदुभिर्यादवानां पुरीमिमां द्रष्टुमिहाद्य शक्तः	008c  
तपश्चरिष्यामि निबोध तन्मे रामेण सार्धं वनमभ्युपेत्य	009a  
इतीदमुक्त्वा शिरसाऽस्य पादौ संस्पृश्य कृष्णस्त्वरितो जगाम	009c  
ततो महान्निनदः प्रादुरासीत्सस्त्रीकुमारस्य पुरस्य तस्य	010a  
अथाब्रवीत्केशवः सन्निवर्त्य शब्दं श्रुत्वा योषितां क्रोशतीनाम्	010c  
पुरीमिमामेष्यति सव्यसाची स वो दुःखान्मोचयिता नराग्र्यः	011a  
ततो गत्वा केशवस्तं ददर्श रामं वने स्थितमेकं विविक्ते	011c  
अथापश्यद्योगयुक्तस्य तस्य नागं मुखान्निःसरन्तं महान्तम्	012a  
श्वेतं ययौ स ततः प्रेक्ष्यमाणो महार्णवो येन महानुभावः	012c  
सहस्रशीर्षः पर्वताभोगवर्ष्मा रक्ताननः स्वां तनुं तां विमुच्य	013a  
सम्यक्च तं सागरः प्रत्यगृह्णान्नागा दिव्याः सरितश्चैव पुण्याः	013c  
कर्कोटको वासुकिस्तक्षकश्च पृथुश्रवा वरुणः कुञ्जरश्च	014a  
मिश्री शङ्खः कुमुदः पुण्डरीकस्तथा नागो धृतराष्ट्रो महात्मा	014c  
ह्रादः क्राथः शितिकण्ठोऽग्रतेजास्तथा नागौ चक्रमन्दातिषण्डौ	015a  
नागश्रेष्ठो दुर्मुखश्चाम्बरीषः स्वयं राजा वरुणश्चापि राजन्	015c  
प्रत्युद्गम्य स्वागतेनाभ्यनन्दंस्तेऽपूजयंश्चार्घ्यपाद्यक्रियाभिः	015e  
ततो गते भ्रातरि वासुदेवो जानन्सर्वा गतयो दिव्यदृष्टिः	016a  
वने शून्ये विचरंश्चिन्तयानो भूमौ ततः संविवेशाग्र्यतेजाः	016c  
सर्वं हि तेन प्राक्तदा वित्तमासीद्गान्धार्या यद्वाक्यमुक्तः स पूर्वम्	017a  
दुर्वाससा पायसोच्छिष्टलिप्ते यच्चाप्युक्तं तच्च सस्मार कृष्णः	017c  
स चिन्तयानोऽन्धकवृष्णिनाशं कुरुक्षयं चैव महानुभावः	018a  
मेने ततः सङ्क्रमणस्य कालं ततश्चकारेन्द्रियसन्निरोधम्	018c  
स सन्निरुद्धेन्द्रियवाङ्मनास्तु शिश्ये महायोगमुपेत्य कृष्णः	019a  
जराथ तं देशमुपाजगाम लुब्धस्तदानीं मृगलिप्सुरुग्रः	019c  
स केशवं योगयुक्तं शयानं मृगाशङ्की लुब्धकः सायकेन	020a  
जराऽविध्यत्पादतले त्वरावांस्तं चाभितस्तज्जिघृक्षुर्जगाम	020c  
अथापश्यत्पुरुषं योगयुक्तं पीताम्बरं लुब्धकोऽनेकबाहुम्	020e  
मत्वाऽऽत्मानमपराद्धं स तस्य जग्राह पादौ शिरसा चार्तरूपः	021a  
आश्वासयत्तं महात्मा तदानीं गच्छन्नूर्ध्वं रोदसी व्याप्य लक्ष्म्या	021c  
दिवं प्राप्तं वासवोऽथाश्विनौ च रुद्रादित्या वसवश्चाथ विश्वे	022a  
प्रत्युद्ययुर्मुनयश्चापि सिद्धा गन्धर्वमुख्याश्च सहाप्सरोभिः	022c  
ततो राजन्भगवानुग्रतेजा नारायणः प्रभवश्चाव्ययश्च	023a  
योगाचार्यो रोदसी व्याप्य लक्ष्म्या स्थानं प्राप स्वं महात्माऽप्रमेयम्	023c  
ततो देवैर्ऋषिभिश्चापि कृष्णः समागतश्चारणैश्चैव राजन्	024a  
गन्धर्वाग्र्यैरप्सरोभिर्वराभिः सिद्धैः साध्यैश्चानतैः पूज्यमानः	024c  
ते वै देवाः प्रत्यनन्दन्त राजन्मुनिश्रेष्ठा वाग्भिरानर्चुरीशम्	025a  
गन्धर्वाश्चाप्युपतस्थुः स्तुवन्तः प्रीत्या चैनं पुरुहूतोऽभ्यनन्दत्	025c  
