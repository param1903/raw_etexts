वैशम्पायन उवाच	001  
प्रविशन्नर्जुनो राजन्नाश्रमं सत्यवादिनः	001a  
ददर्शासीनमेकान्ते मुनिं सत्यवतीसुतम्	001c  
स तमासाद्य धर्मज्ञमुपतस्थे महाव्रतम्	002a  
अर्जुनोऽस्मीति नामास्मै निवेद्याभ्यवदत्ततः	002c  
स्वागतं तेऽस्त्विति प्राह मुनिः सत्यवतीसुतः	003a  
आस्यतामिति चोवाच प्रसन्नात्मा महामुनिः	003c  
तमप्रतीतमनसं निःश्वसन्तं पुनः पुनः	004a  
निर्विण्णमनसं दृष्ट्वा पार्थं व्यासोऽब्रवीदिदम्	004c  
अवीरजोऽभिघातस्ते ब्राह्मणो वा हतस्त्वया	005a  
युद्धे पराजितो वाऽसि गतश्रीरिव लक्ष्यसे	005c  
न त्वा प्रत्यभिजानामि किमिदं भरतर्षभ	006a  
श्रोतव्यं चेन्मया पार्थ क्षिप्रमाख्यातुमर्हसि	006c  
अर्जुन उवाच	007  
यः स मेघवपुः श्रीमान्बृहत्पङ्कजलोचनः	007a  
स कृष्णः सह रामेण त्यक्त्वा देहं दिवं गतः	007c  
मौसले वृष्णिवीराणां विनाशो ब्रह्मशापजः	008a  
बभूव वीरान्तकरः प्रभासे रोमहर्षणः	008c  
ये ते शूरा महात्मानः सिंहदर्पा महाबलाः	009a  
भोजवृष्ण्यन्धका ब्रह्मन्नन्योन्यं तैर्हतं युधि	009c  
गदापरिघशक्तीनां सहाः परिघबाहवः	010a  
त एरकाभिर्निहताः पश्य कालस्य पर्ययम्	010c  
हतं पञ्चशतं तेषां सहस्रं बाहुशालिनाम्	011a  
निधनं समनुप्राप्तं समासाद्येतरेतरम्	011c  
पुनः पुनर्न मृष्यामि विनाशममितौजसाम्	012a  
चिन्तयानो यदूनां च कृष्णस्य च यशस्विनः	012c  
शोषणं सागरस्येव पर्वतस्येव चालनम्	013a  
नभसः पतनं चैव शैत्यमग्नेस्तथैव च	013c  
अश्रद्धेयमहं मन्ये विनाशं शार्ङ्गधन्वनः	014a  
न चेह स्थातुमिच्छामि लोके कृष्णविनाकृतः	014c  
इतः कष्टतरं चान्यच्छृणु तद्वै तपोधन	015a  
मनो मे दीर्यते येन चिन्तयानस्य वै मुहुः	015c  
पश्यतो वृष्णिदाराश्च मम ब्रह्मन्सहस्रशः	016a  
आभीरैरनुसृत्याजौ हृताः पञ्चनदालयैः	016c  
धनुरादाय तत्राहं नाशकं तस्य पूरणे	017a  
यथा पुरा च मे वीर्यं भुजयोर्न तथाऽभवत्	017c  
अस्त्राणि मे प्रनष्टानि विविधानि महामुने	018a  
शराश्च क्षयमापन्नाः क्षणेनैव समन्ततः	018c  
पुरुषश्चाप्रमेयात्मा शङ्खचक्रगदाधरः	019a  
चतुर्भुजः पीतवासा श्यामः पद्मायतेक्षणः	019c  
यः स याति पुरस्तान्मे रथस्य सुमहाद्युतिः	020a  
प्रदहन्रिपुसैन्यानि न पश्याम्यहमद्य तम्	020c  
येन पूर्वं प्रदग्धानि शत्रुसैन्यानि तेजसा	021a  
शरैर्गाण्डीवनिर्मुक्तैरहं पश्चाद्व्यनाशयम्	021c  
तमपश्यन्विषीदामि घूर्णामीव च सत्तम	022a  
परिनिर्विण्णचेताश्च शान्तिं नोपलभेऽपि च	022c  
विना जनार्दनं वीरं नाहं जीवितुमुत्सहे	023a  
श्रुत्वैव हि गतं विष्णुं ममापि मुमुहुर्दिशः	023c  
प्रनष्टज्ञातिवीर्यस्य शून्यस्य परिधावतः	024a  
उपदेष्टुं मम श्रेयो भवानर्हति सत्तम	024c  
व्यास उवाच	025  
ब्रह्मशापविनिर्दग्धा वृष्ण्यन्धकमहारथाः	025a  
विनष्टाः कुरुशार्दूल न ताञ्शोचितुमर्हसि	025c  
भवितव्यं तथा तद्धि दिष्टमेतन्महात्मनाम्	026a  
उपेक्षितं च कृष्णेन शक्तेनापि व्यपोहितुम्	026c  
त्रैलोक्यमपि कृष्णो हि कृत्स्नं स्थावरजङ्गमम्	027a  
प्रसहेदन्यथा कर्तुं किमु शापं मनीषिणाम्	027c  
रथस्य पुरतो याति यः स चक्रगदाधरः	028a  
तव स्नेहात्पुराणर्षिर्वासुदेवश्चतुर्भुजः	028c  
कृत्वा भारावतरणं पृथिव्याः पृथुलोचनः	029a  
मोक्षयित्वा जगत्सर्वं गतः स्वस्थानमुत्तमम्	029c  
त्वया त्विह महत्कर्म देवानां पुरुषर्षभ	030a  
कृतं भीमसहायेन यमाभ्यां च महाभुज	030c  
कृतकृत्यांश्च वो मन्ये संसिद्धान्कुरुपुङ्गव	031a  
गमनं प्राप्तकालं च तद्धि श्रेयो मतं मम	031c  
बलं बुद्धिश्च तेजश्च प्रतिपत्तिश्च भारत	032a  
भवन्ति भवकालेषु विपद्यन्ते विपर्यये	032c  
कालमूलमिदं सर्वं जगद्बीजं धनञ्जय	033a  
काल एव समादत्ते पुनरेव यदृच्छया	033c  
स एव बलवान्भूत्वा पुनर्भवति दुर्बलः	034a  
स एवेशश्च भूत्वेह परैराज्ञाप्यते पुनः	034c  
कृतकृत्यानि चास्त्राणि गतान्यद्य यथागतम्	035a  
पुनरेष्यन्ति ते हस्तं यदा कालो भविष्यति	035c  
कालो गन्तुं गतिं मुख्यां भवतामपि भारत	036a  
एतच्छ्रेयो हि वो मन्ये परमं भरतर्षभ	036c  
एतद्वचनमाज्ञाय व्यासस्यामिततेजसः	037a  
अनुज्ञातो ययौ पार्थो नगरं नागसाह्वयम्	037c  
प्रविश्य च पुरीं वीरः समासाद्य युधिष्ठिरम्	038a  
आचष्ट तद्यथावृत्तं वृष्ण्यन्धकजनं प्रति	038c  
