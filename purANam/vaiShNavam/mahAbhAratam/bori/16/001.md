वैशम्पायन उवाच	001  
षट्त्रिंशे त्वथ सम्प्राप्ते वर्षे कौरवनन्दनः	001a  
ददर्श विपरीतानि निमित्तानि युधिष्ठिरः	001c  
ववुर्वाताः सनिर्घाता रूक्षाः शर्करवर्षिणः	002a  
अपसव्यानि शकुना मण्डलानि प्रचक्रिरे	002c  
प्रत्यगूहुर्महानद्यो दिशो नीहारसंवृताः	003a  
उल्काश्चाङ्गारवर्षिण्यः प्रपेतुर्गगनाद्भुवि	003c  
आदित्यो रजसा राजन्समवच्छन्नमण्डलः	004a  
विरश्मिरुदये नित्यं कबन्धैः समदृश्यत	004c  
परिवेषाश्च दृश्यन्ते दारुणाः चन्द्रसूर्ययोः	005a  
त्रिवर्णाः श्यामरूक्षान्तास्तथा भस्मारुणप्रभाः	005c  
एते चान्ये च बहव उत्पाता भयशंसिनः	006a  
दृश्यन्तेऽहरहो राजन्हृदयोद्वेगकारकाः	006c  
कस्यचित्त्वथ कालस्य कुरुराजो युधिष्ठिरः	007a  
शुश्राव वृष्णिचक्रस्य मौसले कदनं कृतम्	007c  
विमुक्तं वासुदेवं च श्रुत्वा रामं च पाण्डवः	008a  
समानीयाब्रवीद्भ्रातॄन्किं करिष्याम इत्युत	008c  
परस्परं समासाद्य ब्रह्मदण्डबलात्कृतान्	009a  
वृष्णीन्विनष्टांस्ते श्रुत्वा व्यथिताः पाण्डवाभवन्	009c  
निधनं वासुदेवस्य समुद्रस्येव शोषणम्	010a  
वीरा न श्रद्दधुस्तस्य विनाशं शार्ङ्गधन्वनः	010c  
मौसलं ते परिश्रुत्य दुःखशोकसमन्विताः	011a  
विषण्णा हतसङ्कल्पाः पाण्डवाः समुपाविशन्	011c  
