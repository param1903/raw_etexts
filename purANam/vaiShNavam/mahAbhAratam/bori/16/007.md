वैशम्पायन उवाच	001  
तं शयानं महात्मानं वीरमानकदुन्दुभिम्	001a  
पुत्रशोकाभिसन्तप्तं ददर्श कुरुपुङ्गवः	001c  
तस्याश्रुपरिपूर्णाक्षो व्यूढोरस्को महाभुजः	002a  
आर्तस्यार्ततरः पार्थः पादौ जग्राह भारत	002c  
समालिङ्ग्यार्जुनं वृद्धः स भुजाभ्यां महाभुजः	003a  
रुदन्पुत्रान्स्मरन्सर्वान्विललाप सुविह्वलः	003c  
भ्रातॄन्पुत्रांश्च पौत्रांश्च दौहित्रांश्च सखीनपि	003e  
वसुदेव उवाच	004  
यैर्जिता भूमिपालाश्च दैत्याश्च शतशोऽर्जुन	004a  
तान्दृष्ट्वा नेह पश्यामि जीवाम्यर्जुन दुर्मरः	004c  
यौ तावर्जुन शिष्यौ ते प्रियौ बहुमतौ सदा	005a  
तयोरपनयात्पार्थ वृष्णयो निधनं गताः	005c  
यौ तौ वृष्णिप्रवीराणां द्वावेवातिरथौ मतौ	006a  
प्रद्युम्नो युयुधानश्च कथयन्कत्थसे च यौ	006c  
नित्यं त्वं कुरुशार्दूल कृष्णश्च मम पुत्रकः	007a  
तावुभौ वृष्णिनाशस्य मुखमास्तां धनञ्जय	007c  
न तु गर्हामि शैनेयं हार्दिक्यं चाहमर्जुन	008a  
अक्रूरं रौक्मिणेयं च शापो ह्येवात्र कारणम्	008c  
केशिनं यस्तु कंसं च विक्रम्य जगतः प्रभुः	009a  
विदेहावकरोत्पार्थ चैद्यं च बलगर्वितम्	009c  
नैषादिमेकलव्यं च चक्रे कालिङ्गमागधान्	010a  
गान्धारान्काशिराजं च मरुभूमौ च पार्थिवान्	010c  
प्राच्यांश्च दाक्षिणात्यांश्च पार्वतीयांस्तथा नृपान्	011a  
सोऽभ्युपेक्षितवानेतमनयं मधुसूदनः	011c  
ततः पुत्रांश्च पौत्रांश्च भ्रातॄनथ सखीनपि	012a  
शयानान्निहतान्दृष्ट्वा ततो मामब्रवीदिदम्	012c  
सम्प्राप्तोऽद्यायमस्यान्तः कुलस्य पुरुषर्षभ	013a  
आगमिष्यति बीभत्सुरिमां द्वारवतीं पुरीम्	013c  
आख्येयं तस्य यद्वृत्तं वृष्णीनां वैशसं महत्	014a  
स तु श्रुत्वा महातेजा यदूनामनयं प्रभो	014c  
आगन्ता क्षिप्रमेवेह न मेऽत्रास्ति विचारणा	014e  
योऽहं तमर्जुनं विद्धि योऽर्जुनः सोऽहमेव तु	015a  
यद्ब्रूयात्तत्तथा कार्यमिति बुध्यस्व माधव	015c  
स स्त्रीषु प्राप्तकालं वः पाण्डवो बालकेषु च	016a  
प्रतिपत्स्यति बीभत्सुर्भवतश्चौर्ध्वदेहिकम्	016c  
इमां च नगरीं सद्यः प्रतियाते धनञ्जये	017a  
प्राकाराट्टालकोपेतां समुद्रः प्लावयिष्यति	017c  
अहं हि देशे कस्मिंश्चित्पुण्ये नियममास्थितः	018a  
कालं कर्ता सद्य एव रामेण सह धीमता	018c  
एवमुक्त्वा हृषीकेशो मामचिन्त्यपराक्रमः	019a  
हित्वा मां बालकैः सार्धं दिशं कामप्यगात्प्रभुः	019c  
सोऽहं तौ च महात्मानौ चिन्तयन्भ्रातरौ तव	020a  
घोरं ज्ञातिवधं चैव न भुञ्जे शोककर्शितः	020c  
न च भोक्ष्ये न जीविष्ये दिष्ट्या प्राप्तोऽसि पाण्डव	021a  
यदुक्तं पार्थ कृष्णेन तत्सर्वमखिलं कुरु	021c  
एतत्ते पार्थ राज्यं च स्त्रियो रत्नानि चैव ह	022a  
इष्टान्प्राणानहं हीमांस्त्यक्ष्यामि रिपुसूदन	022c  
