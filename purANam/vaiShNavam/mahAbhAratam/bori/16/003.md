वैशम्पायन उवाच	001  
एवं प्रयतमानानां वृष्णीनामन्धकैः सह	001a  
कालो गृहाणि सर्वेषां परिचक्राम नित्यशः	001c  
करालो विकटो मुण्डः पुरुषः कृष्णपिङ्गलः	002a  
गृहाण्यवेक्ष्य वृष्णीनां नादृश्यत पुनः क्वचित्	002c  
उत्पेदिरे महावाता दारुणाश्च दिने दिने	003a  
वृष्ण्यन्धकविनाशाय बहवो रोमहर्षणाः	003c  
विवृद्धमूषका रथ्या विभिन्नमणिकास्तथा	004a  
चीचीकूचीति वाश्यन्त्यः सारिका वृष्णिवेश्मसु	004c  
नोपशाम्यति शब्दश्च स दिवारात्रमेव हि	004e  
अनुकुर्वन्नुलूकानां सारसा विरुतं तथा	005a  
अजाः शिवानां च रुतमन्वकुर्वत भारत	005c  
पाण्डुरा रक्तपादाश्च विहगाः कालचोदिताः	006a  
वृष्ण्यन्धकानां गेहेषु कपोता व्यचरंस्तदा	006c  
व्यजायन्त खरा गोषु करभाश्वतरीषु च	007a  
शुनीष्वपि बिडालाश्च मूषका नकुलीषु च	007c  
नापत्रपन्त पापानि कुर्वन्तो वृष्णयस्तदा	008a  
प्राद्विषन्ब्राह्मणांश्चापि पितॄन्देवांस्तथैव च	008c  
गुरूंश्चाप्यवमन्यन्त न तु रामजनार्दनौ	009a  
पत्न्यः पतीन्व्युच्चरन्त पत्नीश्च पतयस्तथा	009c  
विभावसुः प्रज्वलितो वामं विपरिवर्तते	010a  
नीललोहितमाञ्जिष्ठा विसृजन्नर्चिषः पृथक्	010c  
उदयास्तमने नित्यं पुर्यां तस्यां दिवाकरः	011a  
व्यदृश्यतासकृत्पुम्भिः कबन्धैः परिवारितः	011c  
महानसेषु सिद्धेऽन्ने संस्कृतेऽतीव भारत	012a  
आहार्यमाणे कृमयो व्यदृश्यन्त नराधिप	012c  
पुण्याहे वाच्यमाने च जपत्सु च महात्मसु	013a  
अभिधावन्तः श्रूयन्ते न चादृश्यत कश्चन	013c  
परस्परं च नक्षत्रं हन्यमानं पुनः पुनः	014a  
ग्रहैरपश्यन्सर्वे ते नात्मनस्तु कथञ्चन	014c  
नदन्तं पाञ्चजन्यं च वृष्ण्यन्धकनिवेशने	015a  
समन्तात्प्रत्यवाश्यन्त रासभा दारुणस्वराः	015c  
एवं पश्यन्हृषीकेशः सम्प्राप्तं कालपर्ययम्	016a  
त्रयोदश्याममावास्यां तां दृष्ट्वा प्राब्रवीदिदम्	016c  
चतुर्दशी पञ्चदशी कृतेयं राहुणा पुनः	017a  
तदा च भारते युद्धे प्राप्ता चाद्य क्षयाय नः	017c  
विमृशन्नेव कालं तं परिचिन्त्य जनार्दनः	018a  
मेने प्राप्तं स षट्त्रिंशं वर्षं वै केशिसूदनः	018c  
पुत्रशोकाभिसन्तप्ता गान्धारी हतबान्धवा	019a  
यदनुव्याजहारार्ता तदिदं समुपागतम्	019c  
इदं च तदनुप्राप्तमब्रवीद्यद्युधिष्ठिरः	020a  
पुरा व्यूढेष्वनीकेषु दृष्ट्वोत्पातान्सुदारुणान्	020c  
इत्युक्त्वा वासुदेवस्तु चिकीर्षन्सत्यमेव तत्	021a  
आज्ञापयामास तदा तीर्थयात्रामरिन्दम	021c  
अघोषयन्त पुरुषास्तत्र केशवशासनात्	022a  
तीर्थयात्रा समुद्रे वः कार्येति पुरुषर्षभाः	022c  
