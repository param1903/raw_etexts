वैशम्पायन उवाच	001  
एवमुक्तः स बीभत्सुर्मातुलेन परन्तपः	001a  
दुर्मना दीनमनसं वसुदेवमुवाच ह	001c  
नाहं वृष्णिप्रवीरेण मधुभिश्चैव मातुल	002a  
विहीनां पृथिवीं द्रष्टुं शक्तश्चिरमिह प्रभो	002c  
राजा च भीमसेनश्च सहदेवश्च पाण्डवः	003a  
नकुलो याज्ञसेनी च षडेकमनसो वयम्	003c  
राज्ञः सङ्क्रमणे चापि कालोऽयं वर्तते ध्रुवम्	004a  
तमिमं विद्धि सम्प्राप्तं कालं कालविदां वर	004c  
सर्वथा वृष्णिदारांस्तु बालवृद्धांस्तथैव च	005a  
नयिष्ये परिगृह्याहमिन्द्रप्रस्थमरिन्दम	005c  
इत्युक्त्वा दारुकमिदं वाक्यमाह धनञ्जयः	006a  
अमात्यान्वृष्णिवीराणां द्रष्टुमिच्छामि माचिरम्	006c  
इत्येवमुक्त्वा वचनं सुधर्मां यादवीं सभाम्	007a  
प्रविवेशार्जुनः शूरः शोचमानो महारथान्	007c  
तमासनगतं तत्र सर्वाः प्रकृतयस्तथा	008a  
ब्राह्मणा नैगमाश्चैव परिवार्योपतस्थिरे	008c  
तान्दीनमनसः सर्वान्निभृतान्गतचेतसः	009a  
उवाचेदं वचः पार्थः स्वयं दीनतरस्तदा	009c  
शक्रप्रस्थमहं नेष्ये वृष्ण्यन्धकजनं स्वयम्	010a  
इदं तु नगरं सर्वं समुद्रः प्लावयिष्यति	010c  
सज्जीकुरुत यानानि रत्नानि विविधानि च	011a  
वज्रोऽयं भवतां राजा शक्रप्रस्थे भविष्यति	011c  
सप्तमे दिवसे चैव रवौ विमल उद्गते	012a  
बहिर्वत्स्यामहे सर्वे सज्जीभवत माचिरम्	012c  
इत्युक्तास्तेन ते पौराः पार्थेनाक्लिष्टकर्मणा	013a  
सज्जमाशु ततश्चक्रुः स्वसिद्ध्यर्थं समुत्सुकाः	013c  
तां रात्रिमवसत्पार्थः केशवस्य निवेशने	014a  
महता शोकमोहेन सहसाऽभिपरिप्लुतः	014c  
श्वोभूतेऽथ ततः शौरिर्वसुदेवः प्रतापवान्	015a  
युक्त्वाऽऽत्मानं महातेजा जगाम गतिमुत्तमाम्	015c  
ततः शब्दो महानासीद्वसुदेवस्य वेश्मनि	016a  
दारुणः क्रोशतीनां च रुदतीनां च योषिताम्	016c  
प्रकीर्णमूर्धजाः सर्वा विमुक्ताभरणस्रजः	017a  
उरांसि पाणिभिर्घ्नन्त्यो व्यलपन्करुणं स्त्रियः	017c  
तं देवकी च भद्रा च रोहिणी मदिरा तथा	018a  
अन्वारोढुं व्यवसिता भर्तारं योषितां वराः	018c  
ततः शौरिं नृयुक्तेन बहुमाल्येन भारत	019a  
यानेन महता पार्थो बहिर्निष्क्रामयत्तदा	019c  
तमन्वयुस्तत्र तत्र दुःखशोकसमाहताः	020a  
द्वारकावासिनः पौराः सर्व एव नरर्षभ	020c  
तस्याश्वमेधिकं छत्रं दीप्यमानाश्च पावकाः	021a  
पुरस्तात्तस्य यानस्य याजकाश्च ततो ययुः	021c  
अनुजग्मुश्च तं वीरं देव्यस्ता वै स्वलङ्कृताः	022a  
स्त्रीसहस्रैः परिवृता वधूभिश्च सहस्रशः	022c  
यस्तु देशः प्रियस्तस्य जीवतोऽभून्महात्मनः	023a  
तत्रैनमुपसङ्कल्प्य पितृमेधं प्रचक्रिरे	023c  
तं चिताग्निगतं वीरं शूरपुत्रं वराङ्गनाः	024a  
ततोऽन्वारुरुहुः पत्न्यश्चतस्रः पतिलोकगाः	024c  
तं वै चतसृभिः स्त्रीभिरन्वितं पाण्डुनन्दनः	025a  
अदाहयच्चन्दनैश्च गन्धैरुच्चावचैरपि	025c  
ततः प्रादुरभूच्छब्दः समिद्धस्य विभावसोः	026a  
सामगानां च निर्घोषो नराणां रुदतामपि	026c  
ततो वज्रप्रधानास्ते वृष्णिवीरकुमारकाः	027a  
सर्व एवोदकं चक्रुः स्त्रियश्चैव महात्मनः	027c  
अलुप्तधर्मस्तं धर्मं कारयित्वा स फल्गुनः	028a  
जगाम वृष्णयो यत्र विनष्टा भरतर्षभ	028c  
स तान्दृष्ट्वा निपतितान्कदने भृशदुःखितः	029a  
बभूवातीव कौरव्यः प्राप्तकालं चकार च	029c  
यथाप्रधानतश्चैव चक्रे सर्वाः क्रियास्तदा	030a  
ये हता ब्रह्मशापेन मुसलैरेरकोद्भवैः	030c  
ततः शरीरे रामस्य वासुदेवस्य चोभयोः	031a  
अन्विष्य दाहयामास पुरुषैराप्तकारिभिः	031c  
स तेषां विधिवत्कृत्वा प्रेतकार्याणि पाण्डवः	032a  
सप्तमे दिवसे प्रायाद्रथमारुह्य सत्वरः	032c  
अश्वयुक्तै रथैश्चापि गोखरोष्ट्रयुतैरपि	032e  
स्त्रियस्ता वृष्णिवीराणां रुदत्यः शोककर्शिताः	033a  
अनुजग्मुर्महात्मानं पाण्डुपुत्रं धनञ्जयम्	033c  
भृत्यास्त्वन्धकवृष्णीनां सादिनो रथिनश्च ये	034a  
वीरहीनं वृद्धबालं पौरजानपदास्तथा	034c  
ययुस्ते परिवार्याथ कलत्रं पार्थशासनात्	034e  
कुञ्जरैश्च गजारोहा ययुः शैलनिभैस्तथा	035a  
सपादरक्षैः संयुक्ताः सोत्तरायुधिका ययुः	035c  
पुत्राश्चान्धकवृष्णीनां सर्वे पार्थमनुव्रताः	036a  
ब्राह्मणाः क्षत्रिया वैश्याः शूद्राश्चैव महाधनाः	036c  
दश षट्च सहस्राणि वासुदेवावरोधनम्	037a  
पुरस्कृत्य ययुर्वज्रं पौत्रं कृष्णस्य धीमतः	037c  
बहूनि च सहस्राणि प्रयुतान्यर्बुदानि च	038a  
भोजवृष्ण्यन्धकस्त्रीणां हतनाथानि निर्ययुः	038c  
तत्सागरसमप्रख्यं वृष्णिचक्रं महर्द्धिमत्	039a  
उवाह रथिनां श्रेष्ठः पार्थः परपुरञ्जयः	039c  
निर्याते तु जने तस्मिन्सागरो मकरालयः	040a  
द्वारकां रत्नसम्पूर्णां जलेनाप्लावयत्तदा	040c  
तदद्भुतमभिप्रेक्ष्य द्वारकावासिनो जनाः	041a  
तूर्णात्तूर्णतरं जग्मुरहो दैवमिति ब्रुवन्	041c  
काननेषु च रम्येषु पर्वतेषु नदीषु च	042a  
निवसन्नानयामास वृष्णिदारान्धनञ्जयः	042c  
स पञ्चनदमासाद्य धीमानतिसमृद्धिमत्	043a  
देशे गोपशुधान्याढ्ये निवासमकरोत्प्रभुः	043c  
ततो लोभः समभवद्दस्यूनां निहतेश्वराः	044a  
दृष्ट्वा स्त्रियो नीयमानाः पार्थेनैकेन भारत	044c  
ततस्ते पापकर्माणो लोभोपहतचेतसः	045a  
आभीरा मन्त्रयामासुः समेत्याशुभदर्शनाः	045c  
अयमेकोऽर्जुनो योद्धा वृद्धबालं हतेश्वरम्	046a  
नयत्यस्मानतिक्रम्य योधाश्चेमे हतौजसः	046c  
ततो यष्टिप्रहरणा दस्यवस्ते सहस्रशः	047a  
अभ्यधावन्त वृष्णीनां तं जनं लोप्त्रहारिणः	047c  
महता सिंहनादेन द्रावयन्तः पृथग्जनम्	048a  
अभिपेतुर्धनार्थं ते कालपर्यायचोदिताः	048c  
ततो निवृत्तः कौन्तेयः सहसा सपदानुगः	049a  
उवाच तान्महाबाहुरर्जुनः प्रहसन्निव	049c  
निवर्तध्वमधर्मज्ञा यदि स्थ न मुमूर्षवः	050a  
नेदानीं शरनिर्भिन्नाः शोचध्वं निहता मया	050c  
तथोक्तास्तेन वीरेण कदर्थीकृत्य तद्वचः	051a  
अभिपेतुर्जनं मूढा वार्यमाणाः पुनः पुनः	051c  
ततोऽर्जुनो धनुर्दिव्यं गाण्डीवमजरं महत्	052a  
आरोपयितुमारेभे यत्नादिव कथञ्चन	052c  
चकार सज्यं कृच्छ्रेण सम्भ्रमे तुमुले सति	053a  
चिन्तयामास चास्त्राणि न च सस्मार तान्यपि	053c  
वैकृत्यं तन्महद्दृष्ट्वा भुजवीर्ये तथा युधि	054a  
दिव्यानां च महास्त्राणां विनाशाद्व्रीडितोऽभवत्	054c  
वृष्णियोधाश्च ते सर्वे गजाश्वरथयायिनः	055a  
न शेकुरावर्तयितुं ह्रियमाणं च तं जनम्	055c  
कलत्रस्य बहुत्वात्तु सम्पतत्सु ततस्ततः	056a  
प्रयत्नमकरोत्पार्थो जनस्य परिरक्षणे	056c  
मिषतां सर्वयोधानां ततस्ताः प्रमदोत्तमाः	057a  
समन्ततोऽवकृष्यन्त कामाच्चान्याः प्रवव्रजुः	057c  
ततो गाण्डीवनिर्मुक्तैः शरैः पार्थो धनञ्जयः	058a  
जघान दस्यून्सोद्वेगो वृष्णिभृत्यैः सह प्रभुः	058c  
क्षणेन तस्य ते राजन्क्षयं जग्मुरजिह्मगाः	059a  
अक्षया हि पुरा भूत्वा क्षीणाः क्षतजभोजनाः	059c  
स शरक्षयमासाद्य दुःखशोकसमाहतः	060a  
धनुष्कोट्या तदा दस्यूनवधीत्पाकशासनिः	060c  
प्रेक्षतस्त्वेव पार्थस्य वृष्ण्यन्धकवरस्त्रियः	061a  
जग्मुरादाय ते म्लेच्छाः समन्ताज्जनमेजय	061c  
धनञ्जयस्तु दैवं तन्मनसाऽचिन्तयत्प्रभुः	062a  
दुःखशोकसमाविष्टो निःश्वासपरमोऽभवत्	062c  
अस्त्राणां च प्रणाशेन बाहुवीर्यस्य सङ्क्षयात्	063a  
धनुषश्चाविधेयत्वाच्छराणां सङ्क्षयेण च	063c  
बभूव विमनाः पार्थो दैवमित्यनुचिन्तयन्	064a  
न्यवर्तत ततो राजन्नेदमस्तीति चाब्रवीत्	064c  
ततः स शेषमादाय कलत्रस्य महामतिः	065a  
हृतभूयिष्ठरत्नस्य कुरुक्षेत्रमवातरत्	065c  
एवं कलत्रमानीय वृष्णीनां हृतशेषितम्	066a  
न्यवेशयत कौरव्यस्तत्र तत्र धनञ्जयः	066c  
हार्दिक्यतनयं पार्थो नगरं मार्तिकावतम्	067a  
भोजराजकलत्रं च हृतशेषं नरोत्तमः	067c  
ततो वृद्धांश्च बालांश्च स्त्रियश्चादाय पाण्डवः	068a  
वीरैर्विहीनान्सर्वांस्ताञ्शक्रप्रस्थे न्यवेशयत्	068c  
यौयुधानिं सरस्वत्यां पुत्रं सात्यकिनः प्रियम्	069a  
न्यवेशयत धर्मात्मा वृद्धबालपुरस्कृतम्	069c  
इन्द्रप्रस्थे ददौ राज्यं वज्राय परवीरहा	070a  
वज्रेणाक्रूरदारास्तु वार्यमाणाः प्रवव्रजुः	070c  
रुक्मिणी त्वथ गान्धारी शैब्या हैमवतीत्यपि	071a  
देवी जाम्बवती चैव विविशुर्जातवेदसम्	071c  
सत्यभामा तथैवान्या देव्यः कृष्णस्य सम्मताः	072a  
वनं प्रविविशू राजंस्तापस्ये कृतनिश्चयाः	072c  
द्वारकावासिनो ये तु पुरुषाः पार्थमन्वयुः	073a  
यथार्हं संविभज्यैनान्वज्रे पर्यददज्जयः	073c  
स तत्कृत्वा प्राप्तकालं बाष्पेणापिहितोऽर्जुनः	074a  
कृष्णद्वैपायनं राजन्ददर्शाऽऽसीनमाश्रमे	074c  
