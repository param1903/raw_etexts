001  गान्धार्युवाच
001a एष वैकर्तनः शेते महेष्वासो महारथः
001c ज्वलितानलवत्सङ्ख्ये संशान्तः पार्थतेजसा
002a पश्य वैकर्तनं कर्णं निहत्यातिरथान्बहून्
002c शोणितौघपरीताङ्गं शयानं पतितं भुवि
003a अमर्षी दीर्घरोषश्च महेष्वासो महारथः
003c रणे विनिहतः शेते शूरो गाण्डीवधन्वना
004a यं स्म पाण्डवसन्त्रासान्मम पुत्रा महारथाः
004c प्रायुध्यन्त पुरस्कृत्य मातङ्गा इव यूथपम्
005a शार्दूलमिव सिंहेन समरे सव्यसाचिना
005c मातङ्गमिव मत्तेन मातङ्गेन निपातितम्
006a समेताः पुरुषव्याघ्र निहतं शूरमाहवे
006c प्रकीर्णमूर्धजाः पत्न्यो रुदत्यः पर्युपासते
007a उद्विग्नः सततं यस्माद्धर्मराजो युधिष्ठिरः
007c त्रयोदश समा निद्रां चिन्तयन्नाध्यगच्छत
008a अनाधृष्यः परैर्युद्धे शत्रुभिर्मघवानिव
008c युगान्ताग्निरिवार्चिष्मान्हिमवानिव च स्थिरः
009a स भूत्वा शरणं वीरो धार्तराष्ट्रस्य माधव
009c भूमौ विनिहतः शेते वातरुग्ण इव द्रुमः
010a पश्य कर्णस्य पत्नीं त्वं वृषसेनस्य मातरम्
010c लालप्यमानाः करुणं रुदतीं पतितां भुवि
011a आचार्यशापोऽनुगतो ध्रुवं त्वां यदग्रसच्चक्रमियं धरा ते
011c ततः शरेणापहृतं शिरस्ते धनञ्जयेनाहवे शत्रुमध्ये
012a अहो धिगेषा पतिता विसञ्ज्ञा समीक्ष्य जाम्बूनदबद्धनिष्कम्
012c कर्णं महाबाहुमदीनसत्त्वं सुषेणमाता रुदती भृशार्ता
013a अल्पावशेषो हि कृतो महात्मा शरीरभक्षैः परिभक्षयद्भिः
013c द्रष्टुं न सम्प्रीतिकरः शशीव कृष्णस्य पक्षस्य चतुर्दशाहे
014a सावर्तमाना पतिता पृथिव्यामुत्थाय दीना पुनरेव चैषा
014c कर्णस्य वक्त्रं परिजिघ्रमाणा रोरूयते पुत्रवधाभितप्ता

