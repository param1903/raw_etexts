001  गान्धार्युवाच
001a आवन्त्यं भीमसेनेन भक्षयन्ति निपातितम्
001c गृध्रगोमायवः शूरं बहुबन्धुमबन्धुवत्
002a तं पश्य कदनं कृत्वा शत्रूणां मधुसूदन
002c शयानं वीरशयने रुधिरेण समुक्षितम्
003a तं सृगालाश्च कङ्काश्च क्रव्यादाश्च पृथग्विधाः
003c तेन तेन विकर्षन्ति पश्य कालस्य पर्ययम्
004a शयानं वीरशयने वीरमाक्रन्दसारिणम्
004c आवन्त्यमभितो नार्यो रुदत्यः पर्युपासते
005a प्रातिपीयं महेष्वासं हतं भल्लेन बाह्लिकम्
005c प्रसुप्तमिव शार्दूलं पश्य कृष्ण मनस्विनम्
006a अतीव मुखवर्णोऽस्य निहतस्यापि शोभते
006c सोमस्येवाभिपूर्णस्य पौर्णमास्यां समुद्यतः
007a पुत्रशोकाभितप्तेन प्रतिज्ञां परिरक्षता
007c पाकशासनिना सङ्ख्ये वार्द्धक्षत्रिर्निपातितः
008a एकादश चमूर्जित्वा रक्ष्यमाणं महात्मना
008c सत्यं चिकीर्षता पश्य हतमेनं जयद्रथम्
009a सिन्धुसौवीरभर्तारं दर्पपूर्णं मनस्विनम्
009c भक्षयन्ति शिवा गृध्रा जनार्दन जयद्रथम्
010a संरक्ष्यमाणं भार्याभिरनुरक्ताभिरच्युत
010c भषन्तो व्यपकर्षन्ति गहनं निम्नमन्तिकात्
011a तमेताः पर्युपासन्ते रक्षमाणा महाभुजम्
011c सिन्धुसौवीरगान्धारकाम्बोजयवनस्त्रियः
012a यदा कृष्णामुपादाय प्राद्रवत्केकयैः सह
012c तदैव वध्यः पाण्डूनां जनार्दन जयद्रथः
013a दुःशलां मानयद्भिस्तु यदा मुक्तो जयद्रथः
013c कथमद्य न तां कृष्ण मानयन्ति स्म ते पुनः
014a सैषा मम सुता बाला विलपन्ती सुदुःखिता
014c प्रमापयति चात्मानमाक्रोशति च पाण्डवान्
015a किं नु दुःखतरं कृष्ण परं मम भविष्यति
015c यत्सुता विधवा बाला स्नुषाश्च निहतेश्वराः
016a अहो धिग्दुःशलां पश्य वीतशोकभयामिव
016c शिरो भर्तुरनासाद्य धावमानामितस्ततः
017a वारयामास यः सर्वान्पाण्डवान्पुत्रगृद्धिनः
017c स हत्वा विपुलाः सेनाः स्वयं मृत्युवशं गतः
018a तं मत्तमिव मातङ्गं वीरं परमदुर्जयम्
018c परिवार्य रुदन्त्येताः स्त्रियश्चन्द्रोपमाननाः

