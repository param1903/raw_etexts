001  गान्धार्युवाच
001a काम्बोजं पश्य दुर्धर्षं काम्बोजास्तरणोचितम्
001c शयानमृषभस्कन्धं हतं पांसुशु माधव
002a यस्य क्षतजसन्दिग्धौ बाहू चन्दनरूषितौ
002c अवेक्ष्य कृपणं भार्या विलपत्यतिदुःखिता
003a इमौ तौ परिघप्रख्यौ बाहू शुभतलाङ्गुली
003c ययोर्विवरमापन्नां न रतिर्मां पुराजहत्
004a कां गतिं नु गमिष्यामि त्वया हीना जनेश्वर
004c दूरबन्धुरनाथेव अतीव मधुरस्वरा
005a आतपे क्लाम्यमानानां विविधानामिव स्रजाम्
005c क्लान्तानामपि नारीणां न श्रीर्जहति वै तनुम्
006a शयानमभितः शूरं कालिङ्गं मधुसूदन
006c पश्य दीप्ताङ्गदयुगप्रतिबद्धमहाभुजम्
007a मागधानामधिपतिं जयत्सेनं जनार्दन
007c परिवार्य प्ररुदिता मागध्यः पश्य योषितः
008a आसामायतनेत्राणां सुस्वराणां जनार्दन
008c मनःश्रुतिहरो नादो मनो मोहयतीव मे
009a प्रकीर्णसर्वाभरणा रुदन्त्यः शोककर्शिताः
009c स्वास्तीर्णशयनोपेता मागध्यः शेरते भुवि
010a कोसलानामधिपतिं राजपुत्रं बृहद्बलम्
010c भर्तारं परिवार्यैताः पृथक्प्ररुदिताः स्त्रियः
011a अस्य गात्रगतान्बाणान्कार्ष्णिबाहुबलार्पितान्
011c उद्धरन्त्यसुखाविष्टा मूर्छमानाः पुनः पुनः
012a आसां सर्वानवद्यानामातपेन परिश्रमात्
012c प्रम्लाननलिनाभानि भान्ति वक्त्राणि माधव
013a द्रोणेन निहताः शूराः शेरते रुचिराङ्गदाः
013c द्रोणेनाभिमुखाः सर्वे भ्रातरः पञ्च केकयाः
014a तप्तकाञ्चनवर्माणस्ताम्रध्वजरथस्रजः
014c भासयन्ति महीं भासा ज्वलिता इव पावकाः
015a द्रोणेन द्रुपदं सङ्ख्ये पश्य माधव पातितम्
015c महाद्विपमिवारण्ये सिंहेन महता हतम्
016a पाञ्चालराज्ञो विपुलं पुण्डरीकाक्ष पाण्डुरम्
016c आतपत्रं समाभाति शरदीव दिवाकरः
017a एतास्तु द्रुपदं वृद्धं स्नुषा भार्याश्च दुःखिताः
017c दग्ध्वा गच्छन्ति पाञ्चाल्यं राजानमपसव्यतः
018a धृष्टकेतुं महेष्वासं चेदिपुङ्गवमङ्गनाः
018c द्रोणेन निहतं शूरं हरन्ति हृतचेतसः
019a द्रोणास्त्रमभिहत्यैष विमर्दे मधुसूदन
019c महेष्वासो हतः शेते नद्या हृत इव द्रुमः
020a एष चेदिपतिः शूरो धृष्टकेतुर्महारथः
020c शेते विनिहतः सङ्ख्ये हत्वा शत्रून्सहस्रशः
021a वितुद्यमानं विहगैस्तं भार्याः प्रत्युपस्थिताः
021c चेदिराजं हृषीकेश हतं सबलबान्धवम्
022a दाशार्हीपुत्रजं वीरं शयानं सत्यविक्रमम्
022c आरोप्याङ्के रुदन्त्येताश्चेदिराजवराङ्गनाः
023a अस्य पुत्रं हृषीकेश सुवक्त्रं चारुकुण्डलम्
023c द्रोणेन समरे पश्य निकृत्तं बहुधा शरैः
024a पितरं नूनमाजिस्थं युध्यमानं परैः सह
024c नाजहात्पृष्ठतो वीरमद्यापि मधुसूदन
025a एवं ममापि पुत्रस्य पुत्रः पितरमन्वगात्
025c दुर्योधनं महाबाहो लक्ष्मणः परवीरहा
026a विन्दानुविन्दावावन्त्यौ पतितौ पश्य माधव
026c हिमान्ते पुष्पितौ शालौ मरुता गलिताविव
027a काञ्चनाङ्गदवर्माणौ बाणखड्गधनुर्धरौ
027c ऋषभप्रतिरूपाक्षौ शयानौ विमलस्रजौ
028a अवध्याः पाण्डवाः कृष्ण सर्व एव त्वया सह
028c ये मुक्ता द्रोणभीष्माभ्यां कर्णाद्वैकर्तनात्कृपात्
029a दुर्योधनाद्द्रोणसुतात्सैन्धवाच्च महारथात्
029c सोमदत्ताद्विकर्णाच्च शूराच्च कृतवर्मणः
029e ये हन्युः शस्त्रवेगेन देवानपि नरर्षभाः
030a त इमे निहताः सङ्ख्ये पश्य कालस्य पर्ययम्
030c नातिभारोऽस्ति दैवस्य ध्रुवं माधव कश्चन
030e यदिमे निहताः शूराः क्षत्रियैः क्षत्रियर्षभाः
031a तदैव निहताः कृष्ण मम पुत्रास्तरस्विनः
031c यदैवाकृतकामस्त्वमुपप्लव्यं गतः पुनः
032a शन्तनोश्चैव पुत्रेण प्राज्ञेन विदुरेण च
032c तदैवोक्तास्मि मा स्नेहं कुरुष्वात्मसुतेष्विति
033a तयोर्न दर्शनं तात मिथ्या भवितुमर्हति
033c अचिरेणैव मे पुत्रा भस्मीभूता जनार्दन
034  वैशम्पायन उवाच
034a इत्युक्त्वा न्यपतद्भूमौ गान्धारी शोककर्शिता
034c दुःखोपहतविज्ञाना धैर्यमुत्सृज्य भारत
035a ततः कोपपरीताङ्गी पुत्रशोकपरिप्लुता
035c जगाम शौरिं दोषेण गान्धारी व्यथितेन्द्रिया
036  गान्धार्युवाच
036a पाण्डवा धार्तराष्ट्राश्च द्रुग्धाः कृष्ण परस्परम्
036c उपेक्षिता विनश्यन्तस्त्वया कस्माज्जनार्दन
037a शक्तेन बहुभृत्येन विपुले तिष्ठता बले
037c उभयत्र समर्थेन श्रुतवाक्येन चैव ह
038a इच्छतोपेक्षितो नाशः कुरूणां मधुसूदन
038c यस्मात्त्वया महाबाहो फलं तस्मादवाप्नुहि
039a पतिशुश्रूषया यन्मे तपः किञ्चिदुपार्जितम्
039c तेन त्वां दुरवापात्मञ्शप्स्ये चक्रगदाधर
040a यस्मात्परस्परं घ्नन्तो ज्ञातयः कुरुपाण्डवाः
040c उपेक्षितास्ते गोविन्द तस्माज्ज्ञातीन्वधिष्यसि
041a त्वमप्युपस्थिते वर्षे षट्त्रिंशे मधुसूदन
041c हतज्ञातिर्हतामात्यो हतपुत्रो वनेचरः
041e कुत्सितेनाभ्युपायेन निधनं समवाप्स्यसि
042a तवाप्येवं हतसुता निहतज्ञातिबान्धवाः
042c स्त्रियः परिपतिष्यन्ति यथैता भरतस्त्रियः
043  वैशम्पायन उवाच
043a तच्छ्रुत्वा वचनं घोरं वासुदेवो महामनाः
043c उवाच देवीं गान्धारीमीषदभ्युत्स्मयन्निव
044a संहर्ता वृष्णिचक्रस्य नान्यो मद्विद्यते शुभे
044c जानेऽहमेतदप्येवं चीर्णं चरसि क्षत्रिये
045a अवध्यास्ते नरैरन्यैरपि वा देवदानवैः
045c परस्परकृतं नाशमतः प्राप्स्यन्ति यादवाः
046a इत्युक्तवति दाशार्हे पाण्डवास्त्रस्तचेतसः
046c बभूवुर्भृशसंविग्ना निराशाश्चापि जीविते

