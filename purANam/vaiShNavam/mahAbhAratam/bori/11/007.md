001  धृतराष्ट्र उवाच
001a अहोऽभिहितमाख्यानं भवता तत्त्वदर्शिना
001c भूय एव तु मे हर्षः श्रोतुं वागमृतं तव
002  विदुर उवाच
002a शृणु भूयः प्रवक्ष्यामि मार्गस्यैतस्य विस्तरम्
002c यच्छ्रुत्वा विप्रमुच्यन्ते संसारेभ्यो विचक्षणाः
003a यथा तु पुरुषो राजन्दीर्घमध्वानमास्थितः
003c क्वचित्क्वचिच्छ्रमात्स्थाता कुरुते वासमेव वा
004a एवं संसारपर्याये गर्भवासेषु भारत
004c कुर्वन्ति दुर्बुधा वासं मुच्यन्ते तत्र पण्डिताः
005a तस्मादध्वानमेवैतमाहुः शास्त्रविदो जनाः
005c यत्तु संसारगहनं वनमाहुर्मनीषिणः
006a सोऽयं लोकसमावर्तो मर्त्यानां भरतर्षभ
006c चराणां स्थावराणां च गृध्येत्तत्र न पण्डितः
007a शारीरा मानसाश्चैव मर्त्यानां ये तु व्याधयः
007c प्रत्यक्षाश्च परोक्षाश्च ते व्यालाः कथिता बुधैः
008a क्लिश्यमानाश्च तैर्नित्यं हन्यमानाश्च भारत
008c स्वकर्मभिर्महाव्यालैर्नोद्विजन्त्यल्पबुद्धयः
009a अथापि तैर्विमुच्येत व्याधिभिः पुरुषो नृप
009c आवृणोत्येव तं पश्चाज्जरा रूपविनाशिनी
010a शब्दरूपरसस्पर्शैर्गन्धैश्च विविधैरपि
010c मज्जमानं महापङ्के निरालम्बे समन्ततः
011a संवत्सरर्तवो मासाः पक्षाहोरात्रसन्धयः
011c क्रमेणास्य प्रलुम्पन्ति रूपमायुस्तथैव च
012a एते कालस्य निधयो नैताञ्जानन्ति दुर्बुधाः
012c अत्राभिलिखितान्याहुः सर्वभूतानि कर्मणा
013a रथं शरीरं भूतानां सत्त्वमाहुस्तु सारथिम्
013c इन्द्रियाणि हयानाहुः कर्म बुद्धिश्च रश्मयः
014a तेषां हयानां यो वेगं धावतामनुधावति
014c स तु संसारचक्रेऽस्मिंश्चक्रवत्परिवर्तते
015a यस्तान्यमयते बुद्ध्या स यन्ता न निवर्तते
015c याम्यमाहू रथं ह्येनं मुह्यन्ते येन दुर्बुधाः
016a स चैतत्प्राप्नुते राजन्यत्त्वं प्राप्तो नराधिप
016c राज्यनाशं सुहृन्नाशं सुतनाशं च भारत
017a अनुतर्षुलमेवैतद्दुःखं भवति भारत
017c साधुः परमदुःखानां दुःखभैषज्यमाचरेत्
018a न विक्रमो न चाप्यर्थो न मित्रं न सुहृज्जनः
018c तथोन्मोचयते दुःखाद्यथात्मा स्थिरसंयमः
019a तस्मान्मैत्रं समास्थाय शीलमापद्य भारत
019c दमस्त्यागोऽप्रमादश्च ते त्रयो ब्रह्मणो हयाः
020a शीलरश्मिसमायुक्ते स्थितो यो मानसे रथे
020c त्यक्त्वा मृत्युभयं राजन्ब्रह्मलोकं स गच्छति
