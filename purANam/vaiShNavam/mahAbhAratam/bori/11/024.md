001  गान्धार्युवाच
001a सोमदत्तसुतं पश्य युयुधानेन पातितम्
001c वितुद्यमानं विहगैर्बहुभिर्माधवान्तिके
002a पुत्रशोकाभिसन्तप्तः सोमदत्तो जनार्दन
002c युयुधानं महेष्वासं गर्हयन्निव दृश्यते
003a असौ तु भूरिश्रवसो माता शोकपरिप्लुता
003c आश्वासयति भर्तारं सोमदत्तमनिन्दिता
004a दिष्ट्या नेदं महाराज दारुणं भरतक्षयम्
004c कुरुसङ्क्रन्दनं घोरं युगान्तमनुपश्यसि
005a दिष्ट्या यूपध्वजं वीरं पुत्रं भूरिसहस्रदम्
005c अनेकक्रतुयज्वानं निहतं नाद्य पश्यसि
006a दिष्ट्या स्नुषाणामाक्रन्दे घोरं विलपितं बहु
006c न शृणोषि महाराज सारसीनामिवार्णवे
007a एकवस्त्रानुसंवीताः प्रकीर्णासितमूर्धजाः
007c स्नुषास्ते परिधावन्ति हतापत्या हतेश्वराः
008a श्वापदैर्भक्ष्यमाणं त्वमहो दिष्ट्या न पश्यसि
008c छिन्नबाहुं नरव्याघ्रमर्जुनेन निपातितम्
009a शलं विनिहतं सङ्ख्ये भूरिश्रवसमेव च
009c स्नुषाश्च विधवाः सर्वा दिष्ट्या नाद्येह पश्यसि
010a दिष्ट्या तत्काञ्चनं छत्रं यूपकेतोर्महात्मनः
010c विनिकीर्णं रथोपस्थे सौमदत्तेर्न पश्यसि
011a अमूस्तु भूरिश्रवसो भार्याः सात्यकिना हतम्
011c परिवार्यानुशोचन्ति भर्तारमसितेक्षणाः
012a एता विलप्य बहुलं भर्तृशोकेन कर्शिताः
012c पतन्त्यभिमुखा भूमौ कृपणं बत केशव
013a बीभत्सुरतिबीभत्सं कर्मेदमकरोत्कथम्
013c प्रमत्तस्य यदच्छैत्सीद्बाहुं शूरस्य यज्वनः
014a ततः पापतरं कर्म कृतवानपि सात्यकिः
014c यस्मात्प्रायोपविष्टस्य प्राहार्षीत्संशितात्मनः
015a एको द्वाभ्यां हतः शेषे त्वमधर्मेण धार्मिकः
015c इति यूपध्वजस्यैताः स्त्रियः क्रोशन्ति माधव
016a भार्या यूपध्वजस्यैषा करसम्मितमध्यमा
016c कृत्वोत्सङ्गे भुजं भर्तुः कृपणं पर्यदेवयत्
017a अयं स रशनोत्कर्षी पीनस्तनविमर्दनः
017c नाभ्यूरुजघनस्पर्शी नीवीविस्रंसनः करः
018a वासुदेवस्य सान्निध्ये पार्थेनाक्लिष्टकर्मणा
018c युध्यतः समरेऽन्येन प्रमत्तस्य निपातितः
019a किं नु वक्ष्यसि संसत्सु कथासु च जनार्दन
019c अर्जुनस्य महत्कर्म स्वयं वा स किरीटवान्
020a इत्येवं गर्हयित्वैषा तूष्णीमास्ते वराङ्गना
020c तामेतामनुशोचन्ति सपत्न्यः स्वामिव स्नुषाम्
021a गान्धारराजः शकुनिर्बलवान्सत्यविक्रमः
021c निहतः सहदेवेन भागिनेयेन मातुलः
022a यः पुरा हेमदण्डाभ्यां व्यजनाभ्यां स्म वीज्यते
022c स एष पक्षिभिः पक्षैः शयान उपवीज्यते
023a यः स्म रूपाणि कुरुते शतशोऽथ सहस्रशः
023c तस्य मायाविनो माया दग्धाः पाण्डवतेजसा
024a मायया निकृतिप्रज्ञो जितवान्यो युधिष्ठिरम्
024c सभायां विपुलं राज्यं स पुनर्जीवितं जितः
025a शकुन्ताः शकुनिं कृष्ण समन्तात्पर्युपासते
025c कितवं मम पुत्राणां विनाशायोपशिक्षितम्
026a एतेनैतन्महद्वैरं प्रसक्तं पाण्डवैः सह
026c वधाय मम पुत्राणामात्मनः सगणस्य च
027a यथैव मम पुत्राणां लोकाः शस्त्रजिताः प्रभो
027c एवमस्यापि दुर्बुद्धेर्लोकाः शस्त्रेण वै जिताः
028a कथं च नायं तत्रापि पुत्रान्मे भ्रातृभिः सह
028c विरोधयेदृजुप्रज्ञाननृजुर्मधुसूदन

