001  वैशम्पायन उवाच
001a धृतराष्ट्राभ्यनुज्ञातास्ततस्ते कुरुपुङ्गवाः
001c अभ्ययुर्भ्रातरः सर्वे गान्धारीं सहकेशवाः
002a ततो ज्ञात्वा हतामित्रं धर्मराजं युधिष्ठिरम्
002c गान्धारी पुत्रशोकार्ता शप्तुमैच्छदनिन्दिता
003a तस्याः पापमभिप्रायं विदित्वा पाण्डवान्प्रति
003c ऋषिः सत्यवतीपुत्रः प्रागेव समबुध्यत
004a स गङ्गायामुपस्पृश्य पुण्यगन्धं पयः शुचि
004c तं देशमुपसम्पेदे परमर्षिर्मनोजवः
005a दिव्येन चक्षुषा पश्यन्मनसानुद्धतेन च
005c सर्वप्राणभृतां भावं स तत्र समबुध्यत
006a स स्नुषामब्रवीत्काले कल्यवादी महातपाः
006c शापकालमवाक्षिप्य शमकालमुदीरयन्
007a न कोपः पाण्डवे कार्यो गान्धारि शममाप्नुहि
007c रजो निगृह्यतामेतच्छृणु चेदं वचो मम
008a उक्तास्यष्टादशाहानि पुत्रेण जयमिच्छता
008c शिवमाशास्स्व मे मातर्युध्यमानस्य शत्रुभिः
009a सा तथा याच्यमाना त्वं काले काले जयैषिणा
009c उक्तवत्यसि गान्धारि यतो धर्मस्ततो जयः
010a न चाप्यतीतां गान्धारि वाचं ते वितथामहम्
010c स्मरामि भाषमाणायास्तथा प्रणिहिता ह्यसि
011a सा त्वं धर्मं परिस्मृत्य वाचा चोक्त्वा मनस्विनि
011c कोपं संयच्छ गान्धारि मैवं भूः सत्यवादिनि
012  गान्धार्युवाच
012a भगवन्नाभ्यसूयामि नैतानिच्छामि नश्यतः
012c पुत्रशोकेन तु बलान्मनो विह्वलतीव मे
013a यथैव कुन्त्या कौन्तेया रक्षितव्यास्तथा मया
013c यथैव धृतराष्ट्रेण रक्षितव्यास्तथा मया
014a दुर्योधनापराधेन शकुनेः सौबलस्य च
014c कर्णदुःशासनाभ्यां च वृत्तोऽयं कुरुसङ्क्षयः
015a नापराध्यति बीभत्सुर्न च पार्थो वृकोदरः
015c नकुलः सहदेवो वा नैव जातु युधिष्ठिरः
016a युध्यमाना हि कौरव्याः कृन्तमानाः परस्परम्
016c निहताः सहिताश्चान्यैस्तत्र नास्त्यप्रियं मम
017a यत्तु कर्माकरोद्भीमो वासुदेवस्य पश्यतः
017c दुर्योधनं समाहूय गदायुद्धे महामनाः
018a शिक्षयाभ्यधिकं ज्ञात्वा चरन्तं बहुधा रणे
018c अधो नाभ्यां प्रहृतवांस्तन्मे कोपमवर्धयत्
019a कथं नु धर्मं धर्मज्ञैः समुद्दिष्टं महात्मभिः
019c त्यजेयुराहवे शूराः प्राणहेतोः कथञ्चन
