001  गान्धार्युवाच
001a एष माधव पुत्रो मे विकर्णः प्राज्ञसम्मतः
001c भूमौ विनिहतः शेते भीमेन शतधा कृतः
002a गजमध्यगतः शेते विकर्णो मधुसूदन
002c नीलमेघपरिक्षिप्तः शरदीव दिवाकरः
003a अस्य चापग्रहेणैष पाणिः कृतकिणो महान्
003c कथञ्चिच्छिद्यते गृध्रैरत्तुकामैस्तलत्रवान्
004a अस्य भार्यामिषप्रेप्सून्गृध्रानेतांस्तपस्विनी
004c वारयत्यनिशं बाला न च शक्नोति माधव
005a युवा वृन्दारकः शूरो विकर्णः पुरुषर्षभ
005c सुखोचितः सुखार्हश्च शेते पांसुषु माधव
006a कर्णिनालीकनाराचैर्भिन्नमर्माणमाहवे
006c अद्यापि न जहात्येनं लक्ष्मीर्भरतसत्तमम्
007a एष सङ्ग्रामशूरेण प्रतिज्ञां पालयिष्यता
007c दुर्मुखोऽभिमुखः शेते हतोऽरिगणहा रणे
008a तस्यैतद्वदनं कृष्ण श्वापदैरर्धभक्षितम्
008c विभात्यभ्यधिकं तात सप्तम्यामिव चन्द्रमाः
009a शूरस्य हि रणे कृष्ण यस्याननमथेदृशम्
009c स कथं निहतोऽमित्रैः पांसून्ग्रसति मे सुतः
010a यस्याहवमुखे सौम्य स्थाता नैवोपपद्यते
010c स कथं दुर्मुखोऽमित्रैर्हतो विबुधलोकजित्
011a चित्रसेनं हतं भूमौ शयानं मधुसूदन
011c धार्तराष्ट्रमिमं पश्य प्रतिमानं दनुष्मताम्
012a तं चित्रमाल्याभरणं युवत्यः शोककर्शिताः
012c क्रव्यादसङ्घैः सहिता रुदन्त्यः पर्युपासते
013a स्त्रीणां रुदितनिर्घोषः श्वापदानां च गर्जितम्
013c चित्ररूपमिदं कृष्ण विचित्रं प्रतिभाति मे
014a युवा वृन्दारको नित्यं प्रवरस्त्रीनिषेवितः
014c विविंशतिरसौ शेते ध्वस्तः पांसुषु माधव
015a शरसङ्कृत्तवर्माणं वीरं विशसने हतम्
015c परिवार्यासते गृध्राः परिविंशा विविंशतिम्
016a प्रविश्य समरे वीरः पाण्डवानामनीकिनीम्
016c आविश्य शयने शेते पुनः सत्पुरुषोचितम्
017a स्मितोपपन्नं सुनसं सुभ्रु ताराधिपोपमम्
017c अतीव शुभ्रं वदनं पश्य कृष्ण विविंशतेः
018a यं स्म तं पर्युपासन्ते वसुं वासवयोषितः
018c क्रीडन्तमिव गन्धर्वं देवकन्याः सहस्रशः
019a हन्तारं वीरसेनानां शूरं समितिशोभनम्
019c निबर्हणममित्राणां दुःसहं विषहेत कः
020a दुःसहस्यैतदाभाति शरीरं संवृतं शरैः
020c गिरिरात्मरुहैः फुल्लैः कर्णिकारैरिवावृतः
021a शातकौम्भ्या स्रजा भाति कवचेन च भास्वता
021c अग्निनेव गिरिः श्वेतो गतासुरपि दुःसहः
