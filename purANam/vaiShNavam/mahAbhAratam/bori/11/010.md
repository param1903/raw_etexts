001  वैशम्पायन उवाच
001a क्रोशमात्रं ततो गत्वा ददृशुस्तान्महारथान्
001c शारद्वतं कृपं द्रौणिं कृतवर्माणमेव च
002a ते तु दृष्ट्वैव राजानं प्रज्ञाचक्षुषमीश्वरम्
002c अश्रुकण्ठा विनिःश्वस्य रुदन्तमिदमब्रुवन्
003a पुत्रस्तव महाराज कृत्वा कर्म सुदुष्करम्
003c गतः सानुचरो राजञ्शक्रलोकं महीपतिः
004a दुर्योधनबलान्मुक्ता वयमेव त्रयो रथाः
004c सर्वमन्यत्परिक्षीणं सैन्यं ते भरतर्षभ
005a इत्येवमुक्त्वा राजानं कृपः शारद्वतस्तदा
005c गान्धारीं पुत्रशोकार्तामिदं वचनमब्रवीत्
006a अभीता युध्यमानास्ते घ्नन्तः शत्रुगणान्बहून्
006c वीरकर्माणि कुर्वाणाः पुत्रास्ते निधनं गताः
007a ध्रुवं सम्प्राप्य लोकांस्ते निर्मलाञ्शस्त्रनिर्जितान्
007c भास्वरं देहमास्थाय विहरन्त्यमरा इव
008a न हि कश्चिद्धि शूराणां युध्यमानः पराङ्मुखः
008c शस्त्रेण निधनं प्राप्तो न च कश्चित्कृताञ्जलिः
009a एतां तां क्षत्रियस्याहुः पुराणां परमां गतिम्
009c शस्त्रेण निधनं सङ्ख्ये तान्न शोचितुमर्हसि
010a न चापि शत्रवस्तेषामृध्यन्ते राज्ञि पाण्डवाः
010c शृणु यत्कृतमस्माभिरश्वत्थामपुरोगमैः
011a अधर्मेण हतं श्रुत्वा भीमसेनेन ते सुतम्
011c सुप्तं शिबिरमाविश्य पाण्डूनां कदनं कृतम्
012a पाञ्चाला निहताः सर्वे धृष्टद्युम्नपुरोगमाः
012c द्रुपदस्यात्मजाश्चैव द्रौपदेयाश्च पातिताः
013a तथा विशसनं कृत्वा पुत्रशत्रुगणस्य ते
013c प्राद्रवाम रणे स्थातुं न हि शक्यामहे त्रयः
014a ते हि शूरा महेष्वासाः क्षिप्रमेष्यन्ति पाण्डवाः
014c अमर्षवशमापन्ना वैरं प्रतिजिहीर्षवः
015a निहतानात्मजाञ्श्रुत्वा प्रमत्तान्पुरुषर्षभाः
015c निनीषन्तः पदं शूराः क्षिप्रमेव यशस्विनि
016a पाण्डूनां किल्बिषं कृत्वा संस्थातुं नोत्सहामहे
016c अनुजानीहि नो राज्ञि मा च शोके मनः कृथाः
017a राजंस्त्वमनुजानीहि धैर्यमातिष्ठ चोत्तमम्
017c निष्ठान्तं पश्य चापि त्वं क्षत्रधर्मं च केवलम्
018a इत्येवमुक्त्वा राजानं कृत्वा चाभिप्रदक्षिणम्
018c कृपश्च कृतवर्मा च द्रोणपुत्रश्च भारत
019a अवेक्षमाणा राजानं धृतराष्ट्रं मनीषिणम्
019c गङ्गामनु महात्मानस्तूर्णमश्वानचोदयन्
020a अपक्रम्य तु ते राजन्सर्व एव महारथाः
020c आमन्त्र्यान्योन्यमुद्विग्नास्त्रिधा ते प्रययुस्ततः
021a जगाम हास्तिनपुरं कृपः शारद्वतस्तदा
021c स्वमेव राष्ट्रं हार्दिक्यो द्रौणिर्व्यासाश्रमं ययौ
022a एवं ते प्रययुर्वीरा वीक्षमाणाः परस्परम्
022c भयार्ताः पाण्डुपुत्राणामागस्कृत्वा महात्मनाम्
023a समेत्य वीरा राजानं तदा त्वनुदिते रवौ
023c विप्रजग्मुर्महाराज यथेच्छकमरिन्दमाः
