001  वैशम्पायन उवाच
001a एवमुक्त्वा तु गान्धारी कुरूणामाविकर्तनम्
001c अपश्यत्तत्र तिष्ठन्ती सर्वं दिव्येन चक्षुषा
002a पतिव्रता महाभागा समानव्रतचारिणी
002c उग्रेण तपसा युक्ता सततं सत्यवादिनी
003a वरदानेन कृष्णस्य महर्षेः पुण्यकर्मणः
003c दिव्यज्ञानबलोपेता विविधं पर्यदेवयत्
004a ददर्श सा बुद्धिमती दूरादपि यथान्तिके
004c रणाजिरं नृवीराणामद्भुतं लोमहर्षणम्
005a अस्थिकेशपरिस्तीर्णं शोणितौघपरिप्लुतम्
005c शरीरैर्बहुसाहस्रैर्विनिकीर्णं समन्ततः
006a गजाश्वरथयोधानामावृतं रुधिराविलैः
006c शरीरैरशिरस्कैश्च विदेहैश्च शिरोगणैः
007a गजाश्वनरवीराणां निःसत्त्वैरभिसंवृतम्
007c सृगालबडकाकोलकङ्ककाकनिषेवितम्
008a रक्षसां पुरुषादानां मोदनं कुरराकुलम्
008c अशिवाभिः शिवाभिश्च नादितं गृध्रसेवितम्
009a ततो व्यासाभ्यनुज्ञातो धृतराष्ट्रो महीपतिः
009c पाण्डुपुत्राश्च ते सर्वे युधिष्ठिरपुरोगमाः
010a वासुदेवं पुरस्कृत्य हतबन्धुं च पार्थिवम्
010c कुरुस्त्रियः समासाद्य जग्मुरायोधनं प्रति
011a समासाद्य कुरुक्षेत्रं ताः स्त्रियो निहतेश्वराः
011c अपश्यन्त हतांस्तत्र पुत्रान्भ्रातॄन्पितॄन्पतीन्
012a क्रव्यादैर्भक्ष्यमाणान्वै गोमायुबडवायसैः
012c भूतैः पिशाचै रक्षोभिर्विविधैश्च निशाचरैः
013a रुद्राक्रीडनिभं दृष्ट्वा तदा विशसनं स्त्रियः
013c महार्हेभ्योऽथ यानेभ्यो विक्रोशन्त्यो निपेतिरे
014a अदृष्टपूर्वं पश्यन्त्यो दुःखार्ता भरतस्त्रियः
014c शरीरेष्वस्खलन्नन्या न्यपतंश्चापरा भुवि
015a श्रान्तानां चाप्यनाथानां नासीत्काचन चेतना
015c पाञ्चालकुरुयोषाणां कृपणं तदभून्महत्
016a दुःखोपहतचित्ताभिः समन्तादनुनादितम्
016c दृष्ट्वायोधनमत्युग्रं धर्मज्ञा सुबलात्मजा
017a ततः सा पुण्डरीकाक्षमामन्त्र्य पुरुषोत्तमम्
017c कुरूणां वैशसं दृष्ट्वा दुःखाद्वचनमब्रवीत्
018a पश्यैताः पुण्डरीकाक्ष स्नुषा मे निहतेश्वराः
018c प्रकीर्णकेशाः क्रोशन्तीः कुररीरिव माधव
019a अमूस्त्वभिसमागम्य स्मरन्त्यो भरतर्षभान्
019c पृथगेवाभ्यधावन्त पुत्रान्भ्रातॄन्पितॄन्पतीन्
020a वीरसूभिर्महाबाहो हतपुत्राभिरावृतम्
020c क्वचिच्च वीरपत्नीभिर्हतवीराभिराकुलम्
021a शोभितं पुरुषव्याघ्रैर्भीष्मकर्णाभिमन्युभिः
021c द्रोणद्रुपदशल्यैश्च ज्वलद्भिरिव पावकैः
022a काञ्चनैः कवचैर्निष्कैर्मणिभिश्च महात्मनाम्
022c अङ्गदैर्हस्तकेयूरैः स्रग्भिश्च समलङ्कृतम्
023a वीरबाहुविसृष्टाभिः शक्तिभिः परिघैरपि
023c खड्गैश्च विमलैस्तीक्ष्णैः सशरैश्च शरासनैः
024a क्रव्यादसङ्घैर्मुदितैस्तिष्ठद्भिः सहितैः क्वचित्
024c क्वचिदाक्रीडमानैश्च शयानैरपरैः क्वचित्
025a एतदेवंविधं वीर सम्पश्यायोधनं विभो
025c पश्यमाना च दह्यामि शोकेनाहं जनार्दन
026a पाञ्चालानां कुरूणां च विनाशं मधुसूदन
026c पञ्चानामिव भूतानां नाहं वधमचिन्तयम्
027a तान्सुपर्णाश्च गृध्राश्च निष्कर्षन्त्यसृगुक्षितान्
027c निगृह्य कवचेषूग्रा भक्षयन्ति सहस्रशः
028a जयद्रथस्य कर्णस्य तथैव द्रोणभीष्मयोः
028c अभिमन्योर्विनाशं च कश्चिन्तयितुमर्हति
029a अवध्यकल्पान्निहतान्दृष्ट्वाहं मधुसूदन
029c गृध्रकङ्कबडश्येनश्वसृगालादनीकृतान्
030a अमर्षवशमापन्नान्दुर्योधनवशे स्थितान्
030c पश्येमान्पुरुषव्याघ्रान्संशान्तान्पावकानिव
031a शयनान्युचिताः सर्वे मृदूनि विमलानि च
031c विपन्नास्तेऽद्य वसुधां विवृतामधिशेरते
032a बन्दिभिः सततं काले स्तुवद्भिरभिनन्दिताः
032c शिवानामशिवा घोराः शृण्वन्ति विविधा गिरः
033a ये पुरा शेरते वीराः शयनेषु यशस्विनः
033c चन्दनागुरुदिग्धाङ्गास्तेऽद्य पांसुषु शेरते
034a तेषामाभरणान्येते गृध्रगोमायुवायसाः
034c आक्षिपन्त्यशिवा घोरा विनदन्तः पुनः पुनः
035a चापानि विशिखान्पीतान्निस्त्रिंशान्विमला गदाः
035c युद्धाभिमानिनः प्रीता जीवन्त इव बिभ्रति
036a सुरूपवर्णा बहवः क्रव्यादैरवघट्टिताः
036c ऋषभप्रतिरूपाक्षाः शेरते हरितस्रजः
037a अपरे पुनरालिङ्ग्य गदाः परिघबाहवः
037c शेरतेऽभिमुखाः शूरा दयिता इव योषितः
038a बिभ्रतः कवचान्यन्ये विमलान्यायुधानि च
038c न धर्षयन्ति क्रव्यादा जीवन्तीति जनार्दन
039a क्रव्यादैः कृष्यमाणानामपरेषां महात्मनाम्
039c शातकौम्भ्यः स्रजश्चित्रा विप्रकीर्णाः समन्ततः
040a एते गोमायवो भीमा निहतानां यशस्विनाम्
040c कण्ठान्तरगतान्हारानाक्षिपन्ति सहस्रशः
041a सर्वेष्वपररात्रेषु याननन्दन्त बन्दिनः
041c स्तुतिभिश्च परार्ध्याभिरुपचारैश्च शिक्षिताः
042a तानिमाः परिदेवन्ति दुःखार्ताः परमाङ्गनाः
042c कृपणं वृष्णिशार्दूल दुःखशोकार्दिता भृशम्
043a रक्तोत्पलवनानीव विभान्ति रुचिराणि वै
043c मुखानि परमस्त्रीणां परिशुष्काणि केशव
044a रुदितोपरता ह्येता ध्यायन्त्यः सम्परिप्लुताः
044c कुरुस्त्रियोऽभिगच्छन्ति तेन तेनैव दुःखिताः
045a एतान्यादित्यवर्णानि तपनीयनिभानि च
045c रोषरोदनताम्राणि वक्त्राणि कुरुयोषिताम्
046a आसामपरिपूर्णार्थं निशम्य परिदेवितम्
046c इतरेतरसङ्क्रन्दान्न विजानन्ति योषितः
047a एता दीर्घमिवोच्छ्वस्य विक्रुश्य च विलप्य च
047c विस्पन्दमाना दुःखेन वीरा जहति जीवितम्
048a बह्व्यो दृष्ट्वा शरीराणि क्रोशन्ति विलपन्ति च
048c पाणिभिश्चापरा घ्नन्ति शिरांसि मृदुपाणयः
049a शिरोभिः पतितैर्हस्तैः सर्वाङ्गैर्यूथशः कृतैः
049c इतरेतरसम्पृक्तैराकीर्णा भाति मेदिनी
050a विशिरस्कानथो कायान्दृष्ट्वा घोराभिनन्दिनः
050c मुह्यन्त्यनुचिता नार्यो विदेहानि शिरांसि च
051a शिरः कायेन सन्धाय प्रेक्षमाणा विचेतसः
051c अपश्यन्त्यो परं तत्र नेदमस्येति दुःखिताः
052a बाहूरुचरणानन्यान्विशिखोन्मथितान्पृथक्
052c सन्दधत्योऽसुखाविष्टा मूर्छन्त्येताः पुनः पुनः
053a उत्कृत्तशिरसश्चान्यान्विजग्धान्मृगपक्षिभिः
053c दृष्ट्वा काश्चिन्न जानन्ति भर्तॄन्भरतयोषितः
054a पाणिभिश्चापरा घ्नन्ति शिरांसि मधुसूदन
054c प्रेक्ष्य भ्रातॄन्पितॄन्पुत्रान्पतींश्च निहतान्परैः
055a बाहुभिश्च सखड्गैश्च शिरोभिश्च सकुण्डलैः
055c अगम्यकल्पा पृथिवी मांसशोणितकर्दमा
056a न दुःखेषूचिताः पूर्वं दुःखं गाहन्त्यनिन्दिताः
056c भ्रातृभिः पितृभिः पुत्रैरुपकीर्णां वसुन्धराम्
057a यूथानीव किशोरीणां सुकेशीनां जनार्दन
057c स्नुषाणां धृतराष्ट्रस्य पश्य वृन्दान्यनेकशः
058a अतो दुःखतरं किं नु केशव प्रतिभाति मे
058c यदिमाः कुर्वते सर्वा रूपमुच्चावचं स्त्रियः
059a नूनमाचरितं पापं मया पूर्वेषु जन्मसु
059c या पश्यामि हतान्पुत्रान्पौत्रान्भ्रातॄंश्च केशव
059e एवमार्ता विलपती ददर्श निहतं सुतम्
