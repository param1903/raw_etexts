001  गान्धार्युवाच
001a पश्य माधव पुत्रान्मे शतसङ्ख्याञ्जितक्लमान्
001c गदया भीमसेनेन भूयिष्ठं निहतान्रणे
002a इदं दुःखतरं मेऽद्य यदिमा मुक्तमूर्धजाः
002c हतपुत्रा रणे बालाः परिधावन्ति मे स्नुषाः
003a प्रासादतलचारिण्यश्चरणैर्भूषणान्वितैः
003c आपन्ना यत्स्पृशन्तीमा रुधिरार्द्रां वसुन्धराम्
004a गृध्रानुत्सारयन्त्यश्च गोमायून्वायसांस्तथा
004c शोकेनार्ता विघूर्णन्त्यो मत्ता इव चरन्त्युत
005a एषान्या त्वनवद्याङ्गी करसम्मितमध्यमा
005c घोरं तद्वैशसं दृष्ट्वा निपतत्यतिदुःखिता
006a दृष्ट्वा मे पार्थिवसुतामेतां लक्ष्मणमातरम्
006c राजपुत्रीं महाबाहो मनो न व्युपशाम्यति
007a भ्रातॄंश्चान्याः पतींश्चान्याः पुत्रांश्च निहतान्भुवि
007c दृष्ट्वा परिपतन्त्येताः प्रगृह्य सुभुजा भुजान्
008a मध्यमानां तु नारीणां वृद्धानां चापराजित
008c आक्रन्दं हतबन्धूनां दारुणे वैशसे शृणु
009a रथनीडानि देहांश्च हतानां गजवाजिनाम्
009c आश्रिताः श्रममोहार्ताः स्थिताः पश्य महाबल
010a अन्या चापहृतं कायाच्चारुकुण्डलमुन्नसम्
010c स्वस्य बन्धोः शिरः कृष्ण गृहीत्वा पश्य तिष्ठति
011a पूर्वजातिकृतं पापं मन्ये नाल्पमिवानघ
011c एताभिरनवद्याभिर्मया चैवाल्पमेधया
012a तदिदं धर्मराजेन यातितं नो जनार्दन
012c न हि नाशोऽस्ति वार्ष्णेय कर्मणोः शुभपापयोः
013a प्रत्यग्रवयसः पश्य दर्शनीयकुचोदराः
013c कुलेषु जाता ह्रीमत्यः कृष्णपक्षाक्षिमूर्धजाः
014a हंसगद्गदभाषिण्यो दुःखशोकप्रमोहिताः
014c सारस्य इव वाशन्त्यः पतिताः पश्य माधव
015a फुल्लपद्मप्रकाशानि पुण्डरीकाक्ष योषिताम्
015c अनवद्यानि वक्त्राणि तपत्यसुखरश्मिवान्
016a ईर्षूणां मम पुत्राणां वासुदेवावरोधनम्
016c मत्तमातङ्गदर्पाणां पश्यन्त्यद्य पृथग्जनाः
017a शतचन्द्राणि चर्माणि ध्वजांश्चादित्यसन्निभान्
017c रौक्माणि चैव वर्माणि निष्कानपि च काञ्चनान्
018a शीर्षत्राणानि चैतानि पुत्राणां मे महीतले
018c पश्य दीप्तानि गोविन्द पावकान्सुहुतानिव
019a एष दुःशासनः शेते शूरेणामित्रघातिना
019c पीतशोणितसर्वाङ्गो भीमसेनेन पातितः
020a गदया वीरघातिन्या पश्य माधव मे सुतम्
020c द्यूतक्लेशाननुस्मृत्य द्रौपद्या चोदितेन च
021a उक्ता ह्यनेन पाञ्चाली सभायां द्यूतनिर्जिता
021c प्रियं चिकीर्षता भ्रातुः कर्णस्य च जनार्दन
022a सहैव सहदेवेन नकुलेनार्जुनेन च
022c दासभार्यासि पाञ्चालि क्षिप्रं प्रविश नो गृहान्
023a ततोऽहमब्रुवं कृष्ण तदा दुर्योधनं नृपम्
023c मृत्युपाशपरिक्षिप्तं शकुनिं पुत्र वर्जय
024a निबोधैनं सुदुर्बुद्धिं मातुलं कलहप्रियम्
024c क्षिप्रमेनं परित्यज्य पुत्र शाम्यस्व पाण्डवैः
025a न बुध्यसे त्वं दुर्बुद्धे भीमसेनममर्षणम्
025c वाङ्नाराचैस्तुदंस्तीक्ष्णैरुल्काभिरिव कुञ्जरम्
026a तानेष रभसः क्रूरो वाक्शल्यानवधारयन्
026c उत्ससर्ज विषं तेषु सर्पो गोवृषभेष्विव
027a एष दुःशासनः शेते विक्षिप्य विपुलौ भुजौ
027c निहतो भीमसेनेन सिंहेनेव महर्षभः
028a अत्यर्थमकरोद्रौद्रं भीमसेनोऽत्यमर्षणः
028c दुःशासनस्य यत्क्रुद्धोऽपिबच्छोणितमाहवे
