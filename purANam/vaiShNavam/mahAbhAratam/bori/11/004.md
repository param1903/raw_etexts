001  धृतराष्ट्र उवाच
001a कथं संसारगहनं विज्ञेयं वदतां वर
001c एतदिच्छाम्यहं श्रोतुं तत्त्वमाख्याहि पृच्छतः
002  विदुर उवाच
002a जन्मप्रभृति भूतानां क्रियाः सर्वाः शृणु प्रभो
002c पूर्वमेवेह कलले वसते किञ्चिदन्तरम्
003a ततः स पञ्चमेऽतीते मासे मांसं प्रकल्पयेत्
003c ततः सर्वाङ्गसम्पूर्णो गर्भो मासे प्रजायते
004a अमेध्यमध्ये वसति मांसशोणितलेपने
004c ततस्तु वायुवेगेन ऊर्ध्वपादो ह्यधःशिराः
005a योनिद्वारमुपागम्य बहून्क्लेशान्समृच्छति
005c योनिसम्पीडनाच्चैव पूर्वकर्मभिरन्वितः
006a तस्मान्मुक्तः स संसारादन्यान्पश्यत्युपद्रवान्
006c ग्रहास्तमुपसर्पन्ति सारमेया इवामिषम्
007a ततः प्राप्तोत्तरे काले व्याधयश्चापि तं तथा
007c उपसर्पन्ति जीवन्तं बध्यमानं स्वकर्मभिः
008a बद्धमिन्द्रियपाशैस्तं सङ्गस्वादुभिरातुरम्
008c व्यसनान्युपवर्तन्ते विविधानि नराधिप
008e बध्यमानश्च तैर्भूयो नैव तृप्तिमुपैति सः
009a अयं न बुध्यते तावद्यमलोकमथागतम्
009c यमदूतैर्विकृष्यंश्च मृत्युं कालेन गच्छति
010a वाग्घीनस्य च यन्मात्रमिष्टानिष्टं कृतं मुखे
010c भूय एवात्मनात्मानं बध्यमानमुपेक्षते
011a अहो विनिकृतो लोको लोभेन च वशीकृतः
011c लोभक्रोधमदोन्मत्तो नात्मानमवबुध्यते
012a कुलीनत्वेन रमते दुष्कुलीनान्विकुत्सयन्
012c धनदर्पेण दृप्तश्च दरिद्रान्परिकुत्सयन्
013a मूर्खानिति परानाह नात्मानं समवेक्षते
013c शिक्षां क्षिपति चान्येषां नात्मानं शास्तुमिच्छति
014a अध्रुवे जीवलोकेऽस्मिन्यो धर्ममनुपालयन्
014c जन्मप्रभृति वर्तेत प्राप्नुयात्परमां गतिम्
015a एवं सर्वं विदित्वा वै यस्तत्त्वमनुवर्तते
015c स प्रमोक्षाय लभते पन्थानं मनुजाधिप

