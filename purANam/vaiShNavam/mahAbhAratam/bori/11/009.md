001  जनमेजय उवाच
001a गते भगवति व्यासे धृतराष्ट्रो महीपतिः
001c किमचेष्टत विप्रर्षे तन्मे व्याख्यातुमर्हसि
002  वैशम्पायन उवाच
002a एतच्छ्रुत्वा नरश्रेष्ठ चिरं ध्यात्वा त्वचेतनः
002c सञ्जयं योजयेत्युक्त्वा विदुरं प्रत्यभाषत
003a क्षिप्रमानय गान्धारीं सर्वाश्च भरतस्त्रियः
003c वधूं कुन्तीमुपादाय याश्चान्यास्तत्र योषितः
004a एवमुक्त्वा स धर्मात्मा विदुरं धर्मवित्तमम्
004c शोकविप्रहतज्ञानो यानमेवान्वपद्यत
005a गान्धारी चैव शोकार्ता भर्तुर्वचनचोदिता
005c सह कुन्त्या यतो राजा सह स्त्रीभिरुपाद्रवत्
006a ताः समासाद्य राजानं भृशं शोकसमन्विताः
006c आमन्त्र्यान्योन्यमीयुः स्म भृशमुच्चुक्रुशुस्ततः
007a ताः समाश्वासयत्क्षत्ता ताभ्यश्चार्ततरः स्वयम्
007c अश्रुकण्ठीः समारोप्य ततोऽसौ निर्ययौ पुरात्
008a ततः प्रणादः सञ्जज्ञे सर्वेषु कुरुवेश्मसु
008c आकुमारं पुरं सर्वमभवच्छोककर्शितम्
009a अदृष्टपूर्वा या नार्यः पुरा देवगणैरपि
009c पृथग्जनेन दृश्यन्त तास्तदा निहतेश्वराः
010a प्रकीर्य केशान्सुशुभान्भूषणान्यवमुच्य च
010c एकवस्त्रधरा नार्यः परिपेतुरनाथवत्
011a श्वेतपर्वतरूपेभ्यो गृहेभ्यस्तास्त्वपाक्रमन्
011c गुहाभ्य इव शैलानां पृषत्यो हतयूथपाः
012a तान्युदीर्णानि नारीणां तदा वृन्दान्यनेकशः
012c शोकार्तान्यद्रवन्राजन्किशोरीणामिवाङ्गने
013a प्रगृह्य बाहून्क्रोशन्त्यः पुत्रान्भ्रातॄन्पितॄनपि
013c दर्शयन्तीव ता ह स्म युगान्ते लोकसङ्क्षयम्
014a विलपन्त्यो रुदन्त्यश्च धावमानास्ततस्ततः
014c शोकेनाभ्याहतज्ञानाः कर्तव्यं न प्रजज्ञिरे
015a व्रीडां जग्मुः पुरा याः स्म सखीनामपि योषितः
015c ता एकवस्त्रा निर्लज्जाः श्वश्रूणां पुरतोऽभवन्
016a परस्परं सुसूक्ष्मेषु शोकेष्वाश्वासयन्स्म याः
016c ताः शोकविह्वला राजन्नुपैक्षन्त परस्परम्
017a ताभिः परिवृतो राजा रुदतीभिः सहस्रशः
017c निर्ययौ नगराद्दीनस्तूर्णमायोधनं प्रति
018a शिल्पिनो वणिजो वैश्याः सर्वकर्मोपजीविनः
018c ते पार्थिवं पुरस्कृत्य निर्ययुर्नगराद्बहिः
019a तासां विक्रोशमानानामार्तानां कुरुसङ्क्षये
019c प्रादुरासीन्महाञ्शब्दो व्यथयन्भुवनान्युत
020a युगान्तकाले सम्प्राप्ते भूतानां दह्यतामिव
020c अभावः स्यादयं प्राप्त इति भूतानि मेनिरे
021a भृशमुद्विग्नमनसस्ते पौराः कुरुसङ्क्षये
021c प्राक्रोशन्त महाराज स्वनुरक्तास्तदा भृशम्
