001  वैशम्पायन उवाच
001a एवमुक्त्वा तु गान्धारी युधिष्ठिरमपृच्छत
001c क्व स राजेति सक्रोधा पुत्रपौत्रवधार्दिता
002a तामभ्यगच्छद्राजेन्द्रो वेपमानः कृताञ्जलिः
002c युधिष्ठिर इदं चैनां मधुरं वाक्यमब्रवीत्
003a पुत्रहन्ता नृशंसोऽहं तव देवि युधिष्ठिरः
003c शापार्हः पृथिवीनाशे हेतुभूतः शपस्व माम्
004a न हि मे जीवितेनार्थो न राज्येन धनेन वा
004c तादृशान्सुहृदो हत्वा मूढस्यास्य सुहृद्द्रुहः
005a तमेवंवादिनं भीतं सन्निकर्षगतं तदा
005c नोवाच किञ्चिद्गान्धारी निःश्वासपरमा भृशम्
006a तस्यावनतदेहस्य पादयोर्निपतिष्यतः
006c युधिष्ठिरस्य नृपतेर्धर्मज्ञा धर्मदर्शिनी
006e अङ्गुल्यग्राणि ददृशे देवी पट्टान्तरेण सा
007a ततः स कुनकीभूतो दर्शनीयनखो नृपः
007c तं दृष्ट्वा चार्जुनोऽगच्छद्वासुदेवस्य पृष्ठतः
008a एवं सञ्चेष्टमानांस्तानितश्चेतश्च भारत
008c गान्धारी विगतक्रोधा सान्त्वयामास मातृवत्
009a तया ते समनुज्ञाता मातरं वीरमातरम्
009c अभ्यगच्छन्त सहिताः पृथां पृथुलवक्षसः
010a चिरस्य दृष्ट्वा पुत्रान्सा पुत्राधिभिरभिप्लुता
010c बाष्पमाहारयद्देवी वस्त्रेणावृत्य वै मुखम्
011a ततो बाष्पं समुत्सृज्य सह पुत्रैस्तथा पृथा
011c अपश्यदेताञ्शस्त्रौघैर्बहुधा परिविक्षतान्
012a सा तानेकैकशः पुत्रान्संस्पृशन्ती पुनः पुनः
012c अन्वशोचन्त दुःखार्ता द्रौपदीं च हतात्मजाम्
012e रुदतीमथ पाञ्चालीं ददर्श पतितां भुवि
013  द्रौपद्युवाच
013a आर्ये पौत्राः क्व ते सर्वे सौभद्रसहिता गताः
013c न त्वां तेऽद्याभिगच्छन्ति चिरदृष्टां तपस्विनीम्
013e किं नु राज्येन वै कार्यं विहीनायाः सुतैर्मम
014  वैशम्पायन उवाच
014a तां समाश्वासयामास पृथा पृथुललोचना
014c उत्थाप्य याज्ञसेनीं तु रुदतीं शोककर्शिताम्
015a तयैव सहिता चापि पुत्रैरनुगता पृथा
015c अभ्यगच्छत गान्धारीमार्तामार्ततरा स्वयम्
016a तामुवाचाथ गान्धारी सह वध्वा यशस्विनीम्
016c मैवं पुत्रीति शोकार्ता पश्य मामपि दुःखिताम्
017a मन्ये लोकविनाशोऽयं कालपर्यायचोदितः
017c अवश्यभावी सम्प्राप्तः स्वभावाल्लोमहर्षणः
018a इदं तत्समनुप्राप्तं विदुरस्य वचो महत्
018c असिद्धानुनये कृष्णे यदुवाच महामतिः
019a तस्मिन्नपरिहार्येऽर्थे व्यतीते च विशेषतः
019c मा शुचो न हि शोच्यास्ते सङ्ग्रामे निधनं गताः
020a यथैव त्वं तथैवाहं को वा माश्वासयिष्यति
020c ममैव ह्यपराधेन कुलमग्र्यं विनाशितम्
