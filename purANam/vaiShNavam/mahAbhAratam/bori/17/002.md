वैशम्पायन उवाच	001  
ततस्ते नियतात्मान उदीचीं दिशमास्थिताः	001a  
ददृशुर्योगयुक्ताश्च हिमवन्तं महागिरिम्	001c  
तं चाप्यतिक्रमन्तस्ते ददृशुर्वालुकार्णवम्	002a  
अवैक्षन्त महाशैलं मेरुं शिखरिणां वरम्	002c  
तेषां तु गच्छतां शीघ्रं सर्वेषां योगधर्मिणाम्	003a  
याज्ञसेनी भ्रष्टयोगा निपपात महीतले	003c  
तां तु प्रपतितां दृष्ट्वा भीमसेनो महाबलः	004a  
उवाच धर्मराजानं याज्ञसेनीमवेक्ष्य ह	004c  
नाधर्मश्चरितः कश्चिद्राजपुत्र्या परन्तप	005a  
कारणं किं नु तद्राजन्यत्कृष्णा पतिता भुवि	005c  
युधिष्ठिर उवाच	006  
पक्षपातो महानस्या विशेषेण धनञ्जये	006a  
तस्यैतत्फलमद्यैषा भुङ्क्ते पुरुषसत्तम	006c  
वैशम्पायन उवाच	007  
एवमुक्त्वानवेक्ष्यैनां ययौ धर्मसुतो नृपः	007a  
समाधाय मनो धीमान्धर्मात्मा पुरुषर्षभः	007c  
सहदेवस्ततो धीमान्निपपात महीतले	008a  
तं चापि पतितं दृष्ट्वा भीमो राजानमब्रवीत्	008c  
योऽयमस्मासु सर्वेषु शुश्रूषुरनहङ्कृतः	009a  
सोऽयं माद्रवतीपुत्रः कस्मान्निपतितो भुवि	009c  
युधिष्ठिर उवाच	010  
आत्मनः सदृशं प्राज्ञं नैषोऽमन्यत कञ्चन	010a  
तेन दोषेण पतितस्तस्मादेष नृपात्मजः	010c  
वैशम्पायन उवाच	011  
इत्युक्त्वा तु समुत्सृज्य सहदेवं ययौ तदा	011a  
भ्रातृभिः सह कौन्तेयः शुना चैव युधिष्ठिरः	011c  
कृष्णां निपतितां दृष्ट्वा सहदेवं च पाण्डवम्	012a  
आर्तो बन्धुप्रियः शूरो नकुलो निपपात ह	012c  
तस्मिन्निपतिते वीरे नकुले चारुदर्शने	013a  
पुनरेव तदा भीमो राजानमिदमब्रवीत्	013c  
योऽयमक्षतधर्मात्मा भ्राता वचनकारकः	014a  
रूपेणाप्रतिमो लोके नकुलः पतितो भुवि	014c  
इत्युक्तो भीमसेनेन प्रत्युवाच युधिष्ठिरः	015a  
नकुलं प्रति धर्मात्मा सर्वबुद्धिमतां वरः	015c  
रूपेण मत्समो नास्ति कश्चिदित्यस्य दर्शनम्	016a  
अधिकश्चाहमेवैक इत्यस्य मनसि स्थितम्	016c  
नकुलः पतितस्तस्मादागच्छ त्वं वृकोदर	017a  
यस्य यद्विहितं वीर सोऽवश्यं तदुपाश्नुते	017c  
तांस्तु प्रपतितान्दृष्ट्वा पाण्डवः श्वेतवाहनः	018a  
पपात शोकसन्तप्तस्ततोऽनु परवीरहा	018c  
तस्मिंस्तु पुरुषव्याघ्रे पतिते शक्रतेजसि	019a  
म्रियमाणे दुराधर्षे भीमो राजानमब्रवीत्	019c  
अनृतं न स्मराम्यस्य स्वैरेष्वपि महात्मनः	020a  
अथ कस्य विकारोऽयं येनायं पतितो भुवि	020c  
युधिष्ठिर उवाच	021  
एकाह्ना निर्दहेयं वै शत्रूनित्यर्जुनोऽब्रवीत्	021a  
न च तत्कृतवानेष शूरमानी ततोऽपतत्	021c  
अवमेने धनुर्ग्राहानेष सर्वांश्च फल्गुनः	022a  
यथा चोक्तं तथा चैव कर्तव्यं भूतिमिच्छता	022c  
वैशम्पायन उवाच	023  
इत्युक्त्वा प्रस्थितो राजा भीमोऽथ निपपात ह	023a  
पतितश्चाब्रवीद्भीमो धर्मराजं युधिष्ठिरम्	023c  
भो भो राजन्नवेक्षस्व पतितोऽहं प्रियस्तव	024a  
किन्निमित्तं च पतनं ब्रूहि मे यदि वेत्थ ह	024c  
युधिष्ठिर उवाच	025  
अतिभुक्तं च भवता प्राणेन च विकत्थसे	025a  
अनवेक्ष्य परं पार्थ तेनासि पतितः क्षितौ	025c  
वैशम्पायन उवाच	026  
इत्युक्त्वा तं महाबाहुर्जगामानवलोकयन्	026a  
श्वा त्वेकोऽनुययौ यस्ते बहुशः कीर्तितो मया	026c  
