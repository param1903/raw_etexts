जनमेजय उवाच	001  
एवं वृष्ण्यन्धककुले श्रुत्वा मौसलमाहवम्	001a  
पाण्डवाः किमकुर्वन्त तथा कृष्णे दिवं गते	001c  
वैशम्पायन उवाच	002  
श्रुत्वैव कौरवो राजा वृष्णीनां कदनं महत्	002a  
प्रस्थाने मतिमाधाय वाक्यमर्जुनमब्रवीत्	002c  
कालः पचति भूतानि सर्वाण्येव महामते	003a  
कर्मन्यासमहं मन्ये त्वमपि द्रष्टुमर्हसि	003c  
इत्युक्तः स तु कौन्तेयः कालः काल इति ब्रुवन्	004a  
अन्वपद्यत तद्वाक्यं भ्रातुर्ज्येष्ठस्य वीर्यवान्	004c  
अर्जुनस्य मतं ज्ञात्वा भीमसेनो यमौ तथा	005a  
अन्वपद्यन्त तद्वाक्यं यदुक्तं सव्यसाचिना	005c  
ततो युयुत्सुमानाय्य प्रव्रजन्धर्मकाम्यया	006a  
राज्यं परिददौ सर्वं वैश्यापुत्रे युधिष्ठिरः	006c  
अभिषिच्य स्वराज्ये तु तं राजानं परिक्षितम्	007a  
दुःखार्तश्चाब्रवीद्राजा सुभद्रां पाण्डवाग्रजः	007c  
एष पुत्रस्य ते पुत्रः कुरुराजो भविष्यति	008a  
यदूनां परिशेषश्च वज्रो राजा कृतश्च ह	008c  
परिक्षिद्धास्तिनपुरे शक्रप्रस्थे तु यादवः	009a  
वज्रो राजा त्वया रक्ष्यो मा चाधर्मे मनः कृथाः	009c  
इत्युक्त्वा धर्मराजः स वासुदेवस्य धीमतः	010a  
मातुलस्य च वृद्धस्य रामादीनां तथैव च	010c  
भ्रातृभिः सह धर्मात्मा कृत्वोदकमतन्द्रितः	011a  
श्राद्धान्युद्दिश्य सर्वेषां चकार विधिवत्तदा	011c  
ददौ रत्नानि वासांसि ग्रामानश्वान्रथानपि	012a  
स्त्रियश्च द्विजमुख्येभ्यो गवां शतसहस्रशः	012c  
कृपमभ्यर्च्य च गुरुमर्थमानपुरस्कृतम्	013a  
शिष्यं परिक्षितं तस्मै ददौ भरतसत्तमः	013c  
ततस्तु प्रकृतीः सर्वाः समानाय्य युधिष्ठिरः	014a  
सर्वमाचष्ट राजर्षिश्चिकीर्षितमथात्मनः	014c  
ते श्रुत्वैव वचस्तस्य पौरजानपदा जनाः	015a  
भृशमुद्विग्नमनसो नाभ्यनन्दन्त तद्वचः	015c  
नैवं कर्तव्यमिति ते तदोचुस्ते नराधिपम्	016a  
न च राजा तथाकार्षीत्कालपर्यायधर्मवित्	016c  
ततोऽनुमान्य धर्मात्मा पौरजानपदं जनम्	017a  
गमनाय मतिं चक्रे भ्रातरश्चास्य ते तदा	017c  
ततः स राजा कौरव्यो धर्मपुत्रो युधिष्ठिरः	018a  
उत्सृज्याभरणान्यङ्गाज्जगृहे वल्कलान्युत	018c  
भीमार्जुनौ यमौ चैव द्रौपदी च यशस्विनी	019a  
तथैव सर्वे जगृहुर्वल्कलानि जनाधिप	019c  
विधिवत्कारयित्वेष्टिं नैष्ठिकीं भरतर्षभ	020a  
समुत्सृज्याप्सु सर्वेऽग्नीन्प्रतस्थुर्नरपुङ्गवाः	020c  
ततः प्ररुरुदुः सर्वाः स्त्रियो दृष्ट्वा नरर्षभान्	021a  
प्रस्थितान्द्रौपदीषष्ठान्पुरा द्यूतजितान्यथा	021c  
हर्षोऽभवच्च सर्वेषां भ्रातॄणां गमनं प्रति	022a  
युधिष्ठिरमतं ज्ञात्वा वृष्णिक्षयमवेक्ष्य च	022c  
भ्रातरः पञ्च कृष्णा च षष्ठी श्वा चैव सप्तमः	023a  
आत्मना सप्तमो राजा निर्ययौ गजसाह्वयात्	023c  
पौरैरनुगतो दूरं सर्वैरन्तःपुरैस्तथा	023e  
न चैनमशकत्कश्चिन्निवर्तस्वेति भाषितुम्	024a  
न्यवर्तन्त ततः सर्वे नरा नगरवासिनः	024c  
कृपप्रभृतयश्चैव युयुत्सुं पर्यवारयन्	025a  
विवेश गङ्गां कौरव्य उलूपी भुजगात्मजा	025c  
चित्राङ्गदा ययौ चापि मणिपूरपुरं प्रति	026a  
शिष्टाः परिक्षितं त्वन्या मातरः पर्यवारयन्	026c  
पाण्डवाश्च महात्मानो द्रौपदी च यशस्विनी	027a  
कृतोपवासाः कौरव्य प्रययुः प्राङ्मुखास्ततः	027c  
योगयुक्ता महात्मानस्त्यागधर्ममुपेयुषः	028a  
अभिजग्मुर्बहून्देशान्सरितः पर्वतांस्तथा	028c  
युधिष्ठिरो ययावग्रे भीमस्तु तदनन्तरम्	029a  
अर्जुनस्तस्य चान्वेव यमौ चैव यथाक्रमम्	029c  
पृष्ठतस्तु वरारोहा श्यामा पद्मदलेक्षणा	030a  
द्रौपदी योषितां श्रेष्ठा ययौ भरतसत्तम	030c  
श्वा चैवानुययावेकः पाण्डवान्प्रस्थितान्वने	031a  
क्रमेण ते ययुर्वीरा लौहित्यं सलिलार्णवम्	031c  
गाण्डीवं च धनुर्दिव्यं न मुमोच धनञ्जयः	032a  
रत्नलोभान्महाराज तौ चाक्षय्यौ महेषुधी	032c  
अग्निं ते ददृशुस्तत्र स्थितं शैलमिवाग्रतः	033a  
मार्गमावृत्य तिष्ठन्तं साक्षात्पुरुषविग्रहम्	033c  
ततो देवः स सप्तार्चिः पाण्डवानिदमब्रवीत्	034a  
भो भो पाण्डुसुता वीराः पावकं मां विबोधत	034c  
युधिष्ठिर महाबाहो भीमसेन परन्तप	035a  
अर्जुनाश्विसुतौ वीरौ निबोधत वचो मम	035c  
अहमग्निः कुरुश्रेष्ठा मया दग्धं च खाण्डवम्	036a  
अर्जुनस्य प्रभावेण तथा नारायणस्य च	036c  
अयं वः फल्गुनो भ्राता गाण्डीवं परमायुधम्	037a  
परित्यज्य वनं यातु नानेनार्थोऽस्ति कश्चन	037c  
चक्ररत्नं तु यत्कृष्णे स्थितमासीन्महात्मनि	038a  
गतं तच्च पुनर्हस्ते कालेनैष्यति तस्य ह	038c  
वरुणादाहृतं पूर्वं मयैतत्पार्थकारणात्	039a  
गाण्डीवं कार्मुकश्रेष्ठं वरुणायैव दीयताम्	039c  
ततस्ते भ्रातरः सर्वे धनञ्जयमचोदयन्	040a  
स जले प्राक्षिपत्तत्तु तथाक्षय्यौ महेषुधी	040c  
ततोऽग्निर्भरतश्रेष्ठ तत्रैवान्तरधीयत	041a  
ययुश्च पाण्डवा वीरास्ततस्ते दक्षिणामुखाः	041c  
ततस्ते तूत्तरेणैव तीरेण लवणाम्भसः	042a  
जग्मुर्भरतशार्दूल दिशं दक्षिणपश्चिमम्	042c  
ततः पुनः समावृत्ताः पश्चिमां दिशमेव ते	043a  
ददृशुर्द्वारकां चापि सागरेण परिप्लुताम्	043c  
उदीचीं पुनरावृत्त्य ययुर्भरतसत्तमाः	044a  
प्रादक्षिण्यं चिकीर्षन्तः पृथिव्या योगधर्मिणः	044c  
