वैशम्पायन उवाच	001  
ततः सन्नादयञ्शक्रो दिवं भूमिं च सर्वशः	001a  
रथेनोपययौ पार्थमारोहेत्यब्रवीच्च तम्	001c  
स भ्रातॄन्पतितान्दृष्ट्वा धर्मराजो युधिष्ठिरः	002a  
अब्रवीच्छोकसन्तप्तः सहस्राक्षमिदं वचः	002c  
भ्रातरः पतिता मेऽत्र आगच्छेयुर्मया सह	003a  
न विना भ्रातृभिः स्वर्गमिच्छे गन्तुं सुरेश्वर	003c  
सुकुमारी सुखार्हा च राजपुत्री पुरन्दर	004a  
साऽस्माभिः सह गच्छेत तद्भवाननुमन्यताम्	004c  
इन्द्र उवाच	005  
भ्रातॄन्द्रक्ष्यसि पुत्रांस्त्वमग्रतस्त्रिदिवं गतान्	005a  
कृष्णया सहितान्सर्वान्मा शुचो भरतर्षभ	005c  
निक्षिप्य मानुषं देहं गतास्ते भरतर्षभ	006a  
अनेन त्वं शरीरेण स्वर्गं गन्ता न संशयः	006c  
युधिष्ठिर उवाच	007  
अयं श्वा भूतभव्येश भक्तो मां नित्यमेव ह	007a  
स गच्छेत मया सार्धमानृशंस्या हि मे मतिः	007c  
इन्द्र उवाच	008  
अमर्त्यत्वं मत्समत्वं च राजञ्श्रियं कृत्स्नां महतीं चैव कीर्तिम्	008a  
सम्प्राप्तोऽद्य स्वर्गसुखानि च त्वं त्यज श्वानं नात्र नृशंसमस्ति	008c  
युधिष्ठिर उवाच	009  
अनार्यमार्येण सहस्रनेत्र शक्यं कर्तुं दुष्करमेतदार्य	009a  
मा मे श्रिया सङ्गमनं तयास्तु यस्याः कृते भक्तजनं त्यजेयम्	009c  
इन्द्र उवाच	010  
स्वर्गे लोके श्ववतां नास्ति धिष्ण्यमिष्टापूर्तं क्रोधवशा हरन्ति	010a  
ततो विचार्य क्रियतां धर्मराज त्यज श्वानं नात्र नृशंसमस्ति	010c  
युधिष्ठिर उवाच	011  
भक्तत्यागं प्राहुरत्यन्तपापं तुल्यं लोके ब्रह्मवध्याकृतेन	011a  
तस्मान्नाहं जातु कथञ्चनाद्य त्यक्ष्याम्येनं स्वसुखार्थी महेन्द्र	011c  
इन्द्र उवाच	012  
शुना दृष्टं क्रोधवशा हरन्ति यद्दत्तमिष्टं विवृतमथो हुतं च	012a  
तस्माच्छुनस्त्यागमिमं कुरुष्व शुनस्त्यागात्प्राप्स्यसे देवलोकम्	012c  
त्यक्त्वा भ्रातॄन्दयितां चापि कृष्णां प्राप्तो लोकः कर्मणा स्वेन वीर	013a  
श्वानं चैनं न त्यजसे कथं नु त्यागं कृत्स्नं चास्थितो मुह्यसेऽद्य	013c  
युधिष्ठिर उवाच	014  
न विद्यते सन्धिरथापि विग्रहो मृतैर्मर्त्यैरिति लोकेषु निष्ठा	014a  
न ते मया जीवयितुं हि शक्या तस्मात्त्यागस्तेषु कृतो न जीवताम्	014c  
प्रतिप्रदानं शरणागतस्य स्त्रिया वधो ब्राह्मणस्वापहारः	015a  
मित्रद्रोहस्तानि चत्वारि शक्र भक्तत्यागश्चैव समो मतो मे	015c  
वैशम्पायन उवाच	016  
तद्धर्मराजस्य वचो निशम्य धर्मस्वरूपी भगवानुवाच	016a  
युधिष्ठिरं प्रीतियुक्तो नरेन्द्रं श्लक्ष्णैर्वाक्यैः संस्तवसम्प्रयुक्तैः	016c  
अभिजातोऽसि राजेन्द्र पितुर्वृत्तेन मेधया	017a  
अनुक्रोशेन चानेन सर्वभूतेषु भारत	017c  
पुरा द्वैतवने चासि मया पुत्र परीक्षितः	018a  
पानीयार्थे पराक्रान्ता यत्र ते भ्रातरो हताः	018c  
भीमार्जुनौ परित्यज्य यत्र त्वं भ्रातरावुभौ	019a  
मात्रोः साम्यमभीप्सन्वै नकुलं जीवमिच्छसि	019c  
अयं श्वा भक्त इत्येव त्यक्तो देवरथस्त्वया	020a  
तस्मात्स्वर्गे न ते तुल्यः कश्चिदस्ति नराधिप	020c  
अतस्तवाक्षया लोकाः स्वशरीरेण भारत	021a  
प्राप्तोऽसि भरतश्रेष्ठ दिव्यां गतिमनुत्तमाम्	021c  
ततो धर्मश्च शक्रश्च मरुतश्चाश्विनावपि	022a  
देवा देवर्षयश्चैव रथमारोप्य पाण्डवम्	022c  
प्रययुः स्वैर्विमानैस्ते सिद्धाः कामविहारिणः	023a  
सर्वे विरजसः पुण्याः पुण्यवाग्बुद्धिकर्मिणः	023c  
स तं रथं समास्थाय राजा कुरुकुलोद्वहः	024a  
ऊर्ध्वमाचक्रमे शीघ्रं तेजसाऽऽवृत्य रोदसी	024c  
ततो देवनिकायस्थो नारदः सर्वलोकवित्	025a  
उवाचोच्चैस्तदा वाक्यं बृहद्वादी बृहत्तपाः	025c  
येऽपि राजर्षयः सर्वे ते चापि समुपस्थिताः	026a  
कीर्तिं प्रच्छाद्य तेषां वै कुरुराजोऽधितिष्ठति	026c  
लोकानावृत्य यशसा तेजसा वृत्तसम्पदा	027a  
स्वशरीरेण सम्प्राप्तं नान्यं शुश्रुम पाण्डवात्	027c  
नारदस्य वचः श्रुत्वा राजा वचनमब्रवीत्	028a  
देवानामन्त्र्य धर्मात्मा स्वपक्षांश्चैव पार्थिवान्	028c  
शुभं वा यदि वा पापं भ्रातॄणां स्थानमद्य मे	029a  
तदेव प्राप्तुमिच्छामि लोकानन्यान्न कामये	029c  
राज्ञस्तु वचनं श्रुत्वा देवराजः पुरन्दरः	030a  
आनृशंस्यसमायुक्तं प्रत्युवाच युधिष्ठिरम्	030c  
स्थानेऽस्मिन्वस राजेन्द्र कर्मभिर्निर्जिते शुभैः	031a  
किं त्वं मानुष्यकं स्नेहमद्यापि परिकर्षसि	031c  
सिद्धिं प्राप्तोऽसि परमां यथा नान्यः पुमान्क्वचित्	032a  
नैव ते भ्रातरः स्थानं सम्प्राप्ताः कुरुनन्दन	032c  
अद्यापि मानुषो भावः स्पृशते त्वां नराधिप	033a  
स्वर्गोऽयं पश्य देवर्षीन्सिद्धांश्च त्रिदिवालयान्	033c  
युधिष्ठिरस्तु देवेन्द्रमेवंवादिनमीश्वरम्	034a  
पुनरेवाब्रवीद्धीमानिदं वचनमर्थवत्	034c  
तैर्विना नोत्सहे वस्तुमिह दैत्यनिबर्हण	035a  
गन्तुमिच्छामि तत्राहं यत्र मे भ्रातरो गताः	035c  
यत्र सा बृहती श्यामा बुद्धिसत्त्वगुणान्विता	036a  
द्रौपदी योषितां श्रेष्ठा यत्र चैव प्रिया मम	036c  
