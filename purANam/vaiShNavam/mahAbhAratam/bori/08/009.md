001  सञ्जय उवाच
001a ततः कर्णो महेष्वासः पाण्डवानामनीकिनीम्
001c जघान समरे शूरः शरैः सन्नतपर्वभिः
002a तथैव पाण्डवा राजंस्तव पुत्रस्य वाहिनीम्
002c कर्णस्य प्रमुखे क्रुद्धा विनिजघ्नुर्महारथाः
003a कर्णो राजन्महाबाहुर्न्यवधीत्पाण्डवीं चमूम्
003c नाराचैरर्करश्म्याभैः कर्मारपरिमार्जितैः
004a तत्र भारत कर्णेन नाराचैस्ताडिता गजाः
004c नेदुः सेदुश्च मम्लुश्च बभ्रमुश्च दिशो दश
005a वध्यमाने बले तस्मिन्सूतपुत्रेण मारिष
005c नकुलोऽभ्यद्रवत्तूर्णं सूतपुत्रं महारणे
006a भीमसेनस्तथा द्रौणिं कुर्वाणं कर्म दुष्करम्
006c विन्दानुविन्दौ कैकेयौ सात्यकिः समवारयत्
007a श्रुतकर्माणमायान्तं चित्रसेनो महीपतिः
007c प्रतिविन्ध्यं तथा चित्रश्चित्रकेतनकार्मुकः
008a दुर्योधनस्तु राजानं धर्मपुत्रं युधिष्ठिरम्
008c संशप्तकगणान्क्रुद्धो अभ्यधावद्धनञ्जयः
009a धृष्टद्युम्नः कृपं चाथ तस्मिन्वीरवरक्षये
009c शिखण्डी कृतवर्माणं समासादयदच्युतम्
010a श्रुतकीर्तिस्तथा शल्यं माद्रीपुत्रः सुतं तव
010c दुःशासनं महाराज सहदेवः प्रतापवान्
011a केकयौ सात्यकिं युद्धे शरवर्षेण भास्वता
011c सात्यकिः केकयौ चैव छादयामास भारत
012a तावेनं भ्रातरौ वीरं जघ्नतुर्हृदये भृशम्
012c विषाणाभ्यां यथा नागौ प्रतिनागं महाहवे
013a शरसम्भिन्नवर्माणौ तावुभौ भ्रातरौ रणे
013c सात्यकिं सत्यकर्माणं राजन्विव्यधतुः शरैः
014a तौ सात्यकिर्महाराज प्रहसन्सर्वतोदिशम्
014c छादयञ्शरवर्षेण वारयामास भारत
015a वार्यमाणौ ततस्तौ तु शैनेयशरवृष्टिभिः
015c शैनेयस्य रथं तूर्णं छादयामासतुः शरैः
016a तयोस्तु धनुषी चित्रे छित्त्वा शौरिर्महाहवे
016c अथ तौ सायकैस्तीक्ष्णैश्छादयामास दुःसहैः
017a अथान्ये धनुषी मृष्टे प्रगृह्य च महाशरान्
017c सात्यकिं पूरयन्तौ तौ चेरतुर्लघु सुष्ठु च
018a ताभ्यां मुक्ता महाबाणाः कङ्कबर्हिणवाससः
018c द्योतयन्तो दिशः सर्वाः सम्पेतुः स्वर्णभूषणाः
019a बाणान्धकारमभवत्तयो राजन्महाहवे
019c अन्योन्यस्य धनुश्चैव चिच्छिदुस्ते महारथाः
020a ततः क्रुद्धो महाराज सात्वतो युद्धदुर्मदः
020c धनुरन्यत्समादाय सज्यं कृत्वा च संयुगे
020e क्षुरप्रेण सुतीक्ष्णेन अनुविन्दशिरोऽहरत्
021a तच्छिरो न्यपतद्भूमौ कुण्डलोत्पीडितं महत्
021c शम्बरस्य शिरो यद्वन्निहतस्य महारणे
021e शोषयन्केकयान्सर्वाञ्जगामाशु वसुन्धराम्
022a तं दृष्ट्वा निहतं शूरं भ्राता तस्य महारथः
022c सज्यमन्यद्धनुः कृत्वा शैनेयं प्रत्यवारयत्
023a स शक्त्या सात्यकिं विद्ध्वा स्वर्णपुङ्खैः शिलाशितैः
023c ननाद बलवन्नादं तिष्ठ तिष्ठेति चाब्रवीत्
024a स सात्यकिं पुनः क्रुद्धः केकयानां महारथः
024c शरैरग्निशिखाकारैर्बाह्वोरुरसि चार्दयत्
025a स शरैः क्षतसर्वाङ्गः सात्वतः सत्त्वकोविदः
025c रराज समरे राजन्सपत्र इव किंशुकः
026a सात्यकिः समरे विद्धः केकयेन महात्मना
026c केकयं पञ्चविंशत्या विव्याध प्रहसन्निव
027a शतचन्द्रचिते गृह्य चर्मणी सुभुजौ तु तौ
027c व्यरोचेतां महारङ्गे निस्त्रिंशवरधारिणौ
027e यथा देवासुरे युद्धे जम्भशक्रौ महाबलौ
028a मण्डलानि ततस्तौ च विचरन्तौ महारणे
028c अन्योन्यमसिभिस्तूर्णं समाजघ्नतुराहवे
029a केकयस्य ततश्चर्म द्विधा चिच्छेद सात्वतः
029c सात्यकेश्च तथैवासौ चर्म चिच्छेद पार्थिवः
030a चर्म च्छित्त्वा तु कैकेयस्तारागणशतैर्वृतम्
030c चचार मण्डलान्येव गतप्रत्यागतानि च
031a तं चरन्तं महारङ्गे निस्त्रिंशवरधारिणम्
031c अपहस्तेन चिच्छेद शैनेयस्त्वरयान्वितः
032a सवर्मा केकयो राजन्द्विधा छिन्नो महाहवे
032c निपपात महेष्वासो वज्रनुन्न इवाचलः
033a तं निहत्य रणे शूरः शैनेयो रथसत्तमः
033c युधामन्यो रथं तूर्णमारुरोह परन्तपः
034a ततोऽन्यं रथमास्थाय विधिवत्कल्पितं पुनः
034c केकयानां महत्सैन्यं व्यधमत्सात्यकिः शरैः
035a सा वध्यमाना समरे केकयस्य महाचमूः
035c तमुत्सृज्य रथं शत्रुं प्रदुद्राव दिशो दश

