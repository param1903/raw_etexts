001  सञ्जय उवाच
001a प्रयानेव तदा कर्णो हर्षयन्वाहिनीं तव
001c एकैकं समरे दृष्ट्वा पाण्डवं पर्यपृच्छत
002a यो ममाद्य महात्मानं दर्शयेच्छ्वेतवाहनम्
002c तस्मै दद्यामभिप्रेतं वरं यं मनसेच्छति
003a स चेत्तदभिमन्येत तस्मै दद्यामहं पुनः
003c शकटं रत्नसम्पूर्णं यो मे ब्रूयाद्धनञ्जयम्
004a स चेत्तदभिमन्येत पुरुषोऽर्जुनदर्शिवान्
004c अन्यं तस्मै पुनर्दद्यां सौवर्णं हस्तिषड्गवम्
005a तथा तस्मै पुनर्दद्यां स्त्रीणां शतमलङ्कृतम्
005c श्यामानां निष्ककण्ठीनां गीतवाद्यविपश्चिताम्
006a स चेत्तदभिमन्येत पुरुषोऽर्जुनदर्शिवान्
006c अन्यं तस्मै वरं दद्यां श्वेतान्पञ्चशतान्हयान्
007a हेमभाण्डपरिच्छन्नान्सुमृष्टमणिकुण्डलान्
007c सुदान्तानपि चैवाहं दद्यामष्टशतान्परान्
008a रथं च शुभ्रं सौवर्णं दद्यां तस्मै स्वलङ्कृतम्
008c युक्तं परमकाम्बोजैर्यो मे ब्रूयाद्धनञ्जयम्
009a अन्यं तस्मै वरं दद्यां कुञ्जराणां शतानि षट्
009c काञ्चनैर्विविधैर्भाण्डैराच्छन्नान्हेममालिनः
009e उत्पन्नानपरान्तेषु विनीतान्हस्तिशिक्षकैः
010a स चेत्तदभिमन्येत पुरुषोऽर्जुनदर्शिवान्
010c अन्यं तस्मै वरं दद्यां यमसौ कामयेत्स्वयम्
011a पुत्रदारान्विहारांश्च यदन्यद्वित्तमस्ति मे
011c तच्च तस्मै पुनर्दद्यां यद्यत्स मनसेच्छति
012a हत्वा च सहितौ कृष्णौ तयोर्वित्तानि सर्वशः
012c तस्मै दद्यामहं यो मे प्रब्रूयात्केशवार्जुनौ
013a एता वाचः सुबहुशः कर्ण उच्चारयन्युधि
013c दध्मौ सागरसम्भूतं सुस्वनं शङ्खमुत्तमम्
014a ता वाचः सूतपुत्रस्य तथा युक्ता निशम्य तु
014c दुर्योधनो महाराज प्रहृष्टः सानुगोऽभवत्
015a ततो दुन्दुभिनिर्घोषो मृदङ्गानां च सर्वशः
015c सिंहनादः सवादित्रः कुञ्जराणां च निस्वनः
016a प्रादुरासीत्तदा राजंस्त्वत्सैन्ये भरतर्षभ
016c योधानां सम्प्रहृष्टानां तथा समभवत्स्वनः
017a तथा प्रहृष्टे सैन्ये तु प्लवमानं महारथम्
017c विकत्थमानं समरे राधेयमरिकर्शनम्
017e मद्रराजः प्रहस्येदं वचनं प्रत्यभाषत
018a मा सूतपुत्र मानेन सौवर्णं हस्तिषड्गवम्
018c प्रयच्छ पुरुषायाद्य द्रक्ष्यसि त्वं धनञ्जयम्
019a बाल्यादिव त्वं त्यजसि वसु वैश्रवणो यथा
019c अयत्नेनैव राधेय द्रष्टास्यद्य धनञ्जयम्
020a परासृजसि मिथ्या किं किं च त्वं बहु मूढवत्
020c अपात्रदाने ये दोषास्तान्मोहान्नावबुध्यसे
021a यत्प्रवेदयसे वित्तं बहुत्वेन खलु त्वया
021c शक्यं बहुविधैर्यज्ञैर्यष्टुं सूत यजस्व तैः
022a यच्च प्रार्थयसे हन्तुं कृष्णौ मोहान्मृषैव तत्
022c न हि शुश्रुम सम्मर्दे क्रोष्ट्रा सिंहौ निपातितौ
023a अप्रार्थितं प्रार्थयसे सुहृदो न हि सन्ति ते
023c ये त्वां न वारयन्त्याशु प्रपतन्तं हुताशने
024a कालकार्यं न जानीषे कालपक्वोऽस्यसंशयम्
024c बह्वबद्धमकर्णीयं को हि ब्रूयाज्जिजीविषुः
025a समुद्रतरणं दोर्भ्यां कण्ठे बद्ध्वा यथा शिलाम्
025c गिर्यग्राद्वा निपतनं तादृक्तव चिकीर्षितम्
026a सहितः सर्वयोधैस्त्वं व्यूढानीकैः सुरक्षितः
026c धनञ्जयेन युध्यस्व श्रेयश्चेत्प्राप्तुमिच्छसि
027a हितार्थं धार्तराष्ट्रस्य ब्रवीमि त्वा न हिंसया
027c श्रद्धत्स्वैतन्मया प्रोक्तं यदि तेऽस्ति जिजीविषा
028  कर्ण उवाच
028a स्ववीर्येऽहं पराश्वस्य प्रार्थयाम्यर्जुनं रणे
028c त्वं तु मित्रमुखः शत्रुर्मां भीषयितुमिच्छसि
029a न मामस्मादभिप्रायात्कश्चिदद्य निवर्तयेत्
029c अपीन्द्रो वज्रमुद्यम्य किं नु मर्त्यः करिष्यति
030  सञ्जय उवाच
030a इति कर्णस्य वाक्यान्ते शल्यः प्राहोत्तरं वचः
030c चुकोपयिषुरत्यर्थं कर्णं मद्रेश्वरः पुनः
031a यदा वै त्वां फल्गुनवेगनुन्ना ज्याचोदिता हस्तवता विसृष्टाः
031c अन्वेतारः कङ्कपत्राः शिताग्रास्तदा तप्स्यस्यर्जुनस्याभियोगात्
032a यदा दिव्यं धनुरादाय पार्थः प्रभासयन्पृतनां सव्यसाची
032c त्वामर्दयेत निशितैः पृषत्कैस्तदा पश्चात्तप्स्यसे सूतपुत्र
033a बालश्चन्द्रं मातुरङ्के शयानो यथा कश्चित्प्रार्थयतेऽपहर्तुम्
033c तद्वन्मोहाद्यतमानो रथस्थस्त्वं प्रार्थयस्यर्जुनमद्य जेतुम्
034a त्रिशूलमाश्लिष्य सुतीक्ष्णधारं सर्वाणि गात्राणि निघर्षसि त्वम्
034c सुतीक्ष्णधारोपमकर्मणा त्वं युयुत्ससे योऽर्जुनेनाद्य कर्ण
035a सिद्धं सिंहं केसरिणं बृहन्तं बालो मूढः क्षुद्रमृगस्तरस्वी
035c समाह्वयेत्तद्वदेतत्तवाद्य समाह्वानं सूतपुत्रार्जुनस्य
036a मा सूतपुत्राह्वय राजपुत्रं महावीर्यं केसरिणं यथैव
036c वने सृगालः पिशितस्य तृप्तो मा पार्थमासाद्य विनङ्क्ष्यसि त्वम्
037a ईषादन्तं महानागं प्रभिन्नकरटामुखम्
037c शशकाह्वयसे युद्धे कर्ण पार्थं धनञ्जयम्
038a बिलस्थं कृष्णसर्पं त्वं बाल्यात्काष्ठेन विध्यसि
038c महाविषं पूर्णकोशं यत्पार्थं योद्धुमिच्छसि
039a सिंहं केसरिणं क्रुद्धमतिक्रम्याभिनर्दसि
039c सृगाल इव मूढत्वान्नृसिंहं कर्ण पाण्डवम्
040a सुपर्णं पतगश्रेष्ठं वैनतेयं तरस्विनम्
040c लट्वेवाह्वयसे पाते कर्ण पार्थं धनञ्जयम्
041a सर्वाम्भोनिलयं भीममूर्मिमन्तं झषायुतम्
041c चन्द्रोदये विवर्तन्तमप्लवः सन्तितीर्षसि
042a ऋषभं दुन्दुभिग्रीवं तीक्ष्णशृङ्गं प्रहारिणम्
042c वत्स आह्वयसे युद्धे कर्ण पार्थं धनञ्जयम्
043a महाघोषं महामेघं दर्दुरः प्रतिनर्दसि
043c कामतोयप्रदं लोके नरपर्जन्यमर्जुनम्
044a यथा च स्वगृहस्थः श्वा व्याघ्रं वनगतं भषेत्
044c तथा त्वं भषसे कर्ण नरव्याघ्रं धनञ्जयम्
045a सृगालोऽपि वने कर्ण शशैः परिवृतो वसन्
045c मन्यते सिंहमात्मानं यावत्सिंहं न पश्यति
046a तथा त्वमपि राधेय सिंहमात्मानमिच्छसि
046c अपश्यञ्शत्रुदमनं नरव्याघ्रं धनञ्जयम्
047a व्याघ्रं त्वं मन्यसेऽऽत्मानं यावत्कृष्णौ न पश्यसि
047c समास्थितावेकरथे सूर्याचन्द्रमसाविव
048a यावद्गाण्डीवनिर्घोषं न शृणोषि महाहवे
048c तावदेव त्वया कर्ण शक्यं वक्तुं यथेच्छसि
049a रथशब्दधनुःशब्दैर्नादयन्तं दिशो दश
049c नर्दन्तमिव शार्दूलं दृष्ट्वा क्रोष्टा भविष्यसि
050a नित्यमेव सृगालस्त्वं नित्यं सिंहो धनञ्जयः
050c वीरप्रद्वेषणान्मूढ नित्यं क्रोष्टेव लक्ष्यसे
051a यथाखुः स्याद्बिडालश्च श्वा व्याघ्रश्च बलाबले
051c यथा सृगालः सिंहश्च यथा च शशकुञ्जरौ
052a यथानृतं च सत्यं च यथा चापि विषामृते
052c तथा त्वमपि पार्थश्च प्रख्यातावात्मकर्मभिः
053  सञ्जय उवाच
053a अधिक्षिप्तस्तु राधेयः शल्येनामिततेजसा
053c शल्यमाह सुसङ्क्रुद्धो वाक्शल्यमवधारयन्
054a गुणान्गुणवतः शल्य गुणवान्वेत्ति नागुणः
054c त्वं तु नित्यं गुणैर्हीनः किं ज्ञास्यस्यगुणो गुणान्
055a अर्जुनस्य महास्त्राणि क्रोधं वीर्यं धनुः शरान्
055c अहं शल्याभिजानामि न त्वं जानासि तत्तथा
056a एवमेवात्मनो वीर्यमहं वीर्यं च पाण्डवे
056c जानन्नेवाह्वये युद्धे शल्य नाग्निं पतङ्गवत्
057a अस्ति चायमिषुः शल्य सुपुङ्खो रक्तभोजनः
057c एकतूणीशयः पत्री सुधौतः समलङ्कृतः
058a शेते चन्दनपूर्णेन पूजितो बहुलाः समाः
058c आहेयो विषवानुग्रो नराश्वद्विपसङ्घहा
059a एकवीरो महारौद्रस्तनुत्रास्थिविदारणः
059c निर्भिन्द्यां येन रुष्टोऽहमपि मेरुं महागिरिम्
060a तमहं जातु नास्येयमन्यस्मिन्फल्गुनादृते
060c कृष्णाद्वा देवकीपुत्रात्सत्यं चात्र शृणुष्व मे
061a तेनाहमिषुणा शल्य वासुदेवधनञ्जयौ
061c योत्स्ये परमसङ्क्रुद्धस्तत्कर्म सदृशं मम
062a सर्वेषां वासुदेवानां कृष्णे लक्ष्मीः प्रतिष्ठिता
062c सर्वेषां पाण्डुपुत्राणां जयः पार्थे प्रतिष्ठितः
062e उभयं तत्समासाद्य कोऽतिवर्तितुमर्हति
063a तावेतौ पुरुषव्याघ्रौ समेतौ स्यन्दने स्थितौ
063c मामेकमभिसंयातौ सुजातं शल्य पश्य मे
064a पितृष्वसामातुलजौ भ्रातरावपराजितौ
064c मणी सूत्र इव प्रोतौ द्रष्टासि निहतौ मया
065a अर्जुने गाण्डिवं कृष्णे चक्रं तार्क्ष्यकपिध्वजौ
065c भीरूणां त्रासजननौ शल्य हर्षकरौ मम
066a त्वं तु दुष्प्रकृतिर्मूढो महायुद्धेष्वकोविदः
066c भयावतीर्णः सन्त्रासादबद्धं बहु भाषसे
067a संस्तौषि त्वं तु केनापि हेतुना तौ कुदेशज
067c तौ हत्वा समरे हन्ता त्वामद्धा सहबान्धवम्
068a पापदेशज दुर्बुद्धे क्षुद्र क्षत्रियपांसन
068c सुहृद्भूत्वा रिपुः किं मां कृष्णाभ्यां भीषयन्नसि
069a तौ वा ममाद्य हन्तारौ हन्तास्मि समरे स्थितौ
069c नाहं बिभेमि कृष्णाभ्यां विजानन्नात्मनो बलम्
070a वासुदेवसहस्रं वा फल्गुनानां शतानि च
070c अहमेको हनिष्यामि जोषमास्स्व कुदेशज
071a स्त्रियो बालाश्च वृद्धाश्च प्रायः क्रीडागता जनाः
071c या गाथाः सम्प्रगायन्ति कुर्वन्तोऽध्ययनं यथा
071e ता गाथाः शृणु मे शल्य मद्रकेषु दुरात्मसु
072a ब्राह्मणैः कथिताः पूर्वं यथावद्राजसन्निधौ
072c श्रुत्वा चैकमना मूढ क्षम वा ब्रूहि वोत्तरम्
073a मित्रध्रुङ्मद्रको नित्यं यो नो द्वेष्टि स मद्रकः
073c मद्रके सङ्गतं नास्ति क्षुद्रवाक्ये नराधमे
074a दुरात्मा मद्रको नित्यं नित्यं चानृतिकोऽनृजुः
074c यावदन्तं हि दौरात्म्यं मद्रकेष्विति नः श्रुतम्
075a पिता माता च पुत्रश्च श्वश्रूश्वशुरमातुलाः
075c जामाता दुहिता भ्राता नप्ता ते ते च बान्धवाः
076a वयस्याभ्यागताश्चान्ये दासीदासं च सङ्गतम्
076c पुम्भिर्विमिश्रा नार्यश्च ज्ञाताज्ञाताः स्वयेच्छया
077a येषां गृहेषु शिष्टानां सक्तुमन्थाशिनां सदा
077c पीत्वा सीधुं सगोमांसं नर्दन्ति च हसन्ति च
078a यानि चैवाप्यबद्धानि प्रवर्तन्ते च कामतः
078c कामप्रलापिनोऽन्योन्यं तेषु धर्मः कथं भवेत्
079a मद्रकेषु विलुप्तेषु प्रख्याताशुभकर्मसु
079c नापि वैरं न सौहार्दं मद्रकेषु समाचरेत्
080a मद्रके सङ्गतं नास्ति मद्रको हि सचापलः
080c मद्रकेषु च दुःस्पर्शं शौचं गान्धारकेषु च
081a राजयाजकयाज्येन नष्टं दत्तं हविर्भवेत्
082a शूद्रसंस्कारको विप्रो यथा याति पराभवम्
082c तथा ब्रह्मद्विषो नित्यं गच्छन्तीह पराभवम्
083a मद्रके सङ्गतं नास्ति हतं वृश्चिकतो विषम्
083c आथर्वणेन मन्त्रेण सर्वा शान्तिः कृता भवेत्
084a इति वृश्चिकदष्टस्य नानाविषहतस्य च
084c कुर्वन्ति भेषजं प्राज्ञाः सत्यं तच्चापि दृश्यते
084e एवं विद्वञ्जोषमास्स्व शृणु चात्रोत्तरं वचः
085a वासांस्युत्सृज्य नृत्यन्ति स्त्रियो या मद्यमोहिताः
085c मिथुनेऽसंयताश्चापि यथाकामचराश्च ताः
085e तासां पुत्रः कथं धर्मं मद्रको वक्तुमर्हति
086a यास्तिष्ठन्त्यः प्रमेहन्ति यथैवोष्ट्रीदशेरके
086c तासां विभ्रष्टलज्जानां निर्लज्जानां ततस्ततः
086e त्वं पुत्रस्तादृशीनां हि धर्मं वक्तुमिहेच्छसि
087a सुवीरकं याच्यमाना मद्रका कषति स्फिजौ
087c अदातुकामा वचनमिदं वदति दारुणम्
088a मा मा सुवीरकं कश्चिद्याचतां दयितो मम
088c पुत्रं दद्यां प्रतिपदं न तु दद्यां सुवीरकम्
089a नार्यो बृहत्यो निर्ह्रीका मद्रकाः कम्बलावृताः
089c घस्मरा नष्टशौचाश्च प्राय इत्यनुशुश्रुम
090a एवमादि मयान्यैर्वा शक्यं वक्तुं भवेद्बहु
090c आ केशाग्रान्नखाग्राच्च वक्तव्येषु कुवर्त्मसु
091a मद्रकाः सिन्धुसौवीरा धर्मं विद्युः कथं त्विह
091c पापदेशोद्भवा म्लेच्छा धर्माणामविचक्षणाः
092a एष मुख्यतमो धर्मः क्षत्रियस्येति नः श्रुतम्
092c यदाजौ निहतः शेते सद्भिः समभिपूजितः
093a आयुधानां सम्पराये यन्मुच्येयमहं ततः
093c न मे स प्रथमः कल्पो निधने स्वर्गमिच्छतः
094a सोऽहं प्रियः सखा चास्मि धार्तराष्ट्रस्य धीमतः
094c तदर्थे हि मम प्राणा यच्च मे विद्यते वसु
095a व्यक्तं त्वमप्युपहितः पाण्डवैः पापदेशज
095c यथा ह्यमित्रवत्सर्वं त्वमस्मासु प्रवर्तसे
096a कामं न खलु शक्योऽहं त्वद्विधानां शतैरपि
096c सङ्ग्रामाद्विमुखः कर्तुं धर्मज्ञ इव नास्तिकैः
097a सारङ्ग इव घर्मार्तः कामं विलप शुष्य च
097c नाहं भीषयितुं शक्यः क्षत्रवृत्ते व्यवस्थितः
098a तनुत्यजां नृसिंहानामाहवेष्वनिवर्तिनाम्
098c या गतिर्गुरुणा प्राङ्मे प्रोक्ता रामेण तां स्मर
099a स्वेषां त्राणार्थमुद्युक्तं वधाय द्विषतामपि
099c विद्धि मामास्थितं वृत्तं पौरूरवसमुत्तमम्
100a न तद्भूतं प्रपश्यामि त्रिषु लोकेषु मद्रक
100c यो मामस्मादभिप्रायाद्वारयेदिति मे मतिः
101a एवं विद्वञ्जोषमास्स्व त्रासात्किं बहु भाषसे
101c मा त्वा हत्वा प्रदास्यामि क्रव्याद्भ्यो मद्रकाधम
102a मित्रप्रतीक्षया शल्य धार्तराष्ट्रस्य चोभयोः
102c अपवादतितिक्षाभिस्त्रिभिरेतैर्हि जीवसि
103a पुनश्चेदीदृशं वाक्यं मद्रराज वदिष्यसि
103c शिरस्ते पातयिष्यामि गदया वज्रकल्पया
104a श्रोतारस्त्विदमद्येह द्रष्टारो वा कुदेशज
104c कर्णं वा जघ्नतुः कृष्णौ कर्णो वापि जघान तौ
105a एवमुक्त्वा तु राधेयः पुनरेव विशाम्पते
105c अब्रवीन्मद्रराजानं याहि याहीत्यसम्भ्रमम्

