001  सञ्जय उवाच
001a श्रुत्वा च रथनिर्घोषं सिंहनादं च संयुगे
001c अर्जुनः प्राह गोविन्दं शीघ्रं चोदय वाजिनः
002a अर्जुनस्य वचः श्रुत्वा गोविन्दोऽर्जुनमब्रवीत्
002c एष गच्छामि सुक्षिप्रं यत्र भीमो व्यवस्थितः
003a आयान्तमश्वैर्हिमशङ्खवर्णैः सुवर्णमुक्तामणिजालनद्धैः
003c जम्भं जिघांसुं प्रगृहीतवज्रं जयाय देवेन्द्रमिवोग्रमन्युम्
004a रथाश्वमातङ्गपदातिसङ्घा बाणस्वनैर्नेमिखुरस्वनैश्च
004c सन्नादयन्तो वसुधां दिशश्च क्रुद्धा नृसिंहा जयमभ्युदीयुः
005a तेषां च पार्थस्य महत्तदासीद्देहासुपाप्मक्षपणं सुयुद्धम्
005c त्रैलोक्यहेतोरसुरैर्यथासीद्देवस्य विष्णोर्जयतां वरस्य
006a तैरस्तमुच्चावचमायुधौघमेकः प्रचिच्छेद किरीटमाली
006c क्षुरार्धचन्द्रैर्निशितैश्च बाणैः शिरांसि तेषां बहुधा च बाहून्
007a छत्राणि वालव्यजनानि केतूनश्वान्रथान्पत्तिगणान्द्विपांश्च
007c ते पेतुरुर्व्यां बहुधा विरूपा वातप्रभग्नानि यथा वनानि
008a सुवर्णजालावतता महागजाः सवैजयन्तीध्वजयोधकल्पिताः
008c सुवर्णपुङ्खैरिषुभिः समाचिताश्चकाशिरे प्रज्वलिता यथाचलाः
009a विदार्य नागांश्च रथांश्च वाजिनः शरोत्तमैर्वासववज्रसन्निभैः
009c द्रुतं ययौ कर्णजिघांसया तथा यथा मरुत्वान्बलभेदने पुरा
010a ततः स पुरुषव्याघ्रः सूतसैन्यमरिन्दम
010c प्रविवेश महाबाहुर्मकरः सागरं यथा
011a तं दृष्ट्वा तावका राजन्रथपत्तिसमन्विताः
011c गजाश्वसादिबहुलाः पाण्डवं समुपाद्रवन्
012a तत्राभिद्रवतां पार्थमारावः सुमहानभूत्
012c सागरस्येव मत्तस्य यथा स्यात्सलिलस्वनः
013a ते तु तं पुरुषव्याघ्रं व्याघ्रा इव महारथाः
013c अभ्यद्रवन्त सङ्ग्रामे त्यक्त्वा प्राणकृतं भयम्
014a तेषामापततां तत्र शरवर्षाणि मुञ्चताम्
014c अर्जुनो व्यधमत्सैन्यं महावातो घनानिव
015a तेऽर्जुनं सहिता भूत्वा रथवंशैः प्रहारिणः
015c अभियाय महेष्वासा विव्यधुर्निशितैः शरैः
016a ततोऽर्जुनः सहस्राणि रथवारणवाजिनाम्
016c प्रेषयामास विशिखैर्यमस्य सदनं प्रति
017a ते वध्यमानाः समरे पार्थचापच्युतैः शरैः
017c तत्र तत्र स्म लीयन्ते भये जाते महारथाः
018a तेषां चतुःशतान्वीरान्यतमानान्महारथान्
018c अर्जुनो निशितैर्बाणैरनयद्यमसादनम्
019a ते वध्यमानाः समरे नानालिङ्गैः शितैः शरैः
019c अर्जुनं समभित्यज्य दुद्रुवुर्वै दिशो भयात्
020a तेषां शब्दो महानासीद्द्रवतां वाहिनीमुखे
020c महौघस्येव भद्रं ते गिरिमासाद्य दीर्यतः
021a तां तु सेनां भृशं विद्ध्वा द्रावयित्वार्जुनः शरैः
021c प्रायादभिमुखः पार्थः सूतानीकानि मारिष
022a तस्य शब्दो महानासीत्परानभिमुखस्य वै
022c गरुडस्येव पततः पन्नगार्थे यथा पुरा
023a तं तु शब्दमभिश्रुत्य भीमसेनो महाबलः
023c बभूव परमप्रीतः पार्थदर्शनलालसः
024a श्रुत्वैव पार्थमायान्तं भीमसेनः प्रतापवान्
024c त्यक्त्वा प्राणान्महाराज सेनां तव ममर्द ह
025a स वायुवेगप्रतिमो वायुवेगसमो जवे
025c वायुवद्व्यचरद्भीमो वायुपुत्रः प्रतापवान्
026a तेनार्द्यमाना राजेन्द्र सेना तव विशाम्पते
026c व्यभ्राम्यत महाराज भिन्ना नौरिव सागरे
027a तां तु सेनां तदा भीमो दर्शयन्पाणिलाघवम्
027c शरैरवचकर्तोग्रैः प्रेषयिष्यन्यमक्षयम्
028a तत्र भारत भीमस्य बलं दृष्ट्वातिमानुषम्
028c व्यत्रस्यन्त रणे योधाः कालस्येव युगक्षये
029a तथार्दितान्भीमबलान्भीमसेनेन भारत
029c दृष्ट्वा दुर्योधनो राजा इदं वचनमब्रवीत्
030a सैनिकान्स महेष्वासो योधांश्च भरतर्षभ
030c समादिशद्रणे सर्वान्हत भीममिति स्म ह
030e तस्मिन्हते हतं मन्ये सर्वसैन्यमशेषतः
031a प्रतिगृह्य च तामाज्ञां तव पुत्रस्य पार्थिवाः
031c भीमं प्रच्छादयामासुः शरवर्षैः समन्ततः
032a गजाश्च बहुला राजन्नराश्च जयगृद्धिनः
032c रथा हयाश्च राजेन्द्र परिवव्रुर्वृकोदरम्
033a स तैः परिवृतः शूरैः शूरो राजन्समन्ततः
033c शुशुभे भरतश्रेष्ठ नक्षत्रैरिव चन्द्रमाः
034a स रराज तथा सङ्ख्ये दर्शनीयो नरोत्तमः
034c निर्विशेषं महाराज यथा हि विजयस्तथा
035a तत्र ते पार्थिवाः सर्वे शरवृष्टीः समासृजन्
035c क्रोधरक्तेक्षणाः क्रूरा हन्तुकामा वृकोदरम्
036a स विदार्य महासेनां शरैः सन्नतपर्वभिः
036c निश्चक्राम रणाद्भीमो मत्स्यो जालादिवाम्भसि
037a हत्वा दश सहस्राणि गजानामनिवर्तिनाम्
037c नृणां शतसहस्रे द्वे द्वे शते चैव भारत
038a पञ्च चाश्वसहस्राणि रथानां शतमेव च
038c हत्वा प्रास्यन्दयद्भीमो नदीं शोणितकर्दमाम्
039a शोणितोदां रथावर्तां हस्तिग्राहसमाकुलाम्
039c नरमीनामश्वनक्रां केशशैवलशाद्वलाम्
040a सञ्छिन्नभुजनागेन्द्रां बहुरत्नापहारिणीम्
040c ऊरुग्राहां मज्जपङ्कां शीर्षोपलसमाकुलाम्
041a धनुष्काशां शरावापां गदापरिघकेतनाम्
041c योधव्रातवतीं सङ्ख्ये वहन्तीं यमसादनम्
042a क्षणेन पुरुषव्याघ्रः प्रावर्तयत निम्नगाम्
042c यथा वैतरणीमुग्रां दुस्तरामकृतात्मभिः
043a यतो यतः पाण्डवेयः प्रवृत्तो रथसत्तमः
043c ततस्ततोऽपातयत योधाञ्शतसहस्रशः
044a एवं दृष्ट्वा कृतं कर्म भीमसेनेन संयुगे
044c दुर्योधनो महाराज शकुनिं वाक्यमब्रवीत्
045a जय मातुल सङ्ग्रामे भीमसेनं महाबलम्
045c अस्मिञ्जिते जितं मन्ये पाण्डवेयं महाबलम्
046a ततः प्रायान्महाराज सौबलेयः प्रतापवान्
046c रणाय महते युक्तो भ्रातृभिः परिवारितः
047a स समासाद्य सङ्ग्रामे भीमं भीमपराक्रमम्
047c वारयामास तं वीरो वेलेव मकरालयम्
047e स न्यवर्तत तं भीमो वार्यमाणः शितैः शरैः
048a शकुनिस्तस्य राजेन्द्र वामे पार्श्वे स्तनान्तरे
048c प्रेषयामास नाराचान्रुक्मपुङ्खाञ्शिलाशितान्
049a वर्म भित्त्वा तु सौवर्णं बाणास्तस्य महात्मनः
049c न्यमज्जन्त महाराज कङ्कबर्हिणवाससः
050a सोऽतिविद्धो रणे भीमः शरं हेमविभूषितम्
050c प्रेषयामास सहसा सौबलं प्रति भारत
051a तमायान्तं शरं घोरं शकुनिः शत्रुतापनः
051c चिच्छेद शतधा राजन्कृतहस्तो महाबलः
052a तस्मिन्निपतिते भूमौ भीमः क्रुद्धो विशाम्पते
052c धनुश्चिच्छेद भल्लेन सौबलस्य हसन्निव
053a तदपास्य धनुश्छिन्नं सौबलेयः प्रतापवान्
053c अन्यदादत्त वेगेन धनुर्भल्लांश्च षोडश
054a तैस्तस्य तु महाराज भल्लैः सन्नतपर्वभिः
054c चतुर्भिः सारथिं ह्यार्च्छद्भीमं पञ्चभिरेव च
055a ध्वजमेकेन चिच्छेद छत्रं द्वाभ्यां विशाम्पते
055c चतुर्भिश्चतुरो वाहान्विव्याध सुबलात्मजः
056a ततः क्रुद्धो महाराज भीमसेनः प्रतापवान्
056c शक्तिं चिक्षेप समरे रुक्मदण्डामयस्मयीम्
057a सा भीमभुजनिर्मुक्ता नागजिह्वेव चञ्चला
057c निपपात रथे तूर्णं सौबलस्य महात्मनः
058a ततस्तामेव सङ्गृह्य शक्तिं कनकभूषणाम्
058c भीमसेनाय चिक्षेप क्रुद्धरूपो विशाम्पते
059a सा निर्भिद्य भुजं सव्यं पाण्डवस्य महात्मनः
059c पपात च ततो भूमौ यथा विद्युन्नभश्च्युता
060a अथोत्क्रुष्टं महाराज धार्तराष्ट्रैः समन्ततः
060c न तु तं ममृषे भीमः सिंहनादं तरस्विनाम्
061a स सङ्गृह्य धनुः सज्यं त्वरमाणो महारथः
061c मुहूर्तादिव राजेन्द्र छादयामास सायकैः
061e सौबलस्य बलं सङ्ख्ये त्यक्त्वात्मानं महाबलः
062a तस्याश्वांश्चतुरो हत्वा सूतं चैव विशाम्पते
062c ध्वजं चिच्छेद भल्लेन त्वरमाणः पराक्रमी
063a हताश्वं रथमुत्सृज्य त्वरमाणो नरोत्तमः
063c तस्थौ विस्फारयंश्चापं क्रोधरक्तेक्षणः श्वसन्
063e शरैश्च बहुधा राजन्भीममार्च्छत्समन्ततः
064a प्रतिहत्य तु वेगेन भीमसेनः प्रतापवान्
064c धनुश्चिच्छेद सङ्क्रुद्धो विव्याध च शितैः शरैः
065a सोऽतिविद्धो बलवता शत्रुणा शत्रुकर्शनः
065c निपपात ततो भूमौ किञ्चित्प्राणो नराधिप
066a ततस्तं विह्वलं ज्ञात्वा पुत्रस्तव विशाम्पते
066c अपोवाह रथेनाजौ भीमसेनस्य पश्यतः
067a रथस्थे तु नरव्याघ्रे धार्तराष्ट्राः पराङ्मुखाः
067c प्रदुद्रुवुर्दिशो भीता भीमाज्जाते महाभये
068a सौबले निर्जिते राजन्भीमसेनेन धन्विना
068c भयेन महता भग्नः पुत्रो दुर्योधनस्तव
068e अपायाज्जवनैरश्वैः सापेक्षो मातुलं प्रति
069a पराङ्मुखं तु राजानं दृष्ट्वा सैन्यानि भारत
069c विप्रजग्मुः समुत्सृज्य द्वैरथानि समन्ततः
070a तान्दृष्ट्वातिरथान्सर्वान्धार्तराष्ट्रान्पराङ्मुखान्
070c जवेनाभ्यपतद्भीमः किरञ्शरशतान्बहून्
071a ते वध्यमाना भीमेन धार्तराष्ट्राः पराङ्मुखाः
071c कर्णमासाद्य समरे स्थिता राजन्समन्ततः
071e स हि तेषां महावीर्यो द्वीपोऽभूत्सुमहाबलः
072a भिन्ननौका यथा राजन्द्वीपमासाद्य निर्वृताः
072c भवन्ति पुरुषव्याघ्र नाविकाः कालपर्यये
073a तथा कर्णं समासाद्य तावका भरतर्षभ
073c समाश्वस्ताः स्थिता राजन्सम्प्रहृष्टाः परस्परम्
073e समाजग्मुश्च युद्धाय मृत्युं कृत्वा निवर्तनम्

