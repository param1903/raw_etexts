001  सञ्जय उवाच
001a द्रौणिस्तु रथवंशेन महता परिवारितः
001c आपतत्सहसा राजन्यत्र राजा व्यवस्थितः
002a तमापतन्तं सहसा शूरः शौरिसहायवान्
002c दधार सहसा पार्थो वेलेव मकरालयम्
003a ततः क्रुद्धो महाराज द्रोणपुत्रः प्रतापवान्
003c अर्जुनं वासुदेवं च छादयामास पत्रिभिः
004a अवच्छन्नौ ततः कृष्णौ दृष्ट्वा तत्र महारथाः
004c विस्मयं परमं गत्वा प्रैक्षन्त कुरवस्तदा
005a अर्जुनस्तु ततो दिव्यमस्त्रं चक्रे हसन्निव
005c तदस्त्रं ब्राह्मणो युद्धे वारयामास भारत
006a यद्यद्धि व्याक्षिपद्युद्धे पाण्डवोऽस्त्रं जिघांसया
006c तत्तदस्त्रं महेष्वासो द्रोणपुत्रो व्यशातयत्
007a अस्त्रयुद्धे ततो राजन्वर्तमाने भयावहे
007c अपश्याम रणे द्रौणिं व्यात्ताननमिवान्तकम्
008a स दिशो विदिशश्चैव छादयित्वा विजिह्मगैः
008c वासुदेवं त्रिभिर्बाणैरविध्यद्दक्षिणे भुजे
009a ततोऽर्जुनो हयान्हत्वा सर्वांस्तस्य महात्मनः
009c चकार समरे भूमिं शोणितौघतरङ्गिणीम्
010a निहता रथिनः पेतुः पार्थचापच्युतैः शरैः
010c हयाश्च पर्यधावन्त मुक्तयोक्त्रास्ततस्ततः
011a तद्दृष्ट्वा कर्म पार्थस्य द्रौणिराहवशोभिनः
011c अवाकिरद्रणे कृष्णं समन्तान्निशितैः शरैः
012a ततोऽर्जुनं महाराज द्रौणिरायम्य पत्रिणा
012c वक्षोदेशे समासाद्य ताडयामास संयुगे
013a सोऽतिविद्धो रणे तेन द्रोणपुत्रेण भारत
013c आदत्त परिघं घोरं द्रौणेश्चैनमवाक्षिपत्
014a तमापतन्तं परिघं कार्तस्वरविभूषितम्
014c द्रौणिश्चिच्छेद सहसा तत उच्चुक्रुशुर्जनाः
015a सोऽनेकधापतद्भूमौ भारद्वाजस्य सायकैः
015c विशीर्णः पर्वतो राजन्यथा स्यान्मातरिश्वना
016a ततोऽर्जुनो रणे द्रौणिं विव्याध दशभिः शरैः
016c सारथिं चास्य भल्लेन रथनीडादपाहरत्
017a स सङ्गृह्य स्वयं वाहान्कृष्णौ प्राच्छादयच्छरैः
017c तत्राद्भुतमपश्याम द्रौणेराशु पराक्रमम्
018a अयच्छत्तुरगान्यच्च फल्गुनं चाप्ययोधयत्
018c तदस्य समरे राजन्सर्वे योधा अपूजयन्
019a यदा त्वग्रस्यत रणे द्रोणपुत्रेण फल्गुनः
019c ततो रश्मीन्रथाश्वानां क्षुरप्रैश्चिच्छिदे जयः
020a प्राद्रवंस्तुरगास्ते तु शरवेगप्रबाधिताः
020c ततोऽभून्निनदो भूयस्तव सैन्यस्य भारत
021a पाण्डवास्तु जयं लब्ध्वा तव सैन्यमुपाद्रवन्
021c समन्तान्निशितान्बाणान्विमुञ्चन्तो जयैषिणः
022a पाण्डवैस्तु महाराज धार्तराष्ट्री महाचमूः
022c पुनः पुनरथो वीरैरभज्यत जयोद्धतैः
023a पश्यतां ते महाराज पुत्राणां चित्रयोधिनाम्
023c शकुनेः सौबलेयस्य कर्णस्य च महात्मनः
024a वार्यमाणा महासेना पुत्रैस्तव जनेश्वर
024c नावतिष्ठत सङ्ग्रामे ताड्यमाना समन्ततः
025a ततो योधैर्महाराज पलायद्भिस्ततस्ततः
025c अभवद्व्याकुलं भीतैः पुत्राणां ते महद्बलम्
026a तिष्ठ तिष्ठेति सततं सूतपुत्रस्य जल्पतः
026c नावतिष्ठत सा सेना वध्यमाना महात्मभिः
027a अथोत्क्रुष्टं महाराज पाण्डवैर्जितकाशिभिः
027c धार्तराष्ट्रबलं दृष्ट्वा द्रवमाणं समन्ततः
028a ततो दुर्योधनः कर्णमब्रवीत्प्रणयादिव
028c पश्य कर्ण यथा सेना पाण्डवैरर्दिता भृशम्
029a त्वयि तिष्ठति सन्त्रासात्पलायति समन्ततः
029c एतज्ज्ञात्वा महाबाहो कुरु प्राप्तमरिन्दम
030a सहस्राणि च योधानां त्वामेव पुरुषर्षभ
030c क्रोशन्ति समरे वीर द्राव्यमाणानि पाण्डवैः
031a एतच्छ्रुत्वा तु राधेयो दुर्योधनवचो महत्
031c मद्रराजमिदं वाक्यमब्रवीत्सूतनन्दनः
032a पश्य मे भुजयोर्वीर्यमस्त्राणां च जनेश्वर
032c अद्य हन्मि रणे सर्वान्पाञ्चालान्पाण्डुभिः सह
032e वाहयाश्वान्नरव्याघ्र भद्रेणैव जनेश्वर
033a एवमुक्त्वा महाराज सूतपुत्रः प्रतापवान्
033c प्रगृह्य विजयं वीरो धनुःश्रेष्ठं पुरातनम्
033e सज्यं कृत्वा महाराज सम्मृज्य च पुनः पुनः
034a सन्निवार्य च योधान्स्वान्सत्येन शपथेन च
034c प्रायोजयदमेयात्मा भार्गवास्त्रं महाबलः
035a ततो राजन्सहस्राणि प्रयुतान्यर्बुदानि च
035c कोटिशश्च शरास्तीक्ष्णा निरगच्छन्महामृधे
036a ज्वलितैस्तैर्महाघोरैः कङ्कबर्हिणवाजितैः
036c सञ्छन्ना पाण्डवी सेना न प्राज्ञायत किञ्चन
037a हाहाकारो महानासीत्पाञ्चालानां विशाम्पते
037c पीडितानां बलवता भार्गवास्त्रेण संयुगे
038a निपतद्भिर्गजै राजन्नरैश्चापि सहस्रशः
038c रथैश्चापि नरव्याघ्र हयैश्चापि समन्ततः
039a प्राकम्पत मही राजन्निहतैस्तैस्ततस्ततः
039c व्याकुलं सर्वमभवत्पाण्डवानां महद्बलम्
040a कर्णस्त्वेको युधां श्रेष्ठो विधूम इव पावकः
040c दहञ्शत्रून्नरव्याघ्र शुशुभे स परन्तपः
041a ते वध्यमानाः कर्णेन पाञ्चालाश्चेदिभिः सह
041c तत्र तत्र व्यमुह्यन्त वनदाहे यथा द्विपाः
041e चुक्रुशुस्ते नरव्याघ्र यथाप्राग्वा नरोत्तमाः
042a तेषां तु क्रोशतां श्रुत्वा भीतानां रणमूर्धनि
042c धावतां च दिशो राजन्वित्रस्तानां समन्ततः
042e आर्तनादो महांस्तत्र प्रेतानामिव सम्प्लवे
043a वध्यमानांस्तु तान्दृष्ट्वा सूतपुत्रेण मारिष
043c वित्रेसुः सर्वभूतानि तिर्यग्योनिगतान्यपि
044a ते वध्यमानाः समरे सूतपुत्रेण सृञ्जयाः
044c अर्जुनं वासुदेवं च व्याक्रोशन्त मुहुर्मुहुः
044e प्रेतराजपुरे यद्वत्प्रेतराजं विचेतसः
045a अथाब्रवीद्वासुदेवं कुन्तीपुत्रो धनञ्जयः
045c भार्गवास्त्रं महाघोरं दृष्ट्वा तत्र सभीरितम्
046a पश्य कृष्ण महाबाहो भार्गवास्त्रस्य विक्रमम्
046c नैतदस्त्रं हि समरे शक्यं हन्तुं कथञ्चन
047a सूतपुत्रं च संरब्धं पश्य कृष्ण महारणे
047c अन्तकप्रतिमं वीरं कुर्वाणं कर्म दारुणम्
048a सुतीक्ष्णं चोदयन्नश्वान्प्रेक्षते मां मुहुर्मुहुः
048c न च पश्यामि समरे कर्णस्य प्रपलायितम्
049a जीवन्प्राप्नोति पुरुषः सङ्ख्ये जयपराजयौ
049c जितस्य तु हृषीकेश वध एव कुतो जयः
050a ततो जनार्दनः प्रायाद्द्रष्टुमिच्छन्युधिष्ठिरम्
050c श्रमेण ग्राहयिष्यंश्च कर्णं युद्धेन मारिष
051a अर्जुनं चाब्रवीत्कृष्णो भृशं राजा परिक्षतः
051c तमाश्वास्य कुरुश्रेष्ठ ततः कर्णं हनिष्यसि
052a ततो धनञ्जयो द्रष्टुं राजानं बाणपीडितम्
052c रथेन प्रययौ क्षिप्रं सङ्ग्रामे केशवाज्ञया
053a गच्छन्नेव तु कौन्तेयो धर्मराजदिदृक्षया
053c सैन्यमालोकयामास नापश्यत्तत्र चाग्रजम्
054a युद्धं कृत्वा तु कौन्तेयो द्रोणपुत्रेण भारत
054c दुःसहं वज्रिणा सङ्ख्ये पराजिग्ये भृगोः सुतम्
055a द्रौणिं पराजित्य ततोग्रधन्वा कृत्वा महद्दुष्करमार्यकर्म
055c आलोकयामास ततः स्वसैन्यं धनञ्जयः शत्रुभिरप्रधृष्यः
056a स युध्यमानः पृतनामुखस्थाञ्शूराञ्शूरो हर्षयन्सव्यसाची
056c पूर्वापदानैः प्रथितैः प्रशंसन्स्थिरांश्चकारात्मरथाननीके
057a अपश्यमानस्तु किरीटमाली युधि ज्येष्ठं भ्रातरमाजमीढम्
057c उवाच भीमं तरसाभ्युपेत्य राज्ञः प्रवृत्तिस्त्विह केति राजन्
058  भीम उवाच
058a अपयात इतो राजा धर्मपुत्रो युधिष्ठिरः
058c कर्णबाणविभुग्नाङ्गो यदि जीवेत्कथञ्चन
059  अर्जुन उवाच
059a तस्माद्भवाञ्शीघ्रमितः प्रयातु राज्ञः प्रवृत्त्यै कुरुसत्तमस्य
059c नूनं हि विद्धोऽतिभृशं पृषत्कैः कर्णेन राजा शिबिरं गतोऽसौ
060a यः सम्प्रहारे निशि सम्प्रवृत्ते द्रोणेन विद्धोऽतिभृशं तरस्वी
060c तस्थौ च तत्रापि जयप्रतीक्षो द्रोणेन यावन्न हतः किलासीत्
061a स संशयं गमितः पाण्डवाग्र्यः सङ्ख्येऽद्य कर्णेन महानुभावः
061c ज्ञातुं प्रयाह्याशु तमद्य भीम स्थास्याम्यहं शत्रुगणान्निरुध्य
062  भीम उवाच
062a त्वमेव जानीहि महानुभाव राज्ञः प्रवृत्तिं भरतर्षभस्य
062c अहं हि यद्यर्जुन यामि तत्र वक्ष्यन्ति मां भीत इति प्रवीराः
063a ततोऽब्रवीदर्जुनो भीमसेनं संशप्तकाः प्रत्यनीकं स्थिता मे
063c एतानहत्वा न मया तु शक्यमितोऽपयातुं रिपुसङ्घगोष्ठात्
064a अथाब्रवीदर्जुनं भीमसेनः स्ववीर्यमाश्रित्य कुरुप्रवीर
064c संशप्तकान्प्रतियोत्स्यामि सङ्ख्ये सर्वानहं याहि धनञ्जयेति
065a तद्भीमसेनस्य वचो निशम्य सुदुर्वचं भ्रातुरमित्रमध्ये
065c द्रष्टुं कुरुश्रेष्ठमभिप्रयातुं प्रोवाच वृष्णिप्रवरं तदानीम्
066a चोदयाश्वान्हृषीकेश विगाह्यैतं रथार्णवम्
066c अजातशत्रुं राजानं द्रष्टुमिच्छामि केशव
067a ततो हयान्सर्वदाशार्हमुख्यः प्राचोदयद्भीममुवाच चेदम्
067c नैतच्चित्रं तव कर्माद्य वीर यास्यामहे जहि भीमारिसङ्घान्
068a ततो ययौ हृषीकेशो यत्र राजा युधिष्ठिरः
068c शीघ्राच्छीघ्रतरं राजन्वाजिभिर्गरुडोपमैः
069a प्रत्यनीके व्यवस्थाप्य भीमसेनमरिन्दमम्
069c सन्दिश्य चैव राजेन्द्र युद्धं प्रति वृकोदरम्
070a ततस्तु गत्वा पुरुषप्रवीरौ राजानमासाद्य शयानमेकम्
070c रथादुभौ प्रत्यवरुह्य तस्माद्ववन्दतुर्धर्मराजस्य पादौ
071a तौ दृष्ट्वा पुरुषव्याघ्रौ क्षेमिणौ पुरुषर्षभ
071c मुदाभ्युपगतौ कृष्णावश्विनाविव वासवम्
072a तावभ्यनन्दद्राजा हि विवस्वानश्विनाविव
072c हते महासुरे जम्भे शक्रविष्णू यथा गुरुः
073a मन्यमानो हतं कर्णं धर्मराजो युधिष्ठिरः
073c हर्षगद्गदया वाचा प्रीतः प्राह परन्तपौ

