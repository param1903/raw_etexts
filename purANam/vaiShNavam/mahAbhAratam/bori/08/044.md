001  धृतराष्ट्र उवाच
001a निवृत्ते भीमसेने च पाण्डवे च युधिष्ठिरे
001c वध्यमाने बले चापि मामके पाण्डुसृञ्जयैः
002a द्रवमाणे बलौघे च निराक्रन्दे मुहुर्मुहुः
002c किमकुर्वन्त कुरवस्तन्ममाचक्ष्व सञ्जय
003  सञ्जय उवाच
003a दृष्ट्वा भीमं महाबाहुं सूतपुत्रः प्रतापवान्
003c क्रोधरक्तेक्षणो राजन्भीमसेनमुपाद्रवत्
004a तावकं च बलं दृष्ट्वा भीमसेनात्पराङ्मुखम्
004c यत्नेन महता राजन्पर्यवस्थापयद्बली
005a व्यवस्थाप्य महाबाहुस्तव पुत्रस्य वाहिनीम्
005c प्रत्युद्ययौ तदा कर्णः पाण्डवान्युद्धदुर्मदान्
006a प्रत्युद्ययुस्तु राधेयं पाण्डवानां महारथाः
006c धुन्वानाः कार्मुकाण्याजौ विक्षिपन्तश्च सायकान्
007a भीमसेनः शिनेर्नप्ता शिखण्डी जनमेजयः
007c धृष्टद्युम्नश्च बलवान्सर्वे चापि प्रभद्रकाः
008a पाञ्चालाश्च नरव्याघ्राः समन्तात्तव वाहिनीम्
008c अभ्यद्रवन्त सङ्क्रुद्धाः समरे जितकाशिनः
009a तथैव तावका राजन्पाण्डवानामनीकिनीम्
009c अभ्यद्रवन्त त्वरिता जिघांसन्तो महारथाः
010a रथनागाश्वकलिलं पत्तिध्वजसमाकुलम्
010c बभूव पुरुषव्याघ्र सैन्यमद्भुतदर्शनम्
011a शिखण्डी च ययौ कर्णं धृष्टद्युम्नः सुतं तव
011c दुःशासनं महाराज महत्या सेनया वृतम्
012a नकुलो वृषसेनं च चित्रसेनं युधिष्ठिरः
012c उलूकं समरे राजन्सहदेवः समभ्ययात्
013a सात्यकिः शकुनिं चापि भीमसेनश्च कौरवान्
013c अर्जुनं च रणे यत्तं द्रोणपुत्रो महारथः
014a युधामन्युं महेष्वासं गौतमोऽभ्यपतद्रणे
014c कृतवर्मा च बलवानुत्तमौजसमाद्रवत्
015a भीमसेनः कुरून्सर्वान्पुत्रांश्च तव मारिष
015c सहानीकान्महाबाहुरेक एवाभ्यवारयत्
016a शिखण्डी च ततः कर्णं विचरन्तमभीतवत्
016c भीष्महन्ता महाराज वारयामास पत्रिभिः
017a प्रतिरब्धस्ततः कर्णो रोषात्प्रस्फुरिताधरः
017c शिखण्डिनं त्रिभिर्बाणैर्भ्रुवोर्मध्ये व्यताडयत्
018a धारयंस्तु स तान्बाणाञ्शिखण्डी बह्वशोभत
018c राजतः पर्वतो यद्वत्त्रिभिः शृङ्गैः समन्वितः
019a सोऽतिविद्धो महेष्वासः सूतपुत्रेण संयुगे
019c कर्णं विव्याध समरे नवत्या निशितैः शरैः
020a तस्य कर्णो हयान्हत्वा सारथिं च त्रिभिः शरैः
020c उन्ममाथ ध्वजं चास्य क्षुरप्रेण महारथः
021a हताश्वात्तु ततो यानादवप्लुत्य महारथः
021c शक्तिं चिक्षेप कर्णाय सङ्क्रुद्धः शत्रुतापनः
022a तां छित्त्वा समरे कर्णस्त्रिभिर्भारत सायकैः
022c शिखण्डिनमथाविध्यन्नवभिर्निशितैः शरैः
023a कर्णचापच्युतान्बाणान्वर्जयंस्तु नरोत्तमः
023c अपयातस्ततस्तूर्णं शिखण्डी जयतां वरः
024a ततः कर्णो महाराज पाण्डुसैन्यान्यशातयत्
024c तूलराशिं समासाद्य यथा वायुर्महाजवः
025a धृष्टद्युम्नो महाराज तव पुत्रेण पीडितः
025c दुःशासनं त्रिभिर्बाणैरभ्यविध्यत्स्तनान्तरे
026a तस्य दुःशासनो बाहुं सव्यं विव्याध मारिष
026c शितेन रुक्मपुङ्खेन भल्लेन नतपर्वणा
027a धृष्टद्युम्नस्तु निर्विद्धः शरं घोरममर्षणः
027c दुःशासनाय सङ्क्रुद्धः प्रेषयामास भारत
028a आपतन्तं महावेगं धृष्टद्युम्नसमीरितम्
028c शरैश्चिच्छेद पुत्रस्ते त्रिभिरेव विशाम्पते
029a अथापरैः सप्तदशैर्भल्लैः कनकभूषणैः
029c धृष्टद्युम्नं समासाद्य बाह्वोरुरसि चार्दयत्
030a ततः स पार्षतः क्रुद्धो धनुश्चिच्छेद मारिष
030c क्षुरप्रेण सुतीक्ष्णेन तत उच्चुक्रुशुर्जनाः
031a अथान्यद्धनुरादाय पुत्रस्ते भरतर्षभ
031c धृष्टद्युम्नं शरव्रातैः समन्तात्पर्यवारयत्
032a तव पुत्रस्य ते दृष्ट्वा विक्रमं तं महात्मनः
032c व्यहसन्त रणे योधाः सिद्धाश्चाप्सरसां गणाः
033a ततः प्रववृते युद्धं तावकानां परैः सह
033c घोरं प्राणभृतां काले घोररूपं परन्तप
034a नकुलं वृषसेनस्तु विद्ध्वा पञ्चभिरायसैः
034c पितुः समीपे तिष्ठन्तं त्रिभिरन्यैरविध्यत
035a नकुलस्तु ततः क्रुद्धो वृषसेनं स्मयन्निव
035c नाराचेन सुतीक्ष्णेन विव्याध हृदये दृढम्
036a सोऽतिविद्धो बलवता शत्रुणा शत्रुकर्शनः
036c शत्रुं विव्याध विंशत्या स च तं पञ्चभिः शरैः
037a ततः शरसहस्रेण तावुभौ पुरुषर्षभौ
037c अन्योन्यमाच्छादयतामथाभज्यत वाहिनी
038a दृष्ट्वा तु प्रद्रुतां सेनां धार्तराष्ट्रस्य सूतजः
038c निवारयामास बलादनुपत्य विशाम्पते
038e निवृत्ते तु ततः कर्णे नकुलः कौरवान्ययौ
039a कर्णपुत्रस्तु समरे हित्वा नकुलमेव तु
039c जुगोप चक्रं त्वरितं राधेयस्यैव मारिष
040a उलूकस्तु रणे क्रुद्धः सहदेवेन वारितः
040c तस्याश्वांश्चतुरो हत्वा सहदेवः प्रतापवान्
040e सारथिं प्रेषयामास यमस्य सदनं प्रति
041a उलूकस्तु ततो यानादवप्लुत्य विशाम्पते
041c त्रिगर्तानां बलं पूर्णं जगाम पितृनन्दनः
042a सात्यकिः शकुनिं विद्ध्वा विंशत्या निशितैः शरैः
042c ध्वजं चिच्छेद भल्लेन सौबलस्य हसन्निव
043a सौबलस्तस्य समरे क्रुद्धो राजन्प्रतापवान्
043c विदार्य कवचं भूयो ध्वजं चिच्छेद काञ्चनम्
044a अथैनं निशितैर्बाणैः सात्यकिः प्रत्यविध्यत
044c सारथिं च महाराज त्रिभिरेव समार्दयत्
044e अथास्य वाहांस्त्वरितः शरैर्निन्ये यमक्षयम्
045a ततोऽवप्लुत्य सहसा शकुनिर्भरतर्षभ
045c आरुरोह रथं तूर्णमुलूकस्य महारथः
045e अपोवाहाथ शीघ्रं स शैनेयाद्युद्धशालिनः
046a सात्यकिस्तु रणे राजंस्तावकानामनीकिनीम्
046c अभिदुद्राव वेगेन ततोऽनीकमभिद्यत
047a शैनेयशरनुन्नं तु ततः सैन्यं विशाम्पते
047c भेजे दश दिशस्तूर्णं न्यपतच्च गतासुवत्
048a भीमसेनं तव सुतो वारयामास संयुगे
048c तं तु भीमो मुहूर्तेन व्यश्वसूतरथध्वजम्
048e चक्रे लोकेश्वरं तत्र तेनातुष्यन्त चारणाः
049a ततोऽपायान्नृपस्तत्र भीमसेनस्य गोचरात्
049c कुरुसैन्यं ततः सर्वं भीमसेनमुपाद्रवत्
049e तत्र रावो महानासीद्भीममेकं जिघांसताम्
050a युधामन्युः कृपं विद्ध्वा धनुरस्याशु चिच्छिदे
050c अथान्यद्धनुरादाय कृपः शस्त्रभृतां वरः
051a युधामन्योर्ध्वजं सूतं छत्रं चापातयत्क्षितौ
051c ततोऽपायाद्रथेनैव युधामन्युर्महारथः
052a उत्तमौजास्तु हार्दिक्यं शरैर्भीमपराक्रमम्
052c छादयामास सहसा मेघो वृष्ट्या यथाचलम्
053a तद्युद्धं सुमहच्चासीद्घोररूपं परन्तप
053c यादृशं न मया युद्धं दृष्टपूर्वं विशाम्पते
054a कृतवर्मा ततो राजन्नुत्तमौजसमाहवे
054c हृदि विव्याध स तदा रथोपस्थ उपाविशत्
055a सारथिस्तमपोवाह रथेन रथिनां वरम्
055c ततस्तु सत्वरं राजन्पाण्डुसैन्यमुपाद्रवत्

