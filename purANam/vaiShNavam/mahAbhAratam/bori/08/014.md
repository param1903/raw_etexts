001  सञ्जय उवाच
001a प्रत्यागत्य पुनर्जिष्णुरहन्संशप्तकान्बहून्
001c वक्रानुवक्रगमनादङ्गारक इव ग्रहः
002a पार्थबाणहता राजन्नराश्वरथकुञ्जराः
002c विचेलुर्बभ्रमुर्नेदुः पेतुर्मम्लुश्च मारिष
003a धुर्यं धुर्यतरान्सूतान्रथांश्च परिसङ्क्षिपन्
003c पाणीन्पाणिगतं शस्त्रं बाहूनपि शिरांसि च
004a भल्लैः क्षुरैरर्धचन्द्रैर्वत्सदन्तैश्च पाण्डवः
004c चिच्छेदामित्रवीराणां समरे प्रतियुध्यताम्
005a वाशितार्थे युयुत्सन्तो वृषभा वृषभं यथा
005c आपतन्त्यर्जुनं शूराः शतशोऽथ सहस्रशः
006a तेषां तस्य च तद्युद्धमभवल्लोमहर्षणम्
006c त्रैलोक्यविजये यादृग्दैत्यानां सह वज्रिणा
007a तमविध्यत्त्रिभिर्बाणैर्दन्दशूकैरिवाहिभिः
007c उग्रायुधस्ततस्तस्य शिरः कायादपाहरत्
008a तेऽर्जुनं सर्वतः क्रुद्धा नानाशस्त्रैरवीवृषन्
008c मरुद्भिः प्रेषिता मेघा हिमवन्तमिवोष्णगे
009a अस्त्रैरस्त्राणि संवार्य द्विषतां सर्वतोऽर्जुनः
009c सम्यगस्तैः शरैः सर्वान्सहितानहनद्बहून्
010a छिन्नत्रिवेणुजङ्घेषान्निहतपार्ष्णिसारथीन्
010c सञ्छिन्नरश्मियोक्त्राक्षान्व्यनुकर्षयुगान्रथान्
010e विध्वस्तसर्वसन्नाहान्बाणैश्चक्रेऽर्जुनस्त्वरन्
011a ते रथास्तत्र विध्वस्ताः परार्ध्या भान्त्यनेकशः
011c धनिनामिव वेश्मानि हतान्यग्न्यनिलाम्बुभिः
012a द्विपाः सम्भिन्नमर्माणो वज्राशनिसमैः शरैः
012c पेतुर्गिर्यग्रवेश्मानि वज्रवाताग्निभिर्यथा
013a सारोहास्तुरगाः पेतुर्बहवोऽर्जुनताडिताः
013c निर्जिह्वान्त्राः क्षितौ क्षीणा रुधिरार्द्राः सुदुर्दृशः
014a नराश्वनागा नाराचैः संस्यूताः सव्यसाचिना
014c बभ्रमुश्चस्खलुः पेतुर्नेदुर्मम्लुश्च मारिष
015a अणकैश्च शिलाधौतैर्वज्राशनिविषोपमैः
015c शरैर्निजघ्निवान्पार्थो महेन्द्र इव दानवान्
016a महार्हवर्माभरणा नानारूपाम्बरायुधाः
016c सरथाः सध्वजा वीरा हताः पार्थेन शेरते
017a विजिताः पुण्यकर्माणो विशिष्टाभिजनश्रुताः
017c गताः शरीरैर्वसुधामूर्जितैः कर्मभिर्दिवम्
018a अथार्जुनरथं वीरास्त्वदीयाः समुपाद्रवन्
018c नानाजनपदाध्यक्षाः सगणा जातमन्यवः
019a उह्यमाना रथाश्वैस्ते पत्तयश्च जिघांसवः
019c समभ्यधावन्नस्यन्तो विविधं क्षिप्रमायुधम्
020a तदायुधमहावर्षं क्षिप्तं योधमहाम्बुदैः
020c व्यधमन्निशितैर्बाणैः क्षिप्रमर्जुनमारुतः
021a साश्वपत्तिद्विपरथं महाशस्त्रौघमप्लवम्
021c सहसा सन्तितीर्षन्तं पार्थं शस्त्रास्त्रसेतुना
022a अथाब्रवीद्वासुदेवः पार्थं किं क्रीडसेऽनघ
022c संशप्तकान्प्रमथ्यैतांस्ततः कर्णवधे त्वर
023a तथेत्युक्त्वार्जुनः क्षिप्रं शिष्टान्संशप्तकांस्तदा
023c आक्षिप्य शस्त्रेण बलाद्दैत्यानिन्द्र इवावधीत्
024a आदधत्सन्दधन्नेषून्दृष्टः कैश्चिद्रणेऽर्जुनः
024c विमुञ्चन्वा शराञ्शीघ्रं दृश्यते स्म हि कैरपि
025a आश्चर्यमिति गोविन्दो ब्रुवन्नश्वानचोदयत्
025c हंसांसगौरास्ते सेनां हंसाः सर इवाविशन्
026a ततः सङ्ग्रामभूमिं तां वर्तमाने जनक्षये
026c अवेक्षमाणो गोविन्दः सव्यसाचिनमब्रवीत्
027a एष पार्थ महारौद्रो वर्तते भरतक्षयः
027c पृथिव्यां पार्थिवानां वै दुर्योधनकृते महान्
028a पश्य भारत चापानि रुक्मपृष्ठानि धन्विनाम्
028c महतामपविद्धानि कलापानिषुधीस्तथा
029a जातरूपमयैः पुङ्खैः शरांश्च नतपर्वणः
029c तैलधौतांश्च नाराचान्निर्मुक्तानिव पन्नगान्
030a हस्तिदन्तत्सरून्खड्गाञ्जातरूपपरिष्कृतान्
030c आकीर्णांस्तोमरांश्चापांश्चित्रान्हेमविभूषितान्
031a वर्माणि चापविद्धानि रुक्मपृष्ठानि भारत
031c सुवर्णविकृतान्प्रासाञ्शक्तीः कनकभूषिताः
032a जाम्बूनदमयैः पट्टैर्बद्धाश्च विपुला गदाः
032c जातरूपमयीश्चर्ष्टीः पट्टिशान्हेमभूषितान्
033a दण्डैः कनकचित्रैश्च विप्रविद्धान्परश्वधान्
033c अयस्कुशान्तान्पतितान्मुसलानि गुरूणि च
034a शतघ्नीः पश्य चित्राश्च विपुलान्परिघांस्तथा
034c चक्राणि चापविद्धानि मुद्गरांश्च बहून्रणे
035a नानाविधानि शस्त्राणि प्रगृह्य जयगृद्धिनः
035c जीवन्त इव लक्ष्यन्ते गतसत्त्वास्तरस्विनः
036a गदाविमथितैर्गात्रैर्मुसलैर्भिन्नमस्तकान्
036c गजवाजिरथक्षुण्णान्पश्य योधान्सहस्रशः
037a मनुष्यगजवाजीनां शरशक्त्यृष्टितोमरैः
037c निस्त्रिंशैः पट्टिशैः प्रासैर्नखरैर्लगुडैरपि
038a शरीरैर्बहुधा भिन्नैः शोणितौघपरिप्लुतैः
038c गतासुभिरमित्रघ्न संवृता रणभूमयः
039a बाहुभिश्चन्दनादिग्धैः साङ्गदैः शुभभूषणैः
039c सतलत्रैः सकेयूरैर्भाति भारत मेदिनी
040a साङ्गुलित्रैर्भुजाग्रैश्च विप्रविद्धैरलङ्कृतैः
040c हस्तिहस्तोपमैश्छिन्नैरूरुभिश्च तरस्विनाम्
041a बद्धचूडामणिवरैः शिरोभिश्च सकुण्डलैः
041c निकृत्तैर्वृषभाक्षाणां विराजति वसुन्धरा
042a कबन्धैः शोणितादिग्धैश्छिन्नगात्रशिरोधरैः
042c भूर्भाति भरतश्रेष्ठ शान्तार्चिर्भिरिवाग्निभिः
043a रथान्बहुविधान्भग्नान्हेमकिङ्किणिनः शुभान्
043c अश्वांश्च बहुधा पश्य शोणितेन परिप्लुतान्
044a योधानां च महाशङ्खान्पाण्डुरांश्च प्रकीर्णकान्
044c निरस्तजिह्वान्मातङ्गाञ्शयानान्पर्वतोपमान्
045a वैजयन्तीविचित्रांश्च हतांश्च गजयोधिनः
045c वारणानां परिस्तोमान्सुयुक्ताम्बरकम्बलान्
046a विपाटिता विचित्राश्च रूपचित्राः कुथास्तथा
046c भिन्नाश्च बहुधा घण्टाः पतद्भिश्चूर्णिता गजैः
047a वैडूर्यमणिदण्डांश्च पतितानङ्कुशान्भुवि
047c बद्धाः सादिध्वजाग्रेषु सुवर्णविकृताः कशाः
048a विचित्रान्मणिचित्रांश्च जातरूपपरिष्कृतान्
048c अश्वास्तरपरिस्तोमान्राङ्कवान्पतितान्भुवि
049a चूडामणीन्नरेन्द्राणां विचित्राः काञ्चनस्रजः
049c छत्राणि चापविद्धानि चामरव्यजनानि च
050a चन्द्रनक्षत्रभासैश्च वदनैश्चारुकुण्डलैः
050c कॢप्तश्मश्रुभिरत्यर्थं वीराणां समलङ्कृतैः
050e वदनैः पश्य सञ्छन्नां महीं शोणितकर्दमाम्
051a सजीवांश्च नरान्पश्य कूजमानान्समन्ततः
051c उपास्यमानान्बहुभिर्न्यस्तशस्त्रैर्विशाम्पते
052a ज्ञातिभिः सहितैस्तत्र रोदमानैर्मुहुर्मुहुः
052c व्युत्क्रान्तानपरान्योधांश्छादयित्वा तरस्विनः
052e पुनर्युद्धाय गच्छन्ति जयगृद्धाः प्रमन्यवः
053a अपरे तत्र तत्रैव परिधावन्ति मानिनः
053c ज्ञातिभिः पतितैः शूरैर्याच्यमानास्तथोदकम्
054a जलार्थं च गताः केचिन्निष्प्राणा बहवोऽर्जुन
054c सन्निवृत्ताश्च ते शूरास्तान्दृष्ट्वैव विचेतसः
055a जलं दृष्ट्वा प्रधावन्ति क्रोशमानाः परस्परम्
055c जलं पीत्वा मृतान्पश्य पिबतोऽन्यांश्च भारत
056a परित्यज्य प्रियानन्ये बान्धवान्बान्धवप्रिय
056c व्युत्क्रान्ताः समदृश्यन्त तत्र तत्र महारणे
057a पश्यापरान्नरश्रेष्ठ सन्दष्टौष्ठपुटान्पुनः
057c भ्रुकुटीकुटिलैर्वक्त्रैः प्रेक्षमाणान्समन्ततः
058a एतत्तवैवानुरूपं कर्मार्जुन महाहवे
058c दिवि वा देवराजस्य त्वया यत्कृतमाहवे
059a एवं तां दर्शयन्कृष्णो युद्धभूमिं किरीटिने
059c गच्छन्नेवाशृणोच्छब्दं दुर्योधनबले महत्
060a शङ्खदुन्दुभिनिर्घोषान्भेरीपणवमिश्रितान्
060c रथाश्वगजनादांश्च शस्त्रशब्दांश्च दारुणान्
061a प्रविश्य तद्बलं कृष्णस्तुरगैर्वातवेगिभिः
061c पाण्ड्येनाभ्यर्दितां सेनां त्वदीयां वीक्ष्य धिष्ठितः
062a स हि नानाविधैर्बाणैरिष्वासप्रवरो युधि
062c न्यहनद्द्विषतां व्रातान्गतासूनन्तको यथा
063a गजवाजिमनुष्याणां शरीराणि शितैः शरैः
063c भित्त्वा प्रहरतां श्रेष्ठो विदेहासूंश्चकार सः
064a शत्रुप्रवीरैरस्तानि नानाशस्त्राणि सायकैः
064c भित्त्वा तानहनत्पाण्ड्यः शत्रूञ्शक्र इवासुरान्

