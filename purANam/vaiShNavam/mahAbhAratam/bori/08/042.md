001  सञ्जय उवाच
001a ततः पुनः समाजग्मुरभीताः कुरुसृञ्जयाः
001c युधिष्ठिरमुखाः पार्था वैकर्तनमुखा वयम्
002a ततः प्रववृते भीमः सङ्ग्रामो लोमहर्षणः
002c कर्णस्य पाण्डवानां च यमराष्ट्रविवर्धनः
003a तस्मिन्प्रवृत्ते सङ्ग्रामे तुमुले शोणितोदके
003c संशप्तकेषु शूरेषु किञ्चिच्छिष्टेषु भारत
004a धृष्टद्युम्नो महाराज सहितः सर्वराजभिः
004c कर्णमेवाभिदुद्राव पाण्डवाश्च महारथाः
005a आगच्छमानांस्तान्सङ्ख्ये प्रहृष्टान्विजयैषिणः
005c दधारैको रणे कर्णो जलौघानिव पर्वतः
006a तमासाद्य तु ते कर्णं व्यशीर्यन्त महारथाः
006c यथाचलं समासाद्य जलौघाः सर्वतोदिशम्
006e तयोरासीन्महाराज सङ्ग्रामो लोमहर्षणः
007a धृष्टद्युम्नस्तु राधेयं शरेण नतपर्वणा
007c ताडयामास सङ्क्रुद्धस्तिष्ठ तिष्ठेति चाब्रवीत्
008a विजयं तु धनुःश्रेष्ठं विधुन्वानो महारथः
008c पार्षतस्य धनुश्छित्त्वा शरानाशीविषोपमान्
008e ताडयामास सङ्क्रुद्धः पार्षतं नवभिः शरैः
009a ते वर्म हेमविकृतं भित्त्वा तस्य महात्मनः
009c शोणिताक्ता व्यराजन्त शक्रगोपा इवानघ
010a तदपास्य धनुश्छिन्नं धृष्टद्युम्नो महारथः
010c अन्यद्धनुरुपादाय शरांश्चाशीविषोपमान्
010e कर्णं विव्याध सप्तत्या शरैः सन्नतपर्वभिः
011a तथैव राजन्कर्णोऽपि पार्षतं शत्रुतापनम्
011c द्रोणशत्रुं महेष्वासो विव्याध निशितैः शरैः
012a तस्य कर्णो महाराज शरं कनकभूषणम्
012c प्रेषयामास सङ्क्रुद्धो मृत्युदण्डमिवापरम्
013a तमापतन्तं सहसा घोररूपं विशाम्पते
013c चिच्छेद सप्तधा राजञ्शैनेयः कृतहस्तवत्
014a दृष्ट्वा विनिहितं बाणं शरैः कर्णो विशाम्पते
014c सात्यकिं शरवर्षेण समन्तात्पर्यवारयत्
015a विव्याध चैनं समरे नाराचैस्तत्र सप्तभिः
015c तं प्रत्यविध्यच्छैनेयः शरैर्हेमविभूषितैः
016a ततो युद्धमतीवासीच्चक्षुःश्रोत्रभयावहम्
016c राजन्घोरं च चित्रं च प्रेक्षणीयं समन्ततः
017a सर्वेषां तत्र भूतानां लोमहर्षो व्यजायत
017c तद्दृष्ट्वा समरे कर्म कर्णशैनेययोर्नृप
018a एतस्मिन्नन्तरे द्रौणिरभ्ययात्सुमहाबलम्
018c पार्षतं शत्रुदमनं शत्रुवीर्यासुनाशनम्
019a अभ्यभाषत सङ्क्रुद्धो द्रौणिर्दूरे धनञ्जये
019c तिष्ठ तिष्ठाद्य ब्रह्मघ्न न मे जीवन्विमोक्ष्यसे
020a इत्युक्त्वा सुभृशं वीरः शीघ्रकृन्निशितैः शरैः
020c पार्षतं छादयामास घोररूपैः सुतेजनैः
020e यतमानं परं शक्त्या यतमानो महारथः
021a यथा हि समरे द्रौणिः पार्षतं वीक्ष्य मारिष
021c तथा द्रौणिं रणे दृष्ट्वा पार्षतः परवीरहा
021e नातिहृष्टमना भूत्वा मन्यते मृत्युमात्मनः
022a द्रौणिस्तु दृष्ट्वा राजेन्द्र धृष्टद्युम्नं रणे स्थितम्
022c क्रोधेन निःश्वसन्वीरः पार्षतं समुपाद्रवत्
022e तावन्योन्यं तु दृष्ट्वैव संरम्भं जग्मतुः परम्
023a अथाब्रवीन्महाराज द्रोणपुत्रः प्रतापवान्
023c धृष्टद्युम्नं समीपस्थं त्वरमाणो विशाम्पते
023e पाञ्चालापसदाद्य त्वां प्रेषयिष्यामि मृत्यवे
024a पापं हि यत्त्वया कर्म घ्नता द्रोणं पुरा कृतम्
024c अद्य त्वा पत्स्यते तद्वै यथा ह्यकुशलं तथा
025a अरक्ष्यमाणः पार्थेन यदि तिष्ठसि संयुगे
025c नापक्रमसि वा मूढ सत्यमेतद्ब्रवीमि ते
026a एवमुक्तः प्रत्युवाच धृष्टद्युम्नः प्रतापवान्
026c प्रतिवाक्यं स एवासिर्मामको दास्यते तव
026e येनैव ते पितुर्दत्तं यतमानस्य संयुगे
027a यदि तावन्मया द्रोणो निहतो ब्राह्मणब्रुवः
027c त्वामिदानीं कथं युद्धे न हनिष्यामि विक्रमात्
028a एवमुक्त्वा महाराज सेनापतिरमर्षणः
028c निशितेनाथ बाणेन द्रौणिं विव्याध पार्षतः
029a ततो द्रौणिः सुसङ्क्रुद्धः शरैः सन्नतपर्वभिः
029c प्राच्छादयद्दिशो राजन्धृष्टद्युम्नस्य संयुगे
030a नैवान्तरिक्षं न दिशो नैव योधाः समन्ततः
030c दृश्यन्ते वै महाराज शरैश्छन्नाः सहस्रशः
031a तथैव पार्षतो राजन्द्रौणिमाहवशोभिनम्
031c शरैः सञ्छादयामास सूतपुत्रस्य पश्यतः
032a राधेयोऽपि महाराज पाञ्चालान्सह पाण्डवैः
032c द्रौपदेयान्युधामन्युं सात्यकिं च महारथम्
032e एकः स वारयामास प्रेक्षणीयः समन्ततः
033a धृष्टद्युम्नोऽपि समरे द्रौणेश्चिच्छेद कार्मुकम्
033c तदपास्य धनुश्छिन्नमन्यदादत्त कार्मुकम्
033e वेगवत्समरे घोरं शरांश्चाशीविषोपमान्
034a स पार्षतस्य राजेन्द्र धनुः शक्तिं गदां ध्वजम्
034c हयान्सूतं रथं चैव निमेषाद्व्यधमच्छरैः
035a स छिन्नधन्वा विरथो हताश्वो हतसारथिः
035c खड्गमादत्त विपुलं शतचन्द्रं च भानुमत्
036a द्रौणिस्तदपि राजेन्द्र भल्लैः क्षिप्रं महारथः
036c चिच्छेद समरे वीरः क्षिप्रहस्तो दृढायुधः
036e रथादनवरूढस्य तदद्भुतमिवाभवत्
037a धृष्टद्युम्नं तु विरथं हताश्वं छिन्नकार्मुकम्
037c शरैश्च बहुधा विद्धमस्त्रैश्च शकलीकृतम्
037e नातरद्भरतश्रेष्ठ यतमानो महारथः
038a तस्यान्तमिषुभी राजन्यदा द्रौणिर्न जग्मिवान्
038c अथ त्यक्त्वा धनुर्वीरः पार्षतं त्वरितोऽन्वगात्
039a आसीदाद्रवतो राजन्वेगस्तस्य महात्मनः
039c गरुडस्येव पततो जिघृक्षोः पन्नगोत्तमम्
040a एतस्मिन्नेव काले तु माधवोऽर्जुनमब्रवीत्
040c पश्य पार्थ यथा द्रौणिः पार्षतस्य वधं प्रति
040e यत्नं करोति विपुलं हन्याच्चैनमसंशयम्
041a तं मोचय महाबाहो पार्षतं शत्रुतापनम्
041c द्रौणेरास्यमनुप्राप्तं मृत्योरास्यगतं यथा
042a एवमुक्त्वा महाराज वासुदेवः प्रतापवान्
042c प्रैषयत्तत्र तुरगान्यत्र द्रौणिर्व्यवस्थितः
043a ते हयाश्चन्द्रसङ्काशाः केशवेन प्रचोदिताः
043c पिबन्त इव तद्व्योम जग्मुर्द्रौणिरथं प्रति
044a दृष्ट्वायान्तौ महावीर्यावुभौ कृष्णधनञ्जयौ
044c धृष्टद्युम्नवधे राजंश्चक्रे यत्नं महाबलः
045a विकृष्यमाणं दृष्ट्वैव धृष्टद्युम्नं जनेश्वर
045c शरांश्चिक्षेप वै पार्थो द्रौणिं प्रति महाबलः
046a ते शरा हेमविकृता गाण्डीवप्रेषिता भृशम्
046c द्रौणिमासाद्य विविशुर्वल्मीकमिव पन्नगाः
047a स विध्वस्तैः शरैर्घोरैर्द्रोणपुत्रः प्रतापवान्
047c रथमारुरुहे वीरो धनञ्जयशरार्दितः
047e प्रगृह्य च धनुः श्रेष्ठं पार्थं विव्याध सायकैः
048a एतस्मिन्नन्तरे वीरः सहदेवो जनाधिप
048c अपोवाह रथेनाजौ पार्षतं शत्रुतापनम्
049a अर्जुनोऽपि महाराज द्रौणिं विव्याध पत्रिभिः
049c तं द्रोणपुत्रः सङ्क्रुद्धो बाह्वोरुरसि चार्दयत्
050a क्रोधितस्तु रणे पार्थो नाराचं कालसम्मितम्
050c द्रोणपुत्राय चिक्षेप कालदण्डमिवापरम्
050e स ब्राह्मणस्यांसदेशे निपपात महाद्युतिः
051a स विह्वलो महाराज शरवेगेन संयुगे
051c निषसाद रथोपस्थे वैक्लव्यं च परं ययौ
052a ततः कर्णो महाराज व्याक्षिपद्विजयं धनुः
052c अर्जुनं समरे क्रुद्धः प्रेक्षमाणो मुहुर्मुहुः
052e द्वैरथं चापि पार्थेन कामयानो महारणे
053a तं तु हित्वा हतं वीरं सारथिः शत्रुकर्शनम्
053c अपोवाह रथेनाजौ त्वरमाणो रणाजिरात्
054a अथोत्क्रुष्टं महाराज पाञ्चालैर्जितकाशिभिः
054c मोक्षितं पार्षतं दृष्ट्वा द्रोणपुत्रं च पीडितम्
055a वादित्राणि च दिव्यानि प्रावाद्यन्त सहस्रशः
055c सिंहनादश्च सञ्जज्ञे दृष्ट्वा घोरं महाद्भुतम्
056a एवं कृत्वाब्रवीत्पार्थो वासुदेवं धनञ्जयः
056c याहि संशप्तकान्कृष्ण कार्यमेतत्परं मम
057a ततः प्रयातो दाशार्हः श्रुत्वा पाण्डवभाषितम्
057c रथेनातिपताकेन मनोमारुतरंहसा

