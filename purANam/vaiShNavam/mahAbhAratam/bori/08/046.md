001  सञ्जय उवाच
001a महासत्त्वौ तु तौ दृष्ट्वा सहितौ केशवार्जुनौ
001c हतमाधिरथिं मेने सङ्ख्ये गाण्डीवधन्वना
002a तावभ्यनन्दत्कौन्तेयः साम्ना परमवल्गुना
002c स्मितपूर्वममित्रघ्नः पूजयन्भरतर्षभ
003  युधिष्ठिर उवाच
003a स्वागतं देवकीपुत्र स्वागतं ते धनञ्जय
003c प्रियं मे दर्शनं बाढं युवयोरच्युतार्जुनौ
004a अक्षताभ्यामरिष्टाभ्यां कथं युध्य महारथम्
004c आशीविषसमं युद्धे सर्वशस्त्रविशारदम्
005a अग्रगं धार्तराष्ट्राणां सर्वेषां शर्म वर्म च
005c रक्षितं वृषसेनेन सुषेणेन च धन्विना
006a अनुज्ञातं महावीर्यं रामेणास्त्रेषु दुर्जयम्
006c त्रातारं धार्तराष्ट्राणां गन्तारं वाहिनीमुखे
007a हन्तारमरिसैन्यानाममित्रगणमर्दनम्
007c दुर्योधनहिते युक्तमस्मद्युद्धाय चोद्यतम्
008a अप्रधृष्यं महायुद्धे देवैरपि सवासवैः
008c अनलानिलयोस्तुल्यं तेजसा च बलेन च
009a पातालमिव गम्भीरं सुहृदानन्दवर्धनम्
009c अन्तकाभममित्राणां कर्णं हत्वा महाहवे
009e दिष्ट्या युवामनुप्राप्तौ जित्वासुरमिवामरौ
010a तेन युद्धमदीनेन मया ह्यद्याच्युतार्जुनौ
010c कुपितेनान्तकेनेव प्रजाः सर्वा जिघांसता
011a तेन केतुश्च मे छिन्नो हतौ च पार्ष्णिसारथी
011c हतवाहः कृतश्चास्मि युयुधानस्य पश्यतः
012a धृष्टद्युम्नस्य यमयोर्वीरस्य च शिखण्डिनः
012c पश्यतां द्रौपदेयानां पाञ्चालानां च सर्वशः
013a एताञ्जित्वा महावीर्यान्कर्णः शत्रुगणान्बहून्
013c जितवान्मां महाबाहो यतमानं महारणे
014a अनुसृत्य च मां युद्धे परुषाण्युक्तवान्बहु
014c तत्र तत्र युधां श्रेष्ठः परिभूय न संशयः
015a भीमसेनप्रभावात्तु यज्जीवामि धनञ्जय
015c बहुनात्र किमुक्तेन नाहं तत्सोढुमुत्सहे
016a त्रयोदशाहं वर्षाणि यस्माद्भीतो धनञ्जय
016c न स्म निद्रां लभे रात्रौ न चाहनि सुखं क्वचित्
017a तस्य द्वेषेण संयुक्तः परिदह्ये धनञ्जय
017c आत्मनो मरणं जानन्वाध्रीणस इव द्विपः
018a यस्यायमगमत्कालश्चिन्तयानस्य मे विभो
018c कथं शक्यो मया कर्णो युद्धे क्षपयितुं भवेत्
019a जाग्रत्स्वपंश्च कौन्तेय कर्णमेव सदा ह्यहम्
019c पश्यामि तत्र तत्रैव कर्णभूतमिदं जगत्
020a यत्र यत्र हि गच्छामि कर्णाद्भीतो धनञ्जय
020c तत्र तत्र हि पश्यामि कर्णमेवाग्रतः स्थितम्
021a सोऽहं तेनैव वीरेण समरेष्वपलायिना
021c सहयः सरथः पार्थ जित्वा जीवन्विसर्जितः
022a को नु मे जीवितेनार्थो राज्येनार्थोऽथ वा पुनः
022c ममैवं धिक्कृतस्येह कर्णेनाहवशोभिना
023a न प्राप्तपूर्वं यद्भीष्मात्कृपाद्द्रोणाच्च संयुगे
023c तत्प्राप्तमद्य मे युद्धे सूतपुत्रान्महारथात्
024a तत्त्वा पृच्छामि कौन्तेय यथा ह्यकुशलस्तथा
024c तन्ममाचक्ष्व कार्त्स्न्येन यथा कर्णस्त्वया हतः
025a शक्रवीर्यसमो युद्धे यमतुल्यपराक्रमः
025c रामतुल्यस्तथास्त्रे यः स कथं वै निषूदितः
026a महारथः समाख्यातः सर्वयुद्धविशारदः
026c धनुर्धराणां प्रवरः सर्वेषामेकपूरुषः
027a पूजितो धृतराष्ट्रेण सपुत्रेण विशाम्पते
027c सदा त्वदर्थं राधेयः स कथं निहतस्त्वया
028a धृतराष्ट्रो हि योधेषु सर्वेष्वेव सदार्जुन
028c तव मृत्युं रणे कर्णं मन्यते पुरुषर्षभः
029a स त्वया पुरुषव्याघ्र कथं युद्धे निषूदितः
029c तं ममाचक्ष्व बीभत्सो यथा कर्णो हतस्त्वया
030a सोत्सेधमस्य च शिरः पश्यतां सुहृदां हृतम्
030c त्वया पुरुषशार्दूल शार्दूलेन यथा रुरोः
031a यः पर्युपासीत्प्रदिशो दिशश्च त्वां सूतपुत्रः समरे परीप्सन्
031c दित्सुः कर्णः समरे हस्तिपूगं स हीदानीं कङ्कपत्रैः सुतीक्ष्णैः
032a त्वया रणे निहतः सूतपुत्रः कच्चिच्छेते भूमितले दुरात्मा
032c कच्चित्प्रियं मे परमं त्वयाद्य कृतं रणे सूतपुत्रं निहत्य
033a यः सर्वतः पर्यपतत्त्वदर्थे मदान्वितो गर्वितः सूतपुत्रः
033c स शूरमानी समरे समेत्य कच्चित्त्वया निहतः संयुगेऽद्य
034a रौक्मं रथं हस्तिवरैश्च युक्तं रथं दित्सुर्यः परेभ्यस्त्वदर्थे
034c सदा रणे स्पर्धते यः स पापः कच्चित्त्वया निहतस्तात युद्धे
035a योऽसौ नित्यं शूरमदेन मत्तो विकत्थते संसदि कौरवाणाम्
035c प्रियोऽत्यर्थं तस्य सुयोधनस्य कच्चित्स पापो निहतस्त्वयाद्य
036a कच्चित्समागम्य धनुःप्रमुक्तैस्त्वत्प्रेषितैर्लोहितार्थैर्विहङ्गैः
036c शेतेऽद्य पापः स विभिन्नगात्रः कच्चिद्भग्नो धार्तराष्ट्रस्य बाहुः
037a योऽसौ सदा श्लाघते राजमध्ये दुर्योधनं हर्षयन्दर्पपूर्णः
037c अहं हन्ता फल्गुनस्येति मोहात्कच्चिद्धतस्तस्य न वै तथा रथः
038a नाहं पादौ धावयिष्ये कदाचिद्यावत्स्थितः पार्थ इत्यल्पबुद्धिः
038c व्रतं तस्यैतत्सर्वदा शक्रसूनो कच्चित्त्वया निहतः सोऽद्य कर्णः
039a योऽसौ कृष्णामब्रवीद्दुष्टबुद्धिः कर्णः सभायां कुरुवीरमध्ये
039c किं पाण्डवांस्त्वं न जहासि कृष्णे सुदुर्बलान्पतितान्हीनसत्त्वान्
040a यत्तत्कर्णः प्रत्यजानात्त्वदर्थे नाहत्वाहं सह कृष्णेन पार्थम्
040c इहोपयातेति स पापबुद्धिः कच्चिच्छेते शरसम्भिन्नगात्रः
041a कच्चित्सङ्ग्रामे विदितो वा तदायं समागमः सृञ्जयकौरवाणाम्
041c यत्रावस्थामीदृशीं प्रापितोऽहं कच्चित्त्वया सोऽद्य हतः समेत्य
042a कच्चित्त्वया तस्य सुमन्दबुद्धेर्गाण्डीवमुक्तैर्विशिखैर्ज्वलद्भिः
042c सकुण्डलं भानुमदुत्तमाङ्गं कायात्प्रकृत्तं युधि सव्यसाचिन्
043a यत्तन्मया बाणसमर्पितेन ध्यातोऽसि कर्णस्य वधाय वीर
043c तन्मे त्वया कच्चिदमोघमद्य ध्यातं कृतं कर्णनिपातनेन
044a यद्दर्पपूर्णः स सुयोधनोऽस्मानवेक्षते कर्णसमाश्रयेण
044c कच्चित्त्वया सोऽद्य समाश्रयोऽस्य भग्नः पराक्रम्य सुयोधनस्य
045a यो नः पुरा षण्ढतिलानवोचत्सभामध्ये पार्थिवानां समक्षम्
045c स दुर्मतिः कच्चिदुपेत्य सङ्ख्ये त्वया हतः सूतपुत्रोऽत्यमर्षी
046a यः सूतपुत्रः प्रहसन्दुरात्मा पुराब्रवीन्निर्जितां सौबलेन
046c स्वयं प्रसह्यानय याज्ञसेनीमपीह कच्चित्स हतस्त्वयाद्य
047a यः शस्त्रभृच्छ्रेष्ठतमं पृथिव्यां पितामहं व्याक्षिपदल्पचेताः
047c सङ्ख्यायमानोऽर्धरथः स कच्चित्त्वया हतोऽद्याधिरथिर्दुरात्मा
048a अमर्षणं निकृतिसमीरणेरितं हृदि श्रितं ज्वलनमिमं सदा मम
048c हतो मया सोऽद्य समेत्य पापधीरिति ब्रुवन्प्रशमय मेऽद्य फल्गुन

