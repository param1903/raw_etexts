001  धृतराष्ट्र उवाच
001a पाण्ड्ये हते किमकरोदर्जुनो युधि सञ्जय
001c एकवीरेण कर्णेन द्रावितेषु परेषु च
002a समाप्तविद्यो बलवान्युक्तो वीरश्च पाण्डवः
002c सर्वभूतेष्वनुज्ञातः शङ्करेण महात्मना
003a तस्मान्महद्भयं तीव्रममित्रघ्नाद्धनञ्जयात्
003c स यत्तत्राकरोत्पार्थस्तन्ममाचक्ष्व सञ्जय
004  सञ्जय उवाच
004a हते पाण्ड्येऽर्जुनं कृष्णस्त्वरन्नाह वचो हितम्
004c पश्यातिमान्यं राजानमपयातांश्च पाण्डवान्
005a अश्वत्थाम्नश्च सङ्कल्पाद्धताः कर्णेन सृञ्जयाः
005c तथाश्वनरनागानां कृतं च कदनं महत्
005e इत्याचष्ट सुदुर्धर्षो वासुदेवः किरीटिने
006a एतच्छ्रुत्वा च दृष्ट्वा च भ्रातुर्घोरं महद्भयम्
006c वाहयाश्वान्हृषीकेश क्षिप्रमित्याह पाण्डवः
007a ततः प्रायाद्धृषीकेशो रथेनाप्रतियोधिना
007c दारुणश्च पुनस्तत्र प्रादुरासीत्समागमः
008a ततः प्रववृते भूयः सङ्ग्रामो राजसत्तम
008c कर्णस्य पाण्डवानां च यमराष्ट्रविवर्धनः
009a धनूंषि बाणान्परिघानसितोमरपट्टिशान्
009c मुसलानि भुशुण्डीश्च शक्तिऋष्टिपरश्वधान्
010a गदाः प्रासानसीन्कुन्तान्भिण्डिपालान्महाङ्कुशान्
010c प्रगृह्य क्षिप्रमापेतुः परस्परजिगीषया
011a बाणज्यातलशब्देन द्यां दिशः प्रदिशो वियत्
011c पृथिवीं नेमिघोषेण नादयन्तोऽभ्ययुः परान्
012a तेन शब्देन महता संहृष्टाश्चक्रुराहवम्
012c वीरा वीरैर्महाघोरं कलहान्तं तितीर्षवः
013a ज्यातलत्रधनुःशब्दाः कुञ्जराणां च बृंहितम्
013c ताडितानां च पततां निनादः सुमहानभूत्
014a बाणशब्दांश्च विविधाञ्शूराणामभिगर्जताम्
014c श्रुत्वा शब्दं भृशं त्रेसुर्जघ्नुर्मम्लुश्च भारत
015a तेषां नानद्यतां चैव शस्त्रवृष्टिं च मुञ्चताम्
015c बहूनाधिरथिः कर्णः प्रममाथ रणेषुभिः
016a पञ्च पाञ्चालवीराणां रथान्दश च पञ्च च
016c साश्वसूतध्वजान्कर्णः शरैर्निन्ये यमक्षयम्
017a योधमुख्या महावीर्याः पाण्डूनां कर्णमाहवे
017c शीघ्रास्त्रा दिवमावृत्य परिवव्रुः समन्ततः
018a ततः कर्णो द्विषत्सेनां शरवर्षैर्विलोडयन्
018c विजगाहेऽण्डजापूर्णां पद्मिनीमिव यूथपः
019a द्विषन्मध्यमवस्कन्द्य राधेयो धनुरुत्तमम्
019c विधुन्वानः शितैर्बाणैः शिरांस्युन्मथ्य पातयत्
020a चर्मवर्माणि सञ्छिन्द्य निर्वापमिव देहिनाम्
020c विषेहुर्नास्य सम्पर्कं द्वितीयस्य पतत्रिणः
021a वर्मदेहासुमथनैर्धनुषः प्रच्युतैः शरैः
021c मौर्व्या तलत्रैर्न्यवधीत्कशया वाजिनो यथा
022a पाण्डुसृञ्जयपाञ्चालाञ्शरगोचरमानयत्
022c ममर्द कर्णस्तरसा सिंहो मृगगणानिव
023a ततः पाञ्चालपुत्राश्च द्रौपदेयाश्च मारिष
023c यमौ च युयुधानश्च सहिताः कर्णमभ्ययुः
024a व्यायच्छमानाः सुभृशं कुरुपाण्डवसृञ्जयाः
024c प्रियानसून्रणे त्यक्त्वा योधा जग्मुः परस्परम्
025a सुसन्नद्धाः कवचिनः सशिरस्त्राणभूषणाः
025c गदाभिर्मुसलैश्चान्ये परिघैश्च महारथाः
026a समभ्यधावन्त भृशं देवा दण्डैरिवोद्यतैः
026c नदन्तश्चाह्वयन्तश्च प्रवल्गन्तश्च मारिष
027a ततो निजघ्नुरन्योन्यं पेतुश्चाहवताडिताः
027c वमन्तो रुधिरं गात्रैर्विमस्तिष्केक्षणा युधि
028a दन्तपूर्णैः सरुधिरैर्वक्त्रैर्दाडिमसन्निभैः
028c जीवन्त इव चाप्येते तस्थुः शस्त्रोपबृंहिताः
029a परस्परं चाप्यपरे पट्टिशैरसिभिस्तथा
029c शक्तिभिर्भिण्डिपालैश्च नखरप्रासतोमरैः
030a ततक्षुश्चिच्छिदुश्चान्ये बिभिदुश्चिक्षिपुस्तथा
030c सञ्चकर्तुश्च जघ्नुश्च क्रुद्धा निर्बिभिदुश्च ह
031a पेतुरन्योन्यनिहता व्यसवो रुधिरोक्षिताः
031c क्षरन्तः स्वरसं रक्तं प्रकृताश्चन्दना इव
032a रथै रथा विनिहता हस्तिनश्चापि हस्तिभिः
032c नरा नरवरैः पेतुरश्वाश्चाश्वैः सहस्रशः
033a ध्वजाः शिरांसि च्छत्राणि द्विपहस्ता नृणां भुजाः
033c क्षुरैर्भल्लार्धचन्द्रैश्च छिन्नाः शस्त्राणि तत्यजुः
034a नरांश्च नागांश्च रथान्हयान्ममृदुराहवे
034c अश्वारोहैर्हताः शूराश्छिन्नहस्ताश्च दन्तिनः
035a सपताका ध्वजाः पेतुर्विशीर्णा इव पर्वताः
035c पत्तिभिश्च समाप्लुत्य द्विरदाः स्यन्दनास्तथा
036a प्रहता हन्यमानाश्च पतिताश्चैव सर्वशः
036c अश्वारोहाः समासाद्य त्वरिताः पत्तिभिर्हताः
036e सादिभिः पत्तिसङ्घाश्च निहता युधि शेरते
037a मृदितानीव पद्मानि प्रम्लाना इव च स्रजः
037c हतानां वदनान्यासन्गात्राणि च महामते
038a रूपाण्यत्यर्थकाम्यानि द्विरदाश्वनृणां नृप
038c समुन्नानीव वस्त्राणि प्रापुर्दुर्दर्शतां परम्

