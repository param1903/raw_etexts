001  वैशम्पायन उवाच
001a ततो द्रोणे हते राजन्दुर्योधनमुखा नृपाः
001c भृशमुद्विग्नमनसो द्रोणपुत्रमुपागमन्
002a ते द्रोणमुपशोचन्तः कश्मलाभिहतौजसः
002c पर्युपासन्त शोकार्तास्ततः शारद्वतीसुतम्
003a मुहूर्तं ते समाश्वास्य हेतुभिः शास्त्रसम्मितैः
003c रात्र्यागमे महीपालाः स्वानि वेश्मानि भेजिरे
004a विशेषतः सूतपुत्रो राजा चैव सुयोधनः
004c दुःशासनोऽथ शकुनिर्न निद्रामुपलेभिरे
005a ते वेश्मस्वपि कौरव्य पृथ्वीशा नाप्नुवन्सुखम्
005c चिन्तयन्तः क्षयं तीव्रं निद्रां नैवोपलेभिरे
006a सहितास्ते निशायां तु दुर्योधननिवेशने
006c अतिप्रचण्डाद्विद्वेषात्पाण्डवानां महात्मनाम्
007a यत्तद्द्यूतपरिक्लिष्टां कृष्णामानिन्यिरे सभाम्
007c तत्स्मरन्तोऽन्वतप्यन्त भृशमुद्विग्नचेतसः
008a चिन्तयन्तश्च पार्थानां तान्क्लेशान्द्यूतकारितान्
008c कृच्छ्रेण क्षणदां राजन्निन्युरब्दशतोपमाम्
009a ततः प्रभाते विमले स्थिता दिष्टस्य शासने
009c चक्रुरावश्यकं सर्वे विधिदृष्टेन कर्मणा
010a ते कृत्वावश्यकार्याणि समाश्वस्य च भारत
010c योगमाज्ञापयामासुर्युद्धाय च विनिर्ययुः
011a कर्णं सेनापतिं कृत्वा कृतकौतुकमङ्गलाः
011c वाचयित्वा द्विजश्रेष्ठान्दधिपात्रघृताक्षतैः
012a निष्कैर्गोभिर्हिरण्येन वासोभिश्च महाधनैः
012c वर्ध्यमाना जयाशीर्भिः सूतमागधबन्दिभिः
013a तथैव पाण्डवा राजन्कृतसर्वाह्णिकक्रियाः
013c शिबिरान्निर्ययू राजन्युद्धाय कृतनिश्चयाः
014a ततः प्रववृते युद्धं तुमुलं रोमहर्षणम्
014c कुरूणां पाण्डवानां च परस्परवधैषिणाम्
015a तयोर्द्वे दिवसे युद्धं कुरुपाण्डवसेनयोः
015c कर्णे सेनापतौ राजन्नभूदद्भुतदर्शनम्
016a ततः शत्रुक्षयं कृत्वा सुमहान्तं रणे वृषः
016c पश्यतां धार्तराष्ट्राणां फल्गुनेन निपातितः
017a ततस्तत्सञ्जयः सर्वं गत्वा नागाह्वयं पुरम्
017c आचख्यौ धृतराष्ट्राय यद्वृत्तं कुरुजाङ्गले
018  जनमेजय उवाच
018a आपगेयं हतं श्रुत्वा द्रोणं च समरे परैः
018c यो जगाम परामार्तिं वृद्धो राजाम्बिकासुतः
019a स श्रुत्वा निहतं कर्णं दुर्योधनहितैषिणम्
019c कथं द्विजवर प्राणानधारयत दुःखितः
020a यस्मिञ्जयाशां पुत्राणाममन्यत स पार्थिवः
020c तस्मिन्हते स कौरव्यः कथं प्राणानधारयत्
021a दुर्मरं बत मन्येऽहं नृणां कृच्छ्रेऽपि वर्तताम्
021c यत्र कर्णं हतं श्रुत्वा नात्यजज्जीवितं नृपः
022a तथा शान्तनवं वृद्धं ब्रह्मन्बाह्लिकमेव च
022c द्रोणं च सोमदत्तं च भूरिश्रवसमेव च
023a तथैव चान्यान्सुहृदः पुत्रपौत्रांश्च पातितान्
023c श्रुत्वा यन्नाजहात्प्राणांस्तन्मन्ये दुष्करं द्विज
024a एतन्मे सर्वमाचक्ष्व विस्तरेण तपोधन
024c न हि तृप्यामि पूर्वेषां शृण्वानश्चरितं महत्
025  वैशम्पायन उवाच
025a हते कर्णे महाराज निशि गावल्गणिस्तदा
025c दीनो ययौ नागपुरमश्वैर्वातसमैर्जवे
026a स हास्तिनपुरं गत्वा भृशमुद्विग्नमानसः
026c जगाम धृतराष्ट्रस्य क्षयं प्रक्षीणबान्धवम्
027a स समुद्वीक्ष्य राजानं कश्मलाभिहतौजसम्
027c ववन्दे प्राञ्जलिर्भूत्वा मूर्ध्ना पादौ नृपस्य ह
028a सम्पूज्य च यथान्यायं धृतराष्ट्रं महीपतिम्
028c हा कष्टमिति चोक्त्वा स ततो वचनमाददे
029a सञ्जयोऽहं क्षितिपते कच्चिदास्ते सुखं भवान्
029c स्वदोषेणापदं प्राप्य कच्चिन्नाद्य विमुह्यसि
030a हितान्युक्तानि विदुरद्रोणगाङ्गेयकेशवैः
030c अगृहीतान्यनुस्मृत्य कच्चिन्न कुरुषे व्यथाम्
031a रामनारदकण्वैश्च हितमुक्तं सभातले
031c नगृहीतमनुस्मृत्य कच्चिन्न कुरुषे व्यथाम्
032a सुहृदस्त्वद्धिते युक्तान्भीष्मद्रोणमुखान्परैः
032c निहतान्युधि संस्मृत्य कच्चिन्न कुरुषे व्यथाम्
033a तमेवंवादिनं राजा सूतपुत्रं कृताञ्जलिम्
033c सुदीर्घमभिनिःश्वस्य दुःखार्त इदमब्रवीत्
034a गाङ्गेये निहते शूरे दिव्यास्त्रवति सञ्जय
034c द्रोणे च परमेष्वासे भृशं मे व्यथितं मनः
035a यो रथानां सहस्राणि दंशितानां दशैव हि
035c अहन्यहनि तेजस्वी निजघ्ने वसुसम्भवः
036a स हतो यज्ञसेनस्य पुत्रेणेह शिखण्डिना
036c पाण्डवेयाभिगुप्तेन भृशं मे व्यथितं मनः
037a भार्गवः प्रददौ यस्मै परमास्त्रं महात्मने
037c साक्षाद्रामेण यो बाल्ये धनुर्वेद उपाकृतः
038a यस्य प्रसादात्कौन्तेया राजपुत्रा महाबलाः
038c महारथत्वं सम्प्राप्तास्तथान्ये वसुधाधिपाः
039a तं द्रोणं निहतं श्रुत्वा धृष्टद्युम्नेन संयुगे
039c सत्यसन्धं महेष्वासं भृशं मे व्यथितं मनः
040a त्रैलोक्ये यस्य शास्त्रेषु न पुमान्विद्यते समः
040c तं द्रोणं निहतं श्रुत्वा किमकुर्वत मामकाः
041a संशप्तकानां च बले पाण्डवेन महात्मना
041c धनञ्जयेन विक्रम्य गमिते यमसादनम्
042a नारायणास्त्रे निहते द्रोणपुत्रस्य धीमतः
042c हतशेषेष्वनीकेषु किमकुर्वत मामकाः
043a विप्रद्रुतानहं मन्ये निमग्नः शोकसागरे
043c प्लवमानान्हते द्रोणे सन्ननौकानिवार्णवे
044a दुर्योधनस्य कर्णस्य भोजस्य कृतवर्मणः
044c मद्रराजस्य शल्यस्य द्रौणेश्चैव कृपस्य च
045a मत्पुत्रशेषस्य तथा तथान्येषां च सञ्जय
045c विप्रकीर्णेष्वनीकेषु मुखवर्णोऽभवत्कथम्
046a एतत्सर्वं यथा वृत्तं तत्त्वं गावल्गणे रणे
046c आचक्ष्व पाण्डवेयानां मामकानां च सर्वशः
047  सञ्जय उवाच
047a पाण्डवेयैर्हि यद्वृत्तं कौरवेयेषु मारिष
047c तच्छ्रुत्वा मा व्यथां कार्षीदिष्टे न व्यथते मनः
048a यस्मादभावी भावी वा भवेदर्थो नरं प्रति
048c अप्राप्तौ तस्य वा प्राप्तौ न कश्चिद्व्यथते बुधः
049  धृतराष्ट्र उवाच
049a न व्यथा शृण्वतः काचिद्विद्यते मम सञ्जय
049c दिष्टमेतत्पुरा मन्ये कथयस्व यथेच्छकम्

