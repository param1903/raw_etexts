001  धृतराष्ट्र उवाच
001a अतितीव्राणि दुःखानि दुःसहानि बहूनि च
001c तवाहं सञ्जयाश्रौषं पुत्राणां मम सङ्क्षयम्
002a तथा तु मे कथयसे यथा युद्धं तु वर्तते
002c न सन्ति सूत कौरव्या इति मे नैष्ठिकी मतिः
003a दुर्योधनस्तु विरथः कृतस्तत्र महारणे
003c धर्मपुत्रः कथं चक्रे तस्मिन्वा नृपतिः कथम्
004a अपराह्णे कथं युद्धमभवल्लोमहर्षणम्
004c तन्ममाचक्ष्व तत्त्वेन कुशलो ह्यसि सञ्जय
005  सञ्जय उवाच
005a संसक्तेषु च सैन्येषु युध्यमानेषु भागशः
005c रथमन्यं समास्थाय पुत्रस्तव विशाम्पते
006a क्रोधेन महताविष्टः सविषो भुजगो यथा
006c दुर्योधनस्तु दृष्ट्वा वै धर्मराजं युधिष्ठिरम्
006e उवाच सूत त्वरितं याहि याहीति भारत
007a अत्र मां प्रापय क्षिप्रं सारथे यत्र पाण्डवः
007c ध्रियमाणेन छत्रेण राजा राजति दंशितः
008a स सूतश्चोदितो राज्ञा राज्ञः स्यन्दनमुत्तमम्
008c युधिष्ठिरस्याभिमुखं प्रेषयामास संयुगे
009a ततो युधिष्ठिरः क्रुद्धः प्रमत्त इव सद्गवः
009c सारथिं चोदयामास याहि यत्र सुयोधनः
010a तौ समाजग्मतुर्वीरौ भ्रातरौ रथसत्तमौ
010c समेत्य च महावीर्यौ सन्नद्धौ युद्धदुर्मदौ
010e ततक्षतुर्महेष्वासौ शरैरन्योन्यमाहवे
011a ततो दुर्योधनो राजा धर्मशीलस्य मारिष
011c शिलाशितेन भल्लेन धनुश्चिच्छेद संयुगे
011e तं नामृष्यत सङ्क्रुद्धो व्यवसायं युधिष्ठिरः
012a अपविध्य धनुश्छिन्नं क्रोधसंरक्तलोचनः
012c अन्यत्कार्मुकमादाय धर्मपुत्रश्चमूमुखे
013a दुर्योधनस्य चिच्छेद ध्वजं कार्मुकमेव च
013c अथान्यद्धनुरादाय प्रत्यविध्यत पाण्डवम्
014a तावन्योन्यं सुसंरब्धौ शरवर्षाण्यमुञ्चताम्
014c सिंहाविव सुसङ्क्रुद्धौ परस्परजिगीषया
015a अन्योन्यं जघ्नतुश्चैव नर्दमानौ वृषाविव
015c अन्योन्यं प्रेक्षमाणौ च चेरतुस्तौ महारथौ
016a ततः पूर्णायतोत्सृष्टैरन्योन्यं सुकृतव्रणौ
016c विरेजतुर्महाराज पुष्पिताविव किंशुकौ
017a ततो राजन्प्रतिभयान्सिंहनादान्मुहुर्मुहुः
017c तलयोश्च तथा शब्दान्धनुषोश्च महाहवे
018a शङ्खशब्दरवांश्चैव चक्रतुस्तौ रथोत्तमौ
018c अन्योन्यं च महाराज पीडयां चक्रतुर्भृशम्
019a ततो युधिष्ठिरो राजा तव पुत्रं त्रिभिः शरैः
019c आजघानोरसि क्रुद्धो वज्रवेगो दुरासदः
020a प्रतिविव्याध तं तूर्णं तव पुत्रो महीपतिम्
020c पञ्चभिर्निशितैर्बाणैर्हेमपुङ्खैः शिलाशितैः
021a ततो दुर्योधनो राजा शक्तिं चिक्षेप भारत
021c सर्वपारशवीं तीक्ष्णां महोल्काप्रतिमां तदा
022a तामापतन्तीं सहसा धर्मराजः शिलाशितैः
022c त्रिभिश्चिच्छेद सहसा तं च विव्याध सप्तभिः
023a निपपात ततः साथ हेमदण्डा महाघना
023c निपतन्ती महोल्केव व्यराजच्छिखिसन्निभा
024a शक्तिं विनिहतां दृष्ट्वा पुत्रस्तव विशाम्पते
024c नवभिर्निशितैर्भल्लैर्निजघान युधिष्ठिरम्
025a सोऽतिविद्धो बलवतामग्रणीः शत्रुतापनः
025c दुर्योधनं समुद्दिश्य बाणं जग्राह सत्वरः
026a समाधत्त च तं बाणं धनुष्युग्रं महाबलः
026c चिक्षेप च ततो राजा राज्ञः क्रुद्धः पराक्रमी
027a स तु बाणः समासाद्य तव पुत्रं महारथम्
027c व्यमोहयत राजानं धरणीं च जगाम ह
028a ततो दुर्योधनः क्रुद्धो गदामुद्यम्य वेगितः
028c विधित्सुः कलहस्यान्तमभिदुद्राव पाण्डवम्
029a तमालक्ष्योद्यतगदं दण्डहस्तमिवान्तकम्
029c धर्मराजो महाशक्तिं प्राहिणोत्तव सूनवे
029e दीप्यमानां महावेगां महोल्कां ज्वलितामिव
030a रथस्थः स तया विद्धो वर्म भित्त्वा महाहवे
030c भृशं संविग्नहृदयः पपात च मुमोह च
031a ततस्त्वरितमागत्य कृतवर्मा तवात्मजम्
031c प्रत्यपद्यत राजानं मग्नं वै व्यसनार्णवे
032a भीमोऽपि महतीं गृह्य गदां हेमपरिष्कृताम्
032c अभिदुद्राव वेगेन कृतवर्माणमाहवे
032e एवं तदभवद्युद्धं त्वदीयानां परैः सह
