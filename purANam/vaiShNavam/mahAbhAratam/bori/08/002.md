001  सञ्जय उवाच
001a हते द्रोणे महेष्वासे तव पुत्रा महारथाः
001c बभूवुराश्वस्तमुखा विषण्णा गतचेतसः
002a अवाङ्मुखाः शस्त्रभृतः सर्व एव विशाम्पते
002c अप्रेक्षमाणाः शोकार्ता नाभ्यभाषन्परस्परम्
003a तान्दृष्ट्वा व्यथिताकारान्सैन्यानि तव भारत
003c ऊर्ध्वमेवाभ्यवेक्षन्त दुःखत्रस्तान्यनेकशः
004a शस्त्राण्येषां च राजेन्द्र शोणिताक्तान्यशेषतः
004c प्राभ्रश्यन्त कराग्रेभ्यो दृष्ट्वा द्रोणं निपातितम्
005a तानि बद्धान्यनिष्टानि लम्बमानानि भारत
005c अदृश्यन्त महाराज नक्षत्राणि यथा दिवि
006a तथार्तं स्तिमितं दृष्ट्वा गतसत्त्वमिव स्थितम्
006c स्वं बलं तन्महाराज राजा दुर्योधनोऽब्रवीत्
007a भवतां बाहुवीर्यं हि समाश्रित्य मया युधि
007c पाण्डवेयाः समाहूता युद्धं चेदं प्रवर्तितम्
008a तदिदं निहते द्रोणे विषण्णमिव लक्ष्यते
008c युध्यमानाश्च समरे योधा वध्यन्ति सर्वतः
009a जयो वापि वधो वापि युध्यमानस्य संयुगे
009c भवेत्किमत्र चित्रं वै युध्यध्वं सर्वतोमुखाः
010a पश्यध्वं च महात्मानं कर्णं वैकर्तनं युधि
010c प्रचरन्तं महेष्वासं दिव्यैरस्त्रैर्महाबलम्
011a यस्य वै युधि सन्त्रासात्कुन्तीपुत्रो धनञ्जयः
011c निवर्तते सदामर्षात्सिंहात्क्षुद्रमृगो यथा
012a येन नागायुतप्राणो भीमसेनो महाबलः
012c मानुषेणैव युद्धेन तामवस्थां प्रवेशितः
013a येन दिव्यास्त्रविच्छूरो मायावी स घटोत्कचः
013c अमोघया रणे शक्त्या निहतो भैरवं नदन्
014a तस्य दुष्पारवीर्यस्य सत्यसन्धस्य धीमतः
014c बाह्वोर्द्रविणमक्षय्यमद्य द्रक्ष्यथ संयुगे
015a द्रोणपुत्रस्य विक्रान्तं राधेयस्यैव चोभयोः
015c पाण्डुपाञ्चालसैन्येषु द्रक्ष्यथापि महात्मनोः
016a सर्व एव भवन्तश्च शूराः प्राज्ञाः कुलोद्गताः
016c शीलवन्तः कृतास्त्राश्च द्रक्ष्यथाद्य परस्परम्
017a एवमुक्ते महाराज कर्णो वैकर्तनो नृपः
017c सिंहनादं विनद्योच्चैः प्रायुध्यत महाबलः
018a स सृञ्जयानां सर्वेषां पाञ्चालानां च पश्यताम्
018c केकयानां विदेहानामकरोत्कदनं महत्
019a तस्येषुधाराः शतशः प्रादुरासञ्शरासनात्
019c अग्रे पुङ्खे च संसक्ता यथा भ्रमरपङ्क्तयः
020a स पीडयित्वा पाञ्चालान्पाण्डवांश्च तरस्विनः
020c हत्वा सहस्रशो योधानर्जुनेन निपातितः

