001  सञ्जय उवाच
001a तं तु यान्तं महावेगैरश्वैः कपिवरध्वजम्
001c युद्धायाभ्यद्रवन्वीराः कुरूणां नवती रथाः
001e परिवव्रुर्नरव्याघ्रा नरव्याघ्रं रणेऽर्जुनम्
002a कृष्णः श्वेतान्महावेगानश्वान्कनकभूषणान्
002c मुक्ताजालप्रतिच्छन्नान्प्रैषीत्कर्णरथं प्रति
003a ततः कर्णरथं यान्तमरीन्घ्नन्तं धनञ्जयम्
003c बाणवर्षैरभिघ्नन्तः संशप्तकरथा ययुः
004a त्वरमाणांस्तु तान्सर्वान्ससूतेष्वसनध्वजान्
004c जघान नवतिं वीरानर्जुनो निशितैः शरैः
005a तेऽपतन्त हता बाणैर्नानारूपैः किरीटिना
005c सविमाना यथा सिद्धाः स्वर्गात्पुण्यक्षये तथा
006a ततः सरथनागाश्वाः कुरवः कुरुसत्तम
006c निर्भया भरतश्रेष्ठमभ्यवर्तन्त फल्गुनम्
007a तदायस्तममुक्तास्त्रमुदीर्णवरवारणम्
007c पुत्राणां ते महत्सैन्यं समरौत्सीद्धनञ्जयः
008a शक्त्यृष्टितोमरप्रासैर्गदानिस्त्रिंशसायकैः
008c प्राच्छादयन्महेष्वासाः कुरवः कुरुनन्दनम्
009a तां कुरूणां प्रविततां शस्त्रवृष्टिं समुद्यताम्
009c व्यधमत्पाण्डवो बाणैस्तमः सूर्य इवांशुभिः
010a ततो म्लेच्छाः स्थितैर्मत्तैस्त्रयोदशशतैर्गजैः
010c पार्श्वतोऽभ्यहनन्पार्थं तव पुत्रस्य शासनात्
011a कर्णिनालीकनाराचैस्तोमरैः प्रासशक्तिभिः
011c कम्पनैर्भिण्डिपालैश्च रथस्थं पार्थमार्दयन्
012a तामस्त्रवृष्टिं प्रहितां द्विपस्थैर्यवनैः स्मयन्
012c चिच्छेद निशितैर्भल्लैरर्धचन्द्रैश्च फल्गुनः
013a अथ तान्द्विरदान्सर्वान्नानालिङ्गैर्महाशरैः
013c सपताकान्सहारोहान्गिरीन्वज्रैरिवाभिनत्
014a ते हेमपुङ्खैरिषुभिराचिता हेममालिनः
014c हताः पेतुर्महानागाः साग्निज्वाला इवाद्रयः
015a ततो गाण्डीवनिर्घोषो महानासीद्विशाम्पते
015c स्तनतां कूजतां चैव मनुष्यगजवाजिनाम्
016a कुञ्जराश्च हता राजन्प्राद्रवंस्ते समन्ततः
016c अश्वाश्च पर्यधावन्त हतारोहा दिशो दश
017a रथा हीना महाराज रथिभिर्वाजिभिस्तथा
017c गन्धर्वनगराकारा दृश्यन्ते स्म सहस्रशः
018a अश्वारोहा महाराज धावमानास्ततस्ततः
018c तत्र तत्रैव दृश्यन्ते पतिताः पार्थसायकैः
019a तस्मिन्क्षणे पाण्डवस्य बाह्वोर्बलमदृश्यत
019c यत्सादिनो वारणांश्च रथांश्चैकोऽजयद्युधि
020a ततस्त्र्यङ्गेण महता बलेन भरतर्षभ
020c दृष्ट्वा परिवृतं राजन्भीमसेनः किरीटिनम्
021a हतावशेषानुत्सृज्य त्वदीयान्कतिचिद्रथान्
021c जवेनाभ्यद्रवद्राजन्धनञ्जयरथं प्रति
022a ततस्तत्प्राद्रवत्सैन्यं हतभूयिष्ठमातुरम्
022c दृष्ट्वा यदर्जुनं भीमो जगाम भ्रातरं प्रति
023a हतावशिष्टांस्तुरगानर्जुनेन महाजवान्
023c भीमो व्यधमदभ्रान्तो गदापाणिर्महाहवे
024a कालरात्रिमिवात्युग्रां नरनागाश्वभोजनाम्
024c प्राकाराट्टपुरद्वारदारणीमतिदारुणाम्
025a ततो गदां नृनागाश्वेष्वाशु भीमो व्यवासृजत्
025c सा जघान बहूनश्वानश्वारोहांश्च मारिष
026a कांस्यायसतनुत्रांस्तान्नरानश्वांश्च पाण्डवः
026c पोथयामास गदया सशब्दं तेऽपतन्हताः
027a हत्वा तु तद्गजानीकं भीमसेनो महाबलः
027c पुनः स्वरथमास्थाय पृष्ठतोऽर्जुनमन्वगात्
028a हतं पराङ्मुखप्रायं निरुत्साहं परं बलम्
028c व्यालम्बत महाराज प्रायशः शस्त्रवेष्टितम्
029a विलम्बमानं तत्सैन्यमप्रगल्भमवस्थितम्
029c दृष्ट्वा प्राच्छादयद्बाणैरर्जुनः प्राणतापनैः
030a ततः कुरूणामभवदार्तनादो महामृधे
030c रथाश्वनागासुहरैर्वध्यतामर्जुनेषुभिः
031a हाहाकृतं भृशं तस्थौ लीयमानं परस्परम्
031c अलातचक्रवत्सैन्यं तदाभ्रमत तावकम्
032a आदीप्तं तव तत्सैन्यं शरैश्छिन्नतनुच्छदम्
032c आसीत्स्वशोणितक्लिन्नं फुल्लाशोकवनं यथा
033a तद्दृष्ट्वा कुरवस्तत्र विक्रान्तं सव्यसाचिनः
033c निराशाः समपद्यन्त सर्वे कर्णस्य जीविते
034a अविषह्यं तु पार्थस्य शरसम्पातमाहवे
034c मत्वा न्यवर्तन्कुरवो जिता गाण्डीवधन्वना
035a ते हित्वा समरे पार्थं वध्यमानाश्च सायकैः
035c प्रदुद्रुवुर्दिशो भीताश्चुक्रुशुश्चापि सूतजम्
036a अभ्यद्रवत तान्पार्थः किरञ्शरशतान्बहून्
036c हर्षयन्पाण्डवान्योधान्भीमसेनपुरोगमान्
037a पुत्रास्तु ते महाराज जग्मुः कर्णरथं प्रति
037c अगाधे मज्जतां तेषां द्वीपः कर्णोऽभवत्तदा
038a कुरवो हि महाराज निर्विषाः पन्नगा इव
038c कर्णमेवोपलीयन्त भयाद्गाण्डीवधन्वनः
039a यथा सर्वाणि भूतानि मृत्योर्भीतानि भारत
039c धर्ममेवोपलीयन्ते कर्मवन्ति हि यानि च
040a तथा कर्णं महेष्वासं पुत्रास्तव नराधिप
040c उपालीयन्त सन्त्रासात्पाण्डवस्य महात्मनः
041a ताञ्शोणितपरिक्लिन्नान्विषमस्थाञ्शरातुरान्
041c मा भैष्टेत्यब्रवीत्कर्णो ह्यभितो मामितेति च
042a सम्भग्नं हि बलं दृष्ट्वा बलात्पार्थेन तावकम्
042c धनुर्विस्फारयन्कर्णस्तस्थौ शत्रुजिघांसया
042e पाञ्चालान्पुनराधावत्पश्यतः सव्यसाचिनः
043a ततः क्षणेन क्षितिपाः क्षतजप्रतिमेक्षणाः
043c कर्णं ववर्षुर्बाणौघैर्यथा मेघा महीधरम्
044a ततः शरसहस्राणि कर्णमुक्तानि मारिष
044c व्ययोजयन्त पाञ्चालान्प्राणैः प्राणभृतां वर
045a ततो रणो महानासीत्पाञ्चालानां विशाम्पते
045c वध्यतां सूतपुत्रेण मित्रार्थेऽमित्रघातिनाम्

