001  सञ्जय उवाच
001a ततः परानीकभिदं व्यूहमप्रतिमं परैः
001c समीक्ष्य कर्णः पार्थानां धृष्टद्युम्नाभिरक्षितम्
002a प्रययौ रथघोषेण सिंहनादरवेण च
002c वादित्राणां च निनदैः कम्पयन्निव मेदिनीम्
003a वेपमान इव क्रोधाद्युद्धशौण्डः परन्तपः
003c पतिव्यूह्य महातेजा यथावद्भरतर्षभ
004a व्यधमत्पाण्डवीं सेनामासुरीं मघवानिव
004c युधिष्ठिरं चाभिभवन्नपसव्यं चकार ह
005  धृतराष्ट्र उवाच
005a कथं सञ्जय राधेयः प्रत्यव्यूहत पाण्डवान्
005c धृष्टद्युम्नमुखान्वीरान्भीमसेनाभिरक्षितान्
006a के च प्रपक्षौ पक्षौ वा मम सैन्यस्य सञ्जय
006c प्रविभज्य यथान्यायं कथं वा समवस्थिताः
007a कथं पाण्डुसुताश्चापि प्रत्यव्यूहन्त मामकान्
007c कथं चैतन्महायुद्धं प्रावर्तत सुदारुणम्
008a क्व च बीभत्सुरभवद्यत्कर्णोऽयाद्युधिष्ठिरम्
008c को ह्यर्जुनस्य सान्निध्ये शक्तोऽभ्येतुं युधिष्ठिरम्
009a सर्वभूतानि यो ह्येकः खाण्डवे जितवान्पुरा
009c कस्तमन्यत्र राधेयात्प्रतियुध्येज्जिजीविषुः
010  सञ्जय उवाच
010a शृणु व्यूहस्य रचनामर्जुनश्च यथा गतः
010c परिदाय नृपं तेभ्यः सङ्ग्रामश्चाभवद्यथा
011a कृपः शारद्वतो राजन्मागधश्च तरस्विनः???
011c सात्वतः कृतवर्मा च दक्षिणं पक्षमाश्रिताः
012a तेषां प्रपक्षे शकुनिरुलूकश्च महारथः
012c सादिभिर्विमलप्रासैस्तवानीकमरक्षताम्
013a गान्धारिभिरसम्भ्रान्तैः पार्वतीयैश्च दुर्जयैः
013c शलभानामिव व्रातैः पिशाचैरिव दुर्दृशैः
014a चतुस्त्रिंशत्सहस्राणि रथानामनिवर्तिनाम्
014c संशप्तका युद्धशौण्डा वामं पार्श्वमपालयन्
015a समुच्चितास्तव सुतैः कृष्णार्जुनजिघांसवः
015c तेषां प्रपक्षः काम्बोजाः शकाश्च यवनैः सह
016a निदेशात्सूतपुत्रस्य सरथाः साश्वपत्तयः
016c आह्वयन्तोऽर्जुनं तस्थुः केशवं च महाबलम्
017a मध्येसेनामुखं कर्णो व्यवातिष्ठत दंशितः
017c चित्रवर्माङ्गदः स्रग्वी पालयन्ध्वजिनीमुखम्
018a रक्ष्यमाणः सुसंरब्धैः पुत्रैः शस्त्रभृतां वरः
018c वाहिनीप्रमुखं वीरः सम्प्रकर्षन्नशोभत
019a अयोरत्निर्महाबाहुः सूर्यवैश्वानरद्युतिः
019c महाद्विपस्कन्धगतः पिङ्गलः प्रियदर्शनः
019e दुःशासनो वृतः सैन्यैः स्थितो व्यूहस्य पृष्ठतः
020a तमन्वयान्महाराज स्वयं दुर्योधनो नृपः
020c चित्राश्वैश्चित्रसन्नाहैः सोदर्यैरभिरक्षितः
021a रक्ष्यमाणो महावीर्यैः सहितैर्मद्रकेकयैः
021c अशोभत महाराज देवैरिव शतक्रतुः
022a अश्वत्थामा कुरूणां च ये प्रवीरा महारथाः
022c नित्यमत्ताश्च मातङ्गाः शूरैर्म्लेच्छैरधिष्ठिताः
022e अन्वयुस्तद्रथानीकं क्षरन्त इव तोयदाः
023a ते ध्वजैर्वैजयन्तीभिर्ज्वलद्भिः परमायुधैः
023c सादिभिश्चास्थिता रेजुर्द्रुमवन्त इवाचलाः
024a तेषां पदातिनागानां पादरक्षाः सहस्रशः
024c पट्टिशासिधराः शूरा बभूवुरनिवर्तिनः
025a सादिभिः स्यन्दनैर्नागैरधिकं समलङ्कृतैः
025c स व्यूहराजो विबभौ देवासुरचमूपमः
026a बार्हस्पत्यः सुविहितो नायकेन विपश्चिता
026c नृत्यतीव महाव्यूहः परेषामादधद्भयम्
027a तस्य पक्षप्रपक्षेभ्यो निष्पतन्ति युयुत्सवः
027c पत्त्यश्वरथमातङ्गाः प्रावृषीव बलाहकाः
028a ततः सेनामुखे कर्णं दृष्ट्वा राजा युधिष्ठिरः
028c धनञ्जयममित्रघ्नमेकवीरमुवाच ह
029a पश्यार्जुन महाव्यूहं कर्णेन विहितं रणे
029c युक्तं पक्षैः प्रपक्षैश्च सेनानीकं प्रकाशते
030a तदेतद्वै समालोक्य प्रत्यमित्रं महद्बलम्
030c यथा नाभिभवत्यस्मांस्तथा नीतिर्विधीयताम्
031a एवमुक्तोऽर्जुनो राज्ञा प्राञ्जलिर्नृपमब्रवीत्
031c यथा भवानाह तथा तत्सर्वं न तदन्यथा
032a यस्त्वस्य विहितो घातस्तं करिष्यामि भारत
032c प्रधानवध एवास्य विनाशस्तं करोम्यहम्
033  युधिष्ठिर उवाच
033a तस्मात्त्वमेव राधेयं भीमसेनः सुयोधनम्
033c वृषसेनं च नकुलः सहदेवोऽपि सौबलम्
034a दुःशासनं शतानीको हार्दिक्यं शिनिपुङ्गवः
034c धृष्टद्युम्नस्तथा द्रौणिं स्वयं यास्याम्यहं कृपम्
035a द्रौपदेया धार्तराष्ट्राञ्शिष्टान्सह शिखण्डिना
035c ते ते च तांस्तानहितानस्माकं घ्नन्तु मामकाः
036  सञ्जय उवाच
036a इत्युक्तो धर्मराजेन तथेत्युक्त्वा धनञ्जयः
036c व्यादिदेश स्वसैन्यानि स्वयं चागाच्चमूमुखम्
037a अथ तं रथमायान्तं दृष्ट्वात्यद्भुतदर्शनम्
037c उवाचाधिरथिं शल्यः पुनस्तं युद्धदुर्मदम्
038a अयं स रथ आयाति श्वेताश्वः कृष्णसारथिः
038c निघ्नन्नमित्रान्कौन्तेयो यं यं त्वं परिपृच्छसि
039a श्रूयते तुमुलः शब्दो रथनेमिस्वनो महान्
039c एष रेणुः समुद्भूतो दिवमावृत्य तिष्ठति
040a चक्रनेमिप्रणुन्ना च कम्पते कर्ण मेदिनी
040c प्रवात्येष महावायुरभितस्तव वाहिनीम्
040e क्रव्यादा व्याहरन्त्येते मृगाः कुर्वन्ति भैरवम्
041a पश्य कर्ण महाघोरं भयदं लोमहर्षणम्
041c कबन्धं मेघसङ्काशं भानुमावृत्य संस्थितम्
042a पश्य यूथैर्बहुविधैर्मृगाणां सर्वतोदिशम्
042c बलिभिर्दृप्तशार्दूलैरादित्योऽभिनिरीक्ष्यते
043a पश्य कङ्कांश्च गृध्रांश्च समवेतान्सहस्रशः
043c स्थितानभिमुखान्घोरानन्योन्यमभिभाषतः
044a सिताश्चाश्वाः समायुक्तास्तव कर्ण महारथे
044c प्रदराः प्रज्वलन्त्येते ध्वजश्चैव प्रकम्पते
045a उदीर्यतो हयान्पश्य महाकायान्महाजवान्
045c प्लवमानान्दर्शनीयानाकाशे गरुडानिव
046a ध्रुवमेषु निमित्तेषु भूमिमावृत्य पार्थिवाः
046c स्वप्स्यन्ति निहताः कर्ण शतशोऽथ सहस्रशः
047a शङ्खानां तुमुलः शब्दः श्रूयते लोमहर्षणः
047c आनकानां च राधेय मृदङ्गानां च सर्वशः
048a बाणशब्दान्बहुविधान्नराश्वरथनिस्वनान्
048c ज्यातलत्रेषुशब्दांश्च शृणु कर्ण महात्मनाम्
049a हेमरूप्यप्रमृष्टानां वाससां शिल्पिनिर्मिताः
049c नानावर्णा रथे भान्ति श्वसनेन प्रकम्पिताः
050a सहेमचन्द्रतारार्काः पताकाः किङ्किणीयुताः
050c पश्य कर्णार्जुनस्यैताः सौदामिन्य इवाम्बुदे
051a ध्वजाः कणकणायन्ते वातेनाभिसमीरिताः
051c सपताका रथाश्चापि पाञ्चालानां महात्मनाम्
052a नागाश्वरथपत्त्यौघांस्तावकान्समभिघ्नतः
052c ध्वजाग्रं दृश्यते त्वस्य ज्याशब्दश्चापि श्रूयते
053a अद्य द्रष्टासि तं वीरं श्वेताश्वं कृष्णसारथिम्
053c निघ्नन्तं शात्रवान्सङ्ख्ये यं कर्ण परिपृच्छसि
054a अद्य तौ पुरुषव्याघ्रौ लोहिताक्षौ परन्तपौ
054c वासुदेवार्जुनौ कर्ण द्रष्टास्येकरथस्थितौ
055a सारथिर्यस्य वार्ष्णेयो गाण्डीवं यस्य कार्मुकम्
055c तं चेद्धन्तासि राधेय त्वं नो राजा भविष्यसि
056a एष संशप्तकाहूतस्तानेवाभिमुखो गतः
056c करोति कदनं चैषां सङ्ग्रामे द्विषतां बली
056e इति ब्रुवाणं मद्रेशं कर्णः प्राहातिमन्युमान्
057a पश्य संशप्तकैः क्रुद्धैः सर्वतः समभिद्रुतः
057c एष सूर्य इवाम्भोदैश्छन्नः पार्थो न दृश्यते
057e एतदन्तोऽर्जुनः शल्य निमग्नः शोकसागरे
058  शल्य उवाच
058a वरुणं कोऽम्भसा हन्यादिन्धनेन च पावकम्
058c को वानिलं निगृह्णीयात्पिबेद्वा को महार्णवम्
059a ईदृग्रूपमहं मन्ये पार्थस्य युधि निग्रहम्
059c न हि शक्योऽर्जुनो जेतुं सेन्द्रैः सर्वैः सुरासुरैः
060a अथैवं परितोषस्ते वाचोक्त्वा सुमना भव
060c न स शक्यो युधा जेतुमन्यं कुरु मनोरथम्
061a बाहुभ्यामुद्धरेद्भूमिं दहेत्क्रुद्ध इमाः प्रजाः
061c पातयेत्त्रिदिवाद्देवान्योऽर्जुनं समरे जयेत्
062a पश्य कुन्तीसुतं वीरं भीममक्लिष्टकारिणम्
062c प्रभासन्तं महाबाहुं स्थितं मेरुमिवाचलम्
063a अमर्षी नित्यसंरब्धश्चिरं वैरमनुस्मरन्
063c एष भीमो जयप्रेप्सुर्युधि तिष्ठति वीर्यवान्
064a एष धर्मभृतां श्रेष्ठो धर्मराजो युधिष्ठिरः
064c तिष्ठत्यसुकरः सङ्ख्ये परैः परपुरञ्जयः
065a एतौ च पुरुषव्याघ्रावश्विनाविव सोदरौ
065c नकुलः सहदेवश्च तिष्ठतो युधि दुर्जयौ
066a दृश्यन्त एते कार्ष्णेयाः पञ्च पञ्चाचला इव
066c व्यवस्थिता योत्स्यमानाः सर्वेऽर्जुनसमा युधि
067a एते द्रुपदपुत्राश्च धृष्टद्युम्नपुरोगमाः
067c हीनाः सत्यजिता वीरास्तिष्ठन्ति परमौजसः
068a इति संवदतोरेव तयोः पुरुषसिंहयोः
068c ते सेने समसज्जेतां गङ्गायमुनवद्भृशम्
