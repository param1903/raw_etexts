001  सञ्जय उवाच
001a क्षत्रियास्ते महाराज परस्परवधैषिणः
001c अन्योन्यं समरे जघ्नुः कृतवैराः परस्परम्
002a रथौघाश्च हयौघाश्च नरौघाश्च समन्ततः
002c गजौघाश्च महाराज संसक्ताः स्म परस्परम्
003a गदानां परिघाणां च कणपानां च सर्पताम्
003c प्रासानां भिण्डिपालानां भुशुण्डीनां च सर्वशः
004a सम्पातं चान्वपश्याम सङ्ग्रामे भृशदारुणे
004c शलभा इव सम्पेतुः समन्ताच्छरवृष्टयः
005a नागा नागान्समासाद्य व्यधमन्त परस्परम्
005c हया हयांश्च समरे रथिनो रथिनस्तथा
005e पत्तयः पत्तिसङ्घैश्च हयसङ्घैर्हयास्तथा
006a पत्तयो रथमातङ्गान्रथा हस्त्यश्वमेव च
006c नागाश्च समरे त्र्यङ्गं ममृदुः शीघ्रगा नृप
007a पततां तत्र शूराणां क्रोशतां च परस्परम्
007c घोरमायोधनं जज्ञे पशूनां वैशसं यथा
008a रुधिरेण समास्तीर्णा भाति भारत मेदिनी
008c शक्रगोपगणाकीर्णा प्रावृषीव यथा धरा
009a यथा वा वाससी शुक्ले महारजनरञ्जिते
009c बिभृयाद्युवतिः श्यामा तद्वदासीद्वसुन्धरा
009e मांसशोणितचित्रेव शातकौम्भमयीव च
010a छिन्नानां चोत्तमाङ्गानां बाहूनां चोरुभिः सह
010c कुण्डलानां प्रविद्धानां भूषणानां च भारत
011a निष्काणामधिसूत्राणां शरीराणां च धन्विनाम्
011c वर्मणां सपताकानां सङ्घास्तत्रापतन्भुवि
012a गजान्गजाः समासाद्य विषाणाग्रैरदारयन्
012c विषाणाभिहतास्ते च भ्राजन्ते द्विरदा यथा
013a रुधिरेणावसिक्ताङ्गा गैरिकप्रस्रवा इव
013c यथा भ्राजन्ति स्यन्दन्तः पर्वता धातुमण्डिताः
014a तोमरान्गजिभिर्मुक्तान्प्रतीपानास्थितान्बहून्
014c हस्तैर्विचेरुस्ते नागा बभञ्जुश्चापरे तथा
015a नाराचैश्छिन्नवर्माणो भ्राजन्ते स्म गजोत्तमाः
015c हिमागमे महाराज व्यभ्रा इव महीधराः
016a शरैः कनकपुङ्खैस्तु चिता रेजुर्गजोत्तमाः
016c उल्काभिः सम्प्रदीप्ताग्राः पर्वता इव मारिष
017a केचिदभ्याहता नागा नागैर्नगनिभा भुवि
017c निपेतुः समरे तस्मिन्पक्षवन्त इवाद्रयः
018a अपरे प्राद्रवन्नागाः शल्यार्ता व्रणपीडिताः
018c प्रतिमानैश्च कुम्भैश्च पेतुरुर्व्यां महाहवे
019a निषेदुः सिंहवच्चान्ये नदन्तो भैरवान्रवान्
019c मम्लुश्च बहवो राजंश्चुकूजुश्चापरे तथा
020a हयाश्च निहता बाणैः स्वर्णभाण्डपरिच्छदाः
020c निषेदुश्चैव मम्लुश्च बभ्रमुश्च दिशो दश
021a अपरे कृष्यमाणाश्च विवेष्टन्तो महीतले
021c भावान्बहुविधांश्चक्रुस्ताडिताः शरतोमरैः
022a नरास्तु निहता भूमौ कूजन्तस्तत्र मारिष
022c दृष्ट्वा च बान्धवानन्ये पितॄनन्ये पितामहान्
023a धावमानान्परांश्चैव दृष्ट्वान्ये तत्र भारत
023c गोत्रनामानि ख्यातानि शशंसुरितरेतरम्
024a तेषां छिन्ना महाराज भुजाः कनकभूषणाः
024c उद्वेष्टन्ते विवेष्टन्ते पतन्ते चोत्पतन्ति च
025a निपतन्ति तथा भूमौ स्फुरन्ति च सहस्रशः
025c वेगांश्चान्ये रणे चक्रुः स्फुरन्त इव पन्नगाः
026a ते भुजा भोगिभोगाभाश्चन्दनाक्ता विशाम्पते
026c लोहितार्द्रा भृशं रेजुस्तपनीयध्वजा इव
027a वर्तमाने तथा घोरे सङ्कुले सर्वतोदिशम्
027c अविज्ञाताः स्म युध्यन्ते विनिघ्नन्तः परस्परम्
028a भौमेन रजसा कीर्णे शस्त्रसम्पातसङ्कुले
028c नैव स्वे न परे राजन्व्यज्ञायन्त तमोवृते
029a तथा तदभवद्युद्धं घोररूपं भयानकम्
029c शोणितोदा महानद्यः प्रसस्रुस्तत्र चासकृत्
030a शीर्षपाषाणसञ्छन्नाः केशशैवलशाद्वलाः
030c अस्थिसङ्घातसङ्कीर्णा धनुःशरवरोत्तमाः
031a मांसकर्दमपङ्काश्च शोणितौघाः सुदारुणाः
031c नदीः प्रवर्तयामासुर्यमराष्ट्रविवर्धनीः
032a ता नद्यो घोररूपाश्च नयन्त्यो यमसादनम्
032c अवगाढा मज्जयन्त्यः क्षत्रस्याजनयन्भयम्
033a क्रव्यादानां नरव्याघ्र नर्दतां तत्र तत्र ह
033c घोरमायोधनं जज्ञे प्रेतराजपुरोपमम्
034a उत्थितान्यगणेयानि कबन्धानि समन्ततः
034c नृत्यन्ति वै भूतगणाः सन्तृप्ता मांसशोणितैः
035a पीत्वा च शोणितं तत्र वसां पीत्वा च भारत???
035c मेदोमज्जावसातृप्तास्तृप्ता मांसस्य चैव हि
035e धावमानाश्च दृश्यन्ते काकगृध्रबलास्तथा
036a शूरास्तु समरे राजन्भयं त्यक्त्वा सुदुस्त्यजम्
036c योधव्रतसमाख्याताश्चक्रुः कर्माण्यभीतवत्
037a शरशक्तिसमाकीर्णे क्रव्यादगणसङ्कुले
037c व्यचरन्त गणैः शूराः ख्यापयन्तः स्वपौरुषम्
038a अन्योन्यं श्रावयन्ति स्म नामगोत्राणि भारत
038c पितृनामानि च रणे गोत्रनामानि चाभितः
039a श्रावयन्तो हि बहवस्तत्र योधा विशाम्पते
039c अन्योन्यमवमृद्नन्तः शक्तितोमरपट्टिशैः
040a वर्तमाने तदा युद्धे घोररूपे सुदारुणे
040c व्यषीदत्कौरवी सेना भिन्ना नौरिव सागरे

