001  धृतराष्ट्र उवाच
001a सुदुष्करमिदं कर्म कृतं भीमेन सञ्जय
001c येन कर्णो महाबाहू रथोपस्थे निपातितः
002a कर्णो ह्येको रणे हन्ता सृञ्जयान्पाण्डवैः सह
002c इति दुर्योधनः सूत प्राब्रवीन्मां मुहुर्मुहुः
003a पराजितं तु राधेयं दृष्ट्वा भीमेन संयुगे
003c ततः परं किमकरोत्पुत्रो दुर्योधनो मम
004  सञ्जय उवाच
004a विभ्रान्तं प्रेक्ष्य राधेयं सूतपुत्रं महाहवे
004c महत्या सेनया राजन्सोदर्यान्समभाषत
005a शीघ्रं गच्छत भद्रं वो राधेयं परिरक्षत
005c भीमसेनभयागाधे मज्जन्तं व्यसनार्णवे
006a ते तु राज्ञा समादिष्टा भीमसेनजिघांसवः
006c अभ्यवर्तन्त सङ्क्रुद्धाः पतङ्गा इव पावकम्
007a श्रुतायुर्दुर्धरः क्राथो विवित्सुर्विकटः समः
007c निषङ्गी कवची पाशी तथा नन्दोपनन्दकौ
008a दुष्प्रधर्षः सुबाहुश्च वातवेगसुवर्चसौ
008c धनुर्ग्राहो दुर्मदश्च तथा सत्त्वसमः सहः
009a एते रथैः परिवृता वीर्यवन्तो महाबलाः
009c भीमसेनं समासाद्य समन्तात्पर्यवारयन्
009e ते व्यमुञ्चञ्शरव्रातान्नानालिङ्गान्समन्ततः
010a स तैरभ्यर्द्यमानस्तु भीमसेनो महाबलः
010c तेषामापततां क्षिप्रं सुतानां ते नराधिप
010e रथैः पञ्चाशता सार्धं पञ्चाशन्न्यहनद्रथान्
011a विवित्सोस्तु ततः क्रुद्धो भल्लेनापाहरच्छिरः
011c सकुण्डलशिरस्त्राणं पूर्णचन्द्रोपमं तदा
011e भीमेन च महाराज स पपात हतो भुवि
012a तं दृष्ट्वा निहतं शूरं भ्रातरः सर्वतः प्रभो
012c अभ्यद्रवन्त समरे भीमं भीमपराक्रमम्
013a ततोऽपराभ्यां भल्लाभ्यां पुत्रयोस्ते महाहवे
013c जहार समरे प्राणान्भीमो भीमपराक्रमः
014a तौ धरामन्वपद्येतां वातरुग्णाविव द्रुमौ
014c विकटश्च समश्चोभौ देवगर्भसमौ नृप
015a ततस्तु त्वरितो भीमः क्राथं निन्ये यमक्षयम्
015c नाराचेन सुतीक्ष्णेन स हतो न्यपतद्भुवि
016a हाहाकारस्ततस्तीव्रः सम्बभूव जनेश्वर
016c वध्यमानेषु ते राजंस्तदा पुत्रेषु धन्विषु
017a तेषां संलुलिते सैन्ये भीमसेनो महाबलः
017c नन्दोपनन्दौ समरे प्रापयद्यमसादनम्
018a ततस्ते प्राद्रवन्भीताः पुत्रास्ते विह्वलीकृताः
018c भीमसेनं रणे दृष्ट्वा कालान्तकयमोपमम्
019a पुत्रांस्ते निहतान्दृष्ट्वा सूतपुत्रो महामनाः
019c हंसवर्णान्हयान्भूयः प्राहिणोद्यत्र पाण्डवः
020a ते प्रेषिता महाराज मद्रराजेन वाजिनः
020c भीमसेनरथं प्राप्य समसज्जन्त वेगिताः
021a स सन्निपातस्तुमुलो घोररूपो विशाम्पते
021c आसीद्रौद्रो महाराज कर्णपाण्डवयोर्मृधे
022a दृष्ट्वा मम महाराज तौ समेतौ महारथौ
022c आसीद्बुद्धिः कथं नूनमेतदद्य भविष्यति
023a ततो मुहूर्ताद्राजेन्द्र नातिकृच्छ्राद्धसन्निव
023c विरथं भीमकर्माणं भीमं कर्णश्चकार ह
024a विरथो भरतश्रेष्ठः प्रहसन्ननिलोपमः
024c गदाहस्तो महाबाहुरपतत्स्यन्दनोत्तमात्
025a नागान्सप्तशतान्राजन्नीषादन्तान्प्रहारिणः
025c व्यधमत्सहसा भीमः क्रुद्धरूपः परन्तपः
026a दन्तवेष्टेषु नेत्रेषु कम्भेषु स कटेषु च
026c मर्मस्वपि च मर्मज्ञो निनदन्व्यधमद्भृशम्
027a ततस्ते प्राद्रवन्भीताः प्रतीपं प्रहिताः पुनः
027c महामात्रैस्तमावव्रुर्मेघा इव दिवाकरम्
028a तान्स सप्तशतान्नागान्सारोहायुधकेतनान्
028c भूमिष्ठो गदया जघ्ने शरन्मेघानिवानिलः
029a ततः सुबलपुत्रस्य नागानतिबलान्पुनः
029c पोथयामास कौन्तेयो द्वापञ्चाशतमाहवे
030a तथा रथशतं साग्रं पत्तींश्च शतशोऽपरान्
030c न्यहनत्पाण्डवो युद्धे तापयंस्तव वाहिनीम्
031a प्रताप्यमानं सूर्येण भीमेन च महात्मना
031c तव सैन्यं सञ्चुकोच चर्म वह्निगतं यथा
032a ते भीमभयसन्त्रस्तास्तावका भरतर्षभ
032c विहाय समरे भीमं दुद्रुवुर्वै दिशो दश
033a रथाः पञ्चशताश्चान्ये ह्रादिनश्चर्मवर्मिणः
033c भीममभ्यद्रवंस्तूर्णं शरपूगैः समन्ततः
034a तान्ससूतरथान्सर्वान्सपताकाध्वजायुधान्
034c पोथयामास गदया भीमो विष्णुरिवासुरान्
035a ततः शकुनिनिर्दिष्टाः सादिनः शूरसम्मताः
035c त्रिसाहस्रा ययुर्भीमं शक्त्यृष्टिप्रासपाणयः
036a तान्प्रत्युद्गम्य यवनानश्वारोहान्वरारिहा
036c विचरन्विविधान्मार्गान्घातयामास पोथयन्
037a तेषामासीन्महाञ्शब्दस्ताडितानां च सार्वशः???
037c असिभिश्छिद्यमानानां नडानामिव भारत
038a एवं सुबलपुत्रस्य त्रिसाहस्रान्हयोत्तमान्
038c हत्वान्यं रथमास्थाय क्रुद्धो राधेयमभ्ययात्
039a कर्णोऽपि समरे राजन्धर्मपुत्रमरिन्दमम्
039c शरैः प्रच्छादयामास सारथिं चाप्यपातयत्
040a ततः सम्प्रद्रुतं सङ्ख्ये रथं दृष्ट्वा महारथः
040c अन्वधावत्किरन्बाणैः कङ्कपत्रैरजिह्मगैः
041a राजानमभि धावन्तं शरैरावृत्य रोदसी
041c क्रुद्धः प्रच्छादयामास शरजालेन मारुतिः
042a सन्निवृत्तस्ततस्तूर्णं राधेयः शत्रुकर्शनः
042c भीमं प्रच्छादयामास समन्तान्निशितैः शरैः
043a भीमसेनरथव्यग्रं कर्णं भारत सात्यकिः
043c अभ्यर्दयदमेयात्मा पार्ष्णिग्रहणकारणात्
043e अभ्यवर्तत कर्णस्तमर्दितोऽपि शरैर्भृशम्
044a तावन्योन्यं समासाद्य वृषभौ सर्वधन्विनाम्
044c विसृजन्तौ शरांश्चित्रान्विभ्राजेतां मनस्विनौ
045a ताभ्यां वियति राजेन्द्र विततं भीमदर्शनम्
045c क्रौञ्चपृष्ठारुणं रौद्रं बाणजालं व्यदृश्यत
046a नैव सूर्यप्रभां खं वा न दिशः प्रदिशः कुतः
046c प्राज्ञासिष्म वयं ताभ्यां शरैर्मुक्तैः सहस्रशः
047a मध्याह्ने तपतो राजन्भास्करस्य महाप्रभाः
047c हृताः सर्वाः शरौघैस्तैः कर्णमाधवयोस्तदा
048a सौबलं कृतवर्माणं द्रौणिमाधिरथिं कृपम्
048c संसक्तान्पाण्डवैर्दृष्ट्वा निवृत्ताः कुरवः पुनः
049a तेषामापततां शब्दस्तीव्र आसीद्विशाम्पते
049c उद्धूतानां यथा वृष्ट्या सागराणां भयावहः
050a ते सेने भृशसंविग्ने दृष्ट्वान्योन्यं महारणे
050c हर्षेण महता युक्ते परिगृह्य परस्परम्
051a ततः प्रववृते युद्धं मध्यं प्राप्ते दिवाकरे
051c यादृशं न कदाचिद्धि दृष्टपूर्वं न च श्रुतम्
052a बलौघस्तु समासाद्य बलौघं सहसा रणे
052c उपासर्पत वेगेन जलौघ इव सागरम्
053a आसीन्निनादः सुमहान्बलौघानां परस्परम्
053c गर्जतां सागरौघाणां यथा स्यान्निस्वनो महान्
054a ते तु सेने समासाद्य वेगवत्यौ परस्परम्
054c एकीभावमनुप्राप्ते नद्याविव समागमे
055a ततः प्रववृते युद्धं घोररूपं विशाम्पते
055c कुरूणां पाण्डवानां च लिप्सतां सुमहद्यशः
056a कुरूणां गर्जतां तत्र अविच्छेदकृता गिरः
056c श्रूयन्ते विविधा राजन्नामान्युद्दिश्य भारत
057a यस्य यद्धि रणे न्यङ्गं पितृतो मातृतोऽपि वा
057c कर्मतः शीलतो वापि स तच्छ्रावयते युधि
058a तान्दृष्ट्वा समरे शूरांस्तर्जयानान्परस्परम्
058c अभवन्मे मती राजन्नैषामस्तीति जीवितम्
059a तेषां दृष्ट्वा तु क्रुद्धानां वपूंष्यमिततेजसाम्
059c अभवन्मे भयं तीव्रं कथमेतद्भविष्यति
060a ततस्ते पाण्डवा राजन्कौरवाश्च महारथाः
060c ततक्षुः सायकैस्तीक्ष्णैर्निघ्नन्तो हि परस्परम्

