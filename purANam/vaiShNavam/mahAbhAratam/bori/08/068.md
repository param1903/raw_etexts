001  सञ्जय उवाच
001a शल्यस्तु कर्णार्जुनयोर्विमर्दे बलानि दृष्ट्वा मृदितानि बाणैः
001c दुर्योधनं यान्तमवेक्षमाणो सन्दर्शयद्भारत युद्धभूमिम्
002a निपातितस्यन्दनवाजिनागं दृष्ट्वा बलं तद्धतसूतपुत्रम्
002c दुर्योधनोऽश्रुप्रतिपूर्णनेत्रो मुहुर्मुहुर्न्यश्वसदार्तरूपः
003a कर्णं तु शूरं पतितं पृथिव्यां शराचितं शोणितदिग्धगात्रम्
003c यदृच्छया सूर्यमिवावनिस्थं दिदृक्षवः सम्परिवार्य तस्थुः
004a प्रहृष्टवित्रस्तविषण्णविस्मृतास्तथापरे शोकगता इवाभवन्
004c परे त्वदीयाश्च परस्परेण यथा यथैषां प्रकृतिस्तथाभवन्
005a प्रविद्धवर्माभरणाम्बरायुधं धनञ्जयेनाभिहतं हतौजसम्
005c निशम्य कर्णं कुरवः प्रदुद्रुवुर्हतर्षभा गाव इवाकुलाकुलाः
006a कृत्वा विमर्दं भृशमर्जुनेन कर्णं हतं केसरिणेव नागम्
006c दृष्ट्वा शयानं भुवि मद्रराजो; भीतोऽपसर्पत्सरथः सुशीघ्रम्
007a मद्राधिपश्चापि विमूढचेतास्तूर्णं रथेनापहृतध्वजेन
007c दुर्योधनस्यान्तिकमेत्य शीघ्रं सम्भाष्य दुःखार्तमुवाच वाक्यम्
008a विशीर्णनागाश्वरथप्रवीरं बलं त्वदियं यमराष्ट्रकल्पम्
008c अन्योन्यमासाद्य हतं महद्भिर्नराश्वनागैर्गिरिकूटकल्पैः
009a नैतादृशं भारत युद्धमासीद्यथाद्य कर्णार्जुनयोर्बभूव
009c ग्रस्तौ हि कर्णेन समेत्य कृष्णा वन्ये च सर्वे तव शत्रवो ये
010a दैवं तु यत्तत्स्ववशं प्रवृत्तं तत्पाण्डवान्पाति हिनस्ति चास्मान्
010c तवार्थसिद्ध्यर्थकरा हि सर्वे प्रसह्य वीरा निहता द्विषद्भिः
011a कुबेरवैवस्वतवासवानां तुल्यप्रभावाम्बुपतेश्च वीराः
011c वीर्येण शौर्येण बलेन चैव तैस्तैश्च युक्ता विपुलैर्गुणौघैः
012a अवध्यकल्पा निहता नरेन्द्रास्तवार्थकामा युधि पाण्डवेयैः
012c तन्मा शुचो भारत दिष्टमेतत्पर्यायसिद्धिर्न सदास्ति सिद्धिः
013a एतद्वचो मद्रपतेर्निशम्य स्वं चापनीतं मनसा निरीक्ष्य
013c दुर्योधनो दीनमना विसञ्ज्ञः पुनः पुनर्न्यश्वसदार्तरूपः
014a तं ध्यानमूकं कृपणं भृशार्तमार्तायनिर्दीनमुवाच वाक्यम्
014c पश्येदमुग्रं नरवाजिनागैरायोधनं वीरहतैः प्रपन्नम्
015a महीधराभैः पतितैर्महागजैः सकृत्प्रविद्धैः शरविद्धमर्मभिः
015c तैर्विह्वलद्भिश्च गतासुभिश्च प्रध्वस्तयन्त्रायुधवर्मयोधैः
016a वज्रापविद्धैरिव चाचलेन्द्रैर्विभिन्नपाषाणमृगद्रुमौषधैः
016c प्रविद्धघण्टाङ्कुशतोमरध्वजैः सहेममालै रुधिरौघसम्प्लुतैः
017a शरावभिन्नैः पतितैश्च वाजिभिः श्वसद्भिरन्यैः क्षतजं वमद्भिः
017c दीनैः स्तनद्भिः परिवृत्तनेत्रैर्महीं दशद्भिः कृपणं नदद्भिः
018a तथापविद्धैर्गजवाजियोधै;र्मन्दासुभिश्चैव गतासुभिश्च
018c नराश्वनागैश्च रथैश्च मर्दितैर्मही महावैतरणीव दुर्दृशा
019a गजैर्निकृत्तापरहस्तगात्रैरुद्वेपमानैः पतितैः पृथिव्याम्
019c यशस्विभिर्नागरथाश्वयोधिभिः पदातिभिश्चाभिमुखैर्हतैः परैः
019e विशीर्णवर्माभरणाम्बरायुधैर्वृता निशान्तैरिव पावकैर्मही
020a शरप्रहाराभिहतैर्महाबलैरवेक्ष्यमाणैः पतितैः सहस्रशः
020c प्रनष्टसञ्ज्ञैः पुनरुच्छ्वसद्भिर्मही बभूवानुगतैरिवाग्निभिः
020e दिवश्च्युतैर्भूरतिदीप्तिमद्भिर्नक्तं ग्रहैर्द्यौरमलेव दीप्तैः
021a शरास्तु कर्णार्जुनबाहुमुक्ता विदार्य नागाश्वमनुष्यदेहान्
021c प्राणान्निरस्याशु महीमतीयुर्महोरगा वासमिवाभितोऽस्त्रैः
022a हतैर्मनुष्याश्वगजैश्च सङ्ख्ये शरावभिन्नैश्च रथैर्बभूव
022c धनञ्जयस्याधिरथेश्च मार्गे गजैरगम्या वसुधातिदुर्गा
023a रथैर्वरेषून्मथितैश्च योधैः संस्यूतसूताश्ववरायुधध्वजैः
023c विशीर्णशस्त्रैर्विनिकृत्तबन्धुरैर्निकृत्तचक्राक्षयुगत्रिवेणुभिः
024a विमुक्तयन्त्रैर्निहतैरयस्मयैर्हतानुषङ्गैर्विनिषङ्गबन्धुरैः
024c प्रभग्ननीडैर्मणिहेममण्डितैः स्तृता मही द्यौरिव शारदैर्घनैः
025a विकृष्यमणैर्जवनैरलङ्कृतैर्हतेश्वरैराजिरथैः सुकल्पितैः
025c मनुष्यमातङ्गरथाश्वराशिभिर्द्रुतं व्रजन्तो बहुधा विचूर्णिताः
026a सहेमपट्टाः परिघाः परश्वधाः कडङ्गरायोमुसलानि पट्टिशाः
026c पेतुश्च खड्गा विमला विकोशा गदाश्च जाम्बूनदपट्टबद्धाः
027a चापानि रुक्माङ्गदभूषणानि शराश्च कार्तस्वरचित्रपुङ्खाः
027c ऋष्ट्यश्च पीता विमला विकोशाः प्रासाः सखड्गाः कनकावभासाः
028a छत्राणि वालव्यजनानि शङ्खाः स्रजश्च पुष्पोत्तमहेमचित्राः
028c कुथाः पताकाम्बरवेष्टिताश्च किरीटमाला मुकुटाश्च शुभ्राः
029a प्रकीर्णका विप्रकीर्णाः कुथाश्च प्रधानमुक्तातरलाश्च हाराः
029c आपीडकेयूरवराङ्गदानि ग्रैवेयनिष्काः ससुवर्णसूत्राः
030a मण्युत्तमा वज्रसुवर्णमुक्ता रत्नानि चोच्चावचमङ्गलानि
030c गात्राणि चात्यन्तसुखोचितानि शिरांसि चेन्दुप्रतिमाननानि
031a देहांश्च भोगांश्च परिच्छदांश्च त्यक्त्वा मनोज्ञानि सुखानि चापि
031c स्वधर्मनिष्ठां महतीमवाप्य व्याप्तांश्च लोकान्यशसा समीयुः
032a इत्येवमुक्त्वा विरराम शल्यो दुर्योधनः शोकपरीतचेताः
032c हा कर्ण हा कर्ण इति ब्रुवाण आर्तो विसञ्ज्ञो भृशमश्रुनेत्रः
033a तं द्रोणपुत्रप्रमुखा नरेन्द्राः सर्वे समाश्वास्य सह प्रयान्ति
033c निरीक्षमाणा मुहुरर्जुनस्य ध्वजं महान्तं यशसा ज्वलन्तम्
034a नराश्वमातङ्गशरीरजेन रक्तेन सिक्ता रुधिरेण भूमिः
034c रक्ताम्बरस्रक्तपनीययोगान्नारी प्रकाशा इव सर्वगम्या
035a प्रच्छन्नरूपा रुधिरेण राजन्रौद्रे मुहूर्तेऽतिविराजमानाः
035c नैवावतस्थुः कुरवः समीक्ष्य प्रव्राजिता देवलोकाश्च सर्वे
036a वधेन कर्णस्य सुदुःखितास्ते हा कर्ण हा कर्ण इति ब्रुवाणाः
036c द्रुतं प्रयाताः शिबिराणि राजन्दिवाकरं रक्तमवेक्षमाणाः
037a गाण्डीवमुक्तैस्तु सुवर्णपुङ्खैः शितैः शरैः शोणितदिग्धवाजैः
037c शरैश्चिताङ्गो भुवि भाति कर्णो हतोऽपि सन्सूर्य इवांशुमाली
038a कर्णस्य देहं रुधिरावसिक्तं भक्तानुकम्पी भगवान्विवस्वान्
038c स्पृष्ट्वा करैर्लोहितरक्तरूपः सिष्णासुरभ्येति परं समुद्रम्
039a इतीव सञ्चिन्त्य सुरर्षिसङ्घाः सम्प्रस्थिता यान्ति यथानिकेतम्
039c सञ्चिन्तयित्वा च जना विसस्रुर्यथासुखं खं च महीतलं च
040a तदद्भुतं प्राणभृतां भयङ्करं निशम्य युद्धं कुरुवीरमुख्ययोः
040c धनञ्जयस्याधिरथेश्च विस्मिताः प्रशंसमानाः प्रययुस्तदा जनाः
041a शरैः सङ्कृत्तवर्माणं वीरं विशसने हतम्
041c गतासुमपि राधेयं नैव लक्ष्मीर्व्यमुञ्चत
042a नानाभरणवान्राजन्मृष्टजाम्बूनदाङ्गदः
042c हतो वैकर्तनः शेते पादपोऽङ्कुरवानिव
043a कनकोत्तमसङ्काशः प्रदीप्त इव पावकः
043c सपुत्रः पुरुषव्याघ्रः संशान्तः पार्थतेजसा
043e प्रताप्य पाण्डवान्राजन्पाञ्चालांश्चास्त्रतेजसा
044a ददानीत्येव योऽवोचन्न नास्तीत्यर्थितोऽर्थिभिः
044c सद्भिः सदा सत्पुरुषः स हतो द्वैरथे वृषः
045a यस्य ब्राह्मणसात्सर्वमात्मार्थं न महात्मनः
045c नादेयं ब्राह्मणेष्वासीद्यस्य स्वमपि जीवितम्
046a सदा नॄणां प्रियो दाता प्रियदानो दिवं गतः
046c आदाय तव पुत्राणां जयाशां शर्म वर्म च
047a हते स्म कर्णे सरितो न स्रवन्ति जगाम चास्तं कलुषो दिवाकरः
047c ग्रहश्च तिर्यग्ज्वलितार्कवर्णो यमस्य पुत्रोऽभ्युदियाय राजन्
048a नभः पफालाथ ननाद चोर्वी ववुश्च वाताः परुषातिवेलम्
048c दिशः सधूमाश्च भृशं प्रजज्वलुर्महार्णवाश्चुक्षुभिरे च सस्वनाः
049a सकाननाः साद्रिचयाश्चकम्पुः प्रविव्यथुर्भूतगणाश्च मारिष
049c बृहस्पती रोहिणीं सम्प्रपीड्य बभूव चन्द्रार्कसमानवर्णः
050a हते कर्णे न दिशो विप्रजज्ञुस्तमोवृता द्यौर्विचचाल भूमिः
050c पपात चोल्का ज्वलनप्रकाशा निशाचराश्चाप्यभवन्प्रहृष्टाः
051a शशिप्रकाशाननमर्जुनो यदा क्षुरेण कर्णस्य शिरो न्यपातयत्
051c अथान्तरिक्षे दिवि चेह चासकृद्बभूव हाहेति जनस्य निस्वनः
052a स देवगन्धर्वमनुष्यपूजितं निहत्य कर्णं रिपुमाहवेऽर्जुनः
052c रराज पार्थः परमेण तेजसा वृत्रं निहत्येव सहस्रलोचनः
053a ततो रथेनाम्बुदवृन्दनादिना शरन्नभोमध्यगभास्करत्विषा
053c पताकिना भीमनिनादकेतुना हिमेन्दुशङ्खस्फटिकावभासिना
053e सुवर्णमुक्तामणिवज्रविद्रुमैरलङ्कृतेनाप्रतिमानरंहसा
054a नरोत्तमौ पाण्डवकेशिमर्दनावुदाहितावग्निदिवाकरोपमौ
054c रणाजिरे वीतभयौ विरेजतुः समानयानाविव विष्णुवासवौ
055a ततो धनुर्ज्यातलनेमिनिस्वनैः प्रसह्य कृत्वा च रिपून्हतप्रभान्
055c संसाधयित्वैव कुरूञ्शरौघैः कपिध्वजः पक्षिवरध्वजश्च
055e प्रसह्य शङ्खौ धमतुः सुघोषौ मनांस्यरीणामवसादयन्तौ
056a सुवर्णजालावततौ महास्वनौ हिमावदातौ परिगृह्य पाणिभिः
056c चुचुम्बतुः शङ्खवरौ नृणां वरौ वराननाभ्यां युगपच्च दध्मतुः
057a पाञ्चजन्यस्य निर्घोषो देवदत्तस्य चोभयोः
057c पृथिवीमन्तरिक्षं च द्यामपश्चाप्यपूरयत्
058a तौ शङ्खशब्देन निनादयन्तौ वनानि शैलान्सरितो दिशश्च
058c वित्रासयन्तौ तव पुत्रसेनां युधिष्ठिरं नन्दयतः स्म वीरौ
059a ततः प्रयाताः कुरवो जवेन श्रुत्वैव शङ्खस्वनमीर्यमाणम्
059c विहाय मद्राधिपतिं पतिं च दुर्योधनं भारत भारतानाम्
060a महाहवे तं बहु शोभमानं धनञ्जयं भूतगणाः समेताः
060c तदान्वमोदन्त जनार्दनं च प्रभाकरावभ्युदितौ यथैव
061a समाचितौ कर्णशरैः परन्तपावुभौ व्यभातां समरेऽच्युतार्जुनौ
061c तमो निहत्याभ्युदितौ यथामलौ शशाङ्कसूर्याविव रश्मिमालिनौ
062a विहाय तान्बाणगणानथागतौ सुहृद्वृतावप्रतिमानविक्रमौ
062c सुखं प्रविष्टौ शिबिरं स्वमीश्वरौ सदस्यहूताविव वासवाच्युतौ
063a सदेवगन्धर्वमनुष्यचारणैर्महर्षिभिर्यक्षमहोरगैरपि
063c जयाभिवृद्ध्या परयाभिपूजितौ निहत्य कर्णं परमाहवे तदा

