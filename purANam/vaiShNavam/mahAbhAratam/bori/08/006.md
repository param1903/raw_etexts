001  सञ्जय उवाच
001a हते द्रोणे महेष्वासे तस्मिन्नहनि भारत
001c कृते च मोघसङ्कल्पे द्रोणपुत्रे महारथे
002a द्रवमाणे महाराज कौरवाणां बले तथा
002c व्यूह्य पार्थः स्वकं सैन्यमतिष्ठद्भ्रातृभिः सह
003a तमवस्थितमाज्ञाय पुत्रस्ते भरतर्षभ
003c द्रवच्च स्वबलं दृष्ट्वा पौरुषेण न्यवारयत्
004a स्वमनीकमवस्थाप्य बाहुवीर्ये व्यवस्थितः
004c युद्ध्वा च सुचिरं कालं पाण्डवैः सह भारत
005a लब्धलक्षैः परैर्हृष्टैर्व्यायच्छद्भिश्चिरं तदा
005c सन्ध्याकालं समासाद्य प्रत्याहारमकारयत्
006a कृत्वावहारं सैन्यानां प्रविश्य शिबिरं स्वकम्
006c कुरवोऽऽत्महितं मन्त्रं मन्त्रयां चक्रिरे तदा
007a पर्यङ्केषु परार्ध्येषु स्पर्ध्यास्तरणवत्सु च
007c वरासनेषूपविष्टाः सुखशय्यास्विवामराः
008a ततो दुर्योधनो राजा साम्ना परमवल्गुना
008c तानाभाष्य महेष्वासान्प्राप्तकालमभाषत
009a मतिं मतिमतां श्रेष्ठाः सर्वे प्रब्रूत माचिरम्
009c एवं गते तु यत्कार्यं भवेत्कार्यकरं नृपाः
010a एवमुक्ते नरेन्द्रेण नरसिंहा युयुत्सवः
010c चक्रुर्नानाविधाश्चेष्टाः सिंहासनगतास्तदा
011a तेषां निशम्येङ्गितानि युद्धे प्राणाञ्जुहूषताम्
011c समुद्वीक्ष्य मुखं राज्ञो बालार्कसमवर्चसः
011e आचार्यपुत्रो मेधावी वाक्यज्ञो वाक्यमाददे
012a रागो योगस्तथा दाक्ष्यं नयश्चेत्यर्थसाधकाः
012c उपायाः पण्डितैः प्रोक्ताः सर्वे दैवसमाश्रिताः
013a लोकप्रवीरा येऽस्माकं देवकल्पा महारथाः
013c नीतिमन्तस्तथा युक्ता दक्षा रक्ताश्च ते हताः
014a न त्वेव कार्यं नैराश्यमस्माभिर्विजयं प्रति
014c सुनीतैरिह सर्वार्थैर्दैवमप्यनुलोम्यते
015a ते वयं प्रवरं नॄणां सर्वैर्गुणगणैर्युतम्
015c कर्णं सेनापतिं कृत्वा प्रमथिष्यामहे रिपून्
016a ततो दुर्योधनः प्रीतः प्रियं श्रुत्वा वचस्तदा
016c प्रीतिसंस्कारसंयुक्तं तथ्यमात्महितं शुभम्
017a स्वं मनः समवस्थाप्य बाहुवीर्यमुपाश्रितः
017c दुर्योधनो महाराज राधेयमिदमब्रवीत्
018a कर्ण जानामि ते वीर्यं सौहृदं च परं मयि
018c तथापि त्वां महाबाहो प्रवक्ष्यामि हितं वचः
019a श्रुत्वा यथेष्टं च कुरु वीर यत्तव रोचते
019c भवान्प्राज्ञतमो नित्यं मम चैव परा गतिः
020a भीष्मद्रोणावतिरथौ हतौ सेनापती मम
020c सेनापतिर्भवानस्तु ताभ्यां द्रविणवत्तरः
021a वृद्धौ च तौ महेष्वासौ सापेक्षौ च धनञ्जये
021c मानितौ च मया वीरौ राधेय वचनात्तव
022a पितामहत्वं सम्प्रेक्ष्य पाण्डुपुत्रा महारणे
022c रक्षितास्तात भीष्मेण दिवसानि दशैव ह
023a न्यस्तशस्त्रे च भवति हतो भीष्मः पितामहः
023c शिखण्डिनं पुरस्कृत्य फल्गुनेन महाहवे
024a हते तस्मिन्महाभागे शरतल्पगते तदा
024c त्वयोक्ते पुरुषव्याघ्र द्रोणो ह्यासीत्पुरःसरः
025a तेनापि रक्षिताः पार्थाः शिष्यत्वादिह संयुगे
025c स चापि निहतो वृद्धो धृष्टद्युम्नेन सत्वरम्
026a निहताभ्यां प्रधानाभ्यां ताभ्याममितविक्रम
026c त्वत्समं समरे योधं नान्यं पश्यामि चिन्तयन्
027a भवानेव तु नः शक्तो विजयाय न संशयः
027c पूर्वं मध्ये च पश्चाच्च तवैव विदितं हि तत्
028a स भवान्धुर्यवत्सङ्ख्ये धुरमुद्वोढुमर्हसि
028c अभिषेचय सेनान्ये स्वयमात्मानमात्मना
029a देवतानां यथा स्कन्दः सेनानीः प्रभुरव्ययः
029c तथा भवानिमां सेनां धार्तराष्ट्रीं बिभर्तु मे
029e जहि शत्रुगणान्सर्वान्महेन्द्र इव दानवान्
030a अवस्थितं रणे ज्ञात्वा पाण्डवास्त्वां महारथम्
030c द्रविष्यन्ति सपाञ्चाला विष्णुं दृष्ट्वेव दानवाः
030e तस्मात्त्वं पुरुषव्याघ्र प्रकर्षेथा महाचमूम्
031a भवत्यवस्थिते यत्ते पाण्डवा गतचेतसः
031c भविष्यन्ति सहामात्याः पाञ्चालैः सृञ्जयैः सह
032a यथा ह्यभ्युदितः सूर्यः प्रतपन्स्वेन तेजसा
032c व्यपोहति तमस्तीव्रं तथा शत्रून्व्यपोह नः
033  कर्ण उवाच
033a उक्तमेतन्मया पूर्वं गान्धारे तव सन्निधौ
033c जेष्यामि पाण्डवान्राजन्सपुत्रान्सजनार्दनान्
034a सेनापतिर्भविष्यामि तवाहं नात्र संशयः
034c स्थिरो भव महाराज जितान्विद्धि च पाण्डवान्
035  सञ्जय उवाच
035a एवमुक्तो महातेजास्ततो दुर्योधनो नृपः
035c उत्तस्थौ राजभिः सार्धं देवैरिव शतक्रतुः
035e सेनापत्येन सत्कर्तुं कर्णं स्कन्दमिवामराः
036a ततोऽभिषिषिचुस्तूर्णं विधिदृष्टेन कर्मणा
036c दुर्योधनमुखा राजन्राजानो विजयैषिणः
036e शातकौम्भमयैः कुम्भैर्माहेयैश्चाभिमन्त्रितैः
037a तोयपूर्णैर्विषाणैश्च द्वीपिखड्गमहर्षभैः
037c मणिमुक्तामयैश्चान्यैः पुण्यगन्धैस्तथौषधैः
038a औदुम्बरे समासीनमासने क्षौमसंवृतम्
038c शास्त्रदृष्टेन विधिना सम्भारैश्च सुसम्भृतैः
039a जय पार्थान्सगोविन्दान्सानुगांस्त्वं महाहवे
039c इति तं बन्दिनः प्राहुर्द्विजाश्च भरतर्षभ
040a जहि पार्थान्सपाञ्चालान्राधेय विजयाय नः
040c उद्यन्निव सदा भानुस्तमांस्युग्रैर्गभस्तिभिः
041a न ह्यलं त्वद्विसृष्टानां शराणां ते सकेशवाः
041c कृतघ्नाः सूर्यरश्मीनां ज्वलतामिव दर्शने
042a न हि पार्थाः सपाञ्चालाः स्थातुं शक्तास्तवाग्रतः
042c आत्तशस्त्रस्य समरे महेन्द्रस्येव दानवाः
043a अभिषिक्तस्तु राधेयः प्रभया सोऽमितप्रभः
043c व्यत्यरिच्यत रूपेण दिवाकर इवापरः
044a सेनापत्येन राधेयमभिषिच्य सुतस्तव
044c अमन्यत तदात्मानं कृतार्थं कालचोदितः
045a कर्णोऽपि राजन्सम्प्राप्य सेनापत्यमरिन्दमः
045c योगमाज्ञापयामास सूर्यस्योदयनं प्रति
046a तव पुत्रैर्वृतः कर्णः शुशुभे तत्र भारत
046c देवैरिव यथा स्कन्दः सङ्ग्रामे तारकामये

