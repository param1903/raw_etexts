001  दुर्योधन उवाच
001a अयं ते कर्ण सारथ्यं मद्रराजः करिष्यति
001c कृष्णादभ्यधिको यन्ता देवेन्द्रस्येव मातलिः
002a यथा हरिहयैर्युक्तं सङ्गृह्णाति स मातलिः
002c शल्यस्तव तथाद्यायं संयन्ता रथवाजिनाम्
003a योधे त्वयि रथस्थे च मद्रराजे च सारथौ
003c रथश्रेष्ठो ध्रुवं सङ्ख्ये पार्थो नाभिभविष्यति
004  सञ्जय उवाच
004a ततो दुर्योधनो भूयो मद्रराजं तरस्विनम्
004c उवाच राजन्सङ्ग्रामे संयच्छन्तं हयोत्तमान्
005a त्वयाभिगुप्तो राधेयो विजेष्यति धनञ्जयम्
005c इत्युक्तो रथमास्थाय तथेति प्राह भारत
006a शल्येऽभ्युपगते कर्णः सारथिं सुमनोऽब्रवीत्
006c स्वं सूत स्यन्दनं मह्यं कल्पयेत्यसकृत्त्वरन्
007a ततो जैत्रं रथवरं गन्धर्वनगरोपमम्
007c विधिवत्कल्पितं भर्त्रे जयेत्युक्त्वा न्यवेदयत्
008a तं रथं रथिनां श्रेष्ठः कर्णोऽभ्यर्च्य यथाविधि
008c सम्पादितं ब्रह्मविदा पूर्वमेव पुरोधसा
009a कृत्वा प्रदक्षिणं यत्नादुपस्थाय च भास्करम्
009c समीपस्थं मद्रराजं समारोपयदग्रतः
010a ततः कर्णस्य दुर्धर्षं स्यन्दनप्रवरं महत्
010c आरुरोह महातेजाः शल्यः सिंह इवाचलम्
011a ततः शल्यास्थितं राजन्कर्णः स्वरथमुत्तमम्
011c अध्यतिष्ठद्यथाम्भोदं विद्युत्वन्तं दिवाकरः
012a तावेकरथमारूढावादित्याग्निसमत्विषौ
012c व्यभ्राजेतां यथा मेघं सूर्याग्नी सहितौ दिवि
013a संस्तूयमानौ तौ वीरौ तदास्तां द्युतिमत्तरौ
013c ऋत्विक्सदस्यैरिन्द्राग्नी हूयमानाविवाध्वरे
014a स शल्यसङ्गृहीताश्वे रथे कर्णः स्थितोऽभवत्
014c धनुर्विस्फारयन्घोरं परिवेषीव भास्करः
015a आस्थितः स रथश्रेष्ठं कर्णः शरगभस्तिमान्
015c प्रबभौ पुरुषव्याघ्रो मन्दरस्थ इवांशुमान्
016a तं रथस्थं महावीरं यान्तं चामिततेजसम्
016c दुर्योधनः स्म राधेयमिदं वचनमब्रवीत्
017a अकृतं द्रोणभीष्माभ्यां दुष्करं कर्म संयुगे
017c कुरुष्वाधिरथे वीर मिषतां सर्वधन्विनाम्
018a मनोगतं मम ह्यासीद्भीष्मद्रोणौ महारथौ
018c अर्जुनं भीमसेनं च निहन्ताराविति ध्रुवम्
019a ताभ्यां यदकृतं वीर वीरकर्म महामृधे
019c तत्कर्म कुरु राधेय वज्रपाणिरिवापरः
020a गृहाण धर्मराजं वा जहि वा त्वं धनञ्जयम्
020c भीमसेनं च राधेय माद्रीपुत्रौ यमावपि
021a जयश्च तेऽस्तु भद्रं च प्रयाहि पुरुषर्षभ
021c पाण्डुपुत्रस्य सैन्यानि कुरु सर्वाणि भस्मसात्
022a ततस्तूर्यसहस्राणि भेरीणामयुतानि च
022c वाद्यमानान्यरोचन्त मेघशब्दा यथा दिवि
023a प्रतिगृह्य तु तद्वाक्यं रथस्थो रथसत्तमः
023c अभ्यभाषत राधेयः शल्यं युद्धविशारदम्
024a चोदयाश्वान्महाबाहो यावद्धन्मि धनञ्जयम्
024c भीमसेनं यमौ चोभौ राजानं च युधिष्ठिरम्
025a अद्य पश्यतु मे शल्य बाहुवीर्यं धनञ्जयः
025c अस्यतः कङ्कपत्राणां सहस्राणि शतानि च
026a अद्य क्षेप्स्याम्यहं शल्य शरान्परमतेजनान्
026c पाण्डवानां विनाशाय दुर्योधनजयाय च
027  शल्य उवाच
027a सूतपुत्र कथं नु त्वं पाण्डवानवमन्यसे
027c सर्वास्त्रज्ञान्महेष्वासान्सर्वानेव महारथान्
028a अनिवर्तिनो महाभागानजेयान्सत्यविक्रमान्
028c अपि सञ्जनयेयुर्ये भयं साक्षाच्छतक्रतोः
029a यदा श्रोष्यसि निर्घोषं विस्फूर्जितमिवाशनेः
029c राधेय गाण्डिवस्याजौ तदा नैवं वदिष्यसि
030  सञ्जय उवाच
030a अनादृत्य तु तद्वाक्यं मद्रराजेन भाषितम्
030c द्रक्ष्यस्यद्येत्यवोचद्वै शल्यं कर्णो नरेश्वर
031a दृष्ट्वा कर्णं महेष्वासं युयुत्सुं समवस्थितम्
031c चुक्रुशुः कुरवः सर्वे हृष्टरूपाः परन्तप
032a ततो दुन्दुभिघोषेण भेरीणां निनदेन च
032c बाणशब्दैश्च विविधैर्गर्जितैश्च तरस्विनाम्
032e निर्ययुस्तावका युद्धे मृत्युं कृत्वा निवर्तनम्
033a प्रयाते तु ततः कर्णे योधेषु मुदितेषु च
033c चचाल पृथिवी राजन्ररास च सुविस्वरम्
034a निश्चरन्तो व्यदृश्यन्त सूर्यात्सप्त महाग्रहाः
034c उल्कापातश्च सञ्जज्ञे दिशां दाहस्तथैव च
034e तथाशन्यश्च सम्पेतुर्ववुर्वाताश्च दारुणाः
035a मृगपक्षिगणाश्चैव बहुशः पृतनां तव
035c अपसव्यं तदा चक्रुर्वेदयन्तो महद्भयम्
036a प्रस्थितस्य च कर्णस्य निपेतुस्तुरगा भुवि
036c अस्थिवर्षं च पतितमन्तरिक्षाद्भयानकम्
037a जज्वलुश्चैव शस्त्राणि ध्वजाश्चैव चकम्पिरे
037c अश्रूणि च व्यमुञ्चन्त वाहनानि विशाम्पते
038a एते चान्ये च बहव उत्पातास्तत्र मारिष
038c समुत्पेतुर्विनाशाय कौरवाणां सुदारुणाः
039a न च तान्गणयामासुः सर्वे ते दैवमोहिताः
039c प्रस्थितं सूतपुत्रं च जयेत्यूचुर्नरा भुवि
039e निर्जितान्पाण्डवांश्चैव मेनिरे तव कौरवाः
040a ततो रथस्थः परवीरहन्ता भीष्मद्रोणावात्तवीर्यौ निरीक्ष्य
040c समज्वलद्भारत पावकाभो वैकर्तनोऽसौ रथकुञ्जरो वृषः
041a स शल्यमाभाष्य जगाद वाक्यं पार्थस्य कर्माप्रतिमं च दृष्ट्वा
041c मानेन दर्पेण च दह्यमानः क्रोधेन दीप्यन्निव निःश्वसित्वा
042a नाहं महेन्द्रादपि वज्रपाणेः क्रुद्धाद्बिभेम्यात्तधनू रथस्थः
042c दृष्ट्वा तु भीष्मप्रमुखाञ्शयानान्न त्वेव मां स्थिरता सञ्जहाति
043a महेन्द्रविष्णुप्रतिमावनिन्दितौ रथाश्वनागप्रवरप्रमाथिनौ
043c अवध्यकल्पौ निहतौ यदा परैस्ततो ममाद्यापि रणेऽस्ति साध्वसम्
044a समीक्ष्य सङ्ख्येऽतिबलान्नराधिपैर्नराश्वमातङ्गरथाञ्शरैर्हतान्
044c कथं न सर्वानहितान्रणेऽवधीन्महास्त्रविद्ब्राह्मणपुङ्गवो गुरुः
045a स संस्मरन्द्रोणहवं महाहवे ब्रवीमि सत्यं कुरवो निबोधत
045c न वो मदन्यः प्रसहेद्रणेऽर्जुनं क्रमागतं मृत्युमिवोग्ररूपिणम्
046a शिक्षा प्रसादश्च बलं धृतिश्च द्रोणे महास्त्राणि च सन्नतिश्च
046c स चेदगान्मृत्युवशं महात्मा सर्वानन्यानातुरानद्य मन्ये
047a नेह ध्रुवं किञ्चिदपि प्रचिन्त्यं विदुर्लोके कर्मणोऽनित्ययोगात्
047c सूर्योदये को हि विमुक्तसंशयो गर्वं कुर्वीताद्य गुरौ निपातिते
048a न नूनमस्त्राणि बलं पराक्रमः क्रिया सुनीतं परमायुधानि वा
048c अलं मनुष्यस्य सुखाय वर्तितुं तथा हि युद्धे निहतः परैर्गुरुः
049a हुताशनादित्यसमानतेजसं पराक्रमे विष्णुपुरन्दरोपमम्
049c नये बृहस्पत्युशनःसमं सदा न चैनमस्त्रं तदपात्सुदुःसहम्
050a सम्प्रक्रुष्टे रुदितस्त्रीकुमारे पराभूते पौरुषे धार्तराष्ट्रे
050c मया कृत्यमिति जानामि शल्य प्रयाहि तस्माद्द्विषतामनीकम्
051a यत्र राजा पाण्डवः सत्यसन्धो व्यवस्थितो भीमसेनार्जुनौ च
051c वासुदेवः सृञ्जयाः सात्यकिश्च यमौ च कस्तौ विषहेन्मदन्यः
052a तस्मात्क्षिप्रं मद्रपते प्रयाहि रणे पाञ्चालान्पाण्डवान्सृञ्जयांश्च
052c तान्वा हनिष्यामि समेत्य सङ्ख्ये यास्यामि वा द्रोणमुखाय मन्ये
053a न त्वेवाहं न गमिष्यामि मध्यं तेषां शूराणामिति मा शल्य विद्धि
053c मित्रद्रोहो मर्षणीयो न मेऽयं त्यक्त्वा प्राणाननुयास्यामि द्रोणम्
054a प्राज्ञस्य मूढस्य च जीवितान्ते प्राणप्रमोक्षोऽन्तकवक्त्रगस्य
054c अतो विद्वन्नभियास्यामि पार्थं दिष्टं न शक्यं व्यतिवर्तितुं वै
055a कल्याणवृत्तः सततं हि राजन्वैचित्रवीर्यस्य सुतो ममासीत्
055c तस्यार्थसिद्ध्यर्थमहं त्यजामि प्रियान्भोगान्दुस्त्यजं जीवितं च
056a वैयाघ्रचर्माणमकूजनाक्षं हैमत्रिकोशं रजतत्रिवेणुम्
056c रथप्रबर्हं तुरगप्रबर्हैर्युक्तं प्रादान्मह्यमिदं हि रामः
057a धनूंषि चित्राणि निरीक्ष्य शल्य ध्वजं गदां सायकांश्चोग्ररूपान्
057c असिं च दीप्तं परमायुधं च शङ्खं च शुभ्रं स्वनवन्तमुग्रम्
058a पताकिनं वज्रनिपातनिस्वनं सिताश्वयुक्तं शुभतूणशोभितम्
058c इमं समास्थाय रथं रथर्षभं रणे हनिष्याम्यहमर्जुनं बलात्
059a तं चेन्मृत्युः सर्वहरोऽभिरक्षते सदाप्रमत्तः समरे पाण्डुपुत्रम्
059c तं वा हनिष्यामि समेत्य युद्धे यास्यामि वा भीष्ममुखो यमाय
060a यमवरुणकुबेरवासवा वा यदि युगपत्सगणा महाहवे
060c जुगुपिषव इहैत्य पाण्डवं किमु बहुना सह तैर्जयामि तम्
061a इति रणरभसस्य कत्थतस्तदुपनिशम्य वचः स मद्रराट्
061c अवहसदवमन्य वीर्यवान्प्रतिषिषिधे च जगाद चोत्तरम्
062a विरम विरम कर्ण कत्थनादतिरभसोऽस्यति चाप्ययुक्तवाक्
062c क्व च हि नरवरो धनञ्जयः क्व पुनरिह त्वमुपारमाबुध
063a यदुसदनमुपेन्द्रपालितं त्रिदिवमिवामरराजरक्षितम्
063c प्रसभमिह विलोक्य को हरेत्पुरुषवरावरजामृतेऽर्जुनात्
064a त्रिभुवनसृजमीश्वरेश्वरं क इह पुमान्भवमाह्वयेद्युधि
064c मृगवधकलहे ऋतेऽर्जुनात्सुरपतिवीर्यसमप्रभावतः
065a असुरसुरमहोरगान्नरान्गरुडपिशाचसयक्षराक्षसान्
065c इषुभिरजयदग्निगौरवात्स्वभिलषितं च हविर्ददौ जयः
066a स्मरसि ननु यदा परैर्हृतः स च धृतराष्ट्रसुतो विमोक्षितः
066c दिनकरज नरोत्तमैर्यदा मरुषु बहून्विनिहत्य तानरीन्
067a प्रथममपि पलायिते त्वयि प्रियकलहा धृतराष्ट्रसूनवः
067c स्मरसि ननु यदा प्रमोचिताः खचरगणानवजित्य पाण्डवैः
068a समुदितबलवाहनाः पुनः पुरुषवरेण जिताः स्थ गोग्रहे
068c सगुरुगुरुसुताः सभीष्मकाः किमु न जितः स तदा त्वयार्जुनः
069a इदमपरमुपस्थितं पुनस्तव निधनाय सुयुद्धमद्य वै
069c यदि न रिपुभयात्पलायसे समरगतोऽद्य हतोऽसि सूतज
070  सञ्जय उवाच
070a इति बहुपरुषं प्रभाषति प्रमनसि मद्रपतौ रिपुस्तवम्
070c भृशमतिरुषितः परं वृषः कुरुपृतनापतिराह मद्रपम्
071a भवतु भवतु किं विकत्थसे ननु मम तस्य च युद्धमुद्यतम्
071c यदि स जयति मां महाहवे तत इदमस्तु सुकत्थितं तव
072a एवमस्त्विति मद्रेश उक्त्वा नोत्तरमुक्तवान्
072c याहि मद्रेश चाप्येनं कर्णः प्राह युयुत्सया
073a स रथः प्रययौ शत्रूञ्श्वेताश्वः शल्यसारथिः
073c निघ्नन्नमित्रान्समरे तमो घ्नन्सविता यथा
074a ततः प्रायात्प्रीतिमान्वै रथेन वैयाघ्रेण श्वेतयुजाथ कर्णः
074c स चालोक्य ध्वजिनीं पाण्डवानां धनञ्जयं त्वरया पर्यपृच्छत्

