001  सञ्जय उवाच
001a ततः कर्णं पुरस्कृत्य त्वदीया युद्धदुर्मदाः
001c पुनरावृत्य सङ्ग्रामं चक्रुर्देवासुरोपमम्
002a द्विरदरथनराश्वशङ्खशब्दैः परिहृषिता विविधैश्च शस्त्रपातैः
002c द्विरदरथपदातिसार्थवाहाः परिपतिताभिमुखाः प्रजह्रिरे ते
003a शरपरशुवरासिपट्टिशैरिषुभिरनेकविधैश्च सादिताः
003c द्विरदरथहया महाहवे वरपुरुषैः पुरुषाश्च वाहनैः
004a कमलदिनकरेन्दुसन्निभैः सितदशनैः सुमुखाक्षिनासिकैः
004c रुचिरमुकुटकुण्डलैर्मही पुरुषशिरोभिरवस्तृता बभौ
005a परिघमुसलशक्तितोमरैर्नखरभुशुण्डिगदाशतैर्द्रुताः
005c द्विरदनरहयाः सहस्रशो रुधिरनदीप्रवहास्तदाभवन्
006a प्रहतनररथाश्वकुञ्जरं प्रतिभयदर्शनमुल्बणं तदा
006c तदहितनिहतं बभौ बलं पितृपतिराष्ट्रमिव प्रजाक्षये
007a अथ तव नरदेव सैनिकास्तव च सुताः सुरसूनुसन्निभाः 
007c अमितबलपुरःसरा रणे कुरुवृषभाः शिनिपुत्रमभ्ययुः
008a तदतिरुचिरभीममाबभौ पुरुषवराश्वरथद्विपाकुलम्
008c लवणजलसमुद्धतस्वनं बलममरासुरसैन्यसन्निभम्
009a सुरपतिसमविक्रमस्ततस्त्रिदशवरावरजोपमं युधि
009c दिनकरकिरणप्रभैः पृषत्कै रवितनयोऽभ्यहनच्छिनिप्रवीरम्
010a तमपि सरथवाजिसारथिं शिनिवृषभो विविधैः शरैस्त्वरन्
010c भुजगविषसमप्रभै रणे पुरुषवरं समवास्तृणोत्तदा
011a शिनिवृषभशरप्रपीडितं तव सुहृदो वसुषेणमभ्ययुः
011c त्वरितमतिरथा रथर्षभं द्विरदरथाश्वपदातिभिः सह
012a तमुदधिनिभमाद्रवद्बली त्वरिततरैः समभिद्रुतं परैः
012c द्रुपदसुतसखस्तदाकरोत्पुरुषरथाश्वगजक्षयं महत्
013a अथ पुरुषवरौ कृताह्निकौ भवमभिपूज्य यथाविधि प्रभुम्
013c अरिवधकृतनिश्चयौ द्रुतं तव बलमर्जुनकेशवौ सृतौ
014a जलदनिनदनिस्वनं रथं पवनविधूतपताककेतनम्
014c सितहयमुपयान्तमन्तिकं हृतमनसो ददृशुस्तदारयः
015a अथ विस्फार्य गाण्डीवं रणे नृत्यन्निवार्जुनः
015c शरसम्बाधमकरोत्खं दिशः प्रदिशस्तथा
016a रथान्विमानप्रतिमान्सज्जयन्त्रायुधध्वजान्
016c ससारथींस्तदा बाणैरभ्राणीवानिलोऽवधीत्
017a गजान्गजप्रयन्तॄंश्च वैजयन्त्यायुधध्वजान्
017c सादिनोऽश्वांश्च पत्तींश्च शरैर्निन्ये यमक्षयम्
018a तमन्तकमिव क्रुद्धमनिवार्यं महारथम्
018c दुर्योधनोऽभ्ययादेको निघ्नन्बाणैः पृथग्विधैः
019a तस्यार्जुनो धनुः सूतं केतुमश्वांश्च सायकैः
019c हत्वा सप्तभिरेकैकं छत्रं चिच्छेद पत्रिणा
020a नवमं च समासाद्य व्यसृजत्प्रतिघातिनम्
020c दुर्योधनायेषुवरं तं द्रौणिः सप्तधाच्छिनत्
021a ततो द्रौणेर्धनुश्छित्त्वा हत्वा चाश्ववराञ्शरैः
021c कृपस्यापि तथात्युग्रं धनुश्चिच्छेद पाण्डवः
022a हार्दिक्यस्य धनुश्छित्त्वा ध्वजं चाश्वं तथावधीत्
022c दुःशासनस्येषुवरं छित्त्वा राधेयमभ्ययात्
023a अथ सात्यकिमुत्सृज्य त्वरन्कर्णोऽर्जुनं त्रिभिः
023c विद्ध्वा विव्याध विंशत्या कृष्णं पार्थं पुनस्त्रिभिः
024a अथ सात्यकिरागत्य कर्णं विद्ध्वा शितैः शरैः
024c नवत्या नवभिश्चोग्रैः शतेन पुनरार्दयत्
025a ततः प्रवीराः पाण्डूनां सर्वे कर्णमपीडयन्
025c युधामन्युः शिखण्डी च द्रौपदेयाः प्रभद्रकाः
026a उत्तमौजा युयुत्सुश्च यमौ पार्षत एव च
026c चेदिकारूषमत्स्यानां केकयानां च यद्बलम्
026e चेकितानश्च बलवान्धर्मराजश्च सुव्रतः
027a एते रथाश्वद्विरदैः पत्तिभिश्चोग्रविक्रमैः
027c परिवार्य रणे कर्णं नानाशस्त्रैरवाकिरन्
027e भाषन्तो वाग्भिरुग्राभिः सर्वे कर्णवधे वृताः
028a तां शस्त्रवृष्टिं बहुधा छित्त्वा कर्णः शितैः शरैः
028c अपोवाह स्म तान्सर्वान्द्रुमान्भङ्क्त्वेव मारुतः
029a रथिनः समहामात्रान्गजानश्वान्ससादिनः
029c शरव्रातांश्च सङ्क्रुद्धो निघ्नन्कर्णो व्यदृश्यत
030a तद्वध्यमानं पाण्डूनां बलं कर्णास्त्रतेजसा
030c विशस्त्रक्षतदेहं च प्राय आसीत्पराङ्मुखम्
031a अथ कर्णास्त्रमस्त्रेण प्रतिहत्यार्जुनः स्वयम्
031c दिशः खं चैव भूमिं च प्रावृणोच्छरवृष्टिभिः
032a मुसलानीव निष्पेतुः परिघा इव चेषवः
032c शतघ्न्य इव चाप्यन्ये वज्राण्युग्राणि वापरे
033a तैर्वध्यमानं तत्सैन्यं सपत्त्यश्वरथद्विपम्
033c निमीलिताक्षमत्यर्थमुदभ्राम्यत्समन्ततः
034a निष्कैवल्यं तदा युद्धं प्रापुरश्वनरद्विपाः
034c वध्यमानाः शरैरन्ये तदा भीताः प्रदुद्रुवुः
035a एवं तेषां तदा युद्धे संसक्तानां जयैषिणाम्
035c गिरिमस्तं समासाद्य प्रत्यपद्यत भानुमान्
036a तमसा च महाराज रजसा च विशेषतः
036c न किञ्चित्प्रत्यपश्याम शुभं वा यदि वाशुभम्
037a ते त्रसन्तो महेष्वासा रात्रियुद्धस्य भारत
037c अपयानं ततश्चक्रुः सहिताः सर्ववाजिभिः
038a कौरवेषु च यातेषु तदा राजन्दिनक्षये
038c जयं सुमनसः प्राप्य पार्थाः स्वशिबिरं ययुः
039a वादित्रशब्दैर्विविधैः सिंहनादैश्च नर्तितैः
039c परानवहसन्तश्च स्तुवन्तश्चाच्युतार्जुनौ
040a कृतेऽवहारे तैर्वीरैः सैनिकाः सर्व एव ते
040c आशिषः पाण्डवेयेषु प्रायुज्यन्त नरेश्वराः
041a ततः कृतेऽवहारे च प्रहृष्टाः कुरुपाण्डवाः
041c निशायां शिबिरं गत्वा न्यविशन्त नरेश्वराः
042a यक्षरक्षःपिशाचाश्च श्वापदानि च सङ्घशः
042c जग्मुरायोधनं घोरं रुद्रस्यानर्तनोपमम्
