001  युधिष्ठिर उवाच
001a पितामह महाप्राज्ञ सर्वशास्त्रविशारद
001c शरणं पालयानस्य यो धर्मस्तं वदस्व मे
002  भीष्म उवाच
002a महान्धर्मो महाराज शरणागतपालने
002c अर्हः प्रष्टुं भवांश्चैव प्रश्नं भरतसत्तम
003a नृगप्रभृतयो राजन्राजानः शरणागतान्
003c परिपाल्य महाराज संसिद्धिं परमां गताः
004a श्रूयते हि कपोतेन शत्रुः शरणमागतः
004c पूजितश्च यथान्यायं स्वैश्च मांसैर्निमन्त्रितः
005  युधिष्ठिर उवाच
005a कथं कपोतेन पुरा शत्रुः शरणमागतः
005c स्वमांसैर्भोजितः कां च गतिं लेभे स भारत
006  भीष्म उवाच
006a शृणु राजन्कथां दिव्यां सर्वपापप्रणाशिनीम्
006c नृपतेर्मुचुकुन्दस्य कथितां भार्गवेण ह
007a इममर्थं पुरा पार्थ मुचुकुन्दो नराधिपः
007c भार्गवं परिपप्रच्छ प्रणतो भरतर्षभ
008a तस्मै शुश्रूषमाणाय भार्गवोऽकथयत्कथाम्
008c इयं यथा कपोतेन सिद्धिः प्राप्ता नराधिप
009a धर्मनिश्चयसंयुक्तां कामार्थसहितां कथाम्
009c शृणुष्वावहितो राजन्गदतो मे महाभुज
010a कश्चित्क्षुद्रसमाचारः पृथिव्यां कालसम्मतः
010c चचार पृथिवीं पापो घोरः शकुनिलुब्धकः
011a काकोल इव कृष्णाङ्गो रूक्षः पापसमाहितः
011c यवमध्यः कृशग्रीवो ह्रस्वपादो महाहनुः
012a नैव तस्य सुहृत्कश्चिन्न सम्बन्धी न बान्धवः
012c स हि तैः सम्परित्यक्तस्तेन घोरेण कर्मणा
013a स वै क्षारकमादाय द्विजान्हत्वा वने सदा
013c चकार विक्रयं तेषां पतङ्गानां नराधिप
014a एवं तु वर्तमानस्य तस्य वृत्तिं दुरात्मनः
014c अगमत्सुमहान्कालो न चाधर्ममबुध्यत
015a तस्य भार्यासहायस्य रममाणस्य शाश्वतम्
015c दैवयोगविमूढस्य नान्या वृत्तिररोचत
016a ततः कदाचित्तस्याथ वनस्थस्य समुद्गतः
016c पातयन्निव वृक्षांस्तान्सुमहान्वातसम्भ्रमः
017a मेघसङ्कुलमाकाशं विद्युन्मण्डलमण्डितम्
017c सञ्छन्नं सुमुहूर्तेन नौस्थानेनेव सागरः
018a वारिधारासमूहैश्च सम्प्रहृष्टः शतक्रतुः
018c क्षणेन पूरयामास सलिलेन वसुन्धराम्
019a ततो धाराकुले लोके सम्भ्रमन्नष्टचेतनः
019c शीतार्तस्तद्वनं सर्वमाकुलेनान्तरात्मना
020a नैव निम्नं स्थलं वापि सोऽविन्दत विहङ्गहा
020c पूरितो हि जलौघेन मार्गस्तस्य वनस्य वै
021a पक्षिणो वातवेगेन हता लीनास्तदाभवन्
021c मृगाः सिंहा वराहाश्च स्थलान्याश्रित्य तस्थिरे
022a महता वातवर्षेण त्रासितास्ते वनौकसः
022c भयार्ताश्च क्षुधार्ताश्च बभ्रमुः सहिता वने
023a स तु शीतहतैर्गात्रैर्जगामैव न तस्थिवान्
023c सोऽपश्यद्वनषण्डेषु मेघनीलं वनस्पतिम्
024a ताराढ्यं कुमुदाकारमाकाशं निर्मलं च ह
024c मेघैर्मुक्तं नभो दृष्ट्वा लुब्धकः शीतविह्वलः
025a दिशोऽवलोकयामास वेलां चैव दुरात्मवान्
025c दूरे ग्रामनिवेशश्च तस्माद्देशादिति प्रभो
025e कृतबुद्धिर्वने तस्मिन्वस्तुं तां रजनीं तदा
026a सोऽञ्जलिं प्रयतः कृत्वा वाक्यमाह वनस्पतिम्
026c शरणं यामि यान्यस्मिन्दैवतानीह भारत
027a स शिलायां शिरः कृत्वा पर्णान्यास्तीर्य भूतले
027c दुःखेन महताविष्टस्ततः सुष्वाप पक्षिहा

