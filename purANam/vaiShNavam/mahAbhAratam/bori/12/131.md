001  भीष्म उवाच
001a स्वराष्ट्रात्परराष्ट्राच्च कोशं सञ्जनयेन्नृपः
001c कोशाद्धि धर्मः कौन्तेय राज्यमूलः प्रवर्तते
002a तस्मात्सञ्जनयेत्कोशं संहृत्य परिपालयेत्
002c परिपाल्यानुगृह्णीयादेष धर्मः सनातनः
003a न कोशः शुद्धशौचेन न नृशंसेन जायते
003c पदं मध्यममास्थाय कोशसङ्ग्रहणं चरेत्
004a अबलस्य कुतः कोशो ह्यकोशस्य कुतो बलम्
004c अबलस्य कुतो राज्यमराज्ञः श्रीः कुतो भवेत्
005a उच्चैर्वृत्तेः श्रियो हानिर्यथैव मरणं तथा
005c तस्मात्कोशं बलं मित्राण्यथ राजा विवर्धयेत्
006a हीनकोशं हि राजानमवजानन्ति मानवाः
006c न चास्याल्पेन तुष्यन्ति कार्यमभ्युत्सहन्ति च
007a श्रियो हि कारणाद्राजा सत्क्रियां लभते पराम्
007c सास्य गूहति पापानि वासो गुह्यमिव स्त्रियाः
008a ऋद्धिमस्यानुवर्तन्ते पुरा विप्रकृता जनाः
008c शालावृका इवाजस्रं जिघांसूनिव विन्दति
008e ईदृशस्य कुतो राज्ञः सुखं भरतसत्तम
009a उद्यच्छेदेव न ग्लायेदुद्यमो ह्येव पौरुषम्
009c अप्यपर्वणि भज्येत न नमेतेह कस्यचित्
010a अप्यरण्यं समाश्रित्य चरेद्दस्युगणैः सह
010c न त्वेवोद्धृतमर्यादैर्दस्युभिः सहितश्चरेत्
010e दस्यूनां सुलभा सेना रौद्रकर्मसु भारत
011a एकान्तेन ह्यमर्यादात्सर्वोऽप्युद्विजते जनः
011c दस्यवोऽप्युपशङ्कन्ते निरनुक्रोशकारिणः
012a स्थापयेदेव मर्यादां जनचित्तप्रसादिनीम्
012c अल्पाप्यथेह मर्यादा लोके भवति पूजिता
013a नायं लोकोऽस्ति न पर इति व्यवसितो जनः
013c नालं गन्तुं च विश्वासं नास्तिके भयशङ्किनि
014a यथा सद्भिः परादानमहिंसा दस्युभिस्तथा
014c अनुरज्यन्ति भूतानि समर्यादेषु दस्युषु
015a अयुध्यमानस्य वधो दारामर्शः कृतघ्नता
015c ब्रह्मवित्तस्य चादानं निःशेषकरणं तथा
015e स्त्रिया मोषः परिस्थानं दस्युष्वेतद्विगर्हितम्
016a स एष एव भवति दस्युरेतानि वर्जयन्
016c अभिसन्दधते ये न विनाशायास्य भारत
016e न शेषमेवोपालभ्य न कुर्वन्तीति निश्चयः
017a तस्मात्सशेषं कर्तव्यं स्वाधीनमपि दस्युभिः
017c न बलस्थोऽहमस्मीति नृशंसानि समाचरेत्
018a सशेषकारिणस्तात शेषं पश्यन्ति सर्वतः
018c निःशेषकारिणो नित्यमशेषकरणाद्भयम्

