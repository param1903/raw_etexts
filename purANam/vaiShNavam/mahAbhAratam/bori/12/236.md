भीष्म उवाच	001    
प्रोक्ता गृहस्थवृत्तिस्ते विहिता या मनीषिणाम्	001a  
तदनन्तरमुक्तं यत्तन्निबोध युधिष्ठिर	001c  
क्रमशस्त्ववधूयैनां तृतीयां वृत्तिमुत्तमाम्	002a  
संयोगव्रतखिन्नानां वानप्रस्थाश्रमौकसाम्	002c  
श्रूयतां पार्थ भद्रं ते सर्वलोकाश्रयात्मनाम्	003a  
प्रेक्षापूर्वं प्रवृत्तानां पुण्यदेशनिवासिनाम्	003c  
व्यास उवाच	004    
गृहस्थस्तु यदा पश्येद्वलीपलितमात्मनः	004a  
अपत्यस्यैव चापत्यं वनमेव तदाश्रयेत्	004c  
तृतीयमायुषो भागं वानप्रस्थाश्रमे वसेत्	005a  
तानेवाग्नीन्परिचरेद्यजमानो दिवौकसः	005c  
नियतो नियताहारः षष्ठभक्तोऽप्रमादवान्	006a  
तदग्निहोत्रं ता गावो यज्ञाङ्गानि च सर्वशः	006c  
अकृष्टं वै व्रीहियवं नीवारं विघसानि च	007a  
हवींषि सम्प्रयच्छेत मखेष्वत्रापि पञ्चसु	007c  
वानप्रस्थाश्रमेऽप्येताश्चतस्रो वृत्तयः स्मृताः	008a  
सद्यःप्रक्षालकाः केचित्केचिन्मासिकसञ्चयाः	008c  
वार्षिकं सञ्चयं केचित्केचिद्द्वादशवार्षिकम्	009a  
कुर्वन्त्यतिथिपूजार्थं यज्ञतन्त्रार्थसिद्धये	009c  
अभ्रावकाशा वर्षासु हेमन्ते जलसंश्रयाः	010a  
ग्रीष्मे च पञ्चतपसः शश्वच्च मितभोजनाः	010c  
भूमौ विपरिवर्तन्ते तिष्ठेद्वा प्रपदैरपि	011a  
स्थानासनैर्वर्तयन्ति सवनेष्वभिषिञ्चते	011c  
दन्तोलूखलिनः केचिदश्मकुट्टास्तथापरे	012a  
शुक्लपक्षे पिबन्त्येके यवागूं क्वथितां सकृत्	012c  
कृष्णपक्षे पिबन्त्येके भुञ्जते च यथाक्रमम्	013a  
मूलैरेके फलैरेके पुष्पैरेके दृढव्रताः	013c  
वर्तयन्ति यथान्यायं वैखानसमतं श्रिताः	014a  
एताश्चान्याश्च विविधा दीक्षास्तेषां मनीषिणाम्	014c  
चतुर्थश्चौपनिषदो धर्मः साधारणः स्मृतः	015a  
वानप्रस्थो गृहस्थश्च ततोऽन्यः सम्प्रवर्तते	015c  
अस्मिन्नेव युगे तात विप्रैः सर्वार्थदर्शिभिः	016a  
अगस्त्यः सप्त ऋषयो मधुच्छन्दोऽघमर्षणः	016c  
साङ्कृतिः सुदिवा तण्डिर्यवान्नोऽथ कृतश्रमः	017a  
अहोवीर्यस्तथा काव्यस्ताण्ड्यो मेधातिथिर्बुधः	017c  
शलो वाकश्च निर्वाकः शून्यपालः कृतश्रमः	018a  
एवन्धर्मसु विद्वांसस्ततः स्वर्गमुपागमन्	018c  
तात प्रत्यक्षधर्माणस्तथा यायावरा गणाः	019a  
ऋषीणामुग्रतपसां धर्मनैपुणदर्शिनाम्	019c  
अवाच्यापरिमेयाश्च ब्राह्मणा वनमाश्रिताः	020a  
वैखानसा वालखिल्याः सिकताश्च तथापरे	020c  
कर्मभिस्ते निरानन्दा धर्मनित्या जितेन्द्रियाः	021a  
गताः प्रत्यक्षधर्माणस्ते सर्वे वनमाश्रिताः	021c  
अनक्षत्रा अनाधृष्या दृश्यन्ते ज्योतिषां गणाः	021e  
जरया च परिद्यूनो व्याधिना च प्रपीडितः	022a  
चतुर्थे चायुषः शेषे वानप्रस्थाश्रमं त्यजेत्	022c  
सद्यस्कारां निरूप्येष्टिं सर्ववेदसदक्षिणाम्	022e  
आत्मयाजी सोऽऽत्मरतिरात्मक्रीडात्मसंश्रयः	023a  
आत्मन्यग्नीन्समारोप्य त्यक्त्वा सर्वपरिग्रहान्	023c  
सद्यस्क्रांश्च यजेद्यज्ञानिष्टीश्चैवेह सर्वदा	024a  
सदैव याजिनां यज्ञादात्मनीज्या निवर्तते	024c  
त्रींश्चैवाग्नीन्यजेत्सम्यगात्मन्येवात्ममोक्षणात्	025a  
प्राणेभ्यो यजुषा पञ्च षट्प्राश्नीयादकुत्सयन्	025c  
केशलोमनखान्वाप्य वानप्रस्थो मुनिस्ततः	026a  
आश्रमादाश्रमं सद्यः पूतो गच्छति कर्मभिः	026c  
अभयं सर्वभूतेभ्यो यो दत्त्वा प्रव्रजेद्द्विजः	027a  
लोकास्तेजोमयास्तस्य प्रेत्य चानन्त्यमश्नुते	027c  
सुशीलवृत्तो व्यपनीतकल्मषो न चेह नामुत्र च कर्तुमीहते	028a  
अरोषमोहो गतसन्धिविग्रहो भवेदुदासीनवदात्मविन्नरः	028c  
यमेषु चैवात्मगतेषु न व्यथेत्स्वशास्त्रसूत्राहुतिमन्त्रविक्रमः	029a  
भवेद्यथेष्टा गतिरात्मयाजिनो न संशयो धर्मपरे जितेन्द्रिये	029c  
ततः परं श्रेष्ठमतीव सद्गुणैरधिष्ठितं त्रीनधिवृत्तमुत्तमम्	030a  
चतुर्थमुक्तं परमाश्रमं शृणु प्रकीर्त्यमानं परमं परायणम्	030c  

