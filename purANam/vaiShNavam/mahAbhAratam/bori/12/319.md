भीष्म उवाच	001    
गिरिपृष्ठं समारुह्य सुतो व्यासस्य भारत	001a  
समे देशे विविक्ते च निःशलाक उपाविशत्	001c  
धारयामास चात्मानं यथाशास्त्रं महामुनिः	002a  
पादात्प्रभृतिगात्रेषु क्रमेण क्रमयोगवित्	002c  
ततः स प्राङ्मुखो विद्वानादित्ये नचिरोदिते	003a  
पाणिपादं समाधाय विनीतवदुपाविशत्	003c  
न तत्र पक्षिसङ्घातो न शब्दो नापि दर्शनम्	004a  
यत्र वैयासकिर्धीमान्योक्तुं समुपचक्रमे	004c  
स ददर्श तदात्मानं सर्वसङ्गविनिःसृतम्	005a  
प्रजहास ततो हासं शुकः सम्प्रेक्ष्य भास्करम्	005c  
स पुनर्योगमास्थाय मोक्षमार्गोपलब्धये	006a  
महायोगीश्वरो भूत्वा सोऽत्यक्रामद्विहायसम्	006c  
ततः प्रदक्षिणं कृत्वा देवर्षिं नारदं तदा	007a  
निवेदयामास तदा स्वं योगं परमर्षये 	007c  
दृष्टो मार्गः प्रवृत्तोऽस्मि स्वस्ति तेऽस्तु तपोधन	008a  
त्वत्प्रसादाद्गमिष्यामि गतिमिष्टां महाद्युते	008c  
नारदेनाभ्यनुज्ञातस्ततो द्वैपायनात्मजः	009a  
अभिवाद्य पुनर्योगमास्थायाकाशमाविशत्	009c  
कैलासपृष्ठादुत्पत्य स पपात दिवं तदा	010a  
अन्तरिक्षचरः श्रीमान्व्यासपुत्रः सुनिश्चितः	010c  
तमुद्यन्तं द्विजश्रेष्ठं वैनतेयसमद्युतिम्	011a  
ददृशुः सर्वभूतानि मनोमारुतरंहसम्	011c  
व्यवसायेन लोकांस्त्रीन्सर्वान्सोऽथ विचिन्तयन्	012a  
आस्थितो दिव्यमध्वानं पावकार्कसमप्रभः	012c  
तमेकमनसं यान्तमव्यग्रमकुतोभयम्	013a  
ददृशुः सर्वभूतानि जङ्गमानीतराणि च	013c  
यथाशक्ति यथान्यायं पूजयां चक्रिरे तदा	014a  
पुष्पवर्षैश्च दिव्यैस्तमवचक्रुर्दिवौकसः	014c  
तं दृष्ट्वा विस्मिताः सर्वे गन्धर्वाप्सरसां गणाः	015a  
ऋषयश्चैव संसिद्धाः परं विस्मयमागताः	015c  
अन्तरिक्षचरः कोऽयं तपसा सिद्धिमागतः	016a  
अधःकायोर्ध्ववक्त्रश्च नेत्रैः समभिवाह्यते	016c  
ततः परमधीरात्मा त्रिषु लोकेषु विश्रुतः	017a  
भास्करं समुदीक्षन्स प्राङ्मुखो वाग्यतोऽगमत्	017c  
शब्देनाकाशमखिलं पूरयन्निव सर्वतः	017e   
तमापतन्तं सहसा दृष्ट्वा सर्वाप्सरोगणाः	018a  
सम्भ्रान्तमनसो राजन्नासन्परमविस्मिताः	018c  
पञ्चचूडाप्रभृतयो भृशमुत्फुल्ललोचनाः	018e   
दैवतं कतमं ह्येतदुत्तमां गतिमास्थितम्	019a  
सुनिश्चितमिहायाति विमुक्तमिव निःस्पृहम्	019c  
ततः समतिचक्राम मलयं नाम पर्वतम्	020a  
उर्वशी पूर्वचित्तिश्च यं नित्यमुपसेवते	020c  
ते स्म ब्रह्मर्षिपुत्रस्य विस्मयं ययतुः परम्	020e   
अहो बुद्धिसमाधानं वेदाभ्यासरते द्विजे	021a  
अचिरेणैव कालेन नभश्चरति चन्द्रवत्	021c  
पितृशुश्रूषया सिद्धिं सम्प्राप्तोऽयमनुत्तमाम्	021e   
पितृभक्तो दृढतपाः पितुः सुदयितः सुतः	022a  
अनन्यमनसा तेन कथं पित्रा विवर्जितः	022c  
उर्वश्या वचनं श्रुत्वा शुकः परमधर्मवित्	023a  
उदैक्षत दिशः सर्वा वचने गतमानसः	023c  
सोऽन्तरिक्षं महीं चैव सशैलवनकाननाम्	024a  
आलोकयामास तदा सरांसि सरितस्तथा	024c  
ततो द्वैपायनसुतं बहुमानपुरःसरम्	025a  
कृताञ्जलिपुटाः सर्वा निरीक्षन्ते स्म देवताः	025c  
अब्रवीत्तास्तदा वाक्यं शुकः परमधर्मवित्	026a  
पिता यद्यनुगच्छेन्मां क्रोशमानः शुकेति वै	026c  
ततः प्रतिवचो देयं सर्वैरेव समाहितैः	027a  
एतन्मे स्नेहतः सर्वे वचनं कर्तुमर्हथ	027c  
शुकस्य वचनं श्रुत्वा दिशः सवनकाननाः	028a  
समुद्राः सरितः शैलाः प्रत्यूचुस्तं समन्ततः	028c  
यथाज्ञापयसे विप्र बाढमेवं भविष्यति	029a  
ऋषेर्व्याहरतो वाक्यं प्रतिवक्ष्यामहे वयम्	029c  

