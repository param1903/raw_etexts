युधिष्ठिर उवाच	 001    
कथं भवति पापात्मा कथं धर्मं करोति वा	001a  
केन निर्वेदमादत्ते मोक्षं वा केन गच्छति	001c  
भीष्म उवाच	002    
विदिताः सर्वधर्मास्ते स्थित्यर्थमनुपृच्छसि	002a  
शृणु मोक्षं सनिर्वेदं पापं धर्मं च मूलतः	002c  
विज्ञानार्थं हि पञ्चानामिच्छा पूर्वं प्रवर्तते	003a  
प्राप्य ताञ्जायते कामो द्वेषो वा भरतर्षभ	003c  
ततस्तदर्थं यतते कर्म चारभते पुनः	004a  
इष्टानां रूपगन्धानामभ्यासं च चिकीर्षति	004c  
ततो रागः प्रभवति द्वेषश्च तदनन्तरम्	005a  
ततो लोभः प्रभवति मोहश्च तदनन्तरम्	005c  
लोभमोहाभिभूतस्य रागद्वेषान्वितस्य च	006a  
न धर्मे जायते बुद्धिर्व्याजाद्धर्मं करोति च	006c  
व्याजेन चरतो धर्ममर्थव्याजोऽपि रोचते	007a  
व्याजेन सिध्यमानेषु धनेषु कुरुनन्दन	007c  
तत्रैव कुरुते बुद्धिं ततः पापं चिकीर्षति	008a  
सुहृद्भिर्वार्यमाणोऽपि पण्डितैश्चापि भारत	008c  
उत्तरं न्यायसम्बद्धं ब्रवीति विधियोजितम्	009a  
अधर्मस्त्रिविधस्तस्य वर्धते रागमोहजः	009c  
पापं चिन्तयते चैव प्रब्रवीति करोति च	010a  
तस्याधर्मप्रवृत्तस्य दोषान्पश्यन्ति साधवः	010c  
एकशीलाश्च मित्रत्वं भजन्ते पापकर्मिणः	011a  
स नेह सुखमाप्नोति कुत एव परत्र वै	011c  
एवं भवति पापात्मा धर्मात्मानं तु मे शृणु	012a  
यथा कुशलधर्मा स कुशलं प्रतिपद्यते	012c  
य एतान्प्रज्ञया दोषान्पूर्वमेवानुपश्यति	013a  
कुशलः सुखदुःखानां साधूंश्चाप्युपसेवते	013c  
तस्य साधुसमाचारादभ्यासाच्चैव वर्धते	014a  
प्रज्ञा धर्मे च रमते धर्मं चैवोपजीवति	014c  
सोऽथ धर्मादवाप्तेषु धनेषु कुरुते मनः	015a  
तस्यैव सिञ्चते मूलं गुणान्पश्यति यत्र वै	015c  
धर्मात्मा भवति ह्येवं मित्रं च लभते शुभम्	016a  
स मित्रधनलाभात्तु प्रेत्य चेह च नन्दति	016c  
शब्दे स्पर्शे तथा रूपे रसे गन्धे च भारत	017a  
प्रभुत्वं लभते जन्तुर्धर्मस्यैतत्फलं विदुः	017c  
स धर्मस्य फलं लब्ध्वा न तृप्यति युधिष्ठिर	018a  
अतृप्यमाणो निर्वेदमादत्ते ज्ञानचक्षुषा	018c  
प्रज्ञाचक्षुर्यदा कामे दोषमेवानुपश्यति	019a  
विरज्यते तदा कामान्न च धर्मं विमुञ्चति	019c  
सर्वत्यागे च यतते दृष्ट्वा लोकं क्षयात्मकम्	020a  
ततो मोक्षाय यतते नानुपायादुपायतः	020c  
शनैर्निर्वेदमादत्ते पापं कर्म जहाति च	021a  
धर्मात्मा चैव भवति मोक्षं च लभते परम्	021c  
एतत्ते कथितं तात यन्मां त्वं परिपृच्छसि	022a  
पापं धर्मं तथा मोक्षं निर्वेदं चैव भारत	022c  
तस्माद्धर्मे प्रवर्तेथाः सर्वावस्थं युधिष्ठिर	023a  
धर्मे स्थितानां कौन्तेय सिद्धिर्भवति शाश्वती	023c  

