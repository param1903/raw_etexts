001  भीष्म उवाच
001a अत्राप्युदाहरन्तीममितिहासं पुरातनम्
001c संवादं भरतश्रेष्ठ शल्मलेः पवनस्य च
002a हिमवन्तं समासाद्य महानासीद्वनस्पतिः
002c वर्षपूगाभिसंवृद्धः शाखास्कन्धपलाशवान्
003a तत्र स्म मत्ता मातङ्गा धर्मार्ताः श्रमकर्शिताः
003c विश्रमन्ति महाबाहो तथान्या मृगजातयः
004a नल्वमात्रपरीणाहो घनच्छायो वनस्पतिः
004c शुकशारिकसङ्घुष्टः फलवान्पुष्पवानपि
005a सार्थिका वणिजश्चापि तापसाश्च वनौकसः
005c वसन्ति वासान्मार्गस्थाः सुरम्ये तरुसत्तमे
006a तस्या ता विपुलाः शाखा दृष्ट्वा स्कन्धांश्च सर्वतः
006c अभिगम्याब्रवीदेनं नारदो भरतर्षभ
007a अहो नु रमणीयस्त्वमहो चासि मनोरमः
007c प्रीयामहे त्वया नित्यं तरुप्रवर शल्मले
008a सदैव शकुनास्तात मृगाश्चाधस्तथा गजाः
008c वसन्ति तव संहृष्टा मनोहरतरास्तथा
009a तव शाखा महाशाख स्कन्धं च विपुलं तथा
009c न वै प्रभग्नान्पश्यामि मारुतेन कथञ्चन
010a किं नु ते मारुतस्तात प्रीतिमानथ वा सुहृत्
010c त्वां रक्षति सदा येन वनेऽस्मिन्पवनो ध्रुवम्
011a विवान्हि पवनः स्थानाद्वृक्षानुच्चावचानपि
011c पर्वतानां च शिखराण्याचालयति वेगवान्
012a शोषयत्येव पातालं विवान्गन्धवहः शुचिः
012c ह्रदांश्च सरितश्चैव सागरांश्च तथैव ह
013a त्वां संरक्षेत पवनः सखित्वेन न संशयः
013c तस्माद्बहलशाखोऽसि पर्णवान्पुष्पवानपि
014a इदं च रमणीयं ते प्रतिभाति वनस्पते
014c यदिमे विहगास्तात रमन्ते मुदितास्त्वयि
015a एषां पृथक्समस्तानां श्रूयते मधुरः स्वरः
015c पुष्पसम्मोदने काले वाशतां सुमनोहरम्
016a तथेमे मुदिता नागाः स्वयूथकुलशोभिनः
016c घर्मार्तास्त्वां समासाद्य सुखं विन्दन्ति शल्मले
017a तथैव मृगजातीभिरन्याभिरुपशोभसे
017c तथा सार्थाधिवासैश्च शोभसे मेरुवद्द्रुम
018a ब्राह्मणैश्च तपःसिद्धैस्तापसैः श्रमणैरपि
018c त्रिविष्टपसमं मन्ये तवायतनमेव ह
019a बन्धुत्वादथ वा सख्याच्छल्मले नात्र संशयः
019c पालयत्येव सततं भीमः सर्वत्रगोऽनिलः
020a न्यग्भावं परमं वायोः शल्मले त्वमुपागतः
020c तवाहमस्मीति सदा येन रक्षति मारुतः
021a न तं पश्याम्यहं वृक्षं पर्वतं वापि तं दृढम्
021c यो न वायुबलाद्भग्नः पृथिव्यामिति मे मतिः
022a त्वं पुनः कारणैर्नूनं शल्मले रक्ष्यसे सदा
022c वायुना सपरीवारस्तेन तिष्ठस्यसंशयम्
023  शल्मलिरुवाच
023a न मे वायुः सखा ब्रह्मन्न बन्धुर्न च मे सुहृत्
023c परमेष्ठी तथा नैव येन रक्षति मानिलः
024a मम तेजोबलं वायोर्भीममपि हि नारद
024c कलामष्टादशीं प्राणैर्न मे प्राप्नोति मारुतः
025a आगच्छन्परमो वायुर्मया विष्टम्भितो बलात्
025c रुजन्द्रुमान्पर्वतांश्च यच्चान्यदपि किञ्चन
026a स मया बहुशो भग्नः प्रभञ्जन्वै प्रभञ्जनः
026c तस्मान्न बिभ्ये देवर्षे क्रुद्धादपि समीरणात्
027  नारद उवाच
027a शल्मले विपरीतं ते दर्शनं नात्र संशयः
027c न हि वायोर्बलेनास्ति भूतं तुल्यबलं क्वचित्
028a इन्द्रो यमो वैश्रवणो वरुणश्च जलेश्वरः
028c न तेऽपि तुल्या मरुतः किं पुनस्त्वं वनस्पते
029a यद्धि किञ्चिदिह प्राणि शल्मले चेष्टते भुवि
029c सर्वत्र भगवान्वायुश्चेष्टाप्राणकरः प्रभुः
030a एष चेष्टयते सम्यक्प्राणिनः सम्यगायतः
030c असम्यगायतो भूयश्चेष्टते विकृतो नृषु
031a स त्वमेवंविधं वायुं सर्वसत्त्वभृतां वरम्
031c न पूजयसि पूज्यं तं किमन्यद्बुद्धिलाघवात्
032a असारश्चासि दुर्बुद्धे केवलं बहु भाषसे
032c क्रोधादिभिरवच्छन्नो मिथ्या वदसि शल्मले
033a मम रोषः समुत्पन्नस्त्वय्येवं सम्प्रभाषति
033c ब्रवीम्येष स्वयं वायोस्तव दुर्भाषितं बहु
034a चन्दनैः स्पन्दनैः शालैः सरलैर्देवदारुभिः
034c वेतसैर्बन्धनैश्चापि ये चान्ये बलवत्तराः
035a तैश्चापि नैवं दुर्बुद्धे क्षिप्तो वायुः कृतात्मभिः
035c ते हि जानन्ति वायोश्च बलमात्मन एव च
036a तस्मात्ते वै नमस्यन्ति श्वसनं द्रुमसत्तमाः
036c त्वं तु मोहान्न जानीषे वायोर्बलमनन्तकम्

