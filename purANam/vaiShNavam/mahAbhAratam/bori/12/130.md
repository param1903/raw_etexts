001  युधिष्ठिर उवाच
001a हीने परमके धर्मे सर्वलोकातिलङ्घिनि
001c सर्वस्मिन्दस्युसाद्भूते पृथिव्यामुपजीवने
002a केनास्मिन्ब्राह्मणो जीवेज्जघन्ये काल आगते
002c असन्त्यजन्पुत्रपौत्राननुक्रोशात्पितामह
003  भीष्म उवाच
003a विज्ञानबलमास्थाय जीवितव्यं तथागते
003c सर्वं साध्वर्थमेवेदमसाध्वर्थं न किञ्चन
004a असाधुभ्यो निरादाय साधुभ्यो यः प्रयच्छति
004c आत्मानं सङ्क्रमं कृत्वा कृत्स्नधर्मविदेव सः
005a सुरोषेणात्मनो राजन्राज्ये स्थितिमकोपयन्
005c अदत्तमप्याददीत दातुर्वित्तं ममेति वा
006a विज्ञानबलपूतो यो वर्तते निन्दितेष्वपि
006c वृत्तविज्ञानवान्धीरः कस्तं किं वक्तुमर्हति
007a येषां बलकृता वृत्तिर्नैषामन्याभिरोचते
007c तेजसाभिप्रवर्धन्ते बलवन्तो युधिष्ठिर
008a यदेव प्रकृतं शास्त्रमविशेषेण विन्दति
008c तदेव मध्याः सेवन्ते मेधावी चाप्यथोत्तरम्
009a ऋत्विक्पुरोहिताचार्यान्सत्कृतैरभिपूजितान्
009c न ब्राह्मणान्यातयेत दोषान्प्राप्नोति यातयन्
010a एतत्प्रमाणं लोकस्य चक्षुरेतत्सनातनम्
010c तत्प्रमाणोऽवगाहेत तेन तत्साध्वसाधु वा
011a बहूनि ग्रामवास्तव्या रोषाद्ब्रूयुः परस्परम्
011c न तेषां वचनाद्राजा सत्कुर्याद्यातयेत वा
012a न वाच्यः परिवादो वै न श्रोतव्यः कथञ्चन
012c कर्णावेव पिधातव्यौ प्रस्थेयं वा ततोऽन्यतः
013a न वै सतां वृत्तमेतत्परिवादो न पैशुनम्
013c गुणानामेव वक्तारः सन्तः सत्सु युधिष्ठिर
014a यथा समधुरौ दम्यौ सुदान्तौ साधुवाहिनौ
014c धुरमुद्यम्य वहतस्तथा वर्तेत वै नृपः
014e यथा यथास्य वहतः सहायाः स्युस्तथापरे
015a आचारमेव मन्यन्ते गरीयो धर्मलक्षणम्
015c अपरे नैवमिच्छन्ति ये शङ्खलिखितप्रियाः
015e मार्दवादथ लोभाद्वा ते ब्रूयुर्वाक्यमीदृशम्
016a आर्षमप्यत्र पश्यन्ति विकर्मस्थस्य यापनम्
016c न चार्षात्सदृशं किञ्चित्प्रमाणं विद्यते क्वचित्
017a देवा अपि विकर्मस्थं यातयन्ति नराधमम्
017c व्याजेन विन्दन्वित्तं हि धर्मात्तु परिहीयते
018a सर्वतः सत्कृतः सद्भिर्भूतिप्रभवकारणैः
018c हृदयेनाभ्यनुज्ञातो यो धर्मस्तं व्यवस्यति
019a यश्चतुर्गुणसम्पन्नं धर्मं वेद स धर्मवित्
019c अहेरिव हि धर्मस्य पदं दुःखं गवेषितुम्
020a यथा मृगस्य विद्धस्य मृगव्याधः पदं नयेत्
020c कक्षे रुधिरपातेन तथा धर्मपदं नयेत्
021a एवं सद्भिर्विनीतेन पथा गन्तव्यमच्युत
021c राजर्षीणां वृत्तमेतदवगच्छ युधिष्ठिर
