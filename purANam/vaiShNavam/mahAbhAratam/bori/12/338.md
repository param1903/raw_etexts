जनमेजय उवाच	001    
बहवः पुरुषा ब्रह्मन्नुताहो एक एव तु	001a  
को ह्यत्र पुरुषः श्रेष्ठः को वा योनिरिहोच्यते	001c  
वैशम्पायन उवाच	002    
बहवः पुरुषा लोके साङ्ख्ययोगविचारिणाम्	002a  
नैतदिच्छन्ति पुरुषमेकं कुरुकुलोद्वह	002c  
बहूनां पुरुषाणां च यथैका योनिरुच्यते	003a  
तथा तं पुरुषं विश्वं व्याख्यास्यामि गुणाधिकम्	003c  
नमस्कृत्वा तु गुरवे व्यासायामिततेजसे	004a  
तपोयुक्ताय दान्ताय वन्द्याय परमर्षये	004c  
इदं पुरुषसूक्तं हि सर्ववेदेषु पार्थिव	005a  
ऋतं सत्यं च विख्यातमृषिसिंहेन चिन्तितम्	005c  
उत्सर्गेणापवादेन ऋषिभिः कपिलादिभिः	006a  
अध्यात्मचिन्तामाश्रित्य शास्त्राण्युक्तानि भारत	006c  
समासतस्तु यद्व्यासः पुरुषैकत्वमुक्तवान्	007a  
तत्तेऽहं सम्प्रवक्ष्यामि प्रसादादमितौजसः	007c  
अत्राप्युदाहरन्तीममितिहासं पुरातनम्	008a  
ब्रह्मणा सह संवादं त्र्यम्बकस्य विशां पते	008c  
क्षीरोदस्य समुद्रस्य मध्ये हाटकसप्रभः	009a  
वैजयन्त इति ख्यातः पर्वतप्रवरो नृप	009c  
तत्राध्यात्मगतिं देव एकाकी प्रविचिन्तयन्	010a  
वैराजसदने नित्यं वैजयन्तं निषेवते	010c  
अथ तत्रासतस्तस्य चतुर्वक्त्रस्य धीमतः	011a  
ललाटप्रभवः पुत्रः शिव आगाद्यदृच्छया	011c  
आकाशेनैव योगीशः पुरा त्रिनयनः प्रभुः	011e   
ततः खान्निपपाताशु धरणीधरमूर्धनि	012a  
अग्रतश्चाभवत्प्रीतो ववन्दे चापि पादयोः	012c  
तं पादयोर्निपतितं दृष्ट्वा सव्येन पाणिना	013a  
उत्थापयामास तदा प्रभुरेकः प्रजापतिः	013c  
उवाच चैनं भगवांश्चिरस्यागतमात्मजम्	014a  
स्वागतं ते महाबाहो दिष्ट्या प्राप्तोऽसि मेऽन्तिकम्	014c  
कच्चित्ते कुशलं पुत्र स्वाध्यायतपसोः सदा	015a  
नित्यमुग्रतपास्त्वं हि ततः पृच्छामि ते पुनः	015c  
रुद्र उवाच	016    
त्वत्प्रसादेन भगवन्स्वाध्यायतपसोर्मम	016a  
कुशलं चाव्ययं चैव सर्वस्य जगतस्तथा	016c  
चिरदृष्टो हि भगवान्वैराजसदने मया	017a  
ततोऽहं पर्वतं प्राप्तस्त्विमं त्वत्पादसेवितम्	017c  
कौतूहलं चापि हि मे एकान्तगमनेन ते	018a  
नैतत्कारणमल्पं हि भविष्यति पितामह	018c  
किं नु तत्सदनं श्रेष्ठं क्षुत्पिपासाविवर्जितम्	019a  
सुरासुरैरध्युषितमृषिभिश्चामितप्रभैः	019c  
गन्धर्वैरप्सरोभिश्च सततं सन्निषेवितम्	020a  
उत्सृज्येमं गिरिवरमेकाकी प्राप्तवानसि	020c  
ब्रह्मोवाच	021    
वैजयन्तो गिरिवरः सततं सेव्यते मया	021a  
अत्रैकाग्रेण मनसा पुरुषश्चिन्त्यते विराट्	021c  
रुद्र उवाच	022    
बहवः पुरुषा ब्रह्मंस्त्वया सृष्टाः स्वयम्भुवा	022a  
सृज्यन्ते चापरे ब्रह्मन्स चैकः पुरुषो विराट्	022c  
को ह्यसौ चिन्त्यते ब्रह्मंस्त्वया वै पुरुषोत्तमः	023a  
एतन्मे संशयं ब्रूहि महत्कौतूहलं हि मे	023c  
ब्रह्मोवाच	024    
बहवः पुरुषाः पुत्र ये त्वया समुदाहृताः	024a  
एवमेतदतिक्रान्तं द्रष्टव्यं नैवमित्यपि	024c  
आधारं तु प्रवक्ष्यामि एकस्य पुरुषस्य ते	024e   
बहूनां पुरुषाणां स यथैका योनिरुच्यते	025a  
तथा तं पुरुषं विश्वं परमं सुमहत्तमम्	025c  
निर्गुणं निर्गुणा भूत्वा प्रविशन्ति सनातनम्	025e   

