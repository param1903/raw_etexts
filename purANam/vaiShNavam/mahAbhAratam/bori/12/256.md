तुलाधार उवाच	001    
सद्भिर्वा यदि वासद्भिरयं पन्थाः समाश्रितः	001a  
प्रत्यक्षं क्रियतां साधु ततो ज्ञास्यसि तद्यथा	001c  
एते शकुन्ता बहवः समन्ताद्विचरन्ति हि	002a  
तवोत्तमाङ्गे सम्भूताः श्येनाश्चान्याश्च जातयः	002c  
आह्वयैनान्महाब्रह्मन्विशमानांस्ततस्ततः	003a  
पश्येमान्हस्तपादेषु श्लिष्टान्देहे च सर्वशः	003c  
सम्भावयन्ति पितरं त्वया सम्भाविताः खगाः	004a  
असंशयं पिता च त्वं पुत्रानाह्वय जाजले	004c  
भीष्म उवाच	005    
ततो जाजलिना तेन समाहूताः पतत्रिणः	005a  
वाचमुच्चारयन्दिव्यां धर्मस्य वचनात्किल	005c  
अहिंसादिकृतं कर्म इह चैव परत्र च	006a  
स्पर्धा निहन्ति वै ब्रह्मन्साहता हन्ति तं नरम्	006c  
श्रद्धावृद्धं वाङ्मनसी न यज्ञस्त्रातुमर्हति	007a  
अत्र गाथा ब्रह्मगीताः कीर्तयन्ति पुराविदः	007c  
शुचेरश्रद्दधानस्य श्रद्दधानस्य चाशुचेः	008a  
देवाश्चित्तममन्यन्त सदृशं यज्ञकर्मणि	008c  
श्रोत्रियस्य कदर्यस्य वदान्यस्य च वार्धुषेः	009a  
मीमांसित्वोभयं देवाः सममन्नमकल्पयन्	009c  
प्रजापतिस्तानुवाच विषमं कृतमित्युत	010a  
श्रद्धापूतं वदान्यस्य हतमश्रद्धयेतरत्	010c  
भोज्यमन्नं वदान्यस्य कदर्यस्य न वार्धुषेः	010e  
अश्रद्दधान एवैको देवानां नार्हते हविः	011a  
तस्यैवान्नं न भोक्तव्यमिति धर्मविदो विदुः	011c  
अश्रद्धा परमं पापं श्रद्धा पापप्रमोचनी	012a  
जहाति पापं श्रद्धावान्सर्पो जीर्णामिव त्वचम्	012c  
ज्यायसी या पवित्राणां निवृत्तिः श्रद्धया सह	013a  
निवृत्तशीलदोषो यः श्रद्धावान्पूत एव सः	013c  
किं तस्य तपसा कार्यं किं वृत्तेन किमात्मना	014a  
श्रद्धामयोऽयं पुरुषो यो यच्छ्रद्धः स एव सः	014c  
इति धर्मः समाख्यातः सद्भिर्धर्मार्थदर्शिभिः	015a  
वयं जिज्ञासमानास्त्वा सम्प्राप्ता धर्मदर्शनात्	015c  
स्पर्धां जहि महाप्राज्ञ ततः प्राप्स्यसि यत्परम्	016a  
श्रद्धावाञ्श्रद्दधानश्च धर्मांश्चैवेह वाणिजः	016c  
स्ववर्त्मनि स्थितश्चैव गरीयानेष जाजले	016e  
एवं बहुमतार्थं च तुलाधारेण भाषितम्	017a  
सम्यक्चैवमुपालब्धो धर्मश्चोक्तः सनातनः	017c  
तस्य विख्यातवीर्यस्य श्रुत्वा वाक्यानि स द्विजः	018a  
तुलाधारस्य कौन्तेय शान्तिमेवान्वपद्यत	018c  
ततोऽचिरेण कालेन तुलाधारः स एव च	019a  
दिवं गत्वा महाप्राज्ञौ विहरेतां यथासुखम्	019c  
स्वं स्वं स्थानमुपागम्य स्वकर्मफलनिर्जितम्	019e  
समानां श्रद्दधानानां संयतानां सुचेतसाम्	020a  
कुर्वतां यज्ञ इत्येव न यज्ञो जातु नेष्यते	020c  
श्रद्धा वै सात्त्विकी देवी सूर्यस्य दुहिता नृप	021a  
सावित्री प्रसवित्री च जीवविश्वासिनी तथा	021c  
वाग्वृद्धं त्रायते श्रद्धा मनोवृद्धं च भारत	022a  
यथौपम्योपदेशेन किं भूयः श्रोतुमिच्छसि	022c  

