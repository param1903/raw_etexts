001  युधिष्ठिर उवाच
001a पितामह महाप्राज्ञ युधि सत्यपराक्रम
001c श्रोतुमिच्छामि कार्त्स्न्येन कृष्णमव्ययमीश्वरम्
002a यच्चास्य तेजः सुमहद्यच्च कर्म पुरातनम्
002c तन्मे सर्वं यथातत्त्वं प्रब्रूहि भरतर्षभ
003a तिर्यग्योनिगतं रूपं कथं धारितवान्हरिः
003c केन कार्यविसर्गेण तन्मे ब्रूहि पितामह
004  भीष्म उवाच
004a पुराहं मृगयां यातो मार्कण्डेयाश्रमे स्थितः
004c तत्रापश्यं मुनिगणान्समासीनान्सहस्रशः
005a ततस्ते मधुपर्केण पूजां चक्रुरथो मयि
005c प्रतिगृह्य च तां पूजां प्रत्यनन्दमृषीनहम्
006a कथैषा कथिता तत्र कश्यपेन महर्षिणा
006c मनःप्रह्लादिनीं दिव्यां तामिहैकमनाः शृणु
007a पुरा दानवमुख्या हि क्रोधलोभसमन्विताः
007c बलेन मत्ताः शतशो नरकाद्या महासुराः
008a तथैव चान्ये बहवो दानवा युद्धदुर्मदाः
008c न सहन्ते स्म देवानां समृद्धिं तामनुत्तमाम्
009a दानवैरर्द्यमानास्तु देवा देवर्षयस्तथा
009c न शर्म लेभिरे राजन्विशमानास्ततस्ततः
010a पृथिवीं चार्तरूपां ते समपश्यन्दिवौकसः
010c दानवैरभिसङ्कीर्णां घोररूपैर्महाबलैः
010e भारार्तामपकृष्टां च दुःखितां सन्निमज्जतीम्
011a अथादितेयाः सन्त्रस्ता ब्रह्माणमिदमब्रुवन्
011c कथं शक्यामहे ब्रह्मन्दानवैरुपमर्दनम्
012a स्वयम्भूस्तानुवाचेदं निसृष्टोऽत्र विधिर्मया
012c ते वरेणाभिसम्मत्ता बलेन च मदेन च
013a नावभोत्स्यन्ति सम्मूढा विष्णुमव्यक्तदर्शनम्
013c वराहरूपिणं देवमधृष्यममरैरपि
014a एष वेगेन गत्वा हि यत्र ते दानवाधमाः
014c अन्तर्भूमिगता घोरा निवसन्ति सहस्रशः
014e शमयिष्यति श्रुत्वा ते जहृषुः सुरसत्तमाः
015a ततो विष्णुर्महातेजा वाराहं रूपमाश्रितः
015c अन्तर्भूमिं सम्प्रविश्य जगाम दितिजान्प्रति
016a दृष्ट्वा च सहिताः सर्वे दैत्याः सत्त्वममानुषम्
016c प्रसह्य सहसा सर्वे सन्तस्थुः कालमोहिताः
017a सर्वे च समभिद्रुत्य वराहं जगृहुः समम्
017c सङ्क्रुद्धाश्च वराहं तं व्यकर्षन्त समन्ततः
018a दानवेन्द्रा महाकाया महावीर्या बलोच्छ्रिताः
018c नाशक्नुवंश्च किञ्चित्ते तस्य कर्तुं तदा विभो
019a ततोऽगमन्विस्मयं ते दानवेन्द्रा भयात्तदा
019c संशयं गतमात्मानं मेनिरे च सहस्रशः
020a ततो देवादिदेवः स योगात्मा योगसारथिः
020c योगमास्थाय भगवांस्तदा भरतसत्तम
021a विननाद महानादं क्षोभयन्दैत्यदानवान्
021c सन्नादिता येन लोकाः सर्वाश्चैव दिशो दश
022a तेन सन्नादशब्देन लोकाः सङ्क्षोभमागमन्
022c सम्भ्रान्ताश्च दिशः सर्वा देवाः शक्रपुरोगमाः
023a निर्विचेष्टं जगच्चापि बभूवातिभृशं तदा
023c स्थावरं जङ्गमं चैव तेन नादेन मोहितम्
024a ततस्ते दानवाः सर्वे तेन शब्देन भीषिताः
024c पेतुर्गतासवश्चैव विष्णुतेजोविमोहिताः
025a रसातलगतांश्चैव वराहस्त्रिदशद्विषः
025c खुरैः सन्दारयामास मांसमेदोस्थिसञ्चयम्
026a नादेन तेन महता सनातन इति स्मृतः
026c पद्मनाभो महायोगी भूताचार्यः स भूतराट्
027a ततो देवगणाः सर्वे पितामहमुपाब्रुवन्
027c नादोऽयं कीदृशो देव नैनं विद्म वयं विभो
027e कोऽसौ हि कस्य वा नादो येन विह्वलितं जगत्
028a एतस्मिन्नन्तरे विष्णुर्वाराहं रूपमास्थितः
028c उदतिष्ठन्महादेवः स्तूयमानो महर्षिभिः
029  पितामह उवाच
029a निहत्य दानवपतीन्महावर्ष्मा महाबलः
029c एष देवो महायोगी भूतात्मा भूतभावनः
030a सर्वभूतेश्वरो योगी योनिरात्मा तथात्मनः
030c स्थिरीभवत कृष्णोऽयं सर्वपापप्रणाशनः
031a कृत्वा कर्मातिसाध्वेतदशक्यममितप्रभः
031c समायातः स्वमात्मानं महाभागो महाद्युतिः
031e पद्मनाभो महायोगी भूतात्मा भूतभावनः
032a न सन्तापो न भीः कार्या शोको वा सुरसत्तमाः
032c विधिरेष प्रभावश्च कालः सङ्क्षयकारकः
032e लोकान्धारयतानेन नादो मुक्तो महात्मना
033a स एव हि महाभागः सर्वलोकनमस्कृतः
033c अच्युतः पुण्डरीकाक्षः सर्वभूतसमुद्भवः

