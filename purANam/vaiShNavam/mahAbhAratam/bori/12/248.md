युधिष्ठिर उवाच	001    
य इमे पृथिवीपालाः शेरते पृथिवीतले	001a  
पृतनामध्य एते हि गतसत्त्वा महाबलाः	001c  
एकैकशो भीमबला नागायुतबलास्तथा	002a  
एते हि निहताः सङ्ख्ये तुल्यतेजोबलैर्नरैः	002c  
नैषां पश्यामि हन्तारं प्राणिनां संयुगे पुरा	003a  
विक्रमेणोपसम्पन्नास्तेजोबलसमन्विताः	003c  
अथ चेमे महाप्राज्ञ शेरते हि गतासवः	004a  
मृता इति च शब्दोऽयं वर्तत्येषु गतासुषु	004c  
इमे मृता नृपतयः प्रायशो भीमविक्रमाः	005a  
तत्र मे संशयो जातः कुतः सञ्ज्ञा मृता इति	005c  
कस्य मृत्युः कुतो मृत्युः केन मृत्युरिह प्रजाः	006a  
हरत्यमरसङ्काश तन्मे ब्रूहि पितामह	006c  
भीष्म उवाच	007    
पुरा कृतयुगे तात राजासीदविकम्पकः	007a  
स शत्रुवशमापन्नः सङ्ग्रामे क्षीणवाहनः	007c  
तत्र पुत्रो हरिर्नाम नारायणसमो बले	008a  
स शत्रुभिर्हतः सङ्ख्ये सबलः सपदानुगः	008c  
स राजा शत्रुवशगः पुत्रशोकसमन्वितः	009a  
यदृच्छयाशान्तिपरो ददर्श भुवि नारदम्	009c  
स तस्मै सर्वमाचष्ट यथा वृत्तं जनेश्वरः	010a  
शत्रुभिर्ग्रहणं सङ्ख्ये पुत्रस्य मरणं तथा	010c  
तस्य तद्वचनं श्रुत्वा नारदोऽथ तपोधनः	011a  
आख्यानमिदमाचष्ट पुत्रशोकापहं तदा	011c  
राजञ्शृणु समाख्यानमद्येदं बहुविस्तरम्	012a  
यथा वृत्तं श्रुतं चैव मयापि वसुधाधिप	012c  
प्रजाः सृष्ट्वा महातेजाः प्रजासर्गे पितामहः	013a  
अतीव वृद्धा बहुला नामृष्यत पुनः प्रजाः	013c  
न ह्यन्तरमभूत्किञ्चित्क्वचिज्जन्तुभिरच्युत	014a  
निरुच्छ्वासमिवोन्नद्धं त्रैलोक्यमभवन्नृप	014c  
तस्य चिन्ता समुत्पन्ना संहारं प्रति भूपते	015a  
चिन्तयन्नाध्यगच्छच्च संहारे हेतुकारणम्	015c  
तस्य रोषान्महाराज खेभ्योऽग्निरुदतिष्ठत	016a  
तेन सर्वा दिशो राजन्ददाह स पितामहः	016c  
ततो दिवं भुवं खं च जगच्च सचराचरम्	017a  
ददाह पावको राजन्भगवत्कोपसम्भवः	017c  
तत्रादह्यन्त भूतानि जङ्गमानि ध्रुवाणि च	018a  
महता कोपवेगेन कुपिते प्रपितामहे	018c  
ततो हरिजटः स्थाणुर्वेदाध्वरपतिः शिवः	019a  
जगाद शरणं देवो ब्रह्माणं परवीरहा	019c  
तस्मिन्नभिगते स्थाणौ प्रजानां हितकाम्यया	020a  
अब्रवीद्वरदो देवो ज्वलन्निव तदा शिवम्	020c  
करवाण्यद्य कं कामं वरार्होऽसि मतो मम	021a  
कर्ता ह्यस्मि प्रियं शम्भो तव यद्धृदि वर्तते	021c  

