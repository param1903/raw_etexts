भीष्म उवाच	001    
अथ काले बहुतिथे पूर्णे प्राप्तो भुजङ्गमः	001a  
दत्ताभ्यनुज्ञः स्वं वेश्म कृतकर्मा विवस्वतः	001c  
तं भार्या समभिक्रामत्पादशौचादिभिर्गुणैः	002a  
उपपन्नां च तां साध्वीं पन्नगः पर्यपृच्छत	002c  
अपि त्वमसि कल्याणि देवतातिथिपूजने	003a  
पूर्वमुक्तेन विधिना युक्ता युक्तेन मत्समम्	003c  
न खल्वस्यकृतार्थेन स्त्रीबुद्ध्या मार्दवीकृता	004a  
मद्वियोगेन सुश्रोणि वियुक्ता धर्मसेतुना	004c  
नागभार्योवाच	005    
शिष्याणां गुरुशुश्रूषा विप्राणां वेदपारणम्	005a  
भृत्यानां स्वामिवचनं राज्ञां लोकानुपालनम्	005c  
सर्वभूतपरित्राणं क्षत्रधर्म इहोच्यते	006a  
वैश्यानां यज्ञसंवृत्तिरातिथेयसमन्विता	006c  
विप्रक्षत्रियवैश्यानां शुश्रूषा शूद्रकर्म तत्	007a  
गृहस्थधर्मो नागेन्द्र सर्वभूतहितैषिता	007c  
नियताहारता नित्यं व्रतचर्या यथाक्रमम्	008a  
धर्मो हि धर्मसम्बन्धादिन्द्रियाणां विशेषणम्	008c  
अहं कस्य कुतो वाहं कः को मे ह भवेदिति	009a  
प्रयोजनमतिर्नित्यमेवं मोक्षाश्रमी भवेत्	009c  
पतिव्रतात्वं भार्यायाः परमो धर्म उच्यते	010a  
तवोपदेशान्नागेन्द्र तच्च तत्त्वेन वेद्मि वै	010c  
साहं धर्मं विजानन्ती धर्मनित्ये त्वयि स्थिते	011a  
सत्पथं कथमुत्सृज्य यास्यामि विषमे पथि	011c  
देवतानां महाभाग धर्मचर्या न हीयते	012a  
अतिथीनां च सत्कारे नित्ययुक्तास्म्यतन्द्रिता	012c  
सप्ताष्टदिवसास्त्वद्य विप्रस्येहागतस्य वै	013a  
स च कार्यं न मे ख्याति दर्शनं तव काङ्क्षति	013c  
गोमत्यास्त्वेष पुलिने त्वद्दर्शनसमुत्सुकः	014a  
आसीनोऽऽवर्तयन्ब्रह्म ब्राह्मणः संशितव्रतः	014c  
अहं त्वनेन नागेन्द्र सामपूर्वं समाहिता	015a  
प्रस्थाप्यो मत्सकाशं स सम्प्राप्तो भुजगोत्तमः	015c  
एतच्छ्रुत्वा महाप्राज्ञ तत्र गन्तुं त्वमर्हसि	016a  
दातुमर्हसि वा तस्य दर्शनं दर्शनश्रवः	016c  

