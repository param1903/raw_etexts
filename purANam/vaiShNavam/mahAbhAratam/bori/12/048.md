001  वैशम्पायन उवाच
001a ततः स च हृषीकेशः स च राजा युधिष्ठिरः
001c कृपादयश्च ते सर्वे चत्वारः पाण्डवाश्च ह
002a रथैस्ते नगराकारैः पताकाध्वजशोभितैः
002c ययुराशु कुरुक्षेत्रं वाजिभिः शीघ्रगामिभिः
003a तेऽवतीर्य कुरुक्षेत्रं केशमज्जास्थिसङ्कुलम्
003c देहन्यासः कृतो यत्र क्षत्रियैस्तैर्महात्मभिः
004a गजाश्वदेहास्थिचयैः पर्वतैरिव सञ्चितम्
004c नरशीर्षकपालैश्च शङ्खैरिव समाचितम्
005a चितासहस्रैर्निचितं वर्मशस्त्रसमाकुलम्
005c आपानभूमिं कालस्य तदा भुक्तोज्झितामिव
006a भूतसङ्घानुचरितं रक्षोगणनिषेवितम्
006c पश्यन्तस्ते कुरुक्षेत्रं ययुराशु महारथाः
007a गच्छन्नेव महाबाहुः सर्वयादवनन्दनः
007c युधिष्ठिराय प्रोवाच जामदग्न्यस्य विक्रमम्
008a अमी रामह्रदाः पञ्च दृश्यन्ते पार्थ दूरतः
008c येषु सन्तर्पयामास पूर्वान्क्षत्रियशोणितैः
009a त्रिःसप्तकृत्वो वसुधां कृत्वा निःक्षत्रियां प्रभुः
009c इहेदानीं ततो रामः कर्मणो विरराम ह
010  युधिष्ठिर उवाच
010a त्रिःसप्तकृत्वः पृथिवी कृता निःक्षत्रिया तदा
010c रामेणेति यदात्थ त्वमत्र मे संशयो महान्
011a क्षत्रबीजं यदा दग्धं रामेण यदुपुङ्गव
011c कथं भूयः समुत्पत्तिः क्षत्रस्यामितविक्रम
012a महात्मना भगवता रामेण यदुपुङ्गव
012c कथमुत्सादितं क्षत्रं कथं वृद्धिं पुनर्गतम्
013a महाभारतयुद्धे हि कोटिशः क्षत्रिया हताः
013c तथाभूच्च मही कीर्णा क्षत्रियैर्वदतां वर
014a एवं मे छिन्धि वार्ष्णेय संशयं तार्क्ष्यकेतन
014c आगमो हि परः कृष्ण त्वत्तो नो वासवानुज
015  वैशम्पायन उवाच
015a ततो व्रजन्नेव गदाग्रजः प्रभुः शशंस तस्मै निखिलेन तत्त्वतः
015c युधिष्ठिरायाप्रतिमौजसे तदा यथाभवत्क्षत्रियसङ्कुला मही

