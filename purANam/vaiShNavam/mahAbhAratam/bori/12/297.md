भीष्म उवाच	001  
मृगयां विचरन्कश्चिद्विजने जनकात्मजः	001a  
वने ददर्श विप्रेन्द्रमृषिं वंशधरं भृगोः	001c  
तमासीनमुपासीनः प्रणम्य शिरसा मुनिम्	002a  
पश्चादनुमतस्तेन पप्रच्छ वसुमानिदम्	002c  
भगवन्किमिदं श्रेयः प्रेत्य वापीह वा भवेत्	003a  
पुरुषस्याध्रुवे देहे कामस्य वशवर्तिनः	003c  
सत्कृत्य परिपृष्टः सन्सुमहात्मा महातपाः	004a  
निजगाद ततस्तस्मै श्रेयस्करमिदं वचः	004c  
मनसोऽप्रतिकूलानि प्रेत्य चेह च वाञ्छसि	005a  
भूतानां प्रतिकूलेभ्यो निवर्तस्व यतेन्द्रियः	005c  
धर्मः सतां हितः पुंसां धर्मश्चैवाश्रयः सताम्	006a  
धर्माल्लोकास्त्रयस्तात प्रवृत्ताः सचराचराः	006c  
स्वादुकामुक कामानां वैतृष्ण्यं किं न गच्छसि	007a  
मधु पश्यसि दुर्बुद्धे प्रपातं नानुपश्यसि	007c  
यथा ज्ञाने परिचयः कर्तव्यस्तत्फलार्थिना	008a  
तथा धर्मे परिचयः कर्तव्यस्तत्फलार्थिना	008c  
असता धर्मकामेन विशुद्धं कर्म दुष्करम्	009a  
सता तु धर्मकामेन सुकरं कर्म दुष्करम्	009c  
वने ग्राम्यसुखाचारो यथा ग्राम्यस्तथैव सः	010a  
ग्रामे वनसुखाचारो यथा वनचरस्तथा	010c  
मनोवाक्कर्मके धर्मे कुरु श्रद्धां समाहितः	011a  
निवृत्तौ वा प्रवृत्तौ वा सम्प्रधार्य गुणागुणान्	011c  
नित्यं च बहु दातव्यं साधुभ्यश्चानसूयता	012a  
प्रार्थितं व्रतशौचाभ्यां सत्कृतं देशकालयोः	012c  
शुभेन विधिना लब्धमर्हाय प्रतिपादयेत्	013a  
क्रोधमुत्सृज्य दत्त्वा च नानुतप्येन्न कीर्तयेत्	013c  
अनृशंसः शुचिर्दान्तः सत्यवागार्जवे स्थितः	014a  
योनिकर्मविशुद्धश्च पात्रं स्याद्वेदविद्द्विजः	014c  
सत्कृता चैकपत्नी च जात्या योनिरिहेष्यते	015a  
ऋग्यजुःसामगो विद्वान्षट्कर्मा पात्रमुच्यते	015c  
स एव धर्मः सोऽधर्मस्तं तं प्रतिनरं भवेत्	016a  
पात्रकर्मविशेषेण देशकालाववेक्ष्य च	016c  
लीलयाल्पं यथा गात्रात्प्रमृज्याद्रजसः पुमान्	017a  
बहुयत्नेन महता पापनिर्हरणं तथा	017c  
विरिक्तस्य यथा सम्यग्घृतं भवति भेषजम्	018a  
तथा निर्हृतदोषस्य प्रेत्यधर्मः सुखावहः	018c  
मानसं सर्वभूतेषु वर्तते वै शुभाशुभे	019a  
अशुभेभ्यः समाक्षिप्य शुभेष्वेवावतारयेत्	019c  
सर्वं सर्वेण सर्वत्र क्रियमाणं च पूजय	020a  
स्वधर्मे यत्र रागस्ते कामं धर्मो विधीयताम्	020c  
अधृतात्मन्धृतौ तिष्ठ दुर्बुद्धे बुद्धिमान्भव	021a  
अप्रशान्त प्रशाम्य त्वमप्राज्ञ प्राज्ञवच्चर	021c  
तेजसा शक्यते प्राप्तुमुपायसहचारिणा	022a  
इह च प्रेत्य च श्रेयस्तस्य मूलं धृतिः परा	022c  
राजर्षिरधृतिः स्वर्गात्पतितो हि महाभिषः	023a  
ययातिः क्षीणपुण्यश्च धृत्या लोकानवाप्तवान्	023c  
तपस्विनां धर्मवतां विदुषां चोपसेवनात्	024a  
प्राप्स्यसे विपुलां बुद्धिं तथा श्रेयोऽभिपत्स्यसे	024c  
स तु स्वभावसम्पन्नस्तच्छ्रुत्वा मुनिभाषितम्	025a  
विनिवर्त्य मनः कामाद्धर्मे बुद्धिं चकार ह	025c  

