001  युधिष्ठिर उवाच
001a आनृशंस्यं विजानामि दर्शनेन सतां सदा
001c नृशंसान्न विजानामि तेषां कर्म च भारत
002a कण्टकान्कूपमग्निं च वर्जयन्ति यथा नराः
002c तथा नृशंसकर्माणं वर्जयन्ति नरा नरम्
003a नृशंसो ह्यधमो नित्यं प्रेत्य चेह च भारत
003c तस्माद्ब्रवीहि कौरव्य तस्य धर्मविनिश्चयम्
004  भीष्म उवाच
004a स्पृहास्यान्तर्हिता चैव विदितार्था च कर्मणा
004c आक्रोष्टा क्रुश्यते चैव बन्धिता बध्यते च यः
005a दत्तानुकीर्तिर्विषमः क्षुद्रो नैकृतिकः शठः
005c असम्भोगी च मानी च तथा सङ्गी विकत्थनः
006a सर्वातिशङ्की परुषो बालिशः कृपणस्तथा
006c वर्गप्रशंसी सततमाश्रमद्वेषसङ्करी
007a हिंसाविहारी सततमविशेषगुणागुणः
007c बह्वलीको मनस्वी च लुब्धोऽत्यर्थं नृशंसकृत्
008a धर्मशीलं गुणोपेतं पाप इत्यवगच्छति
008c आत्मशीलानुमानेन न विश्वसिति कस्यचित्
009a परेषां यत्र दोषः स्यात्तद्गुह्यं सम्प्रकाशयेत्
009c समानेष्वेव दोषेषु वृत्त्यर्थमुपघातयेत्
010a तथोपकारिणं चैव मन्यते वञ्चितं परम्
010c दत्त्वापि च धनं काले सन्तपत्युपकारिणे
011a भक्ष्यं भोज्यमथो लेह्यं यच्चान्यत्साधु भोजनम्
011c प्रेक्षमाणेषु योऽश्नीयान्नृशंस इति तं विदुः
012a ब्राह्मणेभ्यः प्रदायाग्रं यः सुहृद्भिः सहाश्नुते
012c स प्रेत्य लभते स्वर्गमिह चानन्त्यमश्नुते
013a एष ते भरतश्रेष्ठ नृशंसः परिकीर्तितः
013c सदा विवर्जनीयो वै पुरुषेण बुभूषता

