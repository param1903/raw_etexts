याज्ञवल्क्य उवाच	001  
अव्यक्तस्य नरश्रेष्ठ कालसङ्ख्यां निबोध मे	001a  
पञ्च कल्पसहस्राणि द्विगुणान्यहरुच्यते	001c  
रात्रिरेतावती चास्य प्रतिबुद्धो नराधिप	002a  
सृजत्योषधिमेवाग्रे जीवनं सर्वदेहिनाम्	002c  
ततो ब्रह्माणमसृजद्धैरण्याण्डसमुद्भवम्	003a  
सा मूर्तिः सर्वभूतानामित्येवमनुशुश्रुम	003c  
संवत्सरमुषित्वाण्डे निष्क्रम्य च महामुनिः	004a  
सन्दधेऽर्धं महीं कृत्स्नां दिवमर्धं प्रजापतिः	004c  
द्यावापृथिव्योरित्येष राजन्वेदेषु पठ्यते	005a  
तयोः शकलयोर्मध्यमाकाशमकरोत्प्रभुः	005c  
एतस्यापि च सङ्ख्यानं वेदवेदाङ्गपारगैः	006a  
दश कल्पसहस्राणि पादोनान्यहरुच्यते	006c  
रात्रिमेतावतीं चास्य प्राहुरध्यात्मचिन्तकाः	006e  
सृजत्यहङ्कारमृषिर्भूतं दिव्यात्मकं तथा	007a  
चतुरश्चापरान्पुत्रान्देहात्पूर्वं महानृषिः	007c  
ते वै पितृभ्यः पितरः श्रूयन्ते राजसत्तम	007e  
देवाः पितॄणां च सुता देवैर्लोकाः समावृताः	008a  
चराचरा नरश्रेष्ठ इत्येवमनुशुश्रुम	008c  
परमेष्ठी त्वहङ्कारोऽसृजद्भूतानि पञ्चधा	009a  
पृथिवी वायुराकाशमापो ज्योतिश्च पञ्चमम्	009c  
एतस्यापि निशामाहुस्तृतीयमिह कुर्वतः	010a  
पञ्च कल्पसहस्राणि तावदेवाहरुच्यते	010c  
शब्दः स्पर्शश्च रूपं च रसो गन्धश्च पञ्चमः	011a  
एते विशेषा राजेन्द्र महाभूतेषु पञ्चसु	011c  
यैराविष्टानि भूतानि अहन्यहनि पार्थिव	011e  
अन्योन्यं स्पृहयन्त्येते अन्योन्यस्य हिते रताः	012a  
अन्योन्यमभिमन्यन्ते अन्योन्यस्पर्धिनस्तथा	012c  
ते वध्यमाना अन्योन्यं गुणैर्हारिभिरव्ययाः	013a  
इहैव परिवर्तन्ते तिर्यग्योनिप्रवेशिनः	013c  
त्रीणि कल्पसहस्राणि एतेषामहरुच्यते	014a  
रात्रिरेतावती चैव मनसश्च नराधिप	014c  
मनश्चरति राजेन्द्र चरितं सर्वमिन्द्रियैः	015a  
न चेन्द्रियाणि पश्यन्ति मन एवात्र पश्यति	015c  
चक्षुः पश्यति रूपाणि मनसा तु न चक्षुषा	016a  
मनसि व्याकुले चक्षुः पश्यन्नपि न पश्यति	016c  
तथेन्द्रियाणि सर्वाणि पश्यन्तीत्यभिचक्षते	016e  
मनस्युपरते राजन्निन्द्रियोपरमो भवेत्	017a  
न चेन्द्रियव्युपरमे मनस्युपरमो भवेत्	017c  
एवं मनःप्रधानानि इन्द्रियाणि विभावयेत्	017e  
इन्द्रियाणां हि सर्वेषामीश्वरं मन उच्यते	018a  
एतद्विशन्ति भूतानि सर्वाणीह महायशाः	018c  
