001  अर्जुन उवाच
001a अत्रैवोदाहरन्तीममितिहासं पुरातनम्
001c तापसैः सह संवादं शक्रस्य भरतर्षभ
002a केचिद्गृहान्परित्यज्य वनमभ्यगमन्द्विजाः
002c अजातश्मश्रवो मन्दाः कुले जाताः प्रवव्रजुः
003a धर्मोऽयमिति मन्वाना ब्रह्मचर्ये व्यवस्थिताः
003c त्यक्त्वा गृहान्पितॄंश्चैव तानिन्द्रोऽन्वकृपायत
004a तानाबभाषे भगवान्पक्षी भूत्वा हिरण्मयः
004c सुदुष्करं मनुष्यैश्च यत्कृतं विघसाशिभिः
005a पुण्यं च बत कर्मैषां प्रशस्तं चैव जीवितम्
005c संसिद्धास्ते गतिं मुख्यां प्राप्ता धर्मपरायणाः
006  ऋषय ऊचुः
006a अहो बतायं शकुनिर्विघसाशान्प्रशंसति
006c अस्मान्नूनमयं शास्ति वयं च विघसाशिनः
007  शकुनिरुवाच
007a नाहं युष्मान्प्रशंसामि पङ्कदिग्धान्रजस्वलान्
007c उच्छिष्टभोजिनो मन्दानन्ये वै विघसाशिनः
008  ऋषय ऊचुः
008a इदं श्रेयः परमिति वयमेवाभ्युपास्महे
008c शकुने ब्रूहि यच्छ्रेयो भृशं वै श्रद्दधाम ते
009  शकुनिरुवाच
009a यदि मां नाभिशङ्कध्वं विभज्यात्मानमात्मना
009c ततोऽहं वः प्रवक्ष्यामि याथातथ्यं हितं वचः
010  ऋषय ऊचुः
010a शृणुमस्ते वचस्तात पन्थानो विदितास्तव
010c नियोगे चैव धर्मात्मन्स्थातुमिच्छाम शाधि नः
011  शकुनिरुवाच
011a चतुष्पदां गौः प्रवरा लोहानां काञ्चनं वरम्
011c शब्दानां प्रवरो मन्त्रो ब्राह्मणो द्विपदां वरः
012a मन्त्रोऽयं जातकर्मादि ब्राह्मणस्य विधीयते
012c जीवतो यो यथाकालं श्मशाननिधनादिति
013a कर्माणि वैदिकान्यस्य स्वर्ग्यः पन्थास्त्वनुत्तमः
013c अथ सर्वाणि कर्माणि मन्त्रसिद्धानि चक्षते
014a आम्नायदृढवादीनि तथा सिद्धिरिहेष्यते
014c मासार्धमासा ऋतव आदित्यशशितारकम्
015a ईहन्ते सर्वभूतानि तदृतं कर्मसङ्गिनाम्
015c सिद्धिक्षेत्रमिदं पुण्यमयमेवाश्रमो महान्
016a अथ ये कर्म निन्दन्तो मनुष्याः कापथं गताः
016c मूढानामर्थहीनानां तेषामेनस्तु विद्यते
017a देववंशान्पितृवंशान्ब्रह्मवंशांश्च शाश्वतान्
017c सन्त्यज्य मूढा वर्तन्ते ततो यान्त्यश्रुतीपथम्
018a एतद्वोऽस्तु तपो युक्तं ददानीत्यृषिचोदितम्
018c तस्मात्तदध्यवसतस्तपस्वि तप उच्यते
019a देववंशान्पितृवंशान्ब्रह्मवंशांश्च शाश्वतान्
019c संविभज्य गुरोश्चर्यां तद्वै दुष्करमुच्यते
020a देवा वै दुष्करं कृत्वा विभूतिं परमां गताः
020c तस्माद्गार्हस्थ्यमुद्वोढुं दुष्करं प्रब्रवीमि वः
021a तपः श्रेष्ठं प्रजानां हि मूलमेतन्न संशयः
021c कुटुम्बविधिनानेन यस्मिन्सर्वं प्रतिष्ठितम्
022a एतद्विदुस्तपो विप्रा द्वन्द्वातीता विमत्सराः
022c तस्माद्वनं मध्यमं च लोकेषु तप उच्यते
023a दुराधर्षं पदं चैव गच्छन्ति विघसाशिनः
023c सायम्प्रातर्विभज्यान्नं स्वकुटुम्बे यथाविधि
024a दत्त्वातिथिभ्यो देवेभ्यः पितृभ्यः स्वजनस्य च
024c अवशिष्टानि येऽश्नन्ति तानाहुर्विघसाशिनः
025a तस्मात्स्वधर्ममास्थाय सुव्रताः सत्यवादिनः
025c लोकस्य गुरवो भूत्वा ते भवन्त्यनुपस्कृताः
026a त्रिदिवं प्राप्य शक्रस्य स्वर्गलोके विमत्सराः
026c वसन्ति शाश्वतीर्वर्षा जना दुष्करकारिणः
027a ततस्ते तद्वचः श्रुत्वा तस्य धर्मार्थसंहितम्
027c उत्सृज्य नास्तिकगतिं गार्हस्थ्यं धर्ममाश्रिताः
028a तस्मात्त्वमपि दुर्धर्ष धैर्यमालम्ब्य शाश्वतम्
028c प्रशाधि पृथिवीं कृत्स्नां हतामित्रां नरोत्तम

