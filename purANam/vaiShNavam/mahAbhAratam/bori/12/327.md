जनमेजय उवाच	001    
कथं स भगवान्देवो यज्ञेष्वग्रहरः प्रभुः	001a  
यज्ञधारी च सततं वेदवेदाङ्गवित्तथा	001c  
निवृत्तं चास्थितो धर्मं क्षेमी भागवतप्रियः	002a  
प्रवृत्तिधर्मान्विदधे स एव भगवान्प्रभुः	002c  
कथं प्रवृत्तिधर्मेषु भागार्हा देवताः कृताः	003a  
कथं निवृत्तिधर्माश्च कृता व्यावृत्तबुद्धयः	003c  
एतं नः संशयं विप्र छिन्धि गुह्यं सनातनम्	004a  
त्वया नारायणकथा श्रुता वै धर्मसंहिता	004c  
इमे सब्रह्मका लोकाः ससुरासुरमानवाः	005a  
क्रियास्वभ्युदयोक्तासु सक्ता दृश्यन्ति सर्वशः	005c  
मोक्षश्चोक्तस्त्वया ब्रह्मन्निर्वाणं परमं सुखम्	005e   
ये च मुक्ता भवन्तीह पुण्यपापविवर्जिताः	006a  
ते सहस्रार्चिषं देवं प्रविशन्तीति शुश्रुमः	006c  
अहो हि दुरनुष्ठेयो मोक्षधर्मः सनातनः	007a  
यं हित्वा देवताः सर्वा हव्यकव्यभुजोऽभवन्	007c  
किं नु ब्रह्मा च रुद्रश्च शक्रश्च बलभित्प्रभुः	008a  
सूर्यस्ताराधिपो वायुरग्निर्वरुण एव च	008c  
आकाशं जगती चैव ये च शेषा दिवौकसः	008e   
प्रलयं न विजानन्ति आत्मनः परिनिर्मितम्	009a  
ततस्ते नास्थिता मार्गं ध्रुवमक्षयमव्ययम्	009c  
स्मृत्वा कालपरीमाणं प्रवृत्तिं ये समास्थिताः	010a  
दोषः कालपरीमाणे महानेष क्रियावताम्	010c  
एतन्मे संशयं विप्र हृदि शल्यमिवार्पितम्	011a  
छिन्धीतिहासकथनात्परं कौतूहलं हि मे	011c  
कथं भागहराः प्रोक्ता देवताः क्रतुषु द्विज	012a  
किमर्थं चाध्वरे ब्रह्मन्निज्यन्ते त्रिदिवौकसः	012c  
ये च भागं प्रगृह्णन्ति यज्ञेषु द्विजसत्तम	013a  
ते यजन्तो महायज्ञैः कस्य भागं ददन्ति वै	013c  
वैशम्पायन उवाच	014    
अहो गूढतमः प्रश्नस्त्वया पृष्टो जनेश्वर	014a  
नातप्ततपसा ह्येष नावेदविदुषा तथा	014c  
नापुराणविदा चापि शक्यो व्याहर्तुमञ्जसा	014e   
हन्त ते कथयिष्यामि यन्मे पृष्टः पुरा गुरुः	015a  
कृष्णद्वैपायनो व्यासो वेदव्यासो महानृषिः	015c  
सुमन्तुर्जैमिनिश्चैव पैलश्च सुदृढव्रतः	016a  
अहं चतुर्थः शिष्यो वै पञ्चमश्च शुकः स्मृतः	016c  
एतान्समागतान्सर्वान्पञ्च शिष्यान्दमान्वितान्	017a  
शौचाचारसमायुक्ताञ्जितक्रोधाञ्जितेन्द्रियान्	017c  
वेदानध्यापयामास महाभारतपञ्चमान्	018a  
मेरौ गिरिवरे रम्ये सिद्धचारणसेविते	018c  
तेषामभ्यस्यतां वेदान्कदाचित्संशयोऽभवत्	019a  
एष वै यस्त्वया पृष्टस्तेन तेषां प्रकीर्तितः	019c  
ततः श्रुतो मया चापि तवाख्येयोऽद्य भारत	019e   
शिष्याणां वचनं श्रुत्वा सर्वाज्ञानतमोनुदः	020a  
पराशरसुतः श्रीमान्व्यासो वाक्यमुवाच ह	020c  
मया हि सुमहत्तप्तं तपः परमदारुणम्	021a  
भूतं भव्यं भविष्यच्च जानीयामिति सत्तमाः	021c  
तस्य मे तप्ततपसो निगृहीतेन्द्रियस्य च	022a  
नारायणप्रसादेन क्षीरोदस्यानुकूलतः	022c  
त्रैकालिकमिदं ज्ञानं प्रादुर्भूतं यथेप्सितम्	023a  
तच्छृणुध्वं यथाज्ञानं वक्ष्ये संशयमुत्तमम्	023c  
यथा वृत्तं हि कल्पादौ दृष्टं मे ज्ञानचक्षुषा	023e   
परमात्मेति यं प्राहुः साङ्ख्ययोगविदो जनाः	024a  
महापुरुषसञ्ज्ञां स लभते स्वेन कर्मणा	024c  
तस्मात्प्रसूतमव्यक्तं प्रधानं तद्विदुर्बुधाः	025a  
अव्यक्ताद्व्यक्तमुत्पन्नं लोकसृष्ट्यर्थमीश्वरात्	025c  
अनिरुद्धो हि लोकेषु महानात्मेति कथ्यते	026a  
योऽसौ व्यक्तत्वमापन्नो निर्ममे च पितामहम्	026c  
सोऽहङ्कार इति प्रोक्तः सर्वतेजोमयो हि सः	026e   
पृथिवी वायुराकाशमापो ज्योतिश्च पञ्चमम्	027a  
अहङ्कारप्रसूतानि महाभूतानि भारत	027c  
महाभूतानि सृष्ट्वाथ तद्गुणान्निर्ममे पुनः	028a  
भूतेभ्यश्चैव निष्पन्ना मूर्तिमन्तोऽष्ट ताञ्शृणु	028c  
मरीचिरङ्गिराश्चात्रिः पुलस्त्यः पुलहः क्रतुः	029a  
वसिष्ठश्च महात्मा वै मनुः स्वायम्भुवस्तथा	029c  
ज्ञेयाः प्रकृतयोऽष्टौ ता यासु लोकाः प्रतिष्ठिताः	029e   
वेदान्वेदाङ्गसंयुक्तान्यज्ञान्यज्ञाङ्गसंयुतान्	030a  
निर्ममे लोकसिद्ध्यर्थं ब्रह्मा लोकपितामहः	030c  
अष्टाभ्यः प्रकृतिभ्यश्च जातं विश्वमिदं जगत्	030e   
रुद्रो रोषात्मको जातो दशान्यान्सोऽसृजत्स्वयम्	031a  
एकादशैते रुद्रास्तु विकाराः पुरुषाः स्मृताः	031c  
ते रुद्राः प्रकृतिश्चैव सर्वे चैव सुरर्षयः	032a  
उत्पन्ना लोकसिद्ध्यर्थं ब्रह्माणं समुपस्थिताः	032c  
वयं हि सृष्टा भगवंस्त्वया वै प्रभविष्णुना	033a  
येन यस्मिन्नधीकारे वर्तितव्यं पितामह	033c  
योऽसौ त्वया विनिर्दिष्टो अधिकारोऽर्थचिन्तकः	034a  
परिपाल्यः कथं तेन सोऽधिकारोऽधिकारिणा	034c  
प्रदिशस्व बलं तस्य योऽधिकारार्थचिन्तकः	035a  
एवमुक्तो महादेवो देवांस्तानिदमब्रवीत्	035c  
साध्वहं ज्ञापितो देवा युष्माभिर्भद्रमस्तु वः	036a  
ममाप्येषा समुत्पन्ना चिन्ता या भवतां मता	036c  
लोकतन्त्रस्य कृत्स्नस्य कथं कार्यः परिग्रहः	037a  
कथं बलक्षयो न स्याद्युष्माकं ह्यात्मनश्च मे	037c  
इतः सर्वेऽपि गच्छामः शरणं लोकसाक्षिणम्	038a  
महापुरुषमव्यक्तं स नो वक्ष्यति यद्धितम्	038c  
ततस्ते ब्रह्मणा सार्धमृषयो विबुधास्तथा	039a  
क्षीरोदस्योत्तरं कूलं जग्मुर्लोकहितार्थिनः	039c  
ते तपः समुपातिष्ठन्ब्रह्मोक्तं वेदकल्पितम्	040a  
स महानियमो नाम तपश्चर्या सुदारुणा	040c  
ऊर्ध्वं दृष्टिर्बाहवश्च एकाग्रं च मनोऽभवत्	041a  
एकपादस्थिताः सम्यक्काष्ठभूताः समाहिताः	041c  
दिव्यं वर्षसहस्रं ते तपस्तप्त्वा तदुत्तमम्	042a  
शुश्रुवुर्मधुरां वाणीं वेदवेदाङ्गभूषिताम्	042c  
भो भोः सब्रह्मका देवा ऋषयश्च तपोधनाः	043a  
स्वागतेनार्च्य वः सर्वाञ्श्रावये वाक्यमुत्तमम्	043c  
विज्ञातं वो मया कार्यं तच्च लोकहितं महत्	044a  
प्रवृत्तियुक्तं कर्तव्यं युष्मत्प्राणोपबृंहणम्	044c  
सुतप्तं वस्तपो देवा ममाराधनकाम्यया	045a  
भोक्ष्यथास्य महासत्त्वास्तपसः फलमुत्तमम्	045c  
एष ब्रह्मा लोकगुरुः सर्वलोकपितामहः	046a  
यूयं च विबुधश्रेष्ठा मां यजध्वं समाहिताः	046c  
सर्वे भागान्कल्पयध्वं यज्ञेषु मम नित्यशः	047a  
तथा श्रेयो विधास्यामि यथाधीकारमीश्वराः	047c  
श्रुत्वैतद्देवदेवस्य वाक्यं हृष्टतनूरुहाः	048a  
ततस्ते विबुधाः सर्वे ब्रह्मा ते च महर्षयः	048c  
वेददृष्टेन विधिना वैष्णवं क्रतुमाहरन्	049a  
तस्मिन्सत्रे तदा ब्रह्मा स्वयं भागमकल्पयत्	049c  
देवा देवर्षयश्चैव सर्वे भागानकल्पयन्	049e   
ते कार्तयुगधर्माणो भागाः परमसत्कृताः	050a  
प्रापुरादित्यवर्णं तं पुरुषं तमसः परम्	050c  
बृहन्तं सर्वगं देवमीशानं वरदं प्रभुम्	050e   
ततोऽथ वरदो देवस्तान्सर्वानमरान्स्थितान्	051a  
अशरीरो बभाषेदं वाक्यं खस्थो महेश्वरः	051c  
येन यः कल्पितो भागः स तथा समुपागतः	052a  
प्रीतोऽहं प्रदिशाम्यद्य फलमावृत्तिलक्षणम्	052c  
एतद्वो लक्षणं देवा मत्प्रसादसमुद्भवम्	053a  
यूयं यज्ञैरिज्यमानाः समाप्तवरदक्षिणैः	053c  
युगे युगे भविष्यध्वं प्रवृत्तिफलभोगिनः	053e   
यज्ञैर्ये चापि यक्ष्यन्ति सर्वलोकेषु वै सुराः	054a  
कल्पयिष्यन्ति वो भागांस्ते नरा वेदकल्पितान्	054c  
यो मे यथा कल्पितवान्भागमस्मिन्महाक्रतौ	055a  
स तथा यज्ञभागार्हो वेदसूत्रे मया कृतः	055c  
यूयं लोकान्धारयध्वं यज्ञभागफलोदिताः	056a  
सर्वार्थचिन्तका लोके यथाधीकारनिर्मिताः	056c  
याः क्रियाः प्रचरिष्यन्ति प्रवृत्तिफलसत्कृताः	057a  
ताभिराप्यायितबला लोकान्वै धारयिष्यथ	057c  
यूयं हि भाविता लोके सर्वयज्ञेषु मानवैः	058a  
मां ततो भावयिष्यध्वमेषा वो भावना मम	058c  
इत्यर्थं निर्मिता वेदा यज्ञाश्चौषधिभिः सह	059a  
एभिः सम्यक्प्रयुक्तैर्हि प्रीयन्ते देवताः क्षितौ	059c  
निर्माणमेतद्युष्माकं प्रवृत्तिगुणकल्पितम्	060a  
मया कृतं सुरश्रेष्ठा यावत्कल्पक्षयादिति	060c  
चिन्तयध्वं लोकहितं यथाधीकारमीश्वराः	060e   
मरीचिरङ्गिराश्चात्रिः पुलस्त्यः पुलहः क्रतुः	061a  
वसिष्ठ इति सप्तैते मानसा निर्मिता हि वै	061c  
एते वेदविदो मुख्या वेदाचार्याश्च कल्पिताः	062a  
प्रवृत्तिधर्मिणश्चैव प्राजापत्येन कल्पिताः	062c  
अयं क्रियावतां पन्था व्यक्तीभूतः सनातनः	063a  
अनिरुद्ध इति प्रोक्तो लोकसर्गकरः प्रभुः	063c  
सनः सनत्सुजातश्च सनकः ससनन्दनः	064a  
सनत्कुमारः कपिलः सप्तमश्च सनातनः	064c  
सप्तैते मानसाः प्रोक्ता ऋषयो ब्रह्मणः सुताः	065a  
स्वयमागतविज्ञाना निवृत्तं धर्ममास्थिताः	065c  
एते योगविदो मुख्याः साङ्ख्यधर्मविदस्तथा	066a  
आचार्या मोक्षशास्त्रे च मोक्षधर्मप्रवर्तकाः	066c  
यतोऽहं प्रसृतः पूर्वमव्यक्तात्त्रिगुणो महान्	067a  
तस्मात्परतरो योऽसौ क्षेत्रज्ञ इति कल्पितः	067c  
सोऽहं क्रियावतां पन्थाः पुनरावृत्तिदुर्लभः	067e   
यो यथा निर्मितो जन्तुर्यस्मिन्यस्मिंश्च कर्मणि	068a  
प्रवृत्तौ वा निवृत्तौ वा तत्फलं सोऽश्नुतेऽवशः	068c  
एष लोकगुरुर्ब्रह्मा जगदादिकरः प्रभुः	069a  
एष माता पिता चैव युष्माकं च पितामहः	069c  
मयानुशिष्टो भविता सर्वभूतवरप्रदः	069e   
अस्य चैवानुजो रुद्रो ललाटाद्यः समुत्थितः	070a  
ब्रह्मानुशिष्टो भविता सर्वत्रसवरप्रदः	070c  
गच्छध्वं स्वानधीकारांश्चिन्तयध्वं यथाविधि	071a  
प्रवर्तन्तां क्रियाः सर्वाः सर्वलोकेषु माचिरम्	071c  
प्रदृश्यन्तां च कर्माणि प्राणिनां गतयस्तथा	072a  
परिनिर्मितकालानि आयूंषि च सुरोत्तमाः	072c  
इदं कृतयुगं नाम कालः श्रेष्ठः प्रवर्तते	073a  
अहिंस्या यज्ञपशवो युगेऽस्मिन्नैतदन्यथा	073c  
चतुष्पात्सकलो धर्मो भविष्यत्यत्र वै सुराः	073e   
ततस्त्रेतायुगं नाम त्रयी यत्र भविष्यति	074a  
प्रोक्षिता यत्र पशवो वधं प्राप्स्यन्ति वै मखे	074c  
तत्र पादचतुर्थो वै धर्मस्य न भविष्यति	074e   
ततो वै द्वापरं नाम मिश्रः कालो भविष्यति	075a  
द्विपादहीनो धर्मश्च युगे तस्मिन्भविष्यति	075c  
ततस्तिष्येऽथ सम्प्राप्ते युगे कलिपुरस्कृते	076a  
एकपादस्थितो धर्मो यत्र तत्र भविष्यति	076c  
देवा ऊचुः	077    
एकपादस्थिते धर्मे यत्रक्वचनगामिनि	077a  
कथं कर्तव्यमस्माभिर्भगवंस्तद्वदस्व नः	077c  
श्रीभगवानुवाच	078    
यत्र वेदाश्च यज्ञाश्च तपः सत्यं दमस्तथा	078a  
अहिंसाधर्मसंयुक्ताः प्रचरेयुः सुरोत्तमाः	078c  
स वै देशः सेवितव्यो मा वोऽधर्मः पदा स्पृशेत्	078e   
व्यास उवाच	079    
तेऽनुशिष्टा भगवता देवाः सर्षिगणास्तथा	079a  
नमस्कृत्वा भगवते जग्मुर्देशान्यथेप्सितान्	079c  
गतेषु त्रिदिवौकःसु ब्रह्मैकः पर्यवस्थितः	080a  
दिदृक्षुर्भगवन्तं तमनिरुद्धतनौ स्थितम्	080c  
तं देवो दर्शयामास कृत्वा हयशिरो महत्	081a  
साङ्गानावर्तयन्वेदान्कमण्डलुगणित्रधृक्	081c  
ततोऽश्वशिरसं दृष्ट्वा तं देवममितौजसम्	082a  
लोककर्ता प्रभुर्ब्रह्मा लोकानां हितकाम्यया	082c  
मूर्ध्ना प्रणम्य वरदं तस्थौ प्राञ्जलिरग्रतः	083a  
स परिष्वज्य देवेन वचनं श्रावितस्तदा	083c  
लोककार्यगतीः सर्वास्त्वं चिन्तय यथाविधि	084a  
धाता त्वं सर्वभूतानां त्वं प्रभुर्जगतो गुरुः	084c  
त्वय्यावेशितभारोऽहं धृतिं प्राप्स्याम्यथाञ्जसा	084e   
यदा च सुरकार्यं ते अविषह्यं भविष्यति	085a  
प्रादुर्भावं गमिष्यामि तदात्मज्ञानदेशिकः	085c  
एवमुक्त्वा हयशिरास्तत्रैवान्तरधीयत	086a  
तेनानुशिष्टो ब्रह्मापि स्वं लोकमचिराद्गतः	086c  
एवमेष महाभागः पद्मनाभः सनातनः	087a  
यज्ञेष्वग्रहरः प्रोक्तो यज्ञधारी च नित्यदा	087c  
निवृत्तिं चास्थितो धर्मं गतिमक्षयधर्मिणाम्	088a  
प्रवृत्तिधर्मान्विदधे कृत्वा लोकस्य चित्रताम्	088c  
स आदिः स मध्यः स चान्तः प्रजानां स धाता स धेयः स कर्ता स कार्यम्	089a  
युगान्ते स सुप्तः सुसङ्क्षिप्य लोकान्युगादौ प्रबुद्धो जगद्ध्युत्ससर्ज	089c  
तस्मै नमध्वं देवाय निर्गुणाय गुणात्मने	090a  
अजाय विश्वरूपाय धाम्ने सर्वदिवौकसाम्	090c  
महाभूताधिपतये रुद्राणां पतये तथा	091a  
आदित्यपतये चैव वसूनां पतये तथा	091c  
अश्विभ्यां पतये चैव मरुतां पतये तथा	092a  
वेदयज्ञाधिपतये वेदाङ्गपतयेऽपि च	092c  
समुद्रवासिने नित्यं हरये मुञ्जकेशिने	093a  
शान्तये सर्वभूतानां मोक्षधर्मानुभाषिणे	093c  
तपसां तेजसां चैव पतये यशसोऽपि च	094a  
वाचश्च पतये नित्यं सरितां पतये तथा	094c  
कपर्दिने वराहाय एकशृङ्गाय धीमते	095a  
विवस्वतेऽश्वशिरसे चतुर्मूर्तिधृते सदा	095c  
गुह्याय ज्ञानदृश्याय अक्षराय क्षराय च	096a  
एष देवः सञ्चरति सर्वत्रगतिरव्ययः	096c  
एवमेतत्पुरा दृष्टं मया वै ज्ञानचक्षुषा	097a  
कथितं तच्च वः सर्वं मया पृष्टेन तत्त्वतः	097c  
क्रियतां मद्वचः शिष्याः सेव्यतां हरिरीश्वरः	098a  
गीयतां वेदशब्दैश्च पूज्यतां च यथाविधि	098c  
वैशम्पायन उवाच	099    
इत्युक्तास्तु वयं तेन वेदव्यासेन धीमता	099a  
सर्वे शिष्याः सुतश्चास्य शुकः परमधर्मवित्	099c  
स चास्माकमुपाध्यायः सहास्माभिर्विशां पते	100a  
चतुर्वेदोद्गताभिश्च ऋग्भिस्तमभितुष्टुवे	100c  
एतत्ते सर्वमाख्यातं यन्मां त्वं परिपृच्छसि	101a  
एवं मेऽकथयद्राजन्पुरा द्वैपायनो गुरुः	101c  
यश्चेदं शृणुयान्नित्यं यश्चेदं परिकीर्तयेत्	102a  
नमो भगवते कृत्वा समाहितमना नरः	102c  
भवत्यरोगो द्युतिमान्बलरूपसमन्वितः	103a  
आतुरो मुच्यते रोगाद्बद्धो मुच्येत बन्धनात्	103c  
कामकामी लभेत्कामं दीर्घमायुरवाप्नुयात्	104a  
ब्राह्मणः सर्ववेदी स्यात्क्षत्रियो विजयी भवेत्	104c  
वैश्यो विपुललाभः स्याच्छूद्रः सुखमवाप्नुयात्	104e   
अपुत्रो लभते पुत्रं कन्या चैवेप्सितं पतिम्	105a  
लग्नगर्भा विमुच्येत गर्भिणी जनयेत्सुतम्	105c  
वन्ध्या प्रसवमाप्नोति पुत्रपौत्रसमृद्धिमत्	105e   
क्षेमेण गच्छेदध्वानमिदं यः पठते पथि	106a  
यो यं कामं कामयते स तमाप्नोति च ध्रुवम्	106c  
इदं महर्षेर्वचनं विनिश्चितं महात्मनः पुरुषवरस्य कीर्तनम्	107a  
समागमं चर्षिदिवौकसामिमं निशम्य भक्ताः सुसुखं लभन्ते	107c  

