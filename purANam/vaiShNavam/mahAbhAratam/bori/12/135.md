001  भीष्म उवाच
001a अत्रैव चेदमव्यग्रः शृण्वाख्यानमनुत्तमम्
001c दीर्घसूत्रं समाश्रित्य कार्याकार्यविनिश्चये
002a नातिगाधे जलस्थाये सुहृदः शकुलास्त्रयः
002c प्रभूतमत्स्ये कौन्तेय बभूवुः सहचारिणः
003a अत्रैकः प्राप्तकालज्ञो दीर्घदर्शी तथापरः
003c दीर्घसूत्रश्च तत्रैकस्त्रयाणां जलचारिणाम्
004a कदाचित्तज्जलस्थायं मत्स्यबन्धाः समन्ततः
004c निःस्रावयामासुरथो निम्नेषु विविधैर्मुखैः
005a प्रक्षीयमाणं तं बुद्ध्वा जलस्थायं भयागमे
005c अब्रवीद्दीर्घदर्शी तु तावुभौ सुहृदौ तदा
006a इयमापत्समुत्पन्ना सर्वेषां सलिलौकसाम्
006c शीघ्रमन्यत्र गच्छामः पन्था यावन्न दुष्यति
007a अनागतमनर्थं हि सुनयैर्यः प्रबाधते
007c न स संशयमाप्नोति रोचतां वां व्रजामहे
008a दीर्घसूत्रस्तु यस्तत्र सोऽब्रवीत्सम्यगुच्यते
008c न तु कार्या त्वरा यावदिति मे निश्चिता मतिः
009a अथ सम्प्रतिपत्तिज्ञः प्राब्रवीद्दीर्घदर्शिनम्
009c प्राप्ते काले न मे किञ्चिन्न्यायतः परिहास्यते
010a एवमुक्तो निराक्रामद्दीर्घदर्शी महामतिः
010c जगाम स्रोतसैकेन गम्भीरसलिलाशयम्
011a ततः प्रस्रुततोयं तं समीक्ष्य सलिलाशयम्
011c बबन्धुर्विविधैर्योगैर्मत्स्यान्मत्स्योपजीविनः
012a विलोड्यमाने तस्मिंस्तु स्रुततोये जलाशये
012c अगच्छद्ग्रहणं तत्र दीर्घसूत्रः सहापरैः
013a उद्दानं क्रियमाणं च मत्स्यानां वीक्ष्य रज्जुभिः
013c प्रविश्यान्तरमन्येषामग्रसत्प्रतिपत्तिमान्
014a ग्रस्तमेव तदुद्दानं गृहीत्वास्त तथैव सः
014c सर्वानेव तु तांस्तत्र ते विदुर्ग्रथिता इति
015a ततः प्रक्षाल्यमानेषु मत्स्येषु विमले जले
015c त्यक्त्वा रज्जुं विमुक्तोऽभूच्छीघ्रं सम्प्रतिपत्तिमान्
016a दीर्घसूत्रस्तु मन्दात्मा हीनबुद्धिरचेतनः
016c मरणं प्राप्तवान्मूढो यथैवोपहतेन्द्रियः
017a एवं प्राप्ततमं कालं यो मोहान्नावबुध्यते
017c स विनश्यति वै क्षिप्रं दीर्घसूत्रो यथा झषः
018a आदौ न कुरुते श्रेयः कुशलोऽस्मीति यः पुमान्
018c स संशयमवाप्नोति यथा सम्प्रतिपत्तिमान्
019a अनागतविधानं तु यो नरः कुरुते क्षमम्
019c श्रेयः प्राप्नोति सोऽत्यर्थं दीर्घदर्शी यथा ह्यसौ
020a कलाः काष्ठा मुहूर्ताश्च दिना नाड्यः क्षणा लवाः
020c पक्षा मासाश्च ऋतवस्तुल्याः संवत्सराणि च
021a पृथिवी देश इत्युक्तः कालः स च न दृश्यते
021c अभिप्रेतार्थसिद्ध्यर्थं न्यायतो यच्च तत्तथा
022a एतौ धर्मार्थशास्त्रेषु मोक्षशास्त्रेषु चर्षिभिः
022c प्रधानाविति निर्दिष्टौ कामेशाभिमतौ नृणाम्
023a परीक्ष्यकारी युक्तस्तु सम्यक्समुपपादयेत्
023c देशकालावभिप्रेतौ ताभ्यां फलमवाप्नुयात्

