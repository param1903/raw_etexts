व्यास उवाच	001    
त्रयीविद्यामवेक्षेत वेदेषूक्तामथाङ्गतः	001a  
ऋक्सामवर्णाक्षरतो यजुषोऽथर्वणस्तथा	001c  
वेदवादेषु कुशला ह्यध्यात्मकुशलाश्च ये	002a  
सत्त्ववन्तो महाभागाः पश्यन्ति प्रभवाप्ययौ	002c  
एवं धर्मेण वर्तेत क्रियाः शिष्टवदाचरेत्	003a  
असंरोधेन भूतानां वृत्तिं लिप्सेत वै द्विजः	003c  
सद्भ्य आगतविज्ञानः शिष्टः शास्त्रविचक्षणः	004a  
स्वधर्मेण क्रिया लोके कुर्वाणः सत्यसङ्गरः	004c  
तिष्ठत्येतेषु गृहवान्षट्सु कर्मसु स द्विजः	005a  
पञ्चभिः सततं यज्ञैः श्रद्दधानो यजेत च	005c  
धृतिमानप्रमत्तश्च दान्तो धर्मविदात्मवान्	006a  
वीतहर्षभयक्रोधो ब्राह्मणो नावसीदति	006c  
दानमध्ययनं यज्ञस्तपो ह्रीरार्जवं दमः	007a  
एतैर्वर्धयते तेजः पाप्मानं चापकर्षति	007c  
धूतपाप्मा तु मेधावी लघ्वाहारो जितेन्द्रियः	008a  
कामक्रोधौ वशे कृत्वा निनीषेद्ब्रह्मणः पदम्	008c  
अग्नींश्च ब्राह्मणांश्चार्चेद्देवताः प्रणमेत च	009a  
वर्जयेद्रुषतीं वाचं हिंसां चाधर्मसंहिताम्	009c  
एषा पूर्वतरा वृत्तिर्ब्राह्मणस्य विधीयते	010a  
ज्ञानागमेन कर्माणि कुर्वन्कर्मसु सिध्यति	010c  
पञ्चेन्द्रियजलां घोरां लोभकूलां सुदुस्तराम्	011a  
मन्युपङ्कामनाधृष्यां नदीं तरति बुद्धिमान्	011c  
काममन्यूद्धतं यत्स्यान्नित्यमत्यन्तमोहितम्	012a  
महता विधिदृष्टेन बलेनाप्रतिघातिना	012c  
स्वभावस्रोतसा वृत्तमुह्यते सततं जगत्	012e  
कालोदकेन महता वर्षावर्तेन सन्ततम्	013a  
मासोर्मिणर्तुवेगेन पक्षोलपतृणेन च	013c  
निमेषोन्मेषफेनेन अहोरात्रजवेन च	014a  
कामग्राहेण घोरेण वेदयज्ञप्लवेन च	014c  
धर्मद्वीपेन भूतानां चार्थकामरवेण च	015a  
ऋतसोपानतीरेण विहिंसातरुवाहिना	015c  
युगह्रदौघमध्येन ब्रह्मप्रायभवेन च	016a  
धात्रा सृष्टानि भूतानि कृष्यन्ते यमसादनम्	016c  
एतत्प्रज्ञामयैर्धीरा निस्तरन्ति मनीषिणः	017a  
प्लवैरप्लववन्तो हि किं करिष्यन्त्यचेतसः	017c  
उपपन्नं हि यत्प्राज्ञो निस्तरेन्नेतरो जनः	018a  
दूरतो गुणदोषौ हि प्राज्ञः सर्वत्र पश्यति	018c  
संशयात्मा स कामात्मा चलचित्तोऽल्पचेतनः	019a  
अप्राज्ञो न तरत्येव यो ह्यास्ते न स गच्छति	019c  
अप्लवो हि महादोषमुह्यमानोऽधिगच्छति	020a  
कामग्राहगृहीतस्य ज्ञानमप्यस्य न प्लवः	020c  
तस्मादुन्मज्जनस्यार्थे प्रयतेत विचक्षणः	021a  
एतदुन्मज्जनं तस्य यदयं ब्राह्मणो भवेत्	021c  
त्र्यवदाते कुले जातस्त्रिसन्देहस्त्रिकर्मकृत्	022a  
तस्मादुन्मज्जनस्तिष्ठेन्निस्तरेत्प्रज्ञया यथा	022c  
संस्कृतस्य हि दान्तस्य नियतस्य कृतात्मनः	023a  
प्राज्ञस्यानन्तरा सिद्धिरिह लोके परत्र च	023c  
वर्तते तेषु गृहवानक्रुध्यन्ननसूयकः	024a  
पञ्चभिः सततं यज्ञैर्विघसाशी यजेत च	024c  
सतां वृत्तेन वर्तेत क्रियाः शिष्टवदाचरेत्	025a  
असंरोधेन धर्मस्य वृत्तिं लिप्सेदगर्हिताम्	025c  
श्रुतिविज्ञानतत्त्वज्ञः शिष्टाचारो विचक्षणः	026a  
स्वधर्मेण क्रियावांश्च कर्मणा सोऽप्यसङ्करः	026c  
क्रियावाञ्श्रद्दधानश्च दाता प्राज्ञोऽनसूयकः	027a  
धर्माधर्मविशेषज्ञः सर्वं तरति दुस्तरम्	027c  
धृतिमानप्रमत्तश्च दान्तो धर्मविदात्मवान्	028a  
वीतहर्षभयक्रोधो ब्राह्मणो नावसीदति	028c  
एषा पूर्वतरा वृत्तिर्ब्राह्मणस्य विधीयते	029a  
ज्ञानवित्त्वेन कर्माणि कुर्वन्सर्वत्र सिध्यति	029c  
अधर्मं धर्मकामो हि करोतीहाविचक्षणः	030a  
धर्मं चाधर्मसङ्काशं शोचन्निव करोति सः	030c  
धर्मं करोमीति करोत्यधर्ममधर्मकामश्च करोति धर्मम्	031a  
उभे बालः कर्मणी न प्रजानन्स जायते म्रियते चापि देही	031c  

