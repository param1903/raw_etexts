नरनारायणावूचतुः	001    
धन्योऽस्यनुगृहीतोऽसि यत्ते दृष्टः स्वयं प्रभुः	001a  
न हि तं दृष्टवान्कश्चित्पद्मयोनिरपि स्वयम्	001c  
अव्यक्तयोनिर्भगवान्दुर्दर्शः पुरुषोत्तमः	002a  
नारदैतद्धि ते सत्यं वचनं समुदाहृतम्	002c  
नास्य भक्तैः प्रियतरो लोके कश्चन विद्यते	003a  
ततः स्वयं दर्शितवान्स्वमात्मानं द्विजोत्तम	003c  
तपो हि तप्यतस्तस्य यत्स्थानं परमात्मनः	004a  
न तत्सम्प्राप्नुते कश्चिदृते ह्यावां द्विजोत्तम	004c  
या हि सूर्यसहस्रस्य समस्तस्य भवेद्द्युतिः	005a  
स्थानस्य सा भवेत्तस्य स्वयं तेन विराजता	005c  
तस्मादुत्तिष्ठते विप्र देवाद्विश्वभुवः पतेः	006a  
क्षमा क्षमावतां श्रेष्ठ यया भूमिस्तु युज्यते	006c  
तस्माच्चोत्तिष्ठते देवात्सर्वभूतहितो रसः	007a  
आपो येन हि युज्यन्ते द्रवत्वं प्राप्नुवन्ति च	007c  
तस्मादेव समुद्भूतं तेजो रूपगुणात्मकम्	008a  
येन स्म युज्यते सूर्यस्ततो लोकान्विराजते	008c  
तस्माद्देवात्समुद्भूतः स्पर्शस्तु पुरुषोत्तमात्	009a  
येन स्म युज्यते वायुस्ततो लोकान्विवात्यसौ	009c  
तस्माच्चोत्तिष्ठते शब्दः सर्वलोकेश्वरात्प्रभोः	010a  
आकाशं युज्यते येन ततस्तिष्ठत्यसंवृतम्	010c  
तस्माच्चोत्तिष्ठते देवात्सर्वभूतगतं मनः	011a  
चन्द्रमा येन संयुक्तः प्रकाशगुणधारणः	011c  
षड्भूतोत्पादकं नाम तत्स्थानं वेदसञ्ज्ञितम्	012a  
विद्यासहायो यत्रास्ते भगवान्हव्यकव्यभुक्	012c  
ये हि निष्कल्मषा लोके पुण्यपापविवर्जिताः	013a  
तेषां वै क्षेममध्वानं गच्छतां द्विजसत्तम	013c  
सर्वलोकतमोहन्ता आदित्यो द्वारमुच्यते	013e   
आदित्यदग्धसर्वाङ्गा अदृश्याः केनचित्क्वचित्	014a  
परमाणुभूता भूत्वा तु तं देवं प्रविशन्त्युत	014c  
तस्मादपि विनिर्मुक्ता अनिरुद्धतनौ स्थिताः	015a  
मनोभूतास्ततो भूयः प्रद्युम्नं प्रविशन्त्युत	015c  
प्रद्युम्नाच्चापि निर्मुक्ता जीवं सङ्कर्षणं तथा	016a  
विशन्ति विप्रप्रवराः साङ्ख्या भागवतैः सह	016c  
ततस्त्रैगुण्यहीनास्ते परमात्मानमञ्जसा	017a  
प्रविशन्ति द्विजश्रेष्ठ क्षेत्रज्ञं निर्गुणात्मकम्	017c  
सर्वावासं वासुदेवं क्षेत्रज्ञं विद्धि तत्त्वतः	017e   
समाहितमनस्काश्च नियताः संयतेन्द्रियाः	018a  
एकान्तभावोपगता वासुदेवं विशन्ति ते	018c  
आवामपि च धर्मस्य गृहे जातौ द्विजोत्तम	019a  
रम्यां विशालामाश्रित्य तप उग्रं समास्थितौ	019c  
ये तु तस्यैव देवस्य प्रादुर्भावाः सुरप्रियाः	020a  
भविष्यन्ति त्रिलोकस्थास्तेषां स्वस्तीत्यतो द्विज	020c  
विधिना स्वेन युक्ताभ्यां यथापूर्वं द्विजोत्तम	021a  
आस्थिताभ्यां सर्वकृच्छ्रं व्रतं सम्यक्तदुत्तमम्	021c  
आवाभ्यामपि दृष्टस्त्वं श्वेतद्वीपे तपोधन	022a  
समागतो भगवता सञ्जल्पं कृतवान्यथा	022c  
सर्वं हि नौ संविदितं त्रैलोक्ये सचराचरे	023a  
यद्भविष्यति वृत्तं वा वर्तते वा शुभाशुभम्	023c  
वैशम्पायन उवाच	024    
एतच्छ्रुत्वा तयोर्वाक्यं तपस्युग्रेऽभ्यवर्तत	024a  
नारदः प्राञ्जलिर्भूत्वा नारायणपरायणः	024c  
जजाप विधिवन्मन्त्रान्नारायणगतान्बहून्	025a  
दिव्यं वर्षसहस्रं हि नरनारायणाश्रमे	025c  
अवसत्स महातेजा नारदो भगवानृषिः	026a  
तमेवाभ्यर्चयन्देवं नरनारायणौ च तौ	026c  

