001  युधिष्ठिर उवाच
001a अध्यात्मं नाम यदिदं पुरुषस्येह चिन्त्यते
001c यदध्यात्मं यतश्चैतत्तन्मे ब्रूहि पितामह
002  भीष्म उवाच
002a अध्यात्ममिति मां पार्थ यदेतदनुपृच्छसि
002c तद्व्याख्यास्यामि ते तात श्रेयस्करतरं सुखम्
003a यज्ज्ञात्वा पुरुषो लोके प्रीतिं सौख्यं च विन्दति
003c फललाभश्च सद्यः स्यात्सर्वभूतहितं च तत्
004a पृथिवी वायुराकाशमापो ज्योतिश्च पञ्चमम्
004c महाभूतानि भूतानां सर्वेषां प्रभवाप्ययौ
005a ततः सृष्टानि तत्रैव तानि यान्ति पुनः पुनः
005c महाभूतानि भूतेषु सागरस्योर्मयो यथा
006a प्रसार्य च यथाङ्गानि कूर्मः संहरते पुनः
006c तद्वद्भूतानि भूतात्मा सृष्ट्वा संहरते पुनः
007a महाभूतानि पञ्चैव सर्वभूतेषु भूतकृत्
007c अकरोत्तेषु वैषम्यं तत्तु जीवोऽनु पश्यति
008a शब्दः श्रोत्रं तथा खानि त्रयमाकाशयोनिजम्
008c वायोस्त्वक्स्पर्शचेष्टाश्च वागित्येतच्चतुष्टयम्
009a रूपं चक्षुस्तथा पक्तिस्त्रिविधं तेज उच्यते
009c रसः क्लेदश्च जिह्वा च त्रयो जलगुणाः स्मृताः
010a घ्रेयं घ्राणं शरीरं च ते तु भूमिगुणास्त्रयः
010c महाभूतानि पञ्चैव षष्ठं तु मन उच्यते
011a इन्द्रियाणि मनश्चैव विज्ञानान्यस्य भारत
011c सप्तमी बुद्धिरित्याहुः क्षेत्रज्ञः पुनरष्टमः
012a चक्षुरालोकनायैव संशयं कुरुते मनः
012c बुद्धिरध्यवसायाय क्षेत्रज्ञः साक्षिवत्स्थितः
013a ऊर्ध्वं पादतलाभ्यां यदर्वागूर्ध्वं च पश्यति
013c एतेन सर्वमेवेदं विद्ध्यभिव्याप्तमन्तरम्
014a पुरुषे चेन्द्रियाणीह वेदितव्यानि कृत्स्नशः
014c तमो रजश्च सत्त्वं च विद्धि भावांस्तदाश्रयान्
015a एतां बुद्ध्वा नरो बुद्ध्या भूतानामागतिं गतिम्
015c समवेक्ष्य शनैश्चैव लभते शममुत्तमम्
016a गुणान्नेनीयते बुद्धिर्बुद्धिरेवेन्द्रियाण्यपि
016c मनःषष्ठानि सर्वाणि बुद्ध्यभावे कुतो गुणाः
017a इति तन्मयमेवैतत्सर्वं स्थावरजङ्गमम्
017c प्रलीयते चोद्भवति तस्मान्निर्दिश्यते तथा
018a येन पश्यति तच्चक्षुः शृणोति श्रोत्रमुच्यते
018c जिघ्रति घ्राणमित्याहू रसं जानाति जिह्वया
019a त्वचा स्पृशति च स्पर्शान्बुद्धिर्विक्रियतेऽसकृत्
019c येन सङ्कल्पयत्यर्थं किञ्चिद्भवति तन्मनः
020a अधिष्ठानानि बुद्धेर्हि पृथगर्थानि पञ्चधा
020c पञ्चेन्द्रियाणि यान्याहुस्तान्यदृश्योऽधितिष्ठति
021a पुरुषाधिष्ठिता बुद्धिस्त्रिषु भावेषु वर्तते
021c कदाचिल्लभते प्रीतिं कदाचिदनुशोचति
022a न सुखेन न दुःखेन कदाचिदपि वर्तते
022c एवं नराणां मनसि त्रिषु भावेष्ववस्थिता
023a सेयं भावात्मिका भावांस्त्रीनेतान्नातिवर्तते
023c सरितां सागरो भर्ता महावेलामिवोर्मिमान्
024a अतिभावगता बुद्धिर्भावे मनसि वर्तते
024c प्रवर्तमानं हि रजस्तद्भावमनुवर्तते
025a इन्द्रियाणि हि सर्वाणि प्रदर्शयति सा सदा
025c प्रीतिः सत्त्वं रजः शोकस्तमो मोहश्च ते त्रयः
026a ये ये च भावा लोकेऽस्मिन्सर्वेष्वेतेषु ते त्रिषु
026c इति बुद्धिगतिः सर्वा व्याख्याता तव भारत
027a इन्द्रियाणि च सर्वाणि विजेतव्यानि धीमता
027c सत्त्वं रजस्तमश्चैव प्राणिनां संश्रिताः सदा
028a त्रिविधा वेदना चैव सर्वसत्त्वेषु दृश्यते
028c सात्त्विकी राजसी चैव तामसी चेति भारत
029a सुखस्पर्शः सत्त्वगुणो दुःखस्पर्शो रजोगुणः
029c तमोगुणेन संयुक्तौ भवतोऽव्यावहारिकौ
030a तत्र यत्प्रीतिसंयुक्तं काये मनसि वा भवेत्
030c वर्तते सात्त्विको भाव इत्यवेक्षेत तत्तदा
031a अथ यद्दुःखसंयुक्तमतुष्टिकरमात्मनः
031c प्रवृत्तं रज इत्येव तन्नसंरभ्य चिन्तयेत्
032a अथ यन्मोहसंयुक्तमव्यक्तमिव यद्भवेत्
032c अप्रतर्क्यमविज्ञेयं तमस्तदुपधारयेत्
033a प्रहर्षः प्रीतिरानन्दः सुखं संशान्तचित्तता
033c कथञ्चिदभिवर्तन्त इत्येते सात्त्विका गुणाः
034a अतुष्टिः परितापश्च शोको लोभस्तथाक्षमा
034c लिङ्गानि रजसस्तानि दृश्यन्ते हेत्वहेतुभिः
035a अभिमानस्तथा मोहः प्रमादः स्वप्नतन्द्रिता
035c कथञ्चिदभिवर्तन्ते विविधास्तामसा गुणाः
036a दूरगं बहुधागामि प्रार्थनासंशयात्मकम्
036c मनः सुनियतं यस्य स सुखी प्रेत्य चेह च
037a सत्त्वक्षेत्रज्ञयोरेतदन्तरं पश्य सूक्ष्मयोः
037c सृजते तु गुणानेक एको न सृजते गुणान्
038a मशकोदुम्बरौ चापि सम्प्रयुक्तौ यथा सदा
038c अन्योन्यमन्यौ च यथा सम्प्रयोगस्तथा तयोः
039a पृथग्भूतौ प्रकृत्या तौ सम्प्रयुक्तौ च सर्वदा
039c यथा मत्स्यो जलं चैव सम्प्रयुक्तौ तथैव तौ
040a न गुणा विदुरात्मानं स गुणान्वेत्ति सर्वशः
040c परिद्रष्टा गुणानां च संस्रष्टा मन्यते सदा
041a इन्द्रियैस्तु प्रदीपार्थं कुरुते बुद्धिसप्तमैः
041c निर्विचेष्टैरजानद्भिः परमात्मा प्रदीपवत्
042a सृजते हि गुणान्सत्त्वं क्षेत्रज्ञः परिपश्यति
042c सम्प्रयोगस्तयोरेष सत्त्वक्षेत्रज्ञयोर्ध्रुवः
043a आश्रयो नास्ति सत्त्वस्य क्षेत्रज्ञस्य च कश्चन
043c सत्त्वं मनः संसृजति न गुणान्वै कदाचन
044a रश्मींस्तेषां स मनसा यदा सम्यङ्नियच्छति
044c तदा प्रकाशतेऽस्यात्मा घटे दीपो ज्वलन्निव
045a त्यक्त्वा यः प्राकृतं कर्म नित्यमात्मरतिर्मुनिः
045c सर्वभूतात्मभूतः स्यात्स गच्छेत्परमां गतिम्
046a यथा वारिचरः पक्षी लिप्यमानो न लिप्यते
046c एवमेव कृतप्रज्ञो भूतेषु परिवर्तते
047a एवंस्वभावमेवैतत्स्वबुद्ध्या विहरेन्नरः
047c अशोचन्नप्रहृष्यंश्च चरेद्विगतमत्सरः
048a स्वभावसिद्ध्या संसिद्धान्स नित्यं सृजते गुणान्
048c ऊर्णनाभिर्यथा स्रष्टा विज्ञेयास्तन्तुवद्गुणाः
049a प्रध्वस्ता न निवर्तन्ते निवृत्तिर्नोपलभ्यते
049c प्रत्यक्षेण परोक्षं तदनुमानेन सिध्यति
050a एवमेके व्यवस्यन्ति निवृत्तिरिति चापरे
050c उभयं सम्प्रधार्यैतदध्यवस्येद्यथामति
051a इतीमं हृदयग्रन्थिं बुद्धिभेदमयं दृढम्
051c विमुच्य सुखमासीत न शोचेच्छिन्नसंशयः
052a मलिनाः प्राप्नुयुः शुद्धिं यथा पूर्णां नदीं नराः
052c अवगाह्य सुविद्वंसो विद्धि ज्ञानमिदं तथा
053a महानदीं हि पारज्ञस्तप्यते न तरन्यथा
053c एवं ये विदुरध्यात्मं कैवल्यं ज्ञानमुत्तमम्
054a एतां बुद्ध्वा नरः सर्वां भूतानामागतिं गतिम्
054c अवेक्ष्य च शनैर्बुद्ध्या लभते शं परं ततः
055a त्रिवर्गो यस्य विदितः प्राग्ज्योतिः स विमुच्यते
055c अन्विष्य मनसा युक्तस्तत्त्वदर्शी निरुत्सुकः
056a न चात्मा शक्यते द्रष्टुमिन्द्रियेषु विभागशः
056c तत्र तत्र विसृष्टेषु दुर्जयेष्वकृतात्मभिः
057a एतद्बुद्ध्वा भवेद्बुद्धः किमन्यद्बुद्धलक्षणम्
057c विज्ञाय तद्धि मन्यन्ते कृतकृत्या मनीषिणः
058a न भवति विदुषां ततो भयं यदविदुषां सुमहद्भयं भवेत्
058c न हि गतिरधिकास्ति कस्य चित्सति हि गुणे प्रवदन्त्यतुल्यताम्
059a यत्करोत्यनभिसन्धिपूर्वकं तच्च निर्णुदति यत्पुरा कृतम्
059c नाप्रियं तदुभयं कुतः प्रियं तस्य तज्जनयतीह कुर्वतः
060a लोक आतुरजनान्विराविणस्तत्तदेव बहु पश्य शोचतः
060c तत्र पश्य कुशलानशोचतो ये विदुस्तदुभयं पदं सदा

