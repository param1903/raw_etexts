001  युधिष्ठिर उवाच
001a तात धर्मार्थकामानां श्रोतुमिच्छामि निश्चयम्
001c लोकयात्रा हि कार्त्स्न्येन त्रिष्वेतेषु प्रतिष्ठिता
002a धर्मार्थकामाः किम्मूलास्त्रयाणां प्रभवश्च कः
002c अन्योन्यं चानुषज्जन्ते वर्तन्ते च पृथक्पृथक्
003  भीष्म उवाच
003a यदा ते स्युः सुमनसो लोकसंस्थार्थनिश्चये
003c कालप्रभवसंस्थासु सज्जन्ते च त्रयस्तदा
004a धर्ममूलस्तु देहोऽर्थः कामोऽर्थफलमुच्यते
004c सङ्कल्पमूलास्ते सर्वे सङ्कल्पो विषयात्मकः
005a विषयाश्चैव कार्त्स्न्येन सर्व आहारसिद्धये
005c मूलमेतत्त्रिवर्गस्य निवृत्तिर्मोक्ष उच्यते
006a धर्मः शरीरसङ्गुप्तिर्धर्मार्थं चार्थ इष्यते
006c कामो रतिफलश्चात्र सर्वे चैते रजस्वलाः
007a सन्निकृष्टांश्चरेदेनान्न चैनान्मनसा त्यजेत्
007c विमुक्तस्तमसा सर्वान्धर्मादीन्कामनैष्ठिकान्
008a श्रेष्ठबुद्धिस्त्रिवर्गस्य यदयं प्राप्नुयात्क्षणात्
008c बुद्ध्या बुध्येदिहार्थे न तदह्ना तु निकृष्टया
009a अपध्यानमलो धर्मो मलोऽर्थस्य निगूहनम्
009c सम्प्रमोदमलः कामो भूयः स्वगुणवर्तितः
010a अत्राप्युदाहरन्तीममितिहासं पुरातनम्
010c कामन्दस्य च संवादमङ्गारिष्ठस्य चोभयोः
011a कामन्दमृषिमासीनमभिवाद्य नराधिपः
011c अङ्गारिष्ठोऽथ पप्रच्छ कृत्वा समयपर्ययम्
012a यः पापं कुरुते राजा काममोहबलात्कृतः
012c प्रत्यासन्नस्य तस्यर्षे किं स्यात्पापप्रणाशनम्
013a अधर्मो धर्म इति ह योऽज्ञानादाचरेदिह
013c तं चापि प्रथितं लोके कथं राजा निवर्तयेत्
014  कामन्द उवाच
014a यो धर्मार्थौ समुत्सृज्य काममेवानुवर्तते
014c स धर्मार्थपरित्यागात्प्रज्ञानाशमिहार्छति
015a प्रज्ञाप्रणाशको मोहस्तथा धर्मार्थनाशकः
015c तस्मान्नास्तिकता चैव दुराचारश्च जायते
016a दुराचारान्यदा राजा प्रदुष्टान्न नियच्छति
016c तस्मादुद्विजते लोकः सर्पाद्वेश्मगतादिव
017a तं प्रजा नानुवर्तन्ते ब्राह्मणा न च साधवः
017c ततः सङ्क्षयमाप्नोति तथा वध्यत्वमेति च
018a अपध्वस्तस्त्ववमतो दुःखं जीवति जीवितम्
018c जीवेच्च यदपध्वस्तस्तच्छुद्धं मरणं भवेत्
019a अत्रैतदाहुराचार्याः पापस्य च निबर्हणम्
019c सेवितव्या त्रयी विद्या सत्कारो ब्राह्मणेषु च
020a महामना भवेद्धर्मे विवहेच्च महाकुले
020c ब्राह्मणांश्चापि सेवेत क्षमायुक्तान्मनस्विनः
021a जपेदुदकशीलः स्यात्सुमुखो नान्यदास्थितः
021c धर्मान्वितान्सम्प्रविशेद्बहिः कृत्वैव दुष्कृतीन्
022a प्रसादयेन्मधुरया वाचाप्यथ च कर्मणा
022c इत्यस्मीति वदेन्नित्यं परेषां कीर्तयन्गुणान्
023a अपापो ह्येवमाचारः क्षिप्रं बहुमतो भवेत्
023c पापान्यपि च कृच्छ्राणि शमयेन्नात्र संशयः
024a गुरवोऽपि परं धर्मं यद्ब्रूयुस्तत्तथा कुरु
024c गुरूणां हि प्रसादाद्धि श्रेयः परमवाप्स्यसि

