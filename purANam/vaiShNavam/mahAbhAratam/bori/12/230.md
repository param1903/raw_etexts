व्यास उवाच	001    
एषा पूर्वतरा वृत्तिर्ब्राह्मणस्य विधीयते	001a  
ज्ञानवानेव कर्माणि कुर्वन्सर्वत्र सिध्यति	001c  
तत्र चेन्न भवेदेवं संशयः कर्मनिश्चये	002a  
किं नु कर्म स्वभावोऽयं ज्ञानं कर्मेति वा पुनः	002c  
तत्र चेह विवित्सा स्याज्ज्ञानं चेत्पुरुषं प्रति	003a  
उपपत्त्युपलब्धिभ्यां वर्णयिष्यामि तच्छृणु	003c  
पौरुषं कारणं केचिदाहुः कर्मसु मानवाः	004a  
दैवमेके प्रशंसन्ति स्वभावं चापरे जनाः	004c  
पौरुषं कर्म दैवं च फलवृत्तिस्वभावतः	005a  
त्रयमेतत्पृथग्भूतमविवेकं तु केचन	005c  
एवमेतन्न चाप्येवमुभे चापि न चाप्युभे	006a  
कर्मस्था विषमं ब्रूयुः सत्त्वस्थाः समदर्शिनः	006c  
त्रेतायां द्वापरे चैव कलिजाश्च ससंशयाः	007a  
तपस्विनः प्रशान्ताश्च सत्त्वस्थाश्च कृते युगे	007c  
अपृथग्दर्शिनः सर्वे ऋक्सामसु यजुःषु च	008a  
कामद्वेषौ पृथग्दृष्ट्वा तपः कृत उपासते	008c  
तपोधर्मेण संयुक्तस्तपोनित्यः सुसंशितः	009a  
तेन सर्वानवाप्नोति कामान्यान्मनसेच्छति	009c  
तपसा तदवाप्नोति यद्भूत्वा सृजते जगत्	010a  
तद्भूतश्च ततः सर्वो भूतानां भवति प्रभुः	010c  
तदुक्तं वेदवादेषु गहनं वेददर्शिभिः	011a  
वेदान्तेषु पुनर्व्यक्तं क्रमयोगेन लक्ष्यते	011c  
आरम्भयज्ञाः क्षत्रस्य हविर्यज्ञा विशः स्मृताः	012a  
परिचारयज्ञाः शूद्राश्च जपयज्ञा द्विजातयः	012c  
परिनिष्ठितकार्यो हि स्वाध्यायेन द्विजो भवेत्	013a  
कुर्यादन्यन्न वा कुर्यान्मैत्रो ब्राह्मण उच्यते	013c  
त्रेतादौ सकला वेदा यज्ञा वर्णाश्रमास्तथा	014a  
संरोधादायुषस्त्वेते व्यस्यन्ते द्वापरे युगे	014c  
द्वापरे विप्लवं यान्ति वेदाः कलियुगे तथा	015a  
दृश्यन्ते नापि दृश्यन्ते कलेरन्ते पुनः पुनः	015c  
उत्सीदन्ति स्वधर्माश्च तत्राधर्मेण पीडिताः	016a  
गवां भूमेश्च ये चापामोषधीनां च ये रसाः	016c  
अधर्मान्तर्हिता वेदा वेदधर्मास्तथाश्रमाः	017a  
विक्रियन्ते स्वधर्मस्थाः स्थावराणि चराणि च	017c  
यथा सर्वाणि भूतानि वृष्टिर्भौमानि वर्षति	018a  
सृजते सर्वतोऽङ्गानि तथा वेदा युगे युगे	018c  
विसृतं कालनानात्वमनादिनिधनं च यत्	019a  
कीर्तितं तत्पुरस्तान्मे यतः संयान्ति यान्ति च	019c  
धातेदं प्रभवस्थानं भूतानां संयमो यमः	020a  
स्वभावेन प्रवर्तन्ते द्वन्द्वसृष्टानि भूरिशः	020c  
सर्गः कालो धृतिर्वेदाः कर्ता कार्यं क्रिया फलम्	021a  
एतत्ते कथितं तात यन्मां त्वं परिपृच्छसि	021c  

