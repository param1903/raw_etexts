ब्राह्मण उवाच	001    
समुत्पन्नाभिधानोऽस्मि वाङ्माधुर्येण तेऽनघ	001a  
मित्रतामभिपन्नस्त्वां किञ्चिद्वक्ष्यामि तच्छृणु	001c  
गृहस्थधर्मं विप्रेन्द्र कृत्वा पुत्रगतं त्वहम्	002a  
धर्मं परमकं कुर्यां को हि मार्गो भवेद्द्विज	002c  
अहमात्मानमात्मस्थमेक एवात्मनि स्थितः	003a  
कर्तुं काङ्क्षामि नेच्छामि बद्धः साधारणैर्गुणैः	003c  
यावदेवानतीतं मे वयः पुत्रफलाश्रितम्	004a  
तावदिच्छामि पाथेयमादातुं पारलौकिकम्	004c  
अस्मिन्हि लोकसन्ताने परं पारमभीप्सतः	005a  
उत्पन्ना मे मतिरियं कुतो धर्ममयः प्लवः	005c  
समुह्यमानानि निशम्य लोके निर्यात्यमानानि च सात्त्विकानि	006a  
दृष्ट्वा च धर्मध्वजकेतुमालां प्रकीर्यमाणामुपरि प्रजानाम्	006c  
न मे मनो रज्यति भोगकाले दृष्ट्वा यतीन्प्रार्थयतः परत्र	007a  
तेनातिथे बुद्धिबलाश्रयेण धर्मार्थतत्त्वे विनियुङ्क्ष्व मां त्वम्	007c  
भीष्म उवाच	008    
सोऽतिथिर्वचनं तस्य श्रुत्वा धर्माभिलाषिणः	008a  
प्रोवाच वचनं श्लक्ष्णं प्राज्ञो मधुरया गिरा	008c  
अहमप्यत्र मुह्यामि ममाप्येष मनोरथः	009a  
न च सन्निश्चयं यामि बहुद्वारे त्रिविष्टपे	009c  
केचिन्मोक्षं प्रशंसन्ति केचिद्यज्ञफलं द्विजाः	010a  
वानप्रस्थाश्रमं केचिद्गार्हस्थ्यं केचिदाश्रिताः	010c  
राजधर्माश्रयं केचित्केचिदात्मफलाश्रयम्	011a  
गुरुचर्याश्रयं केचित्केचिद्वाक्यं यमाश्रयम्	011c  
मातरं पितरं केचिच्छुश्रूषन्तो दिवं गताः	012a  
अहिंसया परे स्वर्गं सत्येन च तथा परे	012c  
आहवेऽभिमुखाः केचिन्निहताः स्विद्दिवं गताः	013a  
केचिदुञ्छव्रतैः सिद्धाः स्वर्गमार्गसमाश्रिताः	013c  
केचिदध्ययने युक्ता वेदव्रतपराः शुभाः	014a  
बुद्धिमन्तो गताः स्वर्गं तुष्टात्मानो जितेन्द्रियाः	014c  
आर्जवेनापरे युक्ता निहतानार्जवैर्जनैः	015a  
ऋजवो नाकपृष्ठे वै शुद्धात्मानः प्रतिष्ठिताः	015c  
एवं बहुविधैर्लोके धर्मद्वारैरनावृतैः	016a  
ममापि मतिराविग्ना मेघलेखेव वायुना	016c  

