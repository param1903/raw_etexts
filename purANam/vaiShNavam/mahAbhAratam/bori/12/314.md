भीष्म उवाच	001    
एतच्छ्रुत्वा तु वचनं कृतात्मा कृतनिश्चयः	001a  
आत्मनात्मानमास्थाय दृष्ट्वा चात्मानमात्मना	001c  
कृतकार्यः सुखी शान्तस्तूष्णीं प्रायादुदङ्मुखः	002a  
शैशिरं गिरिमुद्दिश्य सधर्मा मातरिश्वनः	002c  
एतस्मिन्नेव काले तु देवर्षिर्नारदस्तदा	003a  
हिमवन्तमियाद्द्रष्टुं सिद्धचारणसेवितम्	003c  
तमप्सरोगणाकीर्णं गीतस्वननिनादितम्	004a  
किन्नराणां समूहैश्च भृङ्गराजैस्तथैव च	004c  
मद्गुभिः खञ्जरीटैश्च विचित्रैर्जीवजीवकैः	005a  
चित्रवर्णैर्मयूरैश्च केकाशतविराजितैः	005c  
राजहंससमूहैश्च हृष्टैः परभृतैस्तथा	005e   
पक्षिराजो गरुत्मांश्च यं नित्यमधिगच्छति	006a  
चत्वारो लोकपालाश्च देवाः सर्षिगणास्तथा	006c  
यत्र नित्यं समायान्ति लोकस्य हितकाम्यया	006e   
विष्णुना यत्र पुत्रार्थे तपस्तप्तं महात्मना	007a  
यत्रैव च कुमारेण बाल्ये क्षिप्ता दिवौकसः	007c  
शक्तिर्न्यस्ता क्षितितले त्रैलोक्यमवमन्य वै	008a  
यत्रोवाच जगत्स्कन्दः क्षिपन्वाक्यमिदं तदा	008c  
योऽन्योऽस्ति मत्तोऽभ्यधिको विप्रा यस्याधिकं प्रियाः	009a  
यो ब्रह्मण्यो द्वितीयोऽस्ति त्रिषु लोकेषु वीर्यवान्	009c  
सोऽभ्युद्धरत्विमां शक्तिमथ वा कम्पयत्विति	010a  
तच्छ्रुत्वा व्यथिता लोकाः क इमामुद्धरेदिति	010c  
अथ देवगणं सर्वं सम्भ्रान्तेन्द्रियमानसम्	011a  
अपश्यद्भगवान्विष्णुः क्षिप्तं सासुरराक्षसम्	011c  
किं न्वत्र सुकृतं कार्यं भवेदिति विचिन्तयन्	011e   
स नामृष्यत तं क्षेपमवैक्षत च पावकिम्	012a  
स प्रहस्य विशुद्धात्मा शक्तिं प्रज्वलितां तदा	012c  
कम्पयामास सव्येन पाणिना पुरुषोत्तमः	012e   
शक्त्यां तु कम्पमानायां विष्णुना बलिना तदा	013a  
मेदिनी कम्पिता सर्वा सशैलवनकानना	013c  
शक्तेनापि समुद्धर्तुं कम्पिता सा न तूद्धृता	014a  
रक्षता स्कन्दराजस्य धर्षणां प्रभविष्णुना	014c  
तां कम्पयित्वा भगवान्प्रह्रादमिदमब्रवीत्	015a  
पश्य वीर्यं कुमारस्य नैतदन्यः करिष्यति	015c  
सोऽमृष्यमाणस्तद्वाक्यं समुद्धरणनिश्चितः	016a  
जग्राह तां तस्य शक्तिं न चैनामप्यकम्पयत्	016c  
नादं महान्तं मुक्त्वा स मूर्छितो गिरिमूर्धनि	017a  
विह्वलः प्रापतद्भूमौ हिरण्यकशिपोः सुतः	017c  
यत्रोत्तरां दिशं गत्वा शैलराजस्य पार्श्वतः	018a  
तपोऽतप्यत दुर्धर्षस्तात नित्यं वृषध्वजः	018c  
पावकेन परिक्षिप्तो दीप्यता तस्य चाश्रमः	019a  
आदित्यबन्धनं नाम दुर्धर्षमकृतात्मभिः	019c  
न तत्र शक्यते गन्तुं यक्षराक्षसदानवैः	020a  
दशयोजनविस्तारमग्निज्वालासमावृतम्	020c  
भगवान्पावकस्तत्र स्वयं तिष्ठति वीर्यवान्	021a  
सर्वविघ्नान्प्रशमयन्महादेवस्य धीमतः	021c  
दिव्यं वर्षसहस्रं हि पादेनैकेन तिष्ठतः	022a  
देवान्सन्तापयंस्तत्र महादेवो धृतव्रतः	022c  
ऐन्द्रीं तु दिशमास्थाय शैलराजस्य धीमतः	023a  
विविक्ते पर्वततटे पाराशर्यो महातपाः	023c  
वेदानध्यापयामास व्यासः शिष्यान्महातपाः	023e   
सुमन्तुं च महाभागं वैशम्पायनमेव च	024a  
जैमिनिं च महाप्राज्ञं पैलं चापि तपस्विनम्	024c  
एभिः शिष्यैः परिवृतो व्यास आस्ते महातपाः	025a  
तत्राश्रमपदं पुण्यं ददर्श पितुरुत्तमम्	025c  
आरणेयो विशुद्धात्मा नभसीव दिवाकरः	025e   
अथ व्यासः परिक्षिप्तं ज्वलन्तमिव पावकम्	026a  
ददर्श सुतमायान्तं दिवाकरसमप्रभम्	026c  
असज्जमानं वृक्षेषु शैलेषु विषमेषु च	027a  
योगयुक्तं महात्मानं यथा बाणं गुणच्युतम्	027c  
सोऽभिगम्य पितुः पादावगृह्णादरणीसुतः	028a  
यथोपजोषं तैश्चापि समागच्छन्महामुनिः	028c  
ततो निवेदयामास पित्रे सर्वमशेषतः	029a  
शुको जनकराजेन संवादं प्रीतमानसः	029c  
एवमध्यापयञ्शिष्यान्व्यासः पुत्रं च वीर्यवान्	030a  
उवास हिमवत्पृष्ठे पाराशर्यो महामुनिः	030c  
ततः कदाचिच्छिष्यास्तं परिवार्यावतस्थिरे	031a  
वेदाध्ययनसम्पन्नाः शान्तात्मानो जितेन्द्रियाः	031c  
वेदेषु निष्ठां सम्प्राप्य साङ्गेष्वतितपस्विनः	032a  
अथोचुस्ते तदा व्यासं शिष्याः प्राञ्जलयो गुरुम्	032c  
महता श्रेयसा युक्ता यशसा च स्म वर्धिताः	033a  
एकं त्विदानीमिच्छामो गुरुणानुग्रहं कृतम्	033c  
इति तेषां वचः श्रुत्वा ब्रह्मर्षिस्तानुवाच ह	034a  
उच्यतामिति तद्वत्सा यद्वः कार्यं प्रियं मया	034c  
एतद्वाक्यं गुरोः श्रुत्वा शिष्यास्ते हृष्टमानसाः	035a  
पुनः प्राञ्जलयो भूत्वा प्रणम्य शिरसा गुरुम्	035c  
ऊचुस्ते सहिता राजन्निदं वचनमुत्तमम्	036a  
यदि प्रीत उपाध्यायो धन्याः स्मो मुनिसत्तम	036c  
काङ्क्षामस्तु वयं सर्वे वरं दत्तं महर्षिणा	037a  
षष्ठः शिष्यो न ते ख्यातिं गच्छेदत्र प्रसीद नः	037c  
चत्वारस्ते वयं शिष्या गुरुपुत्रश्च पञ्चमः	038a  
इह वेदाः प्रतिष्ठेरन्नेष नः काङ्क्षितो वरः	038c  
शिष्याणां वचनं श्रुत्वा व्यासो वेदार्थतत्त्ववित्	039a  
पराशरात्मजो धीमान्परलोकार्थचिन्तकः	039c  
उवाच शिष्यान्धर्मात्मा धर्म्यं नैःश्रेयसं वचः	039e   
ब्राह्मणाय सदा देयं ब्रह्म शुश्रूषवे भवेत्	040a  
ब्रह्मलोके निवासं यो ध्रुवं समभिकाङ्क्षति	040c  
भवन्तो बहुलाः सन्तु वेदो विस्तार्यतामयम्	041a  
नाशिष्ये सम्प्रदातव्यो नाव्रते नाकृतात्मनि	041c  
एते शिष्यगुणाः सर्वे विज्ञातव्या यथार्थतः	042a  
नापरीक्षितचारित्रे विद्या देया कथञ्चन	042c  
यथा हि कनकं शुद्धं तापच्छेदनिघर्षणैः	043a  
परीक्षेत तथा शिष्यानीक्षेत्कुलगुणादिभिः	043c  
न नियोज्याश्च वः शिष्या अनियोगे महाभये	044a  
यथामति यथापाठं तथा विद्या फलिष्यति	044c  
सर्वस्तरतु दुर्गाणि सर्वो भद्राणि पश्यतु	045a  
श्रावयेच्चतुरो वर्णान्कृत्वा ब्राह्मणमग्रतः	045c  
वेदस्याध्ययनं हीदं तच्च कार्यं महत्स्मृतम्	046a  
स्तुत्यर्थमिह देवानां वेदाः सृष्टाः स्वयम्भुवा	046c  
यो निर्वदेत सम्मोहाद्ब्राह्मणं वेदपारगम्	047a  
सोऽपध्यानाद्ब्राह्मणस्य पराभूयादसंशयम्	047c  
यश्चाधर्मेण विब्रूयाद्यश्चाधर्मेण पृच्छति	048a  
तयोरन्यतरः प्रैति विद्वेषं वाधिगच्छति	048c  
एतद्वः सर्वमाख्यातं स्वाध्यायस्य विधिं प्रति	049a  
उपकुर्याच्च शिष्याणामेतच्च हृदि वो भवेत्	049c  

