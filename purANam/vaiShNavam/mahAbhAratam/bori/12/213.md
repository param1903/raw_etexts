युधिष्ठिर उवाच	001    
किं कुर्वन्सुखमाप्नोति किं कुर्वन्दुःखमाप्नुते	001a  
किं कुर्वन्निर्भयो लोके सिद्धश्चरति भारत	001c  
भीष्म उवाच	002    
दममेव प्रशंसन्ति वृद्धाः श्रुतिसमाधयः	002a  
सर्वेषामेव वर्णानां ब्राह्मणस्य विशेषतः	002c  
नादान्तस्य क्रियासिद्धिर्यथावदुपलभ्यते	003a  
क्रिया तपश्च वेदाश्च दमे सर्वं प्रतिष्ठितम्	003c  
दमस्तेजो वर्धयति पवित्रं दम उच्यते	004a  
विपाप्मा निर्भयो दान्तः पुरुषो विन्दते महत्	004c  
सुखं दान्तः प्रस्वपिति सुखं च प्रतिबुध्यते	005a  
सुखं लोके विपर्येति मनश्चास्य प्रसीदति	005c  
तेजो दमेन ध्रियते न तत्तीक्ष्णोऽधिगच्छति	006a  
अमित्रांश्च बहून्नित्यं पृथगात्मनि पश्यति	006c  
क्रव्याद्भ्य इव भूतानामदान्तेभ्यः सदा भयम्	007a  
तेषां विप्रतिषेधार्थं राजा सृष्टः स्वयम्भुवा	007c  
आश्रमेषु च सर्वेषु दम एव विशिष्यते	008a  
यच्च तेषु फलं धर्मे भूयो दान्ते तदुच्यते	008c  
तेषां लिङ्गानि वक्ष्यामि येषां समुदयो दमः	009a  
अकार्पण्यमसंरम्भः सन्तोषः श्रद्दधानता	009c  
अक्रोध आर्जवं नित्यं नातिवादो न मानिता	010a  
गुरुपूजानसूया च दया भूतेष्वपैशुनम्	010c  
जनवादमृषावादस्तुतिनिन्दाविवर्जनम्	011a  
साधुकामश्चास्पृहयन्नायाति प्रत्ययं नृषु	011c  
अवैरकृत्सूपचारः समो निन्दाप्रशंसयोः	012a  
सुवृत्तः शीलसम्पन्नः प्रसन्नात्मात्मवान्बुधः	012c  
प्राप्य लोके च सत्कारं स्वर्गं वै प्रेत्य गच्छति	012e  
सर्वभूतहिते युक्तो न स्मयाद्द्वेष्टि वै जनम्	013a  
महाह्रद इवाक्षोभ्य प्रज्ञातृप्तः प्रसीदति	013c  
अभयं सर्वभूतेभ्यः सर्वेषामभयं यतः	014a  
नमस्यः सर्वभूतानां दान्तो भवति ज्ञानवान्	014c  
न हृष्यति महत्यर्थे व्यसने च न शोचति	015a  
स वै परिमितप्रज्ञः स दान्तो द्विज उच्यते	015c  
कर्मभिः श्रुतसम्पन्नः सद्भिराचरितैः शुभैः	016a  
सदैव दमसंयुक्तस्तस्य भुङ्क्ते महत्फलम्	016c  
अनसूया क्षमा शान्तिः सन्तोषः प्रियवादिता	017a  
सत्यं दानमनायासो नैष मार्गो दुरात्मनाम्	017c  
कामक्रोधौ वशे कृत्वा ब्रह्मचारी जितेन्द्रियः	018a  
विक्रम्य घोरे तपसि ब्राह्मणः संशितव्रतः	018c  
कालाकाङ्क्षी चरेल्लोकान्निरपाय इवात्मवान्	018e  

