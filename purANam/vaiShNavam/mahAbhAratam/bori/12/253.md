भीष्म उवाच	001    
अत्राप्युदाहरन्तीममितिहासं पुरातनम्	001a  
तुलाधारस्य वाक्यानि धर्मे जाजलिना सह	001c  
वने वनचरः कश्चिज्जाजलिर्नाम वै द्विजः	002a  
सागरोद्देशमागम्य तपस्तेपे महातपाः	002c  
नियतो नियताहारश्चीराजिनजटाधरः	003a  
मलपङ्कधरो धीमान्बहून्वर्षगणान्मुनिः	003c  
स कदाचिन्महातेजा जलवासो महीपते	004a  
चचार लोकान्विप्रर्षिः प्रेक्षमाणो मनोजवः	004c  
स चिन्तयामास मुनिर्जलमध्ये कदाचन	005a  
विप्रेक्ष्य सागरान्तां वै महीं सवनकाननाम्	005c  
न मया सदृशोऽस्तीह लोके स्थावरजङ्गमे	006a  
अप्सु वैहायसं गच्छेन्मया योऽन्यः सहेति वै	006c  
स दृश्यमानो रक्षोभिर्जलमध्येऽवदत्ततः	007a  
अब्रुवंश्च पिशाचास्तं नैवं त्वं वक्तुमर्हसि	007c  
तुलाधारो वणिग्धर्मा वाराणस्यां महायशाः	008a  
सोऽप्येवं नार्हते वक्तुं यथा त्वं द्विजसत्तम	008c  
इत्युक्तो जाजलिर्भूतैः प्रत्युवाच महातपाः	009a  
पश्येयं तमहं प्राज्ञं तुलाधारं यशस्विनम्	009c  
इति ब्रुवाणं तमृषिं रक्षांस्युद्धृत्य सागरात्	010a  
अब्रुवन्गच्छ पन्थानमास्थायेमं द्विजोत्तम	010c  
इत्युक्तो जाजलिर्भूतैर्जगाम विमनास्तदा	011a  
वाराणस्यां तुलाधारं समासाद्याब्रवीद्वचः	011c  
युधिष्ठिर उवाच	012    
किं कृतं सुकृतं कर्म तात जाजलिना पुरा	012a  
येन सिद्धिं परां प्राप्तस्तन्नो व्याख्यातुमर्हसि	012c  
भीष्म उवाच	013    
अतीव तपसा युक्तो घोरेण स बभूव ह	013a  
नद्युपस्पर्शनरतः सायं प्रातर्महातपाः	013c  
अग्नीन्परिचरन्सम्यक्स्वाध्यायपरमो द्विजः	014a  
वानप्रस्थविधानज्ञो जाजलिर्ज्वलितः श्रिया	014c  
सत्ये तपसि तिष्ठन्स न च धर्ममवैक्षत	015a  
वर्षास्वाकाशशायी स हेमन्ते जलसंश्रयः	015c  
वतातपसहो ग्रीष्मे न च धर्ममविन्दत	016a  
दुःखशय्याश्च विविधा भूमौ च परिवर्तनम्	016c  
ततः कदाचित्स मुनिर्वर्षास्वाकाशमास्थितः	017a  
अन्तरिक्षाज्जलं मूर्ध्ना प्रत्यगृह्णान्मुहुर्मुहुः	017c  
अथ तस्य जटाः क्लिन्ना बभूवुर्ग्रथिताः प्रभो	018a  
अरण्यगमनान्नित्यं मलिनो मलसंयुताः	018c  
स कदाचिन्निराहारो वायुभक्षो महातपाः	019a  
तस्थौ काष्ठवदव्यग्रो न चचाल च कर्हिचित्	019c  
तस्य स्म स्थाणुभूतस्य निर्विचेष्टस्य भारत	020a  
कुलिङ्गशकुनौ राजन्नीडं शिरसि चक्रतुः	020c  
स तौ दयावान्विप्रर्षिरुपप्रैक्षत दम्पती	021a  
कुर्वाणं नीडकं तत्र जटासु तृणतन्तुभिः	021c  
यदा स न चलत्येव स्थाणुभूतो महातपाः	022a  
ततस्तौ परिविश्वस्तौ सुखं तत्रोषतुस्तदा	022c  
अतीतास्वथ वर्षासु शरत्काल उपस्थिते	023a  
प्राजापत्येन विधिना विश्वासात्काममोहितौ	023c  
तत्रापातयतां राजञ्शिरस्यण्डानि खेचरौ	024a  
तान्यबुध्यत तेजस्वी स विप्रः संशितव्रतः	024c  
बुद्ध्वा च स महातेजा न चचालैव जाजलिः	025a  
धर्मे धृतमना नित्यं नाधर्मं स त्वरोचयत्	025c  
अहन्यहनि चागम्य ततस्तौ तस्य मूर्धनि	026a  
आश्वासितौ वै वसतः सम्प्रहृष्टौ तदा विभो	026c  
अण्डेभ्यस्त्वथ पुष्टेभ्यः प्रजायन्त शकुन्तकाः	027a  
व्यवर्धन्त च तत्रैव न चाकम्पत जाजलिः	027c  
स रक्षमाणस्त्वण्डानि कुलिङ्गानां यतव्रतः	028a  
तथैव तस्थौ धर्मात्मा निर्विचेष्टः समाहितः	028c  
ततस्तु कालसमये बभूवुस्तेऽथ पक्षिणः	029a  
बुबुधे तांश्च स मुनिर्जातपक्षाञ्शकुन्तकान्	029c  
ततः कदाचित्तांस्तत्र पश्यन्पक्षीन्यतव्रतः	030a  
बभूव परमप्रीतस्तदा मतिमतां वरः	030c  
तथा तानभिसंवृद्धान्दृष्ट्वा चाप्नुवतां मुदम्	031a  
शकुनौ निर्भयौ तत्र ऊषतुश्चात्मजैः सह	031c  
जातपक्षांश्च सोऽपश्यदुड्डीनान्पुनरागतान्	032a  
सायं सायं द्विजान्विप्रो न चाकम्पत जाजलिः	032c  
कदाचित्पुनरभ्येत्य पुनर्गच्छन्ति सन्ततम्	033a  
त्यक्ता मातृपितृभ्यां ते न चाकम्पत जाजलिः	033c  
अथ ते दिवसं चारीं गत्वा सायं पुनर्नृप	034a  
उपावर्तन्त तत्रैव निवासार्थं शकुन्तकाः	034c  
कदाचिद्दिवसान्पञ्च समुत्पत्य विहङ्गमाः	035a  
षष्ठेऽहनि समाजग्मुर्न चाकम्पत जाजलिः	035c  
क्रमेण च पुनः सर्वे दिवसानि बहून्यपि	036a  
नोपावर्तन्त शकुना जातप्राणाः स्म ते यदा	036c  
कदाचिन्मासमात्रेण समुत्पत्य विहङ्गमाः	037a  
नैवागच्छंस्ततो राजन्प्रातिष्ठत स जाजलिः	037c  
ततस्तेषु प्रलीनेषु जाजलिर्जातविस्मयः	038a  
सिद्धोऽस्मीति मतिं चक्रे ततस्तं मान आविशत्	038c  
स तथा निर्गतान्दृष्ट्वा शकुन्तान्नियतव्रतः	039a  
सम्भावितात्मा सम्भाव्य भृशं प्रीतस्तदाभवन्	039c  
स नद्यां समुपस्पृश्य तर्पयित्वा हुताशनम्	040a  
उदयन्तमथादित्यमभ्यगच्छन्महातपाः	040c  
सम्भाव्य चटकान्मूर्ध्नि जाजलिर्जपतां वरः	041a  
आस्फोटयत्तदाकाशे धर्मः प्राप्तो मयेति वै	041c  
अथान्तरिक्षे वागासीत्तां स शुश्राव जाजलिः	042a  
धर्मेण न समस्त्वं वै तुलाधारस्य जाजले	042c  
वाराणस्यां महाप्राज्ञस्तुलाधारः प्रतिष्ठितः	043a  
सोऽप्येवं नार्हते वक्तुं यथा त्वं भाषसे द्विज	043c  
सोऽमर्षवशमापन्नस्तुलाधारदिदृक्षया	044a  
पृथिवीमचरद्राजन्यत्रसायङ्गृहो मुनिः	044c  
कालेन महतागच्छत्स तु वाराणसीं पुरीम्	045a  
विक्रीणन्तं च पण्यानि तुलाधारं ददर्श सः	045c  
सोऽपि दृष्ट्वैव तं विप्रमायान्तं भाण्डजीवनः	046a  
समुत्थाय सुसंहृष्टः स्वागतेनाभ्यपूजयत्	046c  
तुलाधार उवाच	047    
आयानेवासि विदितो मम ब्रह्मन्न संशयः	047a  
ब्रवीमि यत्तु वचनं तच्छृणुष्व द्विजोत्तम	047c  
सागरानूपमाश्रित्य तपस्तप्तं त्वया महत्	048a  
न च धर्मस्य सञ्ज्ञां त्वं पुरा वेत्थ कथञ्चन	048c  
ततः सिद्धस्य तपसा तव विप्र शकुन्तकाः	049a  
क्षिप्रं शिरस्यजायन्त ते च सम्भावितास्त्वया	049c  
जातपक्षा यदा ते च गताश्चारीमितस्ततः	050a  
मन्यमानस्ततो धर्मं चटकप्रभवं द्विज	050c  
खे वाचं त्वमथाश्रौषीर्मां प्रति द्विजसत्तम	050e  
अमर्षवशमापन्नस्ततः प्राप्तो भवानिह	051a  
करवाणि प्रियं किं ते तद्ब्रूहि द्विजसत्तम	051c  

