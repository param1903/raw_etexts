व्यास उवाच	001    
अथ चेद्रोचयेदेतद्द्रुह्येत मनसा तथा	001a  
उन्मज्जंश्च निमज्जंश्च ज्ञानवान्प्लववान्भवेत्	001c  
प्रज्ञया निर्मितैर्धीरास्तारयन्त्यबुधान्प्लवैः	002a  
नाबुधास्तारयन्त्यन्यानात्मानं वा कथञ्चन	002c  
छिन्नदोषो मुनिर्योगान्युक्तो युञ्जीत द्वादश	003a  
दशकर्मसुखानर्थानुपायापायनिर्भयः	003c  
चक्षुराचारवित्प्राज्ञो मनसा दर्शनेन च	004a  
यच्छेद्वाङ्मनसी बुद्ध्या य इच्छेज्ज्ञानमुत्तमम्	004c  
ज्ञानेन यच्छेदात्मानं य इच्छेच्छान्तिमात्मनः	004e  
एतेषां चेदनुद्रष्टा पुरुषोऽपि सुदारुणः	005a  
यदि वा सर्ववेदज्ञो यदि वाप्यनृचोऽजपः	005c  
यदि वा धार्मिको यज्वा यदि वा पापकृत्तमः	006a  
यदि वा पुरुषव्याघ्रो यदि वा क्लैब्यधारिता	006c  
तरत्येव महादुर्गं जरामरणसागरम्	007a  
एवं ह्येतेन योगेन युञ्जानोऽप्येकमन्ततः	007c  
अपि जिज्ञासमानो हि शब्दब्रह्मातिवर्तते	007e  
धर्मोपस्थो ह्रीवरूथ उपायापायकूबरः	008a  
अपानाक्षः प्राणयुगः प्रज्ञायुर्जीवबन्धनः	008c  
चेतनाबन्धुरश्चारुराचारग्रहनेमिवान्	009a  
दर्शनस्पर्शनवहो घ्राणश्रवणवाहनः	009c  
प्रज्ञानाभिः सर्वतन्त्रप्रतोदो ज्ञानसारथिः	010a  
क्षेत्रज्ञाधिष्ठितो धीरः श्रद्धादमपुरःसरः	010c  
त्यागवर्त्मानुगः क्षेम्यः शौचगो ध्यानगोचरः	011a  
जीवयुक्तो रथो दिव्यो ब्रह्मलोके विराजते	011c  
अथ सन्त्वरमाणस्य रथमेतं युयुक्षतः	012a  
अक्षरं गन्तुमनसो विधिं वक्ष्यामि शीघ्रगम्	012c  
सप्त यो धारणाः कृत्स्ना वाग्यतः प्रतिपद्यते	013a  
पृष्ठतः पार्श्वतश्चान्या यावत्यस्ताः प्रधारणाः	013c  
क्रमशः पार्थिवं यच्च वायव्यं खं तथा पयः	014a  
ज्योतिषो यत्तदैश्वर्यमहङ्कारस्य बुद्धितः	014c  
अव्यक्तस्य तथैश्वर्यं क्रमशः प्रतिपद्यते	015a  
विक्रमाश्चापि यस्यैते तथा युङ्क्ते स योगतः	015c  
अथास्य योगयुक्तस्य सिद्धिमात्मनि पश्यतः	016a  
निर्मथ्यमानः सूक्ष्मत्वाद्रूपाणीमानि दर्शयेत्	016c  
शैशिरस्तु यथा धूमः सूक्ष्मः संश्रयते नभः	017a  
तथा देहाद्विमुक्तस्य पूर्वरूपं भवत्युत	017c  
अथ धूमस्य विरमे द्वितीयं रूपदर्शनम्	018a  
जलरूपमिवाकाशे तत्रैवात्मनि पश्यति	018c  
अपां व्यतिक्रमे चापि वह्निरूपं प्रकाशते	019a  
तस्मिन्नुपरते चास्य पीतवस्त्रवदिष्यते	019c  
ऊर्णारूपसवर्णं च तस्य रूपं प्रकाशते	019e  
अथ श्वेतां गतिं गत्वा वायव्यं सूक्ष्ममप्यजः	020a  
अशुक्लं चेतसः सौक्ष्म्यमव्यक्तं ब्रह्मणोऽस्य वै	020c  
एतेष्वपि हि जातेषु फलजातानि मे शृणु	021a  
जातस्य पार्थिवैश्वर्ये सृष्टिरिष्टा विधीयते	021c  
प्रजापतिरिवाक्षोभ्यः शरीरात्सृजति प्रजाः	022a  
अङ्गुल्यङ्गुष्ठमात्रेण हस्तपादेन वा तथा	022c  
पृथिवीं कम्पयत्येको गुणो वायोरिति स्मृतः	023a  
आकाशभूतश्चाकाशे सवर्णत्वात्प्रणश्यति	023c  
वर्णतो गृह्यते चापि कामात्पिबति चाशयान्	024a  
न चास्य तेजसा रूपं दृश्यते शाम्यते तथा	024c  
अहङ्कारस्य विजितेः पञ्चैते स्युर्वशानुगाः	025a  
षण्णामात्मनि बुद्धौ च जितायां प्रभवत्यथ	025c  
निर्दोषा प्रतिभा ह्येनं कृत्स्ना समभिवर्तते	026a  
तथैव व्यक्तमात्मानमव्यक्तं प्रतिपद्यते	026c  
यतो निःसरते लोको भवति व्यक्तसञ्ज्ञकः	027a  
तत्राव्यक्तमयीं व्याख्यां शृणु त्वं विस्तरेण मे	027c  
तथा व्यक्तमयीं चैव सङ्ख्यां पूर्वं निबोध मे	027e  
पञ्चविंशतितत्त्वानि तुल्यान्युभयतः समम्	028a  
योगे साङ्ख्येऽपि च तथा विशेषांस्तत्र मे शृणु	028c  
प्रोक्तं तद्व्यक्तमित्येव जायते वर्धते च यत्	029a  
जीर्यते म्रियते चैव चतुर्भिर्लक्षणैर्युतम्	029c  
विपरीतमतो यत्तु तदव्यक्तमुदाहृतम्	030a  
द्वावात्मानौ च वेदेषु सिद्धान्तेष्वप्युदाहृतौ	030c  
चतुर्लक्षणजं त्वन्यं चतुर्वर्गं प्रचक्षते	031a  
व्यक्तमव्यक्तजं चैव तथा बुद्धमथेतरत्	031c  
सत्त्वं क्षेत्रज्ञ इत्येतद्द्वयमप्यनुदर्शितम्	031e  
द्वावात्मानौ च वेदेषु विषयेषु च रज्यतः	032a  
विषयात्प्रतिसंहारः साङ्ख्यानां सिद्धिलक्षणम्	032c  
निर्ममश्चानहङ्कारो निर्द्वन्द्वश्छिन्नसंशयः	033a  
नैव क्रुध्यति न द्वेष्टि नानृता भाषते गिरः	033c  
आक्रुष्टस्ताडितश्चैव मैत्रेण ध्याति नाशुभम्	034a  
वाग्दण्डकर्ममनसां त्रयाणां च निवर्तकः	034c  
समः सर्वेषु भूतेषु ब्रह्माणमभिवर्तते	035a  
नैवेच्छति न चानिच्छो यात्रामात्रव्यवस्थितः	035c  
अलोलुपोऽव्यथो दान्तो न कृती न निराकृतिः	036a  
नास्येन्द्रियमनेकाग्रं नातिक्षिप्तमनोरथः	036c  
अहिंस्रः सर्वभूतानामीदृक्साङ्ख्यो विमुच्यते	036e  
अथ योगाद्विमुच्यन्ते कारणैर्यैर्निबोध मे	037a  
योगैश्वर्यमतिक्रान्तो योऽतिक्रामति मुच्यते	037c  
इत्येषा भावजा बुद्धिः कथिता ते न संशयः	038a  
एवं भवति निर्द्वन्द्वो ब्रह्माणं चाधिगच्छति	038c  

