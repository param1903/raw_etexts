001  युधिष्ठिर उवाच
001a क्वसमुत्थाः कथंशीला ऋत्विजः स्युः पितामह
001c कथंविधाश्च राजेन्द्र तद्ब्रूहि वदतां वर
002  भीष्म उवाच
002a प्रतिकर्म पुराचार ऋत्विजां स्म विधीयते
002c आदौ छन्दांसि विज्ञाय द्विजानां श्रुतमेव च
003a ये त्वेकरतयो नित्यं धीरा नाप्रियवादिनः
003c परस्परस्य सुहृदः सम्मताः समदर्शिनः
004a येष्वानृशंस्यं सत्यं चाप्यहिंसा तप आर्जवम्
004c अद्रोहो नाभिमानश्च ह्रीस्तितिक्षा दमः शमः
005a ह्रीमान्सत्यधृतिर्दान्तो भूतानामविहिंसकः
005c अकामद्वेषसंयुक्तस्त्रिभिः शुक्लैः समन्वितः
006a अहिंसको ज्ञानतृप्तः स ब्रह्मासनमर्हति
006c एते महर्त्विजस्तात सर्वे मान्या यथातथम्
007  युधिष्ठिर उवाच
007a यदिदं वेदवचनं दक्षिणासु विधीयते
007c इदं देयमिदं देयं न क्वचिद्व्यवतिष्ठते
008a नेदं प्रति धनं शास्त्रमापद्धर्ममशास्त्रतः
008c आज्ञा शास्त्रस्य घोरेयं न शक्तिं समवेक्षते
009a श्रद्धामारभ्य यष्टव्यमित्येषा वैदिकी श्रुतिः
009c मिथ्योपेतस्य यज्ञस्य किमु श्रद्धा करिष्यति
010  भीष्म उवाच
010a न वेदानां परिभवान्न शाठ्येन न मायया
010c कश्चिन्महदवाप्नोति मा ते भूद्बुद्धिरीदृशी
011a यज्ञाङ्गं दक्षिणास्तात वेदानां परिबृंहणम्
011c न मन्त्रा दक्षिणाहीनास्तारयन्ति कथञ्चन
012a शक्तिस्तु पूर्णपात्रेण सम्मितानवमा भवेत्
012c अवश्यं तात यष्टव्यं त्रिभिर्वर्णैर्यथाविधि
013a सोमो राजा ब्राह्मणानामित्येषा वैदिकी श्रुतिः
013c तं च विक्रेतुमिच्छन्ति न वृथा वृत्तिरिष्यते
013e तेन क्रीतेन धर्मेण ततो यज्ञः प्रतायते
014a इत्येवं धर्मतः ख्यातमृषिभिर्धर्मवादिभिः
014c पुमान्यज्ञश्च सोमश्च न्यायवृत्तो यथा भवेत्
014e अन्यायवृत्तः पुरुषो न परस्य न चात्मनः
015a शरीरं यज्ञपात्राणि इत्येषा श्रूयते श्रुतिः
015c तानि सम्यक्प्रणीतानि ब्राह्मणानां महात्मनाम्
016a तपो यज्ञादपि श्रेष्ठमित्येषा परमा श्रुतिः
016c तत्ते तपः प्रवक्ष्यामि विद्वंस्तदपि मे शृणु
017a अहिंसा सत्यवचनमानृशंस्यं दमो घृणा
017c एतत्तपो विदुर्धीरा न शरीरस्य शोषणम्
018a अप्रामाण्यं च वेदानां शास्त्राणां चातिलङ्घनम्
018c अव्यवस्था च सर्वत्र तद्वै नाशनमात्मनः
019a निबोध दशहोतॄणां विधानं पार्थ यादृशम्
019c चित्तिः स्रुक्चित्तमाज्यं च पवित्रं ज्ञानमुत्तमम्
020a सर्वं जिह्मं मृत्युपदमार्जवं ब्रह्मणः पदम्
020c एतावाञ्ज्ञानविषयः किं प्रलापः करिष्यति

