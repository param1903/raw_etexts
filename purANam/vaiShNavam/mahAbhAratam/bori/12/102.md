001  युधिष्ठिर उवाच
001a किंशीलाः किंसमुत्थानाः कथंरूपाश्च भारत
001c किंसन्नाहाः कथंशस्त्रा जनाः स्युः संयुगे नृप
002  भीष्म उवाच
002a यथाचरितमेवात्र शस्त्रपत्रं विधीयते
002c आचारादेव पुरुषस्तथा कर्मसु वर्तते
003a गान्धाराः सिन्धुसौवीरा नखरप्रासयोधिनः
003c आभीरवः सुबलिनस्तद्बलं सर्वपारगम्
004a सर्वशस्त्रेषु कुशलाः सत्त्ववन्तो ह्युशीनराः
004c प्राच्या मातङ्गयुद्धेषु कुशलाः शठयोधिनः
005a तथा यवनकाम्बोजा मथुरामभितश्च ये
005c एते नियुद्धकुशला दाक्षिणात्यासिचर्मिणः
006a सर्वत्र शूरा जायन्ते महासत्त्वा महाबलाः
006c प्राय एष समुद्दिष्टो लक्षणानि तु मे शृणु
007a सिंहशार्दूलवाङ्नेत्राः सिंहशार्दूलगामिनः
007c पारावतकुलिङ्गाक्षाः सर्वे शूराः प्रमाथिनः
008a मृगस्वरा द्वीपिनेत्रा ऋषभाक्षास्तथापरे
008c प्रवादिनः सुचण्डाश्च क्रोधिनः किन्नरीस्वनाः
009a मेघस्वनाः क्रुद्धमुखाः केचित्करभनिस्वनाः
009c जिह्मनासानुजङ्घाश्च दूरगा दूरपातिनः
010a बिडालकुब्जास्तनवस्तनुकेशास्तनुत्वचः
010c शूराश्चपलचित्ताश्च ते भवन्ति दुरासदाः
011a गोधानिमीलिताः केचिन्मृदुप्रकृतयोऽपि च
011c तुरङ्गगतिनिर्घोषास्ते नराः पारयिष्णवः
012a सुसंहताः प्रतनवो व्यूढोरस्काः सुसंस्थिताः
012c प्रवादितेन नृत्यन्ति हृष्यन्ति कलहेषु च
013a गम्भीराक्षा निःसृताक्षाः पिङ्गला भ्रुकुटीमुखाः
013c नकुलाक्षास्तथा चैव सर्वे शूरास्तनुत्यजः
014a जिह्माक्षाः प्रललाटाश्च निर्मांसहनवोऽपि च
014c वक्रबाह्वङ्गुलीसक्ताः कृशा धमनिसन्तताः
015a प्रविशन्त्यतिवेगेन सम्परायेऽभ्युपस्थिते
015c वारणा इव सम्मत्तास्ते भवन्ति दुरासदाः
016a दीप्तस्फुटितकेशान्ताः स्थूलपार्श्वहनूमुखाः
016c उन्नतांसाः पृथुग्रीवा विकटाः स्थूलपिण्डिकाः
017a उद्वृत्ताश्चैव सुग्रीवा विनता विहगा इव
017c पिण्डशीर्षाहिवक्त्राश्च वृषदंशमुखा इव
018a उग्रस्वना मन्युमन्तो युद्धेष्वारावसारिणः
018c अधर्मज्ञावलिप्ताश्च घोरा रौद्रप्रदर्शिनः
019a त्यक्तात्मानः सर्व एते अन्त्यजा ह्यनिवर्तिनः
019c पुरस्कार्याः सदा सैन्ये हन्यन्ते घ्नन्ति चापि ते
020a अधार्मिका भिन्नवृत्ताः साध्वेवैषां पराभवः
020c एवमेव प्रकुप्यन्ति राज्ञोऽप्येते ह्यभीक्ष्णशः

