001  युधिष्ठिर उवाच
001a चातुराश्रम्यमुक्तं ते राजधर्मास्तथैव च
001c नानाश्रयाश्च बहव इतिहासाः पृथग्विधाः
002a श्रुतास्त्वत्तः कथाश्चैव धर्मयुक्ता महामते
002c सन्देहोऽस्ति तु कश्चिन्मे तद्भवान्वक्तुमर्हति
003a जापकानां फलावाप्तिं श्रोतुमिच्छामि भारत
003c किं फलं जपतामुक्तं क्व वा तिष्ठन्ति जापकाः
004a जपस्य च विधिं कृत्स्नं वक्तुमर्हसि मेऽनघ
004c जापका इति किं चैतत्साङ्ख्ययोगक्रियाविधिः
005a किं यज्ञविधिरेवैष किमेतज्जप्यमुच्यते
005c एतन्मे सर्वमाचक्ष्व सर्वज्ञो ह्यसि मे मतः
006  भीष्म उवाच
006a अत्राप्युदाहरन्तीममितिहासं पुरातनम्
006c यमस्य यत्पुरा वृत्तं कालस्य ब्राह्मणस्य च
007a सन्न्यास एव वेदान्ते वर्तते जपनं प्रति
007c वेदवादाभिनिर्वृत्ता शान्तिर्ब्रह्मण्यवस्थितौ
007e मार्गौ तावप्युभावेतौ संश्रितौ न च संश्रितौ
008a यथा संश्रूयते राजन्कारणं चात्र वक्ष्यते
008c मनःसमाधिरत्रापि तथेन्द्रियजयः स्मृतः
009a सत्यमग्निपरीचारो विविक्तानां च सेवनम्
009c ध्यानं तपो दमः क्षान्तिरनसूया मिताशनम्
010a विषयप्रतिसंहारो मितजल्पस्तथा शमः
010c एष प्रवृत्तको धर्मो निवृत्तकमथो शृणु
011a यथा निवर्तते कर्म जपतो ब्रह्मचारिणः
011c एतत्सर्वमशेषेण यथोक्तं परिवर्जयेत्
011e त्रिविधं मार्गमासाद्य व्यक्ताव्यक्तमनाश्रयम्
012a कुशोच्चयनिषण्णः सन्कुशहस्तः कुशैः शिखी
012c चीरैः परिवृतस्तस्मिन्मध्ये छन्नः कुशैस्तथा
013a विषयेभ्यो नमस्कुर्याद्विषयान्न च भावयेत्
013c साम्यमुत्पाद्य मनसो मनस्येव मनो दधत्
014a तद्धिया ध्यायति ब्रह्म जपन्वै संहितां हिताम्
014c सन्न्यस्यत्यथ वा तां वै समाधौ पर्यवस्थितः
015a ध्यानमुत्पादयत्यत्र संहिताबलसंश्रयात्
015c शुद्धात्मा तपसा दान्तो निवृत्तद्वेषकामवान्
016a अरागमोहो निर्द्वन्द्वो न शोचति न सज्जते
016c न कर्ताकरणीयानां न कार्याणामिति स्थितिः
017a न चाहङ्कारयोगेन मनः प्रस्थापयेत्क्वचित्
017c न चात्मग्रहणे युक्तो नावमानी न चाक्रियः
018a ध्यानक्रियापरो युक्तो ध्यानवान्ध्याननिश्चयः
018c ध्याने समाधिमुत्पाद्य तदपि त्यजति क्रमात्
019a स वै तस्यामवस्थायां सर्वत्यागकृतः सुखी
019c निरीहस्त्यजति प्राणान्ब्राह्मीं संश्रयते तनुम्
020a अथ वा नेच्छते तत्र ब्रह्मकायनिषेवणम्
020c उत्क्रामति च मार्गस्थो नैव क्वचन जायते
021a आत्मबुद्धिं समास्थाय शान्तीभूतो निरामयः
021c अमृतं विरजःशुद्धमात्मानं प्रतिपद्यते

