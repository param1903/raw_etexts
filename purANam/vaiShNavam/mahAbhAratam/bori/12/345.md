भीष्म उवाच	001    
स वनानि विचित्राणि तीर्थानि च सरांसि च	001a  
अभिगच्छन्क्रमेण स्म कञ्चिन्मुनिमुपस्थितः	001c  
तं स तेन यथोद्दिष्टं नागं विप्रेण ब्राह्मणः	002a  
पर्यपृच्छद्यथान्यायं श्रुत्वैव च जगाम सः	002c  
सोऽभिगम्य यथाख्यातं नागायतनमर्थवित्	003a  
प्रोक्तवानहमस्मीति भोःशब्दालङ्कृतं वचः	003c  
ततस्तस्य वचः श्रुत्वा रूपिणी धर्मवत्सला	004a  
दर्शयामास तं विप्रं नागपत्नी पतिव्रता	004c  
सा तस्मै विधिवत्पूजां चक्रे धर्मपरायणा	005a  
स्वागतेनागतं कृत्वा किं करोमीति चाब्रवीत्	005c  
ब्राह्मण उवाच	006    
विश्रान्तोऽभ्यर्चितश्चास्मि भवत्या श्लक्ष्णया गिरा	006a  
द्रष्टुमिच्छामि भवति तं देवं नागमुत्तमम्	006c  
एतद्धि परमं कार्यमेतन्मे फलमीप्सितम्	007a  
अनेनार्थेन चास्म्यद्य सम्प्राप्तः पन्नगालयम्	007c  
नागभार्योवाच	008    
आर्य सूर्यरथं वोढुं गतोऽसौ मासचारिकः	008a  
सप्ताष्टभिर्दिनैर्विप्र दर्शयिष्यत्यसंशयम्	008c  
एतद्विदितमार्यस्य विवासकरणं मम	009a  
भर्तुर्भवतु किं चान्यत्क्रियतां तद्वदस्व मे	009c  
ब्राह्मण उवाच	010    
अनेन निश्चयेनाहं साध्वि सम्प्राप्तवानिह	010a  
प्रतीक्षन्नागमं देवि वत्स्याम्यस्मिन्महावने	010c  
सम्प्राप्तस्यैव चाव्यग्रमावेद्योऽहमिहागतः	011a  
ममाभिगमनं प्राप्तो वाच्यश्च वचनं त्वया	011c  
अहमप्यत्र वत्स्यामि गोमत्याः पुलिने शुभे	012a  
कालं परिमिताहारो यथोक्तं परिपालयन्	012c  
भीष्म उवाच	013    
ततः स विप्रस्तां नागीं समाधाय पुनः पुनः	013a  
तदेव पुलिनं नद्याः प्रययौ ब्राह्मणर्षभः	013c  

