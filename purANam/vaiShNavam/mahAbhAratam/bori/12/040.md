001  वैशम्पायन उवाच
001a ततः कुन्तीसुतो राजा गतमन्युर्गतज्वरः
001c काञ्चने प्राङ्मुखो हृष्टो न्यषीदत्परमासने
002a तमेवाभिमुखौ पीठे सेव्यास्तरणसंवृते
002c सात्यकिर्वासुदेवश्च निषीदतुररिन्दमौ
003a मध्ये कृत्वा तु राजानं भीमसेनार्जुनावुभौ
003c निषीदतुर्महात्मानौ श्लक्ष्णयोर्मणिपीठयोः
004a दान्ते शय्यासने शुभ्रे जाम्बूनदविभूषिते
004c पृथापि सहदेवेन सहास्ते नकुलेन च
005a सुधर्मा विदुरो धौम्यो धृतराष्ट्रश्च कौरवः
005c निषेदुर्ज्वलनाकारेष्वासनेषु पृथक्पृथक्
006a युयुत्सुः सञ्जयश्चैव गान्धारी च यशस्विनी
006c धृतराष्ट्रो यतो राजा ततः सर्व उपाविशन्
007a तत्रोपविष्टो धर्मात्मा श्वेताः सुमनसोऽस्पृशत्
007c स्वस्तिकानक्षतान्भूमिं सुवर्णं रजतं मणीन्
008a ततः प्रकृतयः सर्वाः पुरस्कृत्य पुरोहितम्
008c ददृशुर्धर्मराजानमादाय बहु मङ्गलम्
009a पृथिवीं च सुवर्णं च रत्नानि विविधानि च
009c आभिषेचनिकं भाण्डं सर्वसम्भारसम्भृतम्
010a काञ्चनौदुम्बरास्तत्र राजताः पृथिवीमयाः
010c पूर्णकुम्भाः सुमनसो लाजा बर्हींषि गोरसाः
011a शमीपलाशपुन्नागाः समिधो मधुसर्पिषी
011c स्रुव औदुम्बरः शङ्खास्तथा हेमविभूषिताः
012a दाशार्हेणाभ्यनुज्ञातस्तत्र धौम्यः पुरोहितः
012c प्रागुदक्प्रवणां वेदीं लक्षणेनोपलिप्य ह
013a व्याघ्रचर्मोत्तरे श्लक्ष्णे सर्वतोभद्र आसने
013c दृढपादप्रतिष्ठाने हुताशनसमत्विषि
014a उपवेश्य महात्मानं कृष्णां च द्रुपदात्मजाम्
014c जुहाव पावकं धीमान्विधिमन्त्रपुरस्कृतम्
015a अभ्यषिञ्चत्पतिं पृथ्व्याः कुन्तीपुत्रं युधिष्ठिरम्
015c धृतराष्ट्रश्च राजर्षिः सर्वाः प्रकृतयस्तथा
016a ततोऽनुवादयामासुः पणवानकदुन्दुभीः
016c धर्मराजोऽपि तत्सर्वं प्रतिजग्राह धर्मतः
017a पूजयामास तांश्चापि विधिवद्भूरिदक्षिणः
017c ततो निष्कसहस्रेण ब्राह्मणान्स्वस्ति वाचयत्
017e वेदाध्ययनसम्पन्नाञ्शीलवृत्तसमन्वितान्
018a ते प्रीता ब्राह्मणा राजन्स्वस्त्यूचुर्जयमेव च
018c हंसा इव च नर्दन्तः प्रशशंसुर्युधिष्ठिरम्
019a युधिष्ठिर महाबाहो दिष्ट्या जयसि पाण्डव
019c दिष्ट्या स्वधर्मं प्राप्तोऽसि विक्रमेण महाद्युते
020a दिष्ट्या गाण्डीवधन्वा च भीमसेनश्च पाण्डवः
020c त्वं चापि कुशली राजन्माद्रीपुत्रौ च पाण्डवौ
021a मुक्ता वीरक्षयादस्मात्सङ्ग्रामान्निहतद्विषः
021c क्षिप्रमुत्तरकालानि कुरु कार्याणि पाण्डव
022a ततः प्रत्यर्चितः सद्भिर्धर्मराजो युधिष्ठिरः
022c प्रतिपेदे महद्राज्यं सुहृद्भिः सह भारत

