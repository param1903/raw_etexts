001  भीष्म उवाच
001a ततो गते शाकुनिके कपोती प्राह दुःखिता
001c संस्मृत्य भर्तारमथो रुदती शोकमूर्छिता
002a नाहं ते विप्रियं कान्त कदाचिदपि संस्मरे
002c सर्वा वै विधवा नारी बहुपुत्रापि खेचर
002e शोच्या भवति बन्धूनां पतिहीना मनस्विनी
003a लालिताहं त्वया नित्यं बहुमानाच्च सान्त्विता
003c वचनैर्मधुरैः स्निग्धैरसकृत्सुमनोहरैः
004a कन्दरेषु च शैलानां नदीनां निर्झरेषु च
004c द्रुमाग्रेषु च रम्येषु रमिताहं त्वया प्रिय
005a आकाशगमने चैव सुखिताहं त्वया सुखम्
005c विहृतास्मि त्वया कान्त तन्मे नाद्यास्ति किञ्चन
006a मितं ददाति हि पिता मितं माता मितं सुतः
006c अमितस्य तु दातारं भर्तारं का न पूजयेत्
007a नास्ति भर्तृसमो नाथो न च भर्तृसमं सुखम्
007c विसृज्य धनसर्वस्वं भर्ता वै शरणं स्त्रियाः
008a न कार्यमिह मे नाथ जीवितेन त्वया विना
008c पतिहीनापि का नारी सती जीवितुमुत्सहेत्
009a एवं विलप्य बहुधा करुणं सा सुदुःखिता
009c पतिव्रता सम्प्रदीप्तं प्रविवेश हुताशनम्
010a ततश्चित्राम्बरधरं भर्तारं सान्वपश्यत
010c विमानस्थं सुकृतिभिः पूज्यमानं महात्मभिः
011a चित्रमाल्याम्बरधरं सर्वाभरणभूषितम्
011c विमानशतकोटीभिरावृतं पुण्यकीर्तिभिः
012a ततः स्वर्गगतः पक्षी भार्यया सह सङ्गतः
012c कर्मणा पूजितस्तेन रेमे तत्र स भार्यया

