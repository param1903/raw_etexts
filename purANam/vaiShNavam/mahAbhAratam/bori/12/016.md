001  वैशम्पायन उवाच
001a अर्जुनस्य वचः श्रुत्वा भीमसेनोऽत्यमर्षणः
001c धैर्यमास्थाय तेजस्वी ज्येष्ठं भ्रातरमब्रवीत्
002a राजन्विदितधर्मोऽसि न तेऽस्त्यविदितं भुवि
002c उपशिक्षाम ते वृत्तं सदैव न च शक्नुमः
003a न वक्ष्यामि न वक्ष्यामीत्येवं मे मनसि स्थितम्
003c अतिदुःखात्तु वक्ष्यामि तन्निबोध जनाधिप
004a भवतस्तु प्रमोहेन सर्वं संशयितं कृतम्
004c विक्लवत्वं च नः प्राप्तमबलत्वं तथैव च
005a कथं हि राजा लोकस्य सर्वशास्त्रविशारदः
005c मोहमापद्यते दैन्याद्यथा कुपुरुषस्तथा
006a आगतिश्च गतिश्चैव लोकस्य विदिता तव
006c आयत्यां च तदात्वे च न तेऽस्त्यविदितं प्रभो
007a एवं गते महाराज राज्यं प्रति जनाधिप
007c हेतुमत्र प्रवक्ष्यामि तदिहैकमनाः शृणु
008a द्विविधो जायते व्याधिः शारीरो मानसस्तथा
008c परस्परं तयोर्जन्म निर्द्वन्द्वं नोपलभ्यते
009a शारीराज्जायते व्याधिर्मानसो नात्र संशयः
009c मानसाज्जायते व्याधिः शारीर इति निश्चयः
010a शारीरमानसे दुःखे योऽतीते अनुशोचति
010c दुःखेन लभते दुःखं द्वावनर्थौ प्रपद्यते
011a शीतोष्णे चैव वायुश्च त्रयः शारीरजा गुणाः
011c तेषां गुणानां साम्यं च तदाहुः स्वस्थलक्षणम्
012a तेषामन्यतमोत्सेके विधानमुपदिष्यते
012c उष्णेन बाध्यते शीतं शीतेनोष्णं प्रबाध्यते
013a सत्त्वं रजस्तमश्चैव मानसाः स्युस्त्रयो गुणाः
013c हर्षेण बाध्यते शोको हर्षः शोकेन बाध्यते
014a कश्चित्सुखे वर्तमानो दुःखस्य स्मर्तुमिच्छति
014c कश्चिद्दुःखे वर्तमानः सुखस्य स्मर्तुमिच्छति
015a स त्वं न दुःखी दुःखस्य न सुखी च सुखस्य च
015c न दुःखी सुखजातस्य न सुखी दुःखजस्य वा
016a स्मर्तुमर्हसि कौरव्य दिष्टं तु बलवत्तरम्
016c अथ वा ते स्वभावोऽयं येन पार्थिव कृष्यसे
017a दृष्ट्वा सभागतां कृष्णामेकवस्त्रां रजस्वलाम्
017c मिषतां पाण्डुपुत्राणां न तस्य स्मर्तुमर्हसि
018a प्रव्राजनं च नगरादजिनैश्च निवासनम्
018c महारण्यनिवासश्च न तस्य स्मर्तुमर्हसि
019a जटासुरात्परिक्लेशं चित्रसेनेन चाहवम्
019c सैन्धवाच्च परिक्लेशं कथं विस्मृतवानसि
019e पुनरज्ञातचर्यायां कीचकेन पदा वधम्
020a यच्च ते द्रोणभीष्माभ्यां युद्धमासीदरिन्दम
020c मनसैकेन ते युद्धमिदं घोरमुपस्थितम्
021a यत्र नास्ति शरैः कार्यं न मित्रैर्न च बन्धुभिः
021c आत्मनैकेन योद्धव्यं तत्ते युद्धमुपस्थितम्
022a तस्मिन्ननिर्जिते युद्धे प्राणान्यदि ह मोक्ष्यसे
022c अन्यं देहं समास्थाय पुनस्तेनैव योत्स्यसे
023a तस्मादद्यैव गन्तव्यं युद्धस्य भरतर्षभ
023c एतज्जित्वा महाराज कृतकृत्यो भविष्यसि
024a एतां बुद्धिं विनिश्चित्य भूतानामागतिं गतिम्
024c पितृपैतामहे वृत्ते शाधि राज्यं यथोचितम्
025a दिष्ट्या दुर्योधनः पापो निहतः सानुगो युधि
025c द्रौपद्याः केशपक्षस्य दिष्ट्या त्वं पदवीं गतः
026a यजस्व वाजिमेधेन विधिवद्दक्षिणावता
026c वयं ते किङ्कराः पार्थ वासुदेवश्च वीर्यवान्

