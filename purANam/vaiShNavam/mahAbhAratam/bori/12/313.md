भीष्म उवाच	001    
ततः स राजा जनको मन्त्रिभिः सह भारत	001a  
पुरः पुरोहितं कृत्वा सर्वाण्यन्तःपुराणि च	001c  
आसनं च पुरस्कृत्य रत्नानि विविधानि च	002a  
शिरसा चार्घ्यमादाय गुरुपुत्रं समभ्यगात्	002c  
स तदासनमादाय बहुरत्नविभूषितम्	003a  
स्पर्ध्यास्तरणसंस्तीर्णं सर्वतोभद्रमृद्धिमत्	003c  
पुरोधसा सङ्गृहीतं हस्तेनालभ्य पार्थिवः	004a  
प्रददौ गुरुपुत्राय शुकाय परमार्चितम्	004c  
तत्रोपविष्टं तं कार्ष्णिं शास्त्रतः प्रत्यपूजयत्	005a  
पाद्यं निवेद्य प्रथममर्घ्यं गां च न्यवेदयत्	005c  
स च तां मन्त्रवत्पूजां प्रत्यगृह्णाद्यथाविधि	005e   
प्रतिगृह्य च तां पूजां जनकाद्द्विजसत्तमः	006a  
गां चैव समनुज्ञाय राजानमनुमान्य च 	006c  
पर्यपृच्छन्महातेजा राज्ञः कुशलमव्ययम्	007a  
अनामयं च राजेन्द्र शुकः सानुचरस्य ह	007c  
अनुज्ञातः स तेनाथ निषसाद सहानुगः	008a  
उदारसत्त्वाभिजनो भूमौ राजा कृताञ्जलिः	008c  
कुशलं चाव्ययं चैव पृष्ट्वा वैयासकिं नृपः	009a  
किमागमनमित्येव पर्यपृच्छत पार्थिवः	009c  
शुक उवाच	010   
पित्राहमुक्तो भद्रं ते मोक्षधर्मार्थकोविदः	010a  
विदेहराजो याज्यो मे जनको नाम विश्रुतः	010c  
तत्र गच्छस्व वै तूर्णं यदि ते हृदि संशयः	011a  
प्रवृत्तौ वा निवृत्तौ वा स ते छेत्स्यति संशयम्	011c  
सोऽहं पितुर्नियोगात्त्वामुपप्रष्टुमिहागतः	012a  
तन्मे धर्मभृतां श्रेष्ठ यथावद्वक्तुमर्हसि	012c  
किं कार्यं ब्राह्मणेनेह मोक्षार्थश्च किमात्मकः	013a  
कथं च मोक्षः कर्तव्यो ज्ञानेन तपसापि वा	013c  
जनक उवाच	014    
यत्कार्यं ब्राह्मणेनेह जन्मप्रभृति तच्छृणु	014a  
कृतोपनयनस्तात भवेद्वेदपरायणः	014c  
तपसा गुरुवृत्त्या च ब्रह्मचर्येण चाभिभो	015a  
देवतानां पितॄणां चाप्यनृणश्चानसूयकः	015c  
वेदानधीत्य नियतो दक्षिणामपवर्ज्य च	016a  
अभ्यनुज्ञामथ प्राप्य समावर्तेत वै द्विजः	016c  
समावृत्तस्तु गार्हस्थ्ये सदारो नियतो वसेत्	017a  
अनसूयुर्यथान्यायमाहिताग्निस्तथैव च	017c  
उत्पाद्य पुत्रपौत्रं तु वन्याश्रमपदे वसेत्	018a  
तानेवाग्नीन्यथाशास्त्रमर्चयन्नतिथिप्रियः	018c  
स वनेऽग्नीन्यथान्यायमात्मन्यारोप्य धर्मवित्	019a  
निर्द्वन्द्वो वीतरागात्मा ब्रह्माश्रमपदे वसेत्	019c  
शुक उवाच	020    
उत्पन्ने ज्ञानविज्ञाने प्रत्यक्षे हृदि शाश्वते	020a  
किमवश्यं निवस्तव्यमाश्रमेषु वनेषु च	020c  
एतद्भवन्तं पृच्छामि तद्भवान्वक्तुमर्हति	021a  
यथावेदार्थतत्त्वेन ब्रूहि मे त्वं जनाधिप	021c  
जनक उवाच	022    
न विना ज्ञानविज्ञानं मोक्षस्याधिगमो भवेत्	022a  
न विना गुरुसम्बन्धं ज्ञानस्याधिगमः स्मृतः	022c  
आचार्यः प्लाविता तस्य ज्ञानं प्लव इहोच्यते	023a  
विज्ञाय कृतकृत्यस्तु तीर्णस्तदुभयं त्यजेत्	023c  
अनुच्छेदाय लोकानामनुच्छेदाय कर्मणाम्	024a  
पूर्वैराचरितो धर्मश्चातुराश्रम्यसङ्कथः	024c  
अनेन क्रमयोगेन बहुजातिषु कर्मणा	025a  
कृत्वा शुभाशुभं कर्म मोक्षो नामेह लभ्यते	025c  
भावितैः कारणैश्चायं बहुसंसारयोनिषु	026a  
आसादयति शुद्धात्मा मोक्षं वै प्रथमाश्रमे	026c  
तमासाद्य तु मुक्तस्य दृष्टार्थस्य विपश्चितः	027a  
त्रिष्वाश्रमेषु को न्वर्थो भवेत्परमभीप्सतः	027c  
राजसांस्तामसांश्चैव नित्यं दोषान्विवर्जयेत्	028a  
सात्त्विकं मार्गमास्थाय पश्येदात्मानमात्मना	028c  
सर्वभूतेषु चात्मानं सर्वभूतानि चात्मनि	029a  
सम्पश्यन्नोपलिप्येत जले वारिचरो यथा	029c  
पक्षीव प्लवनादूर्ध्वममुत्रानन्त्यमश्नुते	030a  
विहाय देहं निर्मुक्तो निर्द्वन्द्वः प्रशमं गतः	030c  
अत्र गाथाः पुरा गीताः शृणु राज्ञा ययातिना	031a  
धार्यन्ते या द्विजैस्तात मोक्षशास्त्रविशारदैः	031c  
ज्योतिरात्मनि नान्यत्र रतं तत्रैव चैव तत्	032a  
स्वयं च शक्यं तद्द्रष्टुं सुसमाहितचेतसा	032c  
न बिभेति परो यस्मान्न बिभेति पराच्च यः	033a  
यश्च नेच्छति न द्वेष्टि ब्रह्म सम्पद्यते तदा	033c  
यदा भावं न कुरुते सर्वभूतेषु पापकम्	034a  
कर्मणा मनसा वाचा ब्रह्म सम्पद्यते तदा	034c  
संयोज्य तपसात्मानमीर्ष्यामुत्सृज्य मोहिनीम्	035a  
त्यक्त्वा कामं च लोभं च ततो ब्रह्मत्वमश्नुते	035c  
यदा श्रव्ये च दृश्ये च सर्वभूतेषु चाप्ययम्	036a  
समो भवति निर्द्वन्द्वो ब्रह्म सम्पद्यते तदा	036c  
यदा स्तुतिं च निन्दां च समत्वेनैव पश्यति	037a  
काञ्चनं चायसं चैव सुखदुःखे तथैव च	037c  
शीतमुष्णं तथैवार्थमनर्थं प्रियमप्रियम्	038a  
जीवितं मरणं चैव ब्रह्म सम्पद्यते तदा	038c  
प्रसार्येह यथाङ्गानि कूर्मः संहरते पुनः	039a  
तथेन्द्रियाणि मनसा संयन्तव्यानि भिक्षुणा	039c  
तमःपरिगतं वेश्म यथा दीपेन दृश्यते	040a  
तथा बुद्धिप्रदीपेन शक्य आत्मा निरीक्षितुम्	040c  
एतत्सर्वं प्रपश्यामि त्वयि बुद्धिमतां वर	041a  
यच्चान्यदपि वेत्तव्यं तत्त्वतो वेद तद्भवान्	041c  
ब्रह्मर्षे विदितश्चासि विषयान्तमुपागतः	042a  
गुरोस्तव प्रसादेन तव चैवोपशिक्षया	042c  
तस्यैव च प्रसादेन प्रादुर्भूतं महामुने	043a  
ज्ञानं दिव्यं ममापीदं तेनासि विदितो मम	043c  
अधिकं तव विज्ञानमधिका च गतिस्तव	044a  
अधिकं च तवैश्वर्यं तच्च त्वं नावबुध्यसे	044c  
बाल्याद्वा संशयाद्वापि भयाद्वाप्यविमोक्षजात्	045a  
उत्पन्ने चापि विज्ञाने नाधिगच्छति तां गतिम्	045c  
व्यवसायेन शुद्धेन मद्विधैश्छिन्नसंशयः	046a  
विमुच्य हृदयग्रन्थीनासादयति तां गतिम्	046c  
भवांश्चोत्पन्नविज्ञानः स्थिरबुद्धिरलोलुपः	047a  
व्यवसायादृते ब्रह्मन्नासादयति तत्परम्	047c  
नास्ति ते सुखदुःखेषु विशेषो नास्ति लोलुपा	048a  
नौत्सुक्यं नृत्तगीतेषु न राग उपजायते	048c  
न बन्धुषु निबन्धस्ते न भयेष्वस्ति ते भयम्	049a  
पश्यामि त्वां महाभाग तुल्यलोष्टाश्मकाञ्चनम्	049c  
अहं च त्वानुपश्यामि ये चाप्यन्ये मनीषिणः	050a  
आस्थितं परमं मार्गमक्षयं तमनामयम्	050c  
यत्फलं ब्राह्मणस्येह मोक्षार्थश्च यदात्मकः	051a  
तस्मिन्वै वर्तसे विप्र किमन्यत्परिपृच्छसि	051c  

