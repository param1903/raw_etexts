युधिष्ठिर उवाच	001  
पितामह महाप्राज्ञ सर्वशास्त्रविशारद	001a  
अस्ति वृत्रवधादेव विवक्षा मम जायते	001c  
ज्वरेण मोहितो वृत्रः कथितस्ते जनाधिप	002a  
निहतो वासवेनेह वज्रेणेति ममानघ	002c  
कथमेष महाप्राज्ञ ज्वरः प्रादुरभूत्कुतः	003a  
ज्वरोत्पत्तिं निपुणतः श्रोतुमिच्छाम्यहं प्रभो	003c  
भीष्म उवाच	004  
शृणु राजञ्ज्वरस्येह सम्भवं लोकविश्रुतम्	004a  
विस्तरं चास्य वक्ष्यामि यादृशं चैव भारत	004c  
पुरा मेरोर्महाराज शृङ्गं त्रैलोक्यविश्रुतम्	005a  
ज्योतिष्कं नाम सावित्रं सर्वरत्नविभूषितम्	005c  
अप्रमेयमनाधृष्यं सर्वलोकेषु भारत	005e  
तत्र देवो गिरितटे हेमधातुविभूषिते	006a  
पर्यङ्क इव विभ्राजन्नुपविष्टो बभूव ह	006c  
शैलराजसुता चास्य नित्यं पार्श्वे स्थिता बभौ	007a  
तथा देवा महात्मानो वसवश्च महौजसः	007c  
तथैव च महात्मानावश्विनौ भिषजां वरौ	008a  
तथा वैश्रवणो राजा गुह्यकैरभिसंवृतः	008c  
यक्षाणामधिपः श्रीमान्कैलासनिलयः प्रभुः	009a  
अङ्गिरःप्रमुखाश्चैव तथा देवर्षयोऽपरे	009c  
विश्वावसुश्च गन्धर्वस्तथा नारदपर्वतौ	010a  
अप्सरोगणसङ्घाश्च समाजग्मुरनेकशः	010c  
ववौ शिवः सुखो वायुर्नानागन्धवहः शुचिः	011a  
सर्वर्तुकुसुमोपेताः पुष्पवन्तो महाद्रुमाः	011c  
तथा विद्याधराश्चैव सिद्धाश्चैव तपोधनाः	012a  
महादेवं पशुपतिं पर्युपासन्त भारत	012c  
भूतानि च महाराज नानारूपधराण्यथ	013a  
राक्षसाश्च महारौद्राः पिशाचाश्च महाबलाः	013c  
बहुरूपधरा हृष्टा नानाप्रहरणोद्यताः	014a  
देवस्यानुचरास्तत्र तस्थिरे चानलोपमाः	014c  
नन्दी च भगवांस्तत्र देवस्यानुमते स्थितः	015a  
प्रगृह्य ज्वलितं शूलं दीप्यमानं स्वतेजसा	015c  
गङ्गा च सरितां श्रेष्ठा सर्वतीर्थजलोद्भवा	016a  
पर्युपासत तं देवं रूपिणी कुरुनन्दन	016c  
एवं स भगवांस्तत्र पूज्यमानः सुरर्षिभिः	017a  
देवैश्च सुमहाभागैर्महादेवो व्यतिष्ठत	017c  
कस्यचित्त्वथ कालस्य दक्षो नाम प्रजापतिः	018a  
पूर्वोक्तेन विधानेन यक्ष्यमाणोऽन्वपद्यत	018c  
ततस्तस्य मखं देवाः सर्वे शक्रपुरोगमाः	019a  
गमनाय समागम्य बुद्धिमापेदिरे तदा	019c  
ते विमानैर्महात्मानो ज्वलितैर्ज्वलनप्रभाः	020a  
देवस्यानुमतेऽगच्छन्गङ्गाद्वारमिति श्रुतिः	020c  
प्रस्थिता देवता दृष्ट्वा शैलराजसुता तदा	021a  
उवाच वचनं साध्वी देवं पशुपतिं पतिम्	021c  
भगवन्क्व नु यान्त्येते देवाः शक्रपुरोगमाः	022a  
ब्रूहि तत्त्वेन तत्त्वज्ञ संशयो मे महानयम्	022c  
महेश्वर उवाच	023  
दक्षो नाम महाभागे प्रजानां पतिरुत्तमः	023a  
हयमेधेन यजते तत्र यान्ति दिवौकसः	023c  
उमा उवाच	024  
यज्ञमेतं महाभाग किमर्थं नाभिगच्छसि	024a  
केन वा प्रतिषेधेन गमनं ते न विद्यते	024c  
महेश्वर उवाच	025  
सुरैरेव महाभागे सर्वमेतदनुष्ठितम्	025a  
यज्ञेषु सर्वेषु मम न भाग उपकल्पितः	025c  
पूर्वोपायोपपन्नेन मार्गेण वरवर्णिनि	026a  
न मे सुराः प्रयच्छन्ति भागं यज्ञस्य धर्मतः	026c  
उमा उवाच	027  
भगवन्सर्वभूतेषु प्रभवाभ्यधिको गुणैः	027a  
अजेयश्चाप्रधृष्यश्च तेजसा यशसा श्रिया	027c  
अनेन ते महाभाग प्रतिषेधेन भागतः	028a  
अतीव दुःखमुत्पन्नं वेपथुश्च ममानघ	028c  
भीष्म उवाच	029  
एवमुक्त्वा तु सा देवी देवं पशुपतिं पतिम्	029a  
तूष्णीम्भूताभवद्राजन्दह्यमानेन चेतसा	029c  
अथ देव्या मतं ज्ञात्वा हृद्गतं यच्चिकीर्षितम्	030a  
स समाज्ञापयामास तिष्ठ त्वमिति नन्दिनम्	030c  
ततो योगबलं कृत्वा सर्वयोगेश्वरेश्वरः	031a  
तं यज्ञं सुमहातेजा भीमैरनुचरैस्तदा	031c  
सहसा घातयामास देवदेवः पिनाकधृक्	031e  
केचिन्नादानमुञ्चन्त केचिद्धासांश्च चक्रिरे	032a  
रुधिरेणापरे राजंस्तत्राग्निं समवाकिरन्	032c  
केचिद्यूपान्समुत्पाट्य बभ्रमुर्विकृताननाः	033a  
आस्यैरन्ये चाग्रसन्त तथैव परिचारकान्	033c  
ततः स यज्ञो नृपते वध्यमानः समन्ततः	034a  
आस्थाय मृगरूपं वै खमेवाभ्यपतत्तदा	034c  
तं तु यज्ञं तथारूपं गच्छन्तमुपलभ्य सः	035a  
धनुरादाय बाणं च तदान्वसरत प्रभुः	035c  
ततस्तस्य सुरेशस्य क्रोधादमिततेजसः	036a  
ललाटात्प्रसृतो घोरः स्वेदबिन्दुर्बभूव ह	036c  
तस्मिन्पतितमात्रे तु स्वेदबिन्दौ तथा भुवि	037a  
प्रादुर्बभूव सुमहानग्निः कालानलोपमः	037c  
तत्र चाजायत तदा पुरुषः पुरुषर्षभ	038a  
ह्रस्वोऽतिमात्ररक्ताक्षो हरिश्मश्रुर्विभीषणः	038c  
ऊर्ध्वकेशोऽतिलोमाङ्गः श्येनोलूकस्तथैव च	039a  
करालः कृष्णवर्णश्च रक्तवासास्तथैव च	039c  
तं यज्ञं स महासत्त्वोऽदहत्कक्षमिवानलः	040a  
देवाश्चाप्यद्रवन्सर्वे ततो भीता दिशो दश	040c  
तेन तस्मिन्विचरता पुरुषेण विशाम्पते	041a  
पृथिवी व्यचलद्राजन्नतीव भरतर्षभ	041c  
हाहाभूते प्रवृत्ते तु नादे लोकभयङ्करे	042a  
पितामहो महादेवं दर्शयन्प्रत्यभाषत	042c  
भवतोऽपि सुराः सर्वे भागं दास्यन्ति वै प्रभो	043a  
क्रियतां प्रतिसंहारः सर्वदेवेश्वर त्वया	043c  
इमा हि देवताः सर्वा ऋषयश्च परन्तप	044a  
तव क्रोधान्महादेव न शान्तिमुपलेभिरे	044c  
यश्चैष पुरुषो जातः स्वेदात्ते विबुधोत्तम	045a  
ज्वरो नामैष धर्मज्ञ लोकेषु प्रचरिष्यति	045c  
एकीभूतस्य न ह्यस्य धारणे तेजसः प्रभो	046a  
समर्था सकला पृथ्वी बहुधा सृज्यतामयम्	046c  
इत्युक्तो ब्रह्मणा देवो भागे चापि प्रकल्पिते	047a  
भगवन्तं तथेत्याह ब्रह्माणममितौजसम्	047c  
परां च प्रीतिमगमदुत्स्मयंश्च पिनाकधृक्	048a  
अवाप च तदा भागं यथोक्तं ब्रह्मणा भवः	048c  
ज्वरं च सर्वधर्मज्ञो बहुधा व्यसृजत्तदा	049a  
शान्त्यर्थं सर्वभूतानां शृणु तच्चापि पुत्रक	049c  
शीर्षाभितापो नागानां पर्वतानां शिलाजतुः	050a  
अपां तु नीलिकां विद्यान्निर्मोकं भुजगेषु च	050c  
खोरकः सौरभेयाणामूषरं पृथिवीतले	051a  
पशूनामपि धर्मज्ञ दृष्टिप्रत्यवरोधनम्	051c  
रन्ध्रागतमथाश्वानां शिखोद्भेदश्च बर्हिणाम्	052a  
नेत्ररोगः कोकिलानां ज्वरः प्रोक्तो महात्मना	052c  
अब्जानां पित्तभेदश्च सर्वेषामिति नः श्रुतम्	053a  
शुकानामपि सर्वेषां हिक्किका प्रोच्यते ज्वरः	053c  
शार्दूलेष्वथ धर्मज्ञ श्रमो ज्वर इहोच्यते	054a  
मानुषेषु तु धर्मज्ञ ज्वरो नामैष विश्रुतः	054c  
मरणे जन्मनि तथा मध्ये चाविशते नरम्	054e  
एतन्माहेश्वरं तेजो ज्वरो नाम सुदारुणः	055a  
नमस्यश्चैव मान्यश्च सर्वप्राणिभिरीश्वरः	055c  
अनेन हि समाविष्टो वृत्रो धर्मभृतां वरः	056a  
व्यजृम्भत ततः शक्रस्तस्मै वज्रमवासृजत्	056c  
प्रविश्य वज्रो वृत्रं तु दारयामास भारत	057a  
दारितश्च स वज्रेण महायोगी महासुरः	057c  
जगाम परमं स्थानं विष्णोरमिततेजसः	057e  
विष्णुभक्त्या हि तेनेदं जगद्व्याप्तमभूत्पुरा	058a  
तस्माच्च निहतो युद्धे विष्णोः स्थानमवाप्तवान्	058c  
इत्येष वृत्रमाश्रित्य ज्वरस्य महतो मया	059a  
विस्तरः कथितः पुत्र किमन्यत्प्रब्रवीमि ते	059c  
इमां ज्वरोत्पत्तिमदीनमानसः पठेत्सदा यः सुसमाहितो नरः	060a  
विमुक्तरोगः स सुखी मुदा युतो लभेत कामान्स यथामनीषितान्	060c  

