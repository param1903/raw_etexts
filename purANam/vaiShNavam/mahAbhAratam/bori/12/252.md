युधिष्ठिर उवाच	001    
सूक्ष्मं साधु समादिष्टं भवता धर्मलक्षणम्	001a  
प्रतिभा त्वस्ति मे काचित्तां ब्रूयामनुमानतः	001c  
भूयांसो हृदये ये मे प्रश्नास्ते व्याहृतास्त्वया	002a  
इममन्यं प्रवक्ष्यामि न राजन्विग्रहादिव	002c  
इमानि हि प्रापयन्ति सृजन्त्युत्तारयन्ति च	003a  
न धर्मः परिपाठेन शक्यो भारत वेदितुम्	003c  
अन्यो धर्मः समस्थस्य विषमस्थस्य चापरः	004a  
आपदस्तु कथं शक्याः परिपाठेन वेदितुम्	004c  
सदाचारो मतो धर्मः सन्तस्त्वाचारलक्षणाः	005a  
साध्यासाध्यं कथं शक्यं सदाचारो ह्यलक्षणम्	005c  
दृश्यते धर्मरूपेण अधर्मं प्राकृतश्चरन्	006a  
धर्मं चाधर्मरूपेण कश्चिदप्राकृतश्चरन्	006c  
पुनरस्य प्रमाणं हि निर्दिष्टं शास्त्रकोविदैः	007a  
वेदवादाश्चानुयुगं ह्रसन्तीति ह नः श्रुतम्	007c  
अन्ये कृतयुगे धर्मास्त्रेतायां द्वापरेऽपरे	008a  
अन्ये कलियुगे धर्मा यथाशक्तिकृता इव	008c  
आम्नायवचनं सत्यमित्ययं लोकसङ्ग्रहः	009a  
आम्नायेभ्यः परं वेदाः प्रसृता विश्वतोमुखाः	009c  
ते चेत्सर्वे प्रमाणं वै प्रमाणं तन्न विद्यते	010a  
प्रमाणे चाप्रमाणे च विरुद्धे शास्त्रता कुतः	010c  
धर्मस्य ह्रियमाणस्य बलवद्भिर्दुरात्मभिः	011a  
या या विक्रियते संस्था ततः सापि प्रणश्यति	011c  
विद्म चैवं न वा विद्म शक्यं वा वेदितुं न वा	012a  
अणीयान्क्षुरधाराया गरीयान्पर्वतादपि	012c  
गन्धर्वनगराकारः प्रथमं सम्प्रदृश्यते	013a  
अन्वीक्ष्यमाणः कविभिः पुनर्गच्छत्यदर्शनम्	013c  
निपानानीव गोभ्याशे क्षेत्रे कुल्येव भारत	014a  
स्मृतोऽपि शाश्वतो धर्मो विप्रहीणो न दृश्यते	014c  
कामादन्ये क्षयादन्ये कारणैरपरैस्तथा	015a  
असन्तो हि वृथाचारं भजन्ते बहवोऽपरे	015c  
धर्मो भवति स क्षिप्रं विलीनस्त्वेव साधुषु	016a  
अन्ये तानाहुरुन्मत्तानपि चावहसन्त्युत	016c  
महाजना ह्युपावृत्ता राजधर्मं समाश्रिताः	017a  
न हि सर्वहितः कश्चिदाचारः सम्प्रदृश्यते	017c  
तेनैवान्यः प्रभवति सोऽपरं बाधते पुनः	018a  
दृश्यते चैव स पुनस्तुल्यरूपो यदृच्छया	018c  
येनैवान्यः प्रभवति सोऽपरानपि बाधते	019a  
आचाराणामनैकाग्र्यं सर्वेषामेव लक्षयेत्	019c  
चिराभिपन्नः कविभिः पूर्वं धर्म उदाहृतः	020a  
तेनाचारेण पूर्वेण संस्था भवति शाश्वती	020c  

