002  वैशम्पायन उवाच
002a शृणुष्वावहितो राजञ्शुचिर्भूत्वा समाहितः
002c भीष्मस्य कुरुशार्दूल देहोत्सर्गं महात्मनः
003a निवृत्तमात्रे त्वयन उत्तरे वै दिवाकरे
003c समावेशयदात्मानमात्मन्येव समाहितः
004a विकीर्णांशुरिवादित्यो भीष्मः शरशतैश्चितः
004c शिश्ये परमया लक्ष्म्या वृतो ब्राह्मणसत्तमैः
005a व्यासेन वेदश्रवसा नारदेन सुरर्षिणा
005c देवस्थानेन वात्स्येन तथाश्मकसुमन्तुना
006a एतैश्चान्यैर्मुनिगणैर्महाभागैर्महात्मभिः
006c श्रद्धादमपुरस्कारैर्वृतश्चन्द्र इव ग्रहैः
007a भीष्मस्तु पुरुषव्याघ्रः कर्मणा मनसा गिरा
007c शरतल्पगतः कृष्णं प्रदध्यौ प्राञ्जलिः स्थितः
008a स्वरेण पुष्टनादेन तुष्टाव मधुसूदनम्
008c योगेश्वरं पद्मनाभं विष्णुं जिष्णुं जगत्पतिम्
009a कृताञ्जलिः शुचिर्भूत्वा वाग्विदां प्रवरः प्रभुम्
009c भीष्मः परमधर्मात्मा वासुदेवमथास्तुवत्
010a आरिराधयिषुः कृष्णं वाचं जिगमिषामि याम्
010c तया व्याससमासिन्या प्रीयतां पुरुषोत्तमः
011a शुचिः शुचिषदं हंसं तत्परः परमेष्ठिनम्
011c युक्त्वा सर्वात्मनात्मानं तं प्रपद्ये प्रजापतिम्
012a यस्मिन्विश्वानि भूतानि तिष्ठन्ति च विशन्ति च
012c गुणभूतानि भूतेशे सूत्रे मणिगणा इव
013a यस्मिन्नित्ये तते तन्तौ दृढे स्रगिव तिष्ठति
013c सदसद्ग्रथितं विश्वं विश्वाङ्गे विश्वकर्मणि
014a हरिं सहस्रशिरसं सहस्रचरणेक्षणम्
014c प्राहुर्नारायणं देवं यं विश्वस्य परायणम्
015a अणीयसामणीयांसं स्थविष्ठं च स्थवीयसाम्
015c गरीयसां गरिष्ठं च श्रेष्ठं च श्रेयसामपि
016a यं वाकेष्वनुवाकेषु निषत्सूपनिषत्सु च
016c गृणन्ति सत्यकर्माणं सत्यं सत्येषु सामसु
017a चतुर्भिश्चतुरात्मानं सत्त्वस्थं सात्वतां पतिम्
017c यं दिव्यैर्देवमर्चन्ति गुह्यैः परमनामभिः
018a यं देवं देवकी देवी वसुदेवादजीजनत्
018c भौमस्य ब्रह्मणो गुप्त्यै दीप्तमग्निमिवारणिः
019a यमनन्यो व्यपेताशीरात्मानं वीतकल्मषम्
019c इष्ट्वानन्त्याय गोविन्दं पश्यत्यात्मन्यवस्थितम्
020a पुराणे पुरुषः प्रोक्तो ब्रह्मा प्रोक्तो युगादिषु
020c क्षये सङ्कर्षणः प्रोक्तस्तमुपास्यमुपास्महे
021a अतिवाय्विन्द्रकर्माणमतिसूर्याग्नितेजसम्
021c अतिबुद्धीन्द्रियात्मानं तं प्रपद्ये प्रजापतिम्
022a यं वै विश्वस्य कर्तारं जगतस्तस्थुषां पतिम्
022c वदन्ति जगतोऽध्यक्षमक्षरं परमं पदम्
023a हिरण्यवर्णं यं गर्भमदितिर्दैत्यनाशनम्
023c एकं द्वादशधा जज्ञे तस्मै सूर्यात्मने नमः
024a शुक्ले देवान्पितॄन्कृष्णे तर्पयत्यमृतेन यः
024c यश्च राजा द्विजातीनां तस्मै सोमात्मने नमः
025a महतस्तमसः पारे पुरुषं ज्वलनद्युतिम्
025c यं ज्ञात्वा मृत्युमत्येति तस्मै ज्ञेयात्मने नमः
026a यं बृहन्तं बृहत्युक्थे यमग्नौ यं महाध्वरे
026c यं विप्रसङ्घा गायन्ति तस्मै वेदात्मने नमः
027a ऋग्यजुःसामधामानं दशार्धहविराकृतिम्
027c यं सप्ततन्तुं तन्वन्ति तस्मै यज्ञात्मने नमः
028a यः सुपर्णो यजुर्नाम छन्दोगात्रस्त्रिवृच्छिराः
028c रथन्तरबृहत्यक्षस्तस्मै स्तोत्रात्मने नमः
029a यः सहस्रसवे सत्रे जज्ञे विश्वसृजामृषिः
029c हिरण्यवर्णः शकुनिस्तस्मै हंसात्मने नमः
030a पदाङ्गं सन्धिपर्वाणं स्वरव्यञ्जनलक्षणम्
030c यमाहुरक्षरं नित्यं तस्मै वागात्मने नमः
031a यश्चिनोति सतां सेतुमृतेनामृतयोनिना
031c धर्मार्थव्यवहाराङ्गैस्तस्मै सत्यात्मने नमः
032a यं पृथग्धर्मचरणाः पृथग्धर्मफलैषिणः
032c पृथग्धर्मैः समर्चन्ति तस्मै धर्मात्मने नमः
033a यं तं व्यक्तस्थमव्यक्तं विचिन्वन्ति महर्षयः
033c क्षेत्रे क्षेत्रज्ञमासीनं तस्मै क्षेत्रात्मने नमः
034a यं दृगात्मानमात्मस्थं वृतं षोडशभिर्गुणैः
034c प्राहुः सप्तदशं साङ्ख्यास्तस्मै साङ्ख्यात्मने नमः
035a यं विनिद्रा जितश्वासाः सत्त्वस्थाः संयतेन्द्रियाः
035c ज्योतिः पश्यन्ति युञ्जानास्तस्मै योगात्मने नमः
036a अपुण्यपुण्योपरमे यं पुनर्भवनिर्भयाः
036c शान्ताः सन्न्यासिनो यान्ति तस्मै मोक्षात्मने नमः
037a योऽसौ युगसहस्रान्ते प्रदीप्तार्चिर्विभावसुः
037c सम्भक्षयति भूतानि तस्मै घोरात्मने नमः
038a सम्भक्ष्य सर्वभूतानि कृत्वा चैकार्णवं जगत्
038c बालः स्वपिति यश्चैकस्तस्मै मायात्मने नमः
039a सहस्रशिरसे तस्मै पुरुषायामितात्मने
039c चतुःसमुद्रपर्याययोगनिद्रात्मने नमः
040a अजस्य नाभावध्येकं यस्मिन्विश्वं प्रतिष्ठितम्
040c पुष्करं पुष्कराक्षस्य तस्मै पद्मात्मने नमः
041a यस्य केशेषु जीमूता नद्यः सर्वाङ्गसन्धिषु
041c कुक्षौ समुद्राश्चत्वारस्तस्मै तोयात्मने नमः
042a युगेष्वावर्तते योंऽशैर्दिनर्त्वयनहायनैः
042c सर्गप्रलययोः कर्ता तस्मै कालात्मने नमः
043a ब्रह्म वक्त्रं भुजौ क्षत्रं कृत्स्नमूरूदरं विशः
043c पादौ यस्याश्रिताः शूद्रास्तस्मै वर्णात्मने नमः
044a यस्याग्निरास्यं द्यौर्मूर्धा खं नाभिश्चरणौ क्षितिः
044c सूर्यश्चक्षुर्दिशः श्रोत्रे तस्मै लोकात्मने नमः
045a विषये वर्तमानानां यं तं वैशेषिकैर्गुणैः
045c प्राहुर्विषयगोप्तारं तस्मै गोप्त्रात्मने नमः
046a अन्नपानेन्धनमयो रसप्राणविवर्धनः
046c यो धारयति भूतानि तस्मै प्राणात्मने नमः
047a परः कालात्परो यज्ञात्परः सदसतोश्च यः
047c अनादिरादिर्विश्वस्य तस्मै विश्वात्मने नमः
048a यो मोहयति भूतानि स्नेहरागानुबन्धनैः
048c सर्गस्य रक्षणार्थाय तस्मै मोहात्मने नमः
049a आत्मज्ञानमिदं ज्ञानं ज्ञात्वा पञ्चस्ववस्थितम्
049c यं ज्ञानिनोऽधिगच्छन्ति तस्मै ज्ञानात्मने नमः
050a अप्रमेयशरीराय सर्वतोऽनन्तचक्षुषे
050c अपारपरिमेयाय तस्मै चिन्त्यात्मने नमः
051a जटिने दण्डिने नित्यं लम्बोदरशरीरिणे
051c कमण्डलुनिषङ्गाय तस्मै ब्रह्मात्मने नमः
052a शूलिने त्रिदशेशाय त्र्यम्बकाय महात्मने
052c भस्मदिग्धोर्ध्वलिङ्गाय तस्मै रुद्रात्मने नमः
053a पञ्चभूतात्मभूताय भूतादिनिधनात्मने
053c अक्रोधद्रोहमोहाय तस्मै शान्तात्मने नमः
054a यस्मिन्सर्वं यतः सर्वं यः सर्वं सर्वतश्च यः
054c यश्च सर्वमयो नित्यं तस्मै सर्वात्मने नमः
055a विश्वकर्मन्नमस्तेऽस्तु विश्वात्मन्विश्वसम्भव
055c अपवर्गोऽसि भूतानां पञ्चानां परतः स्थितः
056a नमस्ते त्रिषु लोकेषु नमस्ते परतस्त्रिषु
056c नमस्ते दिक्षु सर्वासु त्वं हि सर्वपरायणम्
057a नमस्ते भगवन्विष्णो लोकानां प्रभवाप्यय
057c त्वं हि कर्ता हृषीकेश संहर्ता चापराजितः
058a तेन पश्यामि ते दिव्यान्भावान्हि त्रिषु वर्त्मसु
058c तच्च पश्यामि तत्त्वेन यत्ते रूपं सनातनम्
059a दिवं ते शिरसा व्याप्तं पद्भ्यां देवी वसुन्धरा
059c विक्रमेण त्रयो लोकाः पुरुषोऽसि सनातनः
060a अतसीपुष्पसङ्काशं पीतवाससमच्युतम्
060c ये नमस्यन्ति गोविन्दं न तेषां विद्यते भयम्
061a यथा विष्णुमयं सत्यं यथा विष्णुमयं हविः
061c यथा विष्णुमयं सर्वं पाप्मा मे नश्यतां तथा
062a त्वां प्रपन्नाय भक्ताय गतिमिष्टां जिगीषवे
062c यच्छ्रेयः पुण्डरीकाक्ष तद्ध्यायस्व सुरोत्तम
063a इति विद्यातपोयोनिरयोनिर्विष्णुरीडितः
063c वाग्यज्ञेनार्चितो देवः प्रीयतां मे जनार्दनः
064a एतावदुक्त्वा वचनं भीष्मस्तद्गतमानसः
064c नम इत्येव कृष्णाय प्रणाममकरोत्तदा
065a अभिगम्य तु योगेन भक्तिं भीष्मस्य माधवः
065c त्रैकाल्यदर्शनं ज्ञानं दिव्यं दातुं ययौ हरिः
066a तस्मिन्नुपरते शब्दे ततस्ते ब्रह्मवादिनः
066c भीष्मं वाग्भिर्बाष्पकण्ठास्तमानर्चुर्महामतिम्
067a ते स्तुवन्तश्च विप्राग्र्याः केशवं पुरुषोत्तमम्
067c भीष्मं च शनकैः सर्वे प्रशशंसुः पुनः पुनः
068a विदित्वा भक्तियोगं तु भीष्मस्य पुरुषोत्तमः
068c सहसोत्थाय संहृष्टो यानमेवान्वपद्यत
069a केशवः सात्यकिश्चैव रथेनैकेन जग्मतुः
069c अपरेण महात्मानौ युधिष्ठिरधनञ्जयौ
070a भीमसेनो यमौ चोभौ रथमेकं समास्थितौ
070c कृपो युयुत्सुः सूतश्च सञ्जयश्चापरं रथम्
071a ते रथैर्नगराकारैः प्रयाताः पुरुषर्षभाः
071c नेमिघोषेण महता कम्पयन्तो वसुन्धराम्
072a ततो गिरः पुरुषवरस्तवान्विता द्विजेरिताः पथि सुमनाः स शुश्रुवे
072c कृताञ्जलिं प्रणतमथापरं जनं स केशिहा मुदितमनाभ्यनन्दत

