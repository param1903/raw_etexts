शुक उवाच	001    
यस्माद्धर्मात्परो धर्मो विद्यते नेह कश्चन	001a  
यो विशिष्टश्च धर्मेभ्यस्तं भवान्प्रब्रवीतु मे	001c  
व्यास उवाच	002    
धर्मं ते सम्प्रवक्ष्यामि पुराणमृषिसंस्तुतम्	002a  
विशिष्टं सर्वधर्मेभ्यस्तमिहैकमनाः शृणु	002c  
इन्द्रियाणि प्रमाथीनि बुद्ध्या संयम्य यत्नतः	003a  
सर्वतो निष्पतिष्णूनि पिता बालानिवात्मजान्	003c  
मनसश्चेन्द्रियाणां च ह्यैकाग्र्यं परमं तपः	004a  
तज्ज्यायः सर्वधर्मेभ्यः स धर्मः पर उच्यते	004c  
तानि सर्वाणि सन्धाय मनःषष्ठानि मेधया	005a  
आत्मतृप्त इवासीत बहु चिन्त्यमचिन्तयन्	005c  
गोचरेभ्यो निवृत्तानि यदा स्थास्यन्ति वेश्मनि	006a  
तदा त्वमात्मनात्मानं परं द्रक्ष्यसि शाश्वतम्	006c  
सर्वात्मानं महात्मानं विधूममिव पावकम्	007a  
तं पश्यन्ति महात्मानो ब्राह्मणा ये मनीषिणः	007c  
यथा पुष्पफलोपेतो बहुशाखो महाद्रुमः	008a  
आत्मनो नाभिजानीते क्व मे पुष्पं क्व मे फलम्	008c  
एवमात्मा न जानीते क्व गमिष्ये कुतो न्वहम्	009a  
अन्यो ह्यत्रान्तरात्मास्ति यः सर्वमनुपश्यति	009c  
ज्ञानदीपेन दीप्तेन पश्यत्यात्मानमात्मना	010a  
दृष्ट्वा त्वमात्मनात्मानं निरात्मा भव सर्ववित्	010c  
विमुक्तः सर्वपापेभ्यो मुक्तत्वच इवोरगः	011a  
परां बुद्धिमवाप्येह विपाप्मा विगतज्वरः	011c  
सर्वतःस्रोतसं घोरां नदीं लोकप्रवाहिनीम्	012a  
पञ्चेन्द्रियग्राहवतीं मनःसङ्कल्परोधसम्	012c  
लोभमोहतृणच्छन्नां कामक्रोधसरीसृपाम्	013a  
सत्यतीर्थानृतक्षोभां क्रोधपङ्कां सरिद्वराम्	013c  
अव्यक्तप्रभवां शीघ्रां दुस्तरामकृतात्मभिः	014a  
प्रतरस्व नदीं बुद्ध्या कामग्राहसमाकुलाम्	014c  
संसारसागरगमां योनिपातालदुस्तराम्	015a  
आत्मजन्मोद्भवां तात जिह्वावर्तां दुरासदाम्	015c  
यां तरन्ति कृतप्रज्ञा धृतिमन्तो मनीषिणः	016a  
तां तीर्णः सर्वतोमुक्तो विपूतात्मात्मविच्छुचिः	016c  
उत्तमां बुद्धिमास्थाय ब्रह्मभूयं गमिष्यसि	017a  
सन्तीर्णः सर्वसङ्क्लेशान्प्रसन्नात्मा विकल्मषः	017c  
भूमिष्ठानीव भूतानि पर्वतस्थो निशामय	018a  
अक्रुध्यन्नप्रहृष्यंश्च ननृशंसमतिस्तथा	018c  
ततो द्रक्ष्यसि भूतानां सर्वेषां प्रभवाप्ययौ	018e   
एवं वै सर्वधर्मेभ्यो विशिष्टं मेनिरे बुधाः	019a  
धर्मं धर्मभृतां श्रेष्ठ मुनयस्तत्त्वदर्शिनः	019c  
आत्मनोऽव्ययिनो ज्ञात्वा इदं पुत्रानुशासनम्	020a  
प्रयताय प्रवक्तव्यं हितायानुगताय च	020c  
आत्मज्ञानमिदं गुह्यं सर्वगुह्यतमं महत्	021a  
अब्रुवं यदहं तात आत्मसाक्षिकमञ्जसा	021c  
नैव स्त्री न पुमानेतन्नैव चेदं नपुंसकम्	022a  
अदुःखमसुखं ब्रह्म भूतभव्यभवात्मकम्	022c  
नैतज्ज्ञात्वा पुमान्स्त्री वा पुनर्भवमवाप्नुयात्	023a  
अभवप्रतिपत्त्यर्थमेतद्वर्त्म विधीयते	023c  
यथा मतानि सर्वाणि न चैतानि यथा तथा	024a  
कथितानि मया पुत्र भवन्ति न भवन्ति च	024c  
तत्प्रीतियुक्तेन गुणान्वितेन पुत्रेण सत्पुत्रगुणान्वितेन	025a  
पृष्टो हीदं प्रीतिमता हितार्थं ब्रूयात्सुतस्येह यदुक्तमेतत्	025c  

