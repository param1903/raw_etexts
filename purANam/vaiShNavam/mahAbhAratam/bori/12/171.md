001  युधिष्ठिर उवाच
001a ईहमानः समारम्भान्यदि नासादयेद्धनम्
001c धनतृष्णाभिभूतश्च किं कुर्वन्सुखमाप्नुयात्
002  भीष्म उवाच
002a सर्वसाम्यमनायासः सत्यवाक्यं च भारत
002c निर्वेदश्चाविवित्सा च यस्य स्यात्स सुखी नरः
003a एतान्येव पदान्याहुः पञ्च वृद्धाः प्रशान्तये
003c एष स्वर्गश्च धर्मश्च सुखं चानुत्तमं सताम्
004a अत्राप्युदाहरन्तीममितिहासं पुरातनम्
004c निर्वेदान्मङ्किना गीतं तन्निबोध युधिष्ठिर
005a ईहमानो धनं मङ्किर्भग्नेहश्च पुनः पुनः
005c केनचिद्धनशेषेण क्रीतवान्दम्यगोयुगम्
006a सुसम्बद्धौ तु तौ दम्यौ दमनायाभिनिःसृतौ
006c आसीनमुष्ट्रं मध्येन सहसैवाभ्यधावताम्
007a तयोः सम्प्राप्तयोरुष्ट्रः स्कन्धदेशममर्षणः
007c उत्थायोत्क्षिप्य तौ दम्यौ प्रससार महाजवः
008a ह्रियमाणौ तु तौ दम्यौ तेनोष्ट्रेण प्रमाथिना
008c म्रियमाणौ च सम्प्रेक्ष्य मङ्किस्तत्राब्रवीदिदम्
009a न चैवाविहितं शक्यं दक्षेणापीहितुं धनम्
009c युक्तेन श्रद्धया सम्यगीहां समनुतिष्ठता
010a कृतस्य पूर्वं चानर्थैर्युक्तस्याप्यनुतिष्ठतः
010c इमं पश्यत सङ्गत्या मम दैवमुपप्लवम्
011a उद्यम्योद्यम्य मे दम्यौ विषमेणेव गच्छति
011c उत्क्षिप्य काकतालीयमुन्माथेनेव जम्बुकः
012a मणी वोष्ट्रस्य लम्बेते प्रियौ वत्सतरौ मम
012c शुद्धं हि दैवमेवेदमतो नैवास्ति पौरुषम्
013a यदि वाप्युपपद्येत पौरुषं नाम कर्हिचित्
013c अन्विष्यमाणं तदपि दैवमेवावतिष्ठते
014a तस्मान्निर्वेद एवेह गन्तव्यः सुखमीप्सता
014c सुखं स्वपिति निर्विण्णो निराशश्चार्थसाधने
015a अहो सम्यक्शुकेनोक्तं सर्वतः परिमुच्यता
015c प्रतिष्ठता महारण्यं जनकस्य निवेशनात्
016a यः कामान्प्राप्नुयात्सर्वान्यश्चैनान्केवलांस्त्यजेत्
016c प्रापणात्सर्वकामानां परित्यागो विशिष्यते
017a नान्तं सर्वविवित्सानां गतपूर्वोऽस्ति कश्चन
017c शरीरे जीविते चैव तृष्णा मन्दस्य वर्धते
018a निवर्तस्व विवित्साभ्यः शाम्य निर्विद्य मामक
018c असकृच्चासि निकृतो न च निर्विद्यसे तनो
019a यदि नाहं विनाश्यस्ते यद्येवं रमसे मया
019c मा मां योजय लोभेन वृथा त्वं वित्तकामुक
020a सञ्चितं सञ्चितं द्रव्यं नष्टं तव पुनः पुनः
020c कदा विमोक्ष्यसे मूढ धनेहां धनकामुक
021a अहो नु मम बालिश्यं योऽहं क्रीडनकस्तव
021c किं नैव जातु पुरुषः परेषां प्रेष्यतामियात्
022a न पूर्वे नापरे जातु कामानामन्तमाप्नुवन्
022c त्यक्त्वा सर्वसमारम्भान्प्रतिबुद्धोऽस्मि जागृमि
023a नूनं ते हृदयं काम वज्रसारमयं दृधम्
023c यदनर्थशताविष्टं शतधा न विदीर्यते
024a त्यजामि काम त्वां चैव यच्च किञ्चित्प्रियं तव
024c तवाहं सुखमन्विच्छन्नात्मन्युपलभे सुखम्
025a काम जानामि ते मूलं सङ्कल्पात्किल जायसे
025c न त्वां सङ्कल्पयिष्यामि समूलो न भविष्यसि
026a ईहा धनस्य न सुखा लब्ध्वा चिन्ता च भूयसी
026c लब्धनाशो यथा मृत्युर्लब्धं भवति वा न वा
027a परेत्य यो न लभते ततो दुःखतरं नु किम्
027c न च तुष्यति लब्धेन भूय एव च मार्गति
028a अनुतर्षुल एवार्थः स्वादु गाङ्गमिवोदकम्
028c मद्विलापनमेतत्तु प्रतिबुद्धोऽस्मि सन्त्यज
029a य इमं मामकं देहं भूतग्रामः समाश्रितः
029c स यात्वितो यथाकामं वसतां वा यथासुखम्
030a न युष्मास्विह मे प्रीतिः कामलोभानुसारिषु
030c तस्मादुत्सृज्य सर्वान्वः सत्यमेवाश्रयाम्यहम्
031a सर्वभूतान्यहं देहे पश्यन्मनसि चात्मनः
031c योगे बुद्धिं श्रुते सत्त्वं मनो ब्रह्मणि धारयन्
032a विहरिष्याम्यनासक्तः सुखी लोकान्निरामयः
032c यथा मा त्वं पुनर्नैवं दुःखेषु प्रणिधास्यसि
033a त्वया हि मे प्रणुन्नस्य गतिरन्या न विद्यते
033c तृष्णाशोकश्रमाणां हि त्वं काम प्रभवः सदा
034a धननाशोऽधिकं दुःखं मन्ये सर्वमहत्तरम्
034c ज्ञातयो ह्यवमन्यन्ते मित्राणि च धनच्युतम्
035a अवज्ञानसहस्रैस्तु दोषाः कष्टतराधने
035c धने सुखकला या च सापि दुःखैर्विधीयते
036a धनमस्येति पुरुषं पुरा निघ्नन्ति दस्यवः
036c क्लिश्यन्ति विविधैर्दण्डैर्नित्यमुद्वेजयन्ति च
037a मन्दलोलुपता दुःखमिति बुद्धं चिरान्मया
037c यद्यदालम्बसे काम तत्तदेवानुरुध्यसे
038a अतत्त्वज्ञोऽसि बालश्च दुस्तोषोऽपूरणोऽनलः
038c नैव त्वं वेत्थ सुलभं नैव त्वं वेत्थ दुर्लभम्
039a पातालमिव दुष्पूरो मां दुःखैर्योक्तुमिच्छसि
039c नाहमद्य समावेष्टुं शक्यः काम पुनस्त्वया
040a निर्वेदमहमासाद्य द्रव्यनाशाद्यदृच्छया
040c निर्वृतिं परमां प्राप्य नाद्य कामान्विचिन्तये
041a अतिक्लेशान्सहामीह नाहं बुध्याम्यबुद्धिमान्
041c निकृतो धननाशेन शये सर्वाङ्गविज्वरः
042a परित्यजामि काम त्वां हित्वा सर्वमनोगतीः
042c न त्वं मया पुनः काम नस्योतेनेव रंस्यसे
043a क्षमिष्येऽक्षममाणानां न हिंसिष्ये च हिंसितः
043c द्वेष्यमुक्तः प्रियं वक्ष्याम्यनादृत्य तदप्रियम्
044a तृप्तः स्वस्थेन्द्रियो नित्यं यथालब्धेन वर्तयन्
044c न सकामं करिष्यामि त्वामहं शत्रुमात्मनः
045a निर्वेदं निर्वृतिं तृप्तिं शान्तिं सत्यं दमं क्षमाम्
045c सर्वभूतदयां चैव विद्धि मां शरणागतम्
046a तस्मात्कामश्च लोभश्च तृष्णा कार्पण्यमेव च
046c त्यजन्तु मां प्रतिष्ठन्तं सत्त्वस्थो ह्यस्मि साम्प्रतम्
047a प्रहाय कामं लोभं च क्रोधं पारुष्यमेव च
047c नाद्य लोभवशं प्राप्तो दुःखं प्राप्स्याम्यनात्मवान्
048a यद्यत्त्यजति कामानां तत्सुखस्याभिपूर्यते
048c कामस्य वशगो नित्यं दुःखमेव प्रपद्यते
049a कामान्व्युदस्य धुनुते यत्किञ्चित्पुरुषो रजः
049c कामक्रोधोद्भवं दुःखमह्रीररतिरेव च
050a एष ब्रह्मप्रविष्टोऽहं ग्रीष्मे शीतमिव ह्रदम्
050c शाम्यामि परिनिर्वामि सुखमासे च केवलम्
051a यच्च कामसुखं लोके यच्च दिव्यं महत्सुखम्
051c तृष्णाक्षयसुखस्यैते नार्हतः षोडशीं कलाम्
052a आत्मना सप्तमं कामं हत्वा शत्रुमिवोत्तमम्
052c प्राप्यावध्यं ब्रह्मपुरं राजेव स्यामहं सुखी
053a एतां बुद्धिं समास्थाय मङ्किर्निर्वेदमागतः
053c सर्वान्कामान्परित्यज्य प्राप्य ब्रह्म महत्सुखम्
054a दम्यनाशकृते मङ्किरमरत्वं किलागमत्
054c अच्छिनत्काममूलं स तेन प्राप महत्सुखम्
055a अत्राप्युदाहरन्तीममितिहासं पुरातनम्
055c गीतं विदेहराजेन जनकेन प्रशाम्यता
056a अनन्तं बत मे वित्तं यस्य मे नास्ति किञ्चन
056c मिथिलायां प्रदीप्तायां न मे दह्यति किञ्चन
057a अत्रैवोदाहरन्तीमं बोध्यस्य पदसञ्चयम्
057c निर्वेदं प्रति विन्यस्तं प्रतिबोध युधिष्ठिर
058a बोध्यं दान्तमृषिं राजा नहुषः पर्यपृच्छत
058c निर्वेदाच्छान्तिमापन्नं शान्तं प्रज्ञानतर्पितम्
059a उपदेशं महाप्राज्ञ शमस्योपदिशस्व मे
059c कां बुद्धिं समनुध्याय शान्तश्चरसि निर्वृतः
060  बोध्य उवाच
060a उपदेशेन वर्तामि नानुशास्मीह कञ्चन
060c लक्षणं तस्य वक्ष्येऽहं तत्स्वयं प्रविमृश्यताम्
061a पिङ्गला कुररः सर्पः सारङ्गान्वेषणं वने
061c इषुकारः कुमारी च षडेते गुरवो मम

