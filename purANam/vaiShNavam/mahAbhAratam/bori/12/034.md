001  वैशम्पायन उवाच
001a युधिष्ठिरस्य तद्वाक्यं श्रुत्वा द्वैपायनस्तदा
001c समीक्ष्य निपुणं बुद्ध्या ऋषिः प्रोवाच पाण्डवम्
002a मा विषादं कृथा राजन्क्षत्रधर्ममनुस्मर
002c स्वधर्मेण हता ह्येते क्षत्रियाः क्षत्रियर्षभ
003a काङ्क्षमाणाः श्रियं कृत्स्नां पृथिव्यां च महद्यशः
003c कृतान्तविधिसंयुक्ताः कालेन निधनं गताः
004a न त्वं हन्ता न भीमोऽपि नार्जुनो न यमावपि
004c कालः पर्यायधर्मेण प्राणानादत्त देहिनाम्
005a न यस्य मातापितरौ नानुग्राह्योऽस्ति कश्चन
005c कर्मसाक्षी प्रजानां यस्तेन कालेन संहृताः
006a हेतुमात्रमिदं तस्य कालस्य पुरुषर्षभ
006c यद्धन्ति भूतैर्भूतानि तदस्मै रूपमैश्वरम्
007a कर्ममूर्त्यात्मकं विद्धि साक्षिणं शुभपापयोः
007c सुखदुःखगुणोदर्कं कालं कालफलप्रदम्
008a तेषामपि महाबाहो कर्माणि परिचिन्तय
008c विनाशहेतुकारित्वे यैस्ते कालवशं गताः
009a आत्मनश्च विजानीहि नियमव्रतशीलताम्
009c यदा त्वमीदृशं कर्म विधिनाक्रम्य कारितः
010a त्वष्ट्रेव विहितं यन्त्रं यथा स्थापयितुर्वशे
010c कर्मणा कालयुक्तेन तथेदं भ्राम्यते जगत्
011a पुरुषस्य हि दृष्ट्वेमामुत्पत्तिमनिमित्ततः
011c यदृच्छया विनाशं च शोकहर्षावनर्थकौ
012a व्यलीकं चापि यत्त्वत्र चित्तवैतंसिकं तव
012c तदर्थमिष्यते राजन्प्रायश्चित्तं तदाचर
013a इदं च श्रूयते पार्थ युद्धे देवासुरे पुरा
013c असुरा भ्रातरो ज्येष्ठा देवाश्चापि यवीयसः
014a तेषामपि श्रीनिमित्तं महानासीत्समुच्छ्रयः
014c युद्धं वर्षसहस्राणि द्वात्रिंशदभवत्किल
015a एकार्णवां महीं कृत्वा रुधिरेण परिप्लुताम्
015c जघ्नुर्दैत्यांस्तदा देवास्त्रिदिवं चैव लेभिरे
016a तथैव पृथिवीं लब्ध्वा ब्राह्मणा वेदपारगाः
016c संश्रिता दानवानां वै साह्यार्थे दर्पमोहिताः
017a शालावृका इति ख्यातास्त्रिषु लोकेषु भारत
017c अष्टाशीतिसहस्राणि ते चापि विबुधैर्हताः
018a धर्मव्युच्छित्तिमिच्छन्तो येऽधर्मस्य प्रवर्तकाः
018c हन्तव्यास्ते दुरात्मानो देवैर्दैत्या इवोल्बणाः
019a एकं हत्वा यदि कुले शिष्टानां स्यादनामयम्
019c कुलं हत्वाथ राष्ट्रं वा न तद्वृत्तोपघातकम्
020a अधर्मरूपो धर्मो हि कश्चिदस्ति नराधिप
020c धर्मश्चाधर्मरूपोऽस्ति तच्च ज्ञेयं विपश्चिता
021a तस्मात्संस्तम्भयात्मानं श्रुतवानसि पाण्डव
021c देवैः पूर्वगतं मार्गमनुयातोऽसि भारत
022a न हीदृशा गमिष्यन्ति नरकं पाण्डवर्षभ
022c भ्रातॄनाश्वासयैतांस्त्वं सुहृदश्च परन्तप
023a यो हि पापसमारम्भे कार्ये तद्भावभावितः
023c कुर्वन्नपि तथैव स्यात्कृत्वा च निरपत्रपः
024a तस्मिंस्तत्कलुषं सर्वं समाप्तमिति शब्दितम्
024c प्रायश्चित्तं न तस्यास्ति ह्रासो वा पापकर्मणः
025a त्वं तु शुक्लाभिजातीयः परदोषेण कारितः
025c अनिच्छमानः कर्मेदं कृत्वा च परितप्यसे
026a अश्वमेधो महायज्ञः प्रायश्चित्तमुदाहृतम्
026c तमाहर महाराज विपाप्मैवं भविष्यसि
027a मरुद्भिः सह जित्वारीन्मघवान्पाकशासनः
027c एकैकं क्रतुमाहृत्य शतकृत्वः शतक्रतुः
028a पूतपाप्मा जितस्वर्गो लोकान्प्राप्य सुखोदयान्
028c मरुद्गणवृतः शक्रः शुशुभे भासयन्दिशः
029a स्वर्गलोके महीयन्तमप्सरोभिः शचीपतिम्
029c ऋषयः पर्युपासन्ते देवाश्च विबुधेश्वरम्
030a सोऽयं त्वमिह सङ्क्रान्तो विक्रमेण वसुन्धराम्
030c निर्जिताश्च महीपाला विक्रमेण त्वयानघ
031a तेषां पुराणि राष्ट्राणि गत्वा राजन्सुहृद्वृतः
031c भ्रातॄन्पुत्रांश्च पौत्रांश्च स्वे स्वे राज्येऽभिषेचय
032a बालानपि च गर्भस्थान्सान्त्वानि समुदाचरन्
032c रञ्जयन्प्रकृतीः सर्वाः परिपाहि वसुन्धराम्
033a कुमारो नास्ति येषां च कन्यास्तत्राभिषेचय
033c कामाशयो हि स्त्रीवर्गः शोकमेवं प्रहास्यति
034a एवमाश्वासनं कृत्वा सर्वराष्ट्रेषु भारत
034c यजस्व वाजिमेधेन यथेन्द्रो विजयी पुरा
035a अशोच्यास्ते महात्मानः क्षत्रियाः क्षत्रियर्षभ
035c स्वकर्मभिर्गता नाशं कृतान्तबलमोहिताः
036a अवाप्तः क्षत्रधर्मस्ते राज्यं प्राप्तमकल्मषम्
036c चरस्व धर्मं कौन्तेय श्रेयान्यः प्रेत्य भाविकः

