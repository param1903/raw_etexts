001  वैशम्पायन उवाच
001a श्रुत्वा तु वचनं भीष्मो वासुदेवस्य धीमतः
001c किञ्चिदुन्नाम्य वदनं प्राञ्जलिर्वाक्यमब्रवीत्
002a नमस्ते भगवन्विष्णो लोकानां निधनोद्भव
002c त्वं हि कर्ता हृषीकेश संहर्ता चापराजितः
003a विश्वकर्मन्नमस्तेऽस्तु विश्वात्मन्विश्वसम्भव
003c अपवर्गोऽसि भूतानां पञ्चानां परतः स्थितः
004a नमस्ते त्रिषु लोकेषु नमस्ते परतस्त्रिषु
004c योगेश्वर नमस्तेऽस्तु त्वं हि सर्वपरायणम्
005a मत्संश्रितं यदात्थ त्वं वचः पुरुषसत्तम
005c तेन पश्यामि ते दिव्यान्भावान्हि त्रिषु वर्त्मसु
006a तच्च पश्यामि तत्त्वेन यत्ते रूपं सनातनम्
006c सप्त मार्गा निरुद्धास्ते वायोरमिततेजसः
007a दिवं ते शिरसा व्याप्तं पद्भ्यां देवी वसुन्धरा
007c दिशो भुजौ रविश्चक्षुर्वीर्ये शक्रः प्रतिष्ठितः
008a अतसीपुष्पसङ्काशं पीतवाससमच्युतम्
008c वपुर्ह्यनुमिमीमस्ते मेघस्येव सविद्युतः
009a त्वत्प्रपन्नाय भक्ताय गतिमिष्टां जिगीषवे
009c यच्छ्रेयः पुण्डरीकाक्ष तद्ध्यायस्व सुरोत्तम
010  वासुदेव उवाच
010a यतः खलु परा भक्तिर्मयि ते पुरुषर्षभ
010c ततो वपुर्मया दिव्यं तव राजन्प्रदर्शितम्
011a न ह्यभक्ताय राजेन्द्र भक्तायानृजवे न च
011c दर्शयाम्यहमात्मानं न चादान्ताय भारत
012a भवांस्तु मम भक्तश्च नित्यं चार्जवमास्थितः
012c दमे तपसि सत्ये च दाने च निरतः शुचिः
013a अर्हस्त्वं भीष्म मां द्रष्टुं तपसा स्वेन पार्थिव
013c तव ह्युपस्थिता लोका येभ्यो नावर्तते पुनः
014a पञ्चाशतं षट्च कुरुप्रवीर शेषं दिनानां तव जीवितस्य
014c ततः शुभैः कर्मफलोदयैस्त्वं समेष्यसे भीष्म विमुच्य देहम्
015a एते हि देवा वसवो विमानान्यास्थाय सर्वे ज्वलिताग्निकल्पाः
015c अन्तर्हितास्त्वां प्रतिपालयन्ति काष्ठां प्रपद्यन्तमुदक्पतङ्गम्
016a व्यावृत्तमात्रे भगवत्युदीचीं सूर्ये दिशं कालवशात्प्रपन्ने
016c गन्तासि लोकान्पुरुषप्रवीर नावर्तते यानुपलभ्य विद्वान्
017a अमुं च लोकं त्वयि भीष्म याते ज्ञानानि नङ्क्ष्यन्त्यखिलेन वीर
017c अतः स्म सर्वे त्वयि सन्निकर्षं समागता धर्मविवेचनाय
018a तज्ज्ञातिशोकोपहतश्रुताय सत्याभिसन्धाय युधिष्ठिराय
018c प्रब्रूहि धर्मार्थसमाधियुक्तमर्थ्यं वचोऽस्यापनुदास्य शोकम्

