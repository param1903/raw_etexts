001  युधिष्ठिर उवाच
001a हताः पुत्राश्च पौत्राश्च भ्रातरः पितरस्तथा
001c श्वशुरा गुरवश्चैव मातुलाः सपितामहाः
002a क्षत्रियाश्च महात्मानः सम्बन्धिसुहृदस्तथा
002c वयस्या ज्ञातयश्चैव भ्रातरश्च पितामह
003a बहवश्च मनुष्येन्द्रा नानादेशसमागताः
003c घातिता राज्यलुब्धेन मयैकेन पितामह
004a तांस्तादृशानहं हत्वा धर्मनित्यान्महीक्षितः
004c असकृत्सोमपान्वीरान्किं प्राप्स्यामि तपोधन
005a दह्याम्यनिशमद्याहं चिन्तयानः पुनः पुनः
005c हीनां पार्थिवसिंहैस्तैः श्रीमद्भिः पृथिवीमिमाम्
006a दृष्ट्वा ज्ञातिवधं घोरं हतांश्च शतशः परान्
006c कोटिशश्च नरानन्यान्परितप्ये पितामह
007a का नु तासां वरस्त्रीणामवस्थाद्य भविष्यति
007c विहीनानां स्वतनयैः पतिभिर्भ्रातृभिस्तथा
008a अस्मानन्तकरान्घोरान्पाण्डवान्वृष्णिसंहितान्
008c आक्रोशन्त्यः कृशा दीना निपतन्त्यश्च भूतले
009a अपश्यन्त्यः पितॄन्भ्रातॄन्पतीन्पुत्रांश्च योषितः
009c त्यक्त्वा प्राणान्प्रियान्सर्वा गमिष्यन्ति यमक्षयम्
010a वत्सलत्वाद्द्विजश्रेष्ठ तत्र मे नास्ति संशयः
010c व्यक्तं सौक्ष्म्याच्च धर्मस्य प्राप्स्यामः स्त्रीवधं वयम्
011a ते वयं सुहृदो हत्वा कृत्वा पापमनन्तकम्
011c नरके निपतिष्यामो ह्यधःशिरस एव च
012a शरीराणि विमोक्ष्यामस्तपसोग्रेण सत्तम
012c आश्रमांश्च विशेषांस्त्वं ममाचक्ष्व पितामह

