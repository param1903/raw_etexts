युधिष्ठिर उवाच	001    
धन्या धन्या इति जनाः सर्वेऽस्मान्प्रवदन्त्युत	001a  
न दुःखिततरः कश्चित्पुमानस्माभिरस्ति ह	001c  
लोकसम्भावितैर्दुःखं यत्प्राप्तं कुरुसत्तम	002a  
प्राप्य जातिं मनुष्येषु देवैरपि पितामह	002c  
कदा वयं करिष्यामः सन्न्यासं दुःखसञ्ज्ञकम्	003a  
दुःखमेतच्छरीराणां धारणं कुरुसत्तम	003c  
विमुक्ताः सप्तदशभिर्हेतुभूतैश्च पञ्चभिः	004a  
इन्द्रियार्थैर्गुणैश्चैव अष्टाभिः प्रपितामह	004c  
न गच्छन्ति पुनर्भावं मुनयः संशितव्रताः	005a  
कदा वयं भविष्यामो राज्यं हित्वा परन्तप	005c  
भीष्म उवाच	006    
नास्त्यनन्तं महाराज सर्वं सङ्ख्यानगोचरम्	006a  
पुनर्भावोऽपि सङ्ख्यातो नास्ति किञ्चिदिहाचलम्	006c  
न चापि गम्यते राजन्नैष दोषः प्रसङ्गतः	007a  
उद्योगादेव धर्मज्ञ कालेनैव गमिष्यथ	007c  
ईशोऽयं सततं देही नृपते पुण्यपापयोः	008a  
तत एव समुत्थेन तमसा रुध्यतेऽपि च	008c  
यथाञ्जनमयो वायुः पुनर्मानःशिलं रजः	009a  
अनुप्रविश्य तद्वर्णो दृश्यते रञ्जयन्दिशः	009c  
तथा कर्मफलैर्देही रञ्जितस्तमसावृतः	010a  
विवर्णो वर्णमाश्रित्य देहेषु परिवर्तते	010c  
ज्ञानेन हि यदा जन्तुरज्ञानप्रभवं तमः	011a  
व्यपोहति तदा ब्रह्म प्रकाशेत सनातनम्	011c  
अयत्नसाध्यं मुनयो वदन्ति ये चापि मुक्तास्त उपासितव्याः	012a  
त्वया च लोकेन च सामरेण तस्मान्न शाम्यन्ति महर्षिसङ्घाः	012c  
अस्मिन्नर्थे पुरा गीतं शृणुष्वैकमना नृप	013a  
यथा दैत्येन वृत्रेण भ्रष्टैश्वर्येण चेष्टितम्	013c  
निर्जितेनासहायेन हृतराज्येन भारत	014a  
अशोचता शत्रुमध्ये बुद्धिमास्थाय केवलाम्	014c  
भ्रष्टैश्वर्यं पुरा वृत्रमुशना वाक्यमब्रवीत्	015a  
कच्चित्पराजितस्याद्य न व्यथा तेऽस्ति दानव	015c  
वृत्र उवाच	016    
सत्येन तपसा चैव विदित्वा सङ्क्षयं ह्यहम्	016a  
न शोचामि न हृष्यामि भूतानामागतिं गतिम्	016c  
कालसञ्चोदिता जीवा मज्जन्ति नरकेऽवशाः	017a  
परिदृष्टानि सर्वाणि दिव्यान्याहुर्मनीषिणः	017c  
क्षपयित्वा तु तं कालं गणितं कालचोदिताः	018a  
सावशेषेण कालेन सम्भवन्ति पुनः पुनः	018c  
तिर्यग्योनिसहस्राणि गत्वा नरकमेव च	019a  
निर्गच्छन्त्यवशा जीवाः कालबन्धनबन्धनाः	019c  
एवं संसरमाणानि जीवान्यहमदृष्टवान्	020a  
यथा कर्म तथा लाभ इति शास्त्रनिदर्शनम्	020c  
तिर्यग्गच्छन्ति नरकं मानुष्यं दैवमेव च	021a  
सुखदुःखे प्रियद्वेष्ये चरित्वा पूर्वमेव च	021c  
कृतान्तविधिसंयुक्तं सर्वलोकः प्रपद्यते	022a  
गतं गच्छन्ति चाध्वानं सर्वभूतानि सर्वदा	022c  
भीष्म उवाच	023    
कालसङ्ख्यानसङ्ख्यातं सृष्टिस्थितिपरायणम्	023a  
तं भाषमाणं भगवानुशना प्रत्यभाषत	023c  
भीमान्दुष्टप्रलापांस्त्वं तात कस्मात्प्रभाषसे	023e  
वृत्र उवाच	024    
प्रत्यक्षमेतद्भवतस्तथान्येषां मनीषिणाम्	024a  
मया यज्जयलुब्धेन पुरा तप्तं महत्तपः	024c  
गन्धानादाय भूतानां रसांश्च विविधानपि	025a  
अवर्धं त्रीन्समाक्रम्य लोकान्वै स्वेन तेजसा	025c  
ज्वालामालापरिक्षिप्तो वैहायसचरस्तथा	026a  
अजेयः सर्वभूतानामासं नित्यमपेतभीः	026c  
ऐश्वर्यं तपसा प्राप्तं भ्रष्टं तच्च स्वकर्मभिः	027a  
धृतिमास्थाय भगवन्न शोचामि ततस्त्वहम्	027c  
युयुत्सता महेन्द्रेण पुरा सार्धं महात्मना	028a  
ततो मे भगवान्दृष्टो हरिर्नारायणः प्रभुः	028c  
वैकुण्ठः पुरुषो विष्णुः शुक्लोऽनन्तः सनातनः	029a  
मुञ्जकेशो हरिश्मश्रुः सर्वभूतपितामहः	029c  
नूनं तु तस्य तपसः सावशेषं ममास्ति वै	030a  
यदहं प्रष्टुमिच्छामि भवन्तं कर्मणः फलम्	030c  
ऐश्वर्यं वै महद्ब्रह्मन्कस्मिन्वर्णे प्रतिष्ठितम्	031a  
निवर्तते चापि पुनः कथमैश्वर्यमुत्तमम्	031c  
कस्माद्भूतानि जीवन्ति प्रवर्तन्तेऽथ वा पुनः	032a  
किं वा फलं परं प्राप्य जीवस्तिष्ठति शाश्वतः	032c  
केन वा कर्मणा शक्यमथ ज्ञानेन केन वा	033a  
ब्रह्मर्षे तत्फलं प्राप्तुं तन्मे व्याख्यातुमर्हसि	033c  
इतीदमुक्तः स मुनिस्तदानीं प्रत्याह यत्तच्छृणु राजसिंह	034a  
मयोच्यमानं पुरुषर्षभ त्वमनन्यचित्तः सह सोदरीयैः	034c  

