उशनोवाच	001  
नमस्तस्मै भगवते देवाय प्रभविष्णवे	001a  
यस्य पृथ्वीतलं तात साकाशं बाहुगोचरम्	001c  
मूर्धा यस्य त्वनन्तं च स्थानं दानवसत्तम	002a  
तस्याहं ते प्रवक्ष्यामि विष्णोर्माहात्म्यमुत्तमम्	002c  
भीष्म उवाच	003  
तयोः संवदतोरेवमाजगाम महामुनिः	003a  
सनत्कुमारो धर्मात्मा संशयच्छेदनाय वै	003c  
स पूजितोऽसुरेन्द्रेण मुनिनोशनसा तथा	004a  
निषसादासने राजन्महार्हे मुनिपुङ्गवः	004c  
तमासीनं महाप्राज्ञमुशना वाक्यमब्रवीत्	005a  
ब्रूह्यस्मै दानवेन्द्राय विष्णोर्माहात्म्यमुत्तमम्	005c  
सनत्कुमारस्तु ततः श्रुत्वा प्राह वचोऽर्थवत्	006a  
विष्णोर्माहात्म्यसंयुक्तं दानवेन्द्राय धीमते	006c  
शृणु सर्वमिदं दैत्य विष्णोर्माहात्म्यमुत्तमम्	007a  
विष्णौ जगत्स्थितं सर्वमिति विद्धि परन्तप	007c  
सृजत्येष महाबाहो भूतग्रामं चराचरम्	008a  
एष चाक्षिपते काले काले विसृजते पुनः	008c  
अस्मिन्गच्छन्ति विलयमस्माच्च प्रभवन्त्युत	008e  
नैष दानवता शक्यस्तपसा नैव चेज्यया	009a  
सम्प्राप्तुमिन्द्रियाणां तु संयमेनैव शक्यते	009c  
बाह्ये चाभ्यन्तरे चैव कर्मणा मनसि स्थितः	010a  
निर्मलीकुरुते बुद्ध्या सोऽमुत्रानन्त्यमश्नुते	010c  
यथा हिरण्यकर्ता वै रूप्यमग्नौ विशोधयेत्	011a  
बहुशोऽतिप्रयत्नेन महतात्मकृतेन ह	011c  
तद्वज्जातिशतैर्जीवः शुध्यतेऽल्पेन कर्मणा	012a  
यत्नेन महता चैवाप्येकजातौ विशुध्यते	012c  
लीलयाल्पं यथा गात्रात्प्रमृज्यादात्मनो रजः	013a  
बहु यत्नेन महता दोषनिर्हरणं तथा	013c  
यथा चाल्पेन माल्येन वासितं तिलसर्षपम्	014a  
न मुञ्चति स्वकं गन्धं तद्वत्सूक्ष्मस्य दर्शनम्	014c  
तदेव बहुभिर्माल्यैर्वास्यमानं पुनः पुनः	015a  
विमुञ्चति स्वकं गन्धं माल्यगन्धेऽवतिष्ठति	015c  
एवं जातिशतैर्युक्तो गुणैरेव प्रसङ्गिषु	016a  
बुद्ध्या निवर्तते दोषो यत्नेनाभ्यासजेन वै	016c  
कर्मणा स्वेन रक्तानि विरक्तानि च दानव	017a  
यथा कर्मविशेषांश्च प्राप्नुवन्ति तथा शृणु	017c  
यथा च सम्प्रवर्तन्ते यस्मिंस्तिष्ठन्ति वा विभो	018a  
तत्तेऽनुपूर्व्या व्याख्यास्ये तदिहैकमनाः शृणु	018c  
अनादिनिधनः श्रीमान्हरिर्नारायणः प्रभुः	019a  
स वै सृजति भूतानि स्थावराणि चराणि च	019c  
एष सर्वेषु भूतेषु क्षरश्चाक्षर एव च	020a  
एकादशविकारात्मा जगत्पिबति रश्मिभिः	020c  
पादौ तस्य महीं विद्धि मूर्धानं दिवमेव च	021a  
बाहवस्तु दिशो दैत्य श्रोत्रमाकाशमेव च	021c  
तस्य तेजोमयः सूर्यो मनश्चन्द्रमसि स्थितम्	022a  
बुद्धिर्ज्ञानगता नित्यं रसस्त्वप्सु प्रवर्तते	022c  
भ्रुवोरनन्तरास्तस्य ग्रहा दानवसत्तम	023a  
नक्षत्रचक्रं नेत्राभ्यां पादयोर्भूश्च दानव	023c  
रजस्तमश्च सत्त्वं च विद्धि नारायणात्मकम्	024a  
सोऽऽश्रमाणां मुखं तात कर्मणस्तत्फलं विदुः	024c  
अकर्मणः फलं चैव स एव परमव्ययः	025a  
छन्दांसि तस्य रोमाणि अक्षरं च सरस्वती	025c  
बह्वाश्रयो बहुमुखो धर्मो हृदि समाश्रितः	026a  
स ब्रह्मपरमो धर्मस्तपश्च सदसच्च सः	026c  
श्रुतिशास्त्रग्रहोपेतः षोडशर्त्विक्क्रतुश्च सः	027a  
पितामहश्च विष्णुश्च सोऽश्विनौ स पुरन्दरः	027c  
मित्रश्च वरुणश्चैव यमोऽथ धनदस्तथा	028a  
ते पृथग्दर्शनास्तस्य संविदन्ति तथैकताम्	028c  
एकस्य विद्धि देवस्य सर्वं जगदिदं वशे	028e  
नानाभूतस्य दैत्येन्द्र तस्यैकत्वं वदत्ययम्	029a  
जन्तुः पश्यति ज्ञानेन ततः सत्त्वं प्रकाशते	029c  
संहारविक्षेपसहस्रकोटीस्तिष्ठन्ति जीवाः प्रचरन्ति चान्ये	030a  
प्रजाविसर्गस्य च पारिमाण्यं वापीसहस्राणि बहूनि दैत्य	030c  
वाप्यः पुनर्योजनविस्तृतास्ताः क्रोशं च गम्भीरतयावगाढाः	031a  
आयामतः पञ्चशताश्च सर्वाः प्रत्येकशो योजनतः प्रवृद्धाः	031c  
वाप्या जलं क्षिप्यति वालकोट्या त्वह्ना सकृच्चाप्यथ न द्वितीयम्	032a  
तासां क्षये विद्धि कृतं विसर्गं संहारमेकं च तथा प्रजानाम्	032c  
षड्जीववर्णाः परमं प्रमाणं कृष्णो धूम्रो नीलमथास्य मध्यम्	033a  
रक्तं पुनः सह्यतरं सुखं तु हारिद्रवर्णं सुसुखं च शुक्लम्	033c  
परं तु शुक्लं विमलं विशोकं गतक्लमं सिध्यति दानवेन्द्र	034a  
गत्वा तु योनिप्रभवानि दैत्य सहस्रशः सिद्धिमुपैति जीवः	034c  
गतिं च यां दर्शनमाह देवो गत्वा शुभं दर्शनमेव चाह	035a  
गतिः पुनर्वर्णकृता प्रजानां वर्णस्तथा कालकृतोऽसुरेन्द्र	035c  
शतं सहस्राणि चतुर्दशेह परा गतिर्जीवगुणस्य दैत्य	036a  
आरोहणं तत्कृतमेव विद्धि स्थानं तथा निःसरणं च तेषाम्	036c  
कृष्णस्य वर्णस्य गतिर्निकृष्टा स मज्जते नरके पच्यमानः	037a  
स्थानं तथा दुर्गतिभिस्तु तस्य प्रजाविसर्गान्सुबहून्वदन्ति	037c  
शतं सहस्राणि ततश्चरित्वा प्राप्नोति वर्णं हरितं तु पश्चात्	038a  
स चैव तस्मिन्निवसत्यनीशो युगक्षये तमसा संवृतात्मा	038c  
स वै यदा सत्त्वगुणेन युक्तस्तमो व्यपोहन्घटते स्वबुद्ध्या	039a  
स लोहितं वर्णमुपैति नीलो मनुष्यलोके परिवर्तते च	039c  
स तत्र संहारविसर्गमेव स्वकर्मजैर्बन्धनैः क्लिश्यमानः	040a  
ततः स हारिद्रमुपैति वर्णं संहारविक्षेपशते व्यतीते	040c  
हारिद्रवर्णस्तु प्रजाविसर्गान्सहस्रशस्तिष्ठति सञ्चरन्वै	041a  
अविप्रमुक्तो निरये च दैत्य ततः सहस्राणि दशापराणि	041c  
गतीः सहस्राणि च पञ्च तस्य चत्वारि संवर्तकृतानि चैव	042a  
विमुक्तमेनं निरयाच्च विद्धि सर्वेषु चान्येषु च सम्भवेषु	042c  
स देवलोके विहरत्यभीक्ष्णं ततश्च्युतो मानुषतामुपैति	043a  
संहारविक्षेपशतानि चाष्टौ मर्त्येषु तिष्ठन्नमृतत्वमेति	043c  
सोऽस्मादथ भ्रश्यति कालयोगात्कृष्णे तले तिष्ठति सर्वकष्टे	044a  
यथा त्वयं सिध्यति जीवलोकस्तत्तेऽभिधास्याम्यसुरप्रवीर	044c  
दैवानि स व्यूहशतानि सप्त रक्तो हरिद्रोऽथ तथैव शुक्लः	045a  
संश्रित्य सन्धावति शुक्लमेतमष्टापरानर्च्यतमान्स लोकान्	045c  
अष्टौ च षष्टिं च शतानि यानि मनोविरुद्धानि महाद्युतीनाम्	046a  
शुक्लस्य वर्णस्य परा गतिर्या त्रीण्येव रुद्धानि महानुभाव	046c  
संहारविक्षेपमनिष्टमेकं चत्वारि चान्यानि वसत्यनीशः	047a  
षष्ठस्य वर्णस्य परा गतिर्या सिद्धा विशिष्टस्य गतक्लमस्य	047c  
सप्तोत्तरं तेषु वसत्यनीशः संहारविक्षेपशतं सशेषम्	048a  
तस्मादुपावृत्य मनुष्यलोके; ततो महान्मानुषतामुपैति	048c  
तस्मादुपावृत्य ततः क्रमेण सोऽग्रे स्म सन्तिष्ठति भूतसर्गम्	049a  
स सप्तकृत्वश्च परैति लोकान्संहारविक्षेपकृतप्रवासः	049c  
सप्तैव संहारमुपप्लवानि सम्भाव्य सन्तिष्ठति सिद्धलोके	050a  
ततोऽव्ययं स्थानमनन्तमेति देवस्य विष्णोरथ ब्रह्मणश्च	050c  
शेषस्य चैवाथ नरस्य चैव; देवस्य विष्णोः परमस्य चैव	050e  
संहारकाले परिदग्धकाया ब्रह्माणमायान्ति सदा प्रजा हि	051a  
चेष्टात्मनो देवगणाश्च सर्वे ये ब्रह्मलोकादमराः स्म तेऽपि	051c  
प्रजाविसर्गं तु सशेषकालं स्थानानि स्वान्येव सरन्ति जीवाः	052a  
निःशेषाणां तत्पदं यान्ति चान्ते सर्वापदा ये सदृशा मनुष्याः	052c  
ये तु च्युताः सिद्धलोकात्क्रमेण तेषां गतिं यान्ति तथानुपूर्व्या	053a  
जीवाः परे तद्बलवेषरूपा विधिं स्वकं यान्ति विपर्ययेण	053c  
स यावदेवास्ति सशेषभुक्ते प्रजाश्च देव्यौ च तथैव शुक्ले	054a  
तावत्तदा तेषु विशुद्धभावः संयम्य पञ्चेन्द्रियरूपमेतत्	054c  
शुद्धां गतिं तां परमां परैति शुद्धेन नित्यं मनसा विचिन्वन्	055a  
ततोऽव्ययं स्थानमुपैति ब्रह्म दुष्प्रापमभ्येति स शाश्वतं वै	055c  
इत्येतदाख्यातमहीनसत्त्व नारायणस्येह बलं मया ते	055e  
वृत्र उवाच	056  
एवं गते मे न विषादोऽस्ति कश्चित्सम्यक्च पश्यामि वचस्तवैतत्	056a  
श्रुत्वा च ते वाचमदीनसत्त्व विकल्मषोऽस्म्यद्य तथा विपाप्मा	056c  
प्रवृत्तमेतद्भगवन्महर्षे महाद्युतेश्चक्रमनन्तवीर्यम्	057a  
विष्णोरनन्तस्य सनातनं तत्स्थानं सर्गा यत्र सर्वे प्रवृत्ताः	057c  
स वै महात्मा पुरुषोत्तमो वै तस्मिञ्जगत्सर्वमिदं प्रतिष्ठितम्	057e  
भीष्म उवाच	058  
एवमुक्त्वा स कौन्तेय वृत्रः प्राणानवासृजत्	058a  
योजयित्वा तथात्मानं परं स्थानमवाप्तवान्	058c  
युधिष्ठिर उवाच	059  
अयं स भगवान्देवः पितामह जनार्दनः	059a  
सनत्कुमारो वृत्राय यत्तदाख्यातवान्पुरा	059c  
भीष्म उवाच	060  
मूलस्थायी स भगवान्स्वेनानन्तेन तेजसा	060a  
तत्स्थः सृजति तान्भावान्नानारूपान्महातपाः	060c  
तुरीयार्धेन तस्येमं विद्धि केशवमच्युतम्	061a  
तुरीयार्धेन लोकांस्त्रीन्भावयत्येष बुद्धिमान्	061c  
अर्वाक्स्थितस्तु यः स्थायी कल्पान्ते परिवर्तते	062a  
स शेते भगवानप्सु योऽसावतिबलः प्रभुः	062c  
तान्विधाता प्रसन्नात्मा लोकांश्चरति शाश्वतान्	062e  
सर्वाण्यशून्यानि करोत्यनन्तः सनत्कुमारः सञ्चरते च लोकान्	063a  
स चानिरुद्धः सृजते महात्मा तत्स्थं जगत्सर्वमिदं विचित्रम्	063c  
युधिष्ठिर उवाच	064  
वृत्रेण परमार्थज्ञ दृष्टा मन्येऽऽत्मनो गतिः	064a  
शुभा तस्मात्स सुखितो न शोचति पितामह	064c  
शुक्लः शुक्लाभिजातीयः साध्यो नावर्ततेऽनघ	065a  
तिर्यग्गतेश्च निर्मुक्तो निरयाच्च पितामह	065c  
हारिद्रवर्णे रक्ते वा वर्तमानस्तु पार्थिव	066a  
तिर्यगेवानुपश्येत कर्मभिस्तामसैर्वृतः	066c  
वयं तु भृशमापन्ना रक्ताः कष्टमुखेऽसुखे	067a  
कां गतिं प्रतिपत्स्यामो नीलां कृष्णाधमामथ	067c  
भीष्म उवाच	068  
शुद्धाभिजनसम्पन्नाः पाण्डवाः संशितव्रताः	068a  
विहृत्य देवलोकेषु पुनर्मानुष्यमेष्यथ	068c  
प्रजाविसर्गं च सुखेन काले प्रत्येत्य देवेषु सुखानि भुक्त्वा	069a  
सुखेन संयास्यथ सिद्धसङ्ख्यां मा वो भयं भूद्विमलाः स्थ सर्वे	069c  
