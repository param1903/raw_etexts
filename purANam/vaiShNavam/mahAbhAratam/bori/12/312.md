भीष्म उवाच	001    
स मोक्षमनुचिन्त्यैव शुकः पितरमभ्यगात्	001a  
प्राहाभिवाद्य च गुरुं श्रेयोर्थी विनयान्वितः	001c  
मोक्षधर्मेषु कुशलो भगवान्प्रब्रवीतु मे	002a  
यथा मे मनसः शान्तिः परमा सम्भवेत्प्रभो	002c  
श्रुत्वा पुत्रस्य वचनं परमर्षिरुवाच तम्	003a  
अधीष्व पुत्र मोक्षं वै धर्मांश्च विविधानपि	003c  
पितुर्नियोगाज्जग्राह शुको ब्रह्मविदां वरः	004a  
योगशास्त्रं च निखिलं कापिलं चैव भारत	004c  
स तं ब्राह्म्या श्रिया युक्तं ब्रह्मतुल्यपराक्रमम्	005a  
मेने पुत्रं यदा व्यासो मोक्षविद्याविशारदम्	005c  
उवाच गच्छेति तदा जनकं मिथिलेश्वरम्	006a  
स ते वक्ष्यति मोक्षार्थं निखिलेन विशेषतः	006c  
पितुर्नियोगादगमन्मैथिलं जनकं नृपम्	007a  
प्रष्टुं धर्मस्य निष्ठां वै मोक्षस्य च परायणम्	007c  
उक्तश्च मानुषेण त्वं पथा गच्छेत्यविस्मितः	008a  
न प्रभावेण गन्तव्यमन्तरिक्षचरेण वै	008c  
आर्जवेणैव गन्तव्यं न सुखान्वेषिणा पथा	009a  
नान्वेष्टव्या विशेषास्तु विशेषा हि प्रसङ्गिनः	009c  
अहङ्कारो न कर्तव्यो याज्ये तस्मिन्नराधिपे	010a  
स्थातव्यं च वशे तस्य स ते छेत्स्यति संशयम्	010c  
स धर्मकुशलो राजा मोक्षशास्त्रविशारदः	011a  
याज्यो मम स यद्ब्रूयात्तत्कार्यमविशङ्कया	011c  
एवमुक्तः स धर्मात्मा जगाम मिथिलां मुनिः	012a  
पद्भ्यां शक्तोऽन्तरिक्षेण क्रान्तुं भूमिं ससागराम्	012c  
स गिरींश्चाप्यतिक्रम्य नदीस्तीर्त्वा सरांसि च	013a  
बहुव्यालमृगाकीर्णा विविधाश्चाटवीस्तथा	013c  
मेरोर्हरेश्च द्वे वर्षे वर्षं हैमवतं तथा	014a  
क्रमेणैव व्यतिक्रम्य भारतं वर्षमासदत्	014c  
स देशान्विविधान्पश्यंश्चीनहूणनिषेवितान्	015a  
आर्यावर्तमिमं देशमाजगाम महामुनिः	015c  
पितुर्वचनमाज्ञाय तमेवार्थं विचिन्तयन्	016a  
अध्वानं सोऽतिचक्राम खेऽचरः खे चरन्निव	016c  
पत्तनानि च रम्याणि स्फीतानि नगराणि च	017a  
रत्नानि च विचित्राणि शुकः पश्यन्न पश्यति	017c  
उद्यानानि च रम्याणि तथैवायतनानि च	018a  
पुण्यानि चैव तीर्थानि सोऽतिक्रम्य तथाध्वनः	018c  
सोऽचिरेणैव कालेन विदेहानाससाद ह	019a  
रक्षितान्धर्मराजेन जनकेन महात्मना	019c  
तत्र ग्रामान्बहून्पश्यन्बह्वन्नरसभोजनान्	020a  
पल्लीघोषान्समृद्धांश्च बहुगोकुलसङ्कुलान्	020c  
स्फीतांश्च शालियवसैर्हंससारससेवितान्	021a  
पद्मिनीभिश्च शतशः श्रीमतीभिरलङ्कृतान्	021c  
स विदेहानतिक्रम्य समृद्धजनसेवितान्	022a  
मिथिलोपवनं रम्यमाससाद महर्द्धिमत्	022c  
हस्त्यश्वरथसङ्कीर्णं नरनारीसमाकुलम्	023a  
पश्यन्नपश्यन्निव तत्समतिक्रामदच्युतः	023c  
मनसा तं वहन्भारं तमेवार्थं विचिन्तयन्	024a  
आत्मारामः प्रसन्नात्मा मिथिलामाससाद ह	024c  
तस्या द्वारं समासाद्य द्वारपालैर्निवारितः	025a  
स्थितो ध्यानपरो मुक्तो विदितः प्रविवेश ह	025c  
स राजमार्गमासाद्य समृद्धजनसङ्कुलम्	026a  
पार्थिवक्षयमासाद्य निःशङ्कः प्रविवेश ह	026c  
तत्रापि द्वारपालास्तमुग्रवाचो न्यषेधयन्	027a  
तथैव च शुकस्तत्र निर्मन्युः समतिष्ठत	027c  
न चातपाध्वसन्तप्तः क्षुत्पिपासाश्रमान्वितः	028a  
प्रताम्यति ग्लायति वा नापैति च तथातपात्	028c  
तेषां तु द्वारपालानामेकः शोकसमन्वितः	029a  
मध्यङ्गतमिवादित्यं दृष्ट्वा शुकमवस्थितम्	029c  
पूजयित्वा यथान्यायमभिवाद्य कृताञ्जलिः	030a  
प्रावेशयत्ततः कक्ष्यां द्वितीयां राजवेश्मनः	030c  
तत्रासीनः शुकस्तात मोक्षमेवानुचिन्तयन्	031a  
छायायामातपे चैव समदर्शी महाद्युतिः	031c  
तं मुहूर्तादिवागम्य राज्ञो मन्त्री कृताञ्जलिः	032a  
प्रावेशयत्ततः कक्ष्यां तृतीयां राजवेश्मनः	032c  
तत्रान्तःपुरसम्बद्धं महच्चैत्ररथोपमम्	033a  
सुविभक्तजलाक्रीडं रम्यं पुष्पितपादपम्	033c  
तद्दर्शयित्वा स शुकं मन्त्री काननमुत्तमम्	034a  
अर्हमासनमादिश्य निश्चक्राम ततः पुनः	034c  
तं चारुवेषाः सुश्रोण्यस्तरुण्यः प्रियदर्शनाः	035a  
सूक्ष्मरक्ताम्बरधरास्तप्तकाञ्चनभूषणाः	035c  
संलापोल्लापकुशला नृत्तगीतविशारदाः	036a  
स्मितपूर्वाभिभाषिण्यो रूपेणाप्सरसां समाः	036c  
कामोपचारकुशला भावज्ञाः सर्वकोविदाः	037a  
परं पञ्चाशतो नार्यो वारमुख्याः समाद्रवन्	037c  
पाद्यादीनि प्रतिग्राह्य पूजया परयार्च्य च	038a  
देशकालोपपन्नेन साध्वन्नेनाप्यतर्पयन्	038c  
तस्य भुक्तवतस्तात तदन्तःपुरकाननम्	039a  
सुरम्यं दर्शयामासुरेकैकश्येन भारत	039c  
क्रीडन्त्यश्च हसन्त्यश्च गायन्त्यश्चैव ताः शुकम्	040a  
उदारसत्त्वं सत्त्वज्ञाः सर्वाः पर्यचरंस्तदा	040c  
आरणेयस्तु शुद्धात्मा त्रिसन्देहस्त्रिकर्मकृत्	041a  
वश्येन्द्रियो जितक्रोधो न हृष्यति न कुप्यति	041c  
तस्मै शय्यासनं दिव्यं वरार्हं रत्नभूषितम्	042a  
स्पर्ध्यास्तरणसंस्तीर्णं ददुस्ताः परमस्त्रियः	042c  
पादशौचं तु कृत्वैव शुकः सन्ध्यामुपास्य च	043a  
निषसादासने पुण्ये तमेवार्थं विचिन्तयन्	043c  
पूर्वरात्रे तु तत्रासौ भूत्वा ध्यानपरायणः	044a  
मध्यरात्रे यथान्यायं निद्रामाहारयत्प्रभुः	044c  
ततो मुहूर्तादुत्थाय कृत्वा शौचमनन्तरम्	045a  
स्त्रीभिः परिवृतो धीमान्ध्यानमेवान्वपद्यत	045c  
अनेन विधिना कार्ष्णिस्तदहःशेषमच्युतः	046a  
तां च रात्रिं नृपकुले वर्तयामास भारत	046c  

