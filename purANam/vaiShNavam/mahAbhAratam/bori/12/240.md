व्यास उवाच	001    
मनः प्रसृजते भावं बुद्धिरध्यवसायिनी	001a  
हृदयं प्रियाप्रिये वेद त्रिविधा कर्मचोदना	001c  
इन्द्रियेभ्यः परा ह्यर्था अर्थेभ्यः परमं मनः	002a  
मनसस्तु परा बुद्धिर्बुद्धेरात्मा परो मतः	002c  
बुद्धिरात्मा मनुष्यस्य बुद्धिरेवात्मनोऽऽत्मिका	003a  
यदा विकुरुते भावं तदा भवति सा मनः	003c  
इन्द्रियाणां पृथग्भावाद्बुद्धिर्विक्रियते ह्यणु	004a  
शृण्वती भवति श्रोत्रं स्पृशती स्पर्श उच्यते	004c  
पश्यन्ती भवते दृष्टी रसती रसनं भवेत्	005a  
जिघ्रती भवति घ्राणं बुद्धिर्विक्रियते पृथक्	005c  
इन्द्रियाणीति तान्याहुस्तेष्वदृश्याधितिष्ठति	006a  
तिष्ठती पुरुषे बुद्धिस्त्रिषु भावेषु वर्तते	006c  
कदाचिल्लभते प्रीतिं कदाचिदपि शोचते	007a  
न सुखेन न दुःखेन कदाचिदिह युज्यते	007c  
सेयं भावात्मिका भावांस्त्रीनेतानतिवर्तते	008a  
सरितां सागरो भर्ता महावेलामिवोर्मिमान्	008c  
यदा प्रार्थयते किञ्चित्तदा भवति सा मनः	009a  
अधिष्ठानानि वै बुद्ध्या पृथगेतानि संस्मरेत्	009c  
इन्द्रियाण्येव मेध्यानि विजेतव्यानि कृत्स्नशः	009e  
सर्वाण्येवानुपूर्व्येण यद्यन्नानुविधीयते	010a  
अविभागगता बुद्धिर्भावे मनसि वर्तते	010c  
प्रवर्तमानं तु रजः सत्त्वमप्यनुवर्तते	010e  
ये चैव भावा वर्तन्ते सर्व एष्वेव ते त्रिषु	011a  
अन्वर्थाः सम्प्रवर्तन्ते रथनेमिमरा इव	011c  
प्रदीपार्थं नरः कुर्यादिन्द्रियैर्बुद्धिसत्तमैः	012a  
निश्चरद्भिर्यथायोगमुदासीनैर्यदृच्छया	012c  
एवंस्वभावमेवेदमिति विद्वान्न मुह्यति	013a  
अशोचन्नप्रहृष्यंश्च नित्यं विगतमत्सरः	013c  
न ह्यात्मा शक्यते द्रष्टुमिन्द्रियैः कामगोचरैः	014a  
प्रवर्तमानैरनये दुर्धरैरकृतात्मभिः	014c  
तेषां तु मनसा रश्मीन्यदा सम्यङ्नियच्छति	015a  
तदा प्रकाशते ह्यात्मा घटे दीप इव ज्वलन्	015c  
सर्वेषामेव भूतानां तमस्यपगते यथा	015e  
यथा वारिचरः पक्षी न लिप्यति जले चरन्	016a  
एवमेव कृतप्रज्ञो न दोषैर्विषयांश्चरन्	016c  
असज्जमानः सर्वेषु न कथञ्चन लिप्यते	016e  
त्यक्त्वा पूर्वकृतं कर्म रतिर्यस्य सदात्मनि	017a  
सर्वभूतात्मभूतस्य गुणमार्गेष्वसज्जतः	017c  
सत्त्वमात्मा प्रसवति गुणान्वापि कदा च न	018a  
न गुणा विदुरात्मानं गुणान्वेद स सर्वदा	018c  
परिद्रष्टा गुणानां स स्रष्टा चैव यथातथम्	019a  
सत्त्वक्षेत्रज्ञयोरेतदन्तरं विद्धि सूक्ष्मयोः	019c  
सृजते तु गुणानेक एको न सृजते गुणान्	020a  
पृथग्भूतौ प्रकृत्या तौ सम्प्रयुक्तौ च सर्वदा	020c  
यथा मत्स्योऽद्भिरन्यः सन्सम्प्रयुक्तौ तथैव तौ	021a  
मशकोदुम्बरौ चापि सम्प्रयुक्तौ यथा सह	021c  
इषीका वा यथा मुञ्जे पृथक्च सह चैव च	022a  
तथैव सहितावेतावन्योन्यस्मिन्प्रतिष्ठितौ	022c  

