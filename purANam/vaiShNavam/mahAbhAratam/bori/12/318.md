नारद उवाच	001    
सुखदुःखविपर्यासो यदा समुपपद्यते	001a  
नैनं प्रज्ञा सुनीतं वा त्रायते नापि पौरुषम्	001c  
स्वभावाद्यत्नमातिष्ठेद्यत्नवान्नावसीदति	002a  
जरामरणरोगेभ्यः प्रियमात्मानमुद्धरेत्	002c  
रुजन्ति हि शरीराणि रोगाः शारीरमानसाः	003a  
सायका इव तीक्ष्णाग्राः प्रयुक्ता दृढधन्विभिः	003c  
व्याधितस्य विवित्साभिस्त्रस्यतो जीवितैषिणः	004a  
अवशस्य विनाशाय शरीरमपकृष्यते	004c  
स्रवन्ति न निवर्तन्ते स्रोतांसि सरितामिव	005a  
आयुरादाय मर्त्यानां रात्र्यहानि पुनः पुनः	005c  
व्यत्ययो ह्ययमत्यन्तं पक्षयोः शुक्लकृष्णयोः	006a  
जातं मर्त्यं जरयति निमेषं नावतिष्ठते	006c  
सुखदुःखानि भूतानामजरो जरयन्नसौ	007a  
आदित्यो ह्यस्तमभ्येति पुनः पुनरुदेति च	007c  
अदृष्टपूर्वानादाय भावानपरिशङ्कितान्	008a  
इष्टानिष्टान्मनुष्याणामस्तं गच्छन्ति रात्रयः	008c  
यो यमिच्छेद्यथाकामं कामानां तत्तदाप्नुयात्	009a  
यदि स्यान्न पराधीनं पुरुषस्य क्रियाफलम्	009c  
संयताश्च हि दक्षाश्च मतिमन्तश्च मानवाः	010a  
दृश्यन्ते निष्फलाः सन्तः प्रहीणाश्च स्वकर्मभिः	010c  
अपरे बालिशाः सन्तो निर्गुणाः पुरुषाधमाः	011a  
आशीर्भिरप्यसंयुक्ता दृश्यन्ते सर्वकामिनः	011c  
भूतानामपरः कश्चिद्धिंसायां सततोत्थितः	012a  
वञ्चनायां च लोकस्य स सुखेष्वेव जीर्यते	012c  
अचेष्टमानमासीनं श्रीः कञ्चिदुपतिष्ठति	013a  
कश्चित्कर्मानुसृत्यान्यो न प्राप्यमधिगच्छति	013c  
अपराधं समाचक्ष्व पुरुषस्य स्वभावतः	014a  
शुक्रमन्यत्र सम्भूतं पुनरन्यत्र गच्छति	014c  
तस्य योनौ प्रसक्तस्य गर्भो भवति वा न वा	015a  
आम्रपुष्पोपमा यस्य निवृत्तिरुपलभ्यते	015c  
केषाञ्चित्पुत्रकामानामनुसन्तानमिच्छताम्	016a  
सिद्धौ प्रयतमानानां नैवाण्डमुपजायते	016c  
गर्भाच्चोद्विजमानानां क्रुद्धादाशीविषादिव	017a  
आयुष्माञ्जायते पुत्रः कथं प्रेतः पितैव सः	017c  
देवानिष्ट्वा तपस्तप्त्वा कृपणैः पुत्रगृद्धिभिः	018a  
दश मासान्परिधृता जायन्ते कुलपांसनाः	018c  
अपरे धनधान्यानि भोगांश्च पितृसञ्चितान्	019a  
विपुलानभिजायन्ते लब्धास्तैरेव मङ्गलैः	019c  
अन्योन्यं समभिप्रेत्य मैथुनस्य समागमे	020a  
उपद्रव इवाविष्टो योनिं गर्भः प्रपद्यते	020c  
शीर्णं परशरीरेण निच्छवीकं शरीरिणम्	021a  
प्राणिनां प्राणसंरोधे मांसश्लेष्मविचेष्टितम्	021c  
निर्दग्धं परदेहेन परदेहं चलाचलम्	022a  
विनश्यन्तं विनाशान्ते नावि नावमिवाहितम्	022c  
सङ्गत्या जठरे न्यस्तं रेतोबिन्दुमचेतनम्	023a  
केन यत्नेन जीवन्तं गर्भं त्वमिह पश्यसि	023c  
अन्नपानानि जीर्यन्ते यत्र भक्षाश्च भक्षिताः	024a  
तस्मिन्नेवोदरे गर्भः किं नान्नमिव जीर्यते	024c  
गर्भमूत्रपुरीषाणां स्वभावनियता गतिः	025a  
धारणे वा विसर्गे वा न कर्तुर्विद्यते वशः	025c  
स्रवन्ति ह्युदराद्गर्भा जायमानास्तथापरे	026a  
आगमेन सहान्येषां विनाश उपपद्यते	026c  
एतस्माद्योनिसम्बन्धाद्यो जीवन्परिमुच्यते	027a  
प्रजां च लभते काञ्चित्पुनर्द्वन्द्वेषु मज्जति	027c  
शतस्य सहजातस्य सप्तमीं दशमीं दशाम्	028a  
प्राप्नुवन्ति ततः पञ्च न भवन्ति शतायुषः	028c  
नाभ्युत्थाने मनुष्याणां योगाः स्युर्नात्र संशयः	029a  
व्याधिभिश्च विमथ्यन्ते व्यालैः क्षुद्रमृगा इव	029c  
व्याधिभिर्भक्ष्यमाणानां त्यजतां विपुलं धनम्	030a  
वेदनां नापकर्षन्ति यतमानाश्चिकित्सकाः	030c  
ते चापि निपुणा वैद्याः कुशलाः सम्भृतौषधाः	031a  
व्याधिभिः परिकृष्यन्ते मृगा व्याधैरिवार्दिताः	031c  
ते पिबन्तः कषायांश्च सर्पींषि विविधानि च	032a  
दृश्यन्ते जरया भग्ना नागा नागैरिवोत्तमैः	032c  
के वा भुवि चिकित्सन्ते रोगार्तान्मृगपक्षिणः	033a  
श्वापदानि दरिद्रांश्च प्रायो नार्ता भवन्ति ते	033c  
घोरानपि दुराधर्षान्नृपतीनुग्रतेजसः	034a  
आक्रम्य रोग आदत्ते पशून्पशुपचो यथा	034c  
इति लोकमनाक्रन्दं मोहशोकपरिप्लुतम्	035a  
स्रोतसा सहसा क्षिप्तं ह्रियमाणं बलीयसा	035c  
न धनेन न राज्येन नोग्रेण तपसा तथा	036a  
स्वभावा व्यतिवर्तन्ते ये नियुक्ताः शरीरिषु	036c  
न म्रियेरन्न जीर्येरन्सर्वे स्युः सर्वकामिकाः	037a  
नाप्रियं प्रतिपश्येयुरुत्थानस्य फलं प्रति	037c  
उपर्युपरि लोकस्य सर्वो भवितुमिच्छति	038a  
यतते च यथाशक्ति न च तद्वर्तते तथा	038c  
ऐश्वर्यमदमत्तांश्च मत्तान्मद्यमदेन च	039a  
अप्रमत्ताः शठाः क्रूरा विक्रान्ताः पर्युपासते	039c  
क्लेशाः प्रतिनिवर्तन्ते केषाञ्चिदसमीक्षिताः	040a  
स्वं स्वं च पुनरन्येषां न किञ्चिदभिगम्यते	040c  
महच्च फलवैषम्यं दृश्यते कर्मसन्धिषु	041a  
वहन्ति शिबिकामन्ये यान्त्यन्ये शिबिकागताः	041c  
सर्वेषामृद्धिकामानामन्ये रथपुरःसराः	042a  
मनुजाश्च शतस्त्रीकाः शतशो विधवाः स्त्रियः	042c  
द्वन्द्वारामेषु भूतेषु गच्छन्त्येकैकशो नराः	043a  
इदमन्यत्परं पश्य मात्र मोहं करिष्यसि	043c  
त्यज धर्ममधर्मं च उभे सत्यानृते त्यज	044a  
उभे सत्यानृते त्यक्त्वा येन त्यजसि तं त्यज	044c  
एतत्ते परमं गुह्यमाख्यातमृषिसत्तम	045a  
येन देवाः परित्यज्य मर्त्यलोकं दिवं गताः	045c  
भीष्म उवाच	046    
नारदस्य वचः श्रुत्वा शुकः परमबुद्धिमान्	046a  
सञ्चिन्त्य मनसा धीरो निश्चयं नाध्यगच्छत	046c  
पुत्रदारैर्महान्क्लेशो विद्याम्नाये महाञ्श्रमः	047a  
किं नु स्याच्छाश्वतं स्थानमल्पक्लेशं महोदयम्	047c  
ततो मुहूर्तं सञ्चिन्त्य निश्चितां गतिमात्मनः	048a  
परावरज्ञो धर्मस्य परां नैःश्रेयसीं गतिम्	048c  
कथं त्वहमसङ्क्लिष्टो गच्छेयं परमां गतिम्	049a  
नावर्तेयं यथा भूयो योनिसंसारसागरे	049c  
परं भावं हि काङ्क्षामि यत्र नावर्तते पुनः	050a  
सर्वसङ्गान्परित्यज्य निश्चितां मनसो गतिम्	050c  
तत्र यास्यामि यत्रात्मा शमं मेऽधिगमिष्यति	051a  
अक्षयश्चाव्ययश्चैव यत्र स्थास्यामि शाश्वतः	051c  
न तु योगमृते शक्या प्राप्तुं सा परमा गतिः	052a  
अवबन्धो हि मुक्तस्य कर्मभिर्नोपपद्यते	052c  
तस्माद्योगं समास्थाय त्यक्त्वा गृहकलेवरम्	053a  
वायुभूतः प्रवेक्ष्यामि तेजोराशिं दिवाकरम्	053c  
न ह्येष क्षयमाप्नोति सोमः सुरगणैर्यथा	054a  
कम्पितः पतते भूमिं पुनश्चैवाधिरोहति	054c  
क्षीयते हि सदा सोमः पुनश्चैवाभिपूर्यते	054e   
रविस्तु सन्तापयति लोकान्रश्मिभिरुल्बणैः	055a  
सर्वतस्तेज आदत्ते नित्यमक्षयमण्डलः	055c  
अतो मे रोचते गन्तुमादित्यं दीप्ततेजसम्	056a  
अत्र वत्स्यामि दुर्धर्षो निःसङ्गेनान्तरात्मना	056c  
सूर्यस्य सदने चाहं निक्षिप्येदं कलेवरम्	057a  
ऋषिभिः सह यास्यामि सौरं तेजोऽतिदुःसहम्	057c  
आपृच्छामि नगान्नागान्गिरीनुर्वीं दिशो दिवम्	058a  
देवदानवगन्धर्वान्पिशाचोरगराक्षसान्	058c  
लोकेषु सर्वभूतानि प्रवेक्ष्यामि नसंशयः	059a  
पश्यन्तु योगवीर्यं मे सर्वे देवाः सहर्षिभिः	059c  
अथानुज्ञाप्य तमृषिं नारदं लोकविश्रुतम्	060a  
तस्मादनुज्ञां सम्प्राप्य जगाम पितरं प्रति	060c  
सोऽभिवाद्य महात्मानमृषिं द्वैपायनं मुनिम्	061a  
शुकः प्रदक्षिणीकृत्य कृष्णमापृष्टवान्मुनिः	061c  
श्रुत्वा ऋषिस्तद्वचनं शुकस्य प्रीतो महात्मा पुनराह चैनम्	062a  
भो भोः पुत्र स्थीयतां तावदद्य यावच्चक्षुः प्रीणयामि त्वदर्थम्	062c  
निरपेक्षः शुको भूत्वा निःस्नेहो मुक्तबन्धनः	063a  
मोक्षमेवानुसञ्चिन्त्य गमनाय मनो दधे	063c  
पितरं सम्परित्यज्य जगाम द्विजसत्तमः	063e   

