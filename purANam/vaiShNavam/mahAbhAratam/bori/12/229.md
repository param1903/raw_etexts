व्यास उवाच	001    
अथ ज्ञानप्लवं धीरो गृहीत्वा शान्तिमास्थितः	001a  
उन्मज्जंश्च निमज्जंश्च ज्ञानमेवाभिसंश्रयेत्	001c  
शुक उवाच	002    
किं तज्ज्ञानमथो विद्या यया निस्तरति द्वयम्	002a  
प्रवृत्तिलक्षणो धर्मो निवृत्तिरिति चैव हि	002c  
व्यास उवाच	003    
यस्तु पश्येत्स्वभावेन विना भावमचेतनः	003a  
पुष्यते च पुनः सर्वान्प्रज्ञया मुक्तहेतुकः	003c  
येषां चैकान्तभावेन स्वभावः कारणं मतम्	004a  
पूत्वा तृणबुसीकां वै ते लभन्ते न किञ्चन	004c  
ये चैनं पक्षमाश्रित्य वर्तयन्त्यल्पचेतसः	005a  
स्वभावं कारणं ज्ञात्वा न श्रेयः प्राप्नुवन्ति ते	005c  
स्वभावो हि विनाशाय मोहकर्ममनोभवः	006a  
निरुक्तमेतयोरेतत्स्वभावपरभावयोः	006c  
कृष्यादीनि हि कर्माणि सस्यसंहरणानि च	007a  
प्रज्ञावद्भिः प्रकॢप्तानि यानासनगृहाणि च	007c  
आक्रीडानां गृहाणां च गदानामगदस्य च	008a  
प्रज्ञावन्तः प्रवक्तारो ज्ञानवद्भिरनुष्ठिताः	008c  
प्रज्ञा संयोजयत्यर्थैः प्रज्ञा श्रेयोऽधिगच्छति	009a  
राजानो भुञ्जते राज्यं प्रज्ञया तुल्यलक्षणाः	009c  
पारावर्यं तु भूतानां ज्ञानेनैवोपलभ्यते	010a  
विद्यया तात सृष्टानां विद्यैव परमा गतिः	010c  
भूतानां जन्म सर्वेषां विविधानां चतुर्विधम्	011a  
जराय्वण्डमथोद्भेदं स्वेदं चाप्युपलक्षयेत्	011c  
स्थावरेभ्यो विशिष्टानि जङ्गमान्युपलक्षयेत्	012a  
उपपन्नं हि यच्चेष्टा विशिष्येत विशेष्ययोः	012c  
आहुर्द्विबहुपादानि जङ्गमानि द्वयानि च	013a  
बहुपाद्भ्यो विशिष्टानि द्विपादानि बहून्यपि	013c  
द्विपदानि द्वयान्याहुः पार्थिवानीतराणि च	014a  
पार्थिवानि विशिष्टानि तानि ह्यन्नानि भुञ्जते	014c  
पार्थिवानि द्वयान्याहुर्मध्यमान्युत्तमानि च	015a  
मध्यमानि विशिष्टानि जातिधर्मोपधारणात्	015c  
मध्यमानि द्वयान्याहुर्धर्मज्ञानीतराणि च	016a  
धर्मज्ञानि विशिष्टानि कार्याकार्योपधारणात्	016c  
धर्मज्ञानि द्वयान्याहुर्वेदज्ञानीतराणि च	017a  
वेदज्ञानि विशिष्टानि वेदो ह्येषु प्रतिष्ठितः	017c  
वेदज्ञानि द्वयान्याहुः प्रवक्तॄणीतराणि च	018a  
प्रवक्तॄणि विशिष्टानि सर्वधर्मोपधारणात्	018c  
विज्ञायन्ते हि यैर्वेदाः सर्वधर्मक्रियाफलाः	019a  
सयज्ञाः सखिला वेदाः प्रवक्तृभ्यो विनिःसृताः	019c  
प्रवक्तॄणि द्वयान्याहुरात्मज्ञानीतराणि च	020a  
आत्मज्ञानि विशिष्टानि जन्माजन्मोपधारणात्	020c  
धर्मद्वयं हि यो वेद स सर्वः सर्वधर्मविद्	021a  
स त्यागी सत्यसङ्कल्पः स तु क्षान्तः स ईश्वरः	021c  
धर्मज्ञानप्रतिष्ठं हि तं देवा ब्राह्मणं विदुः	022a  
शब्दब्रह्मणि निष्णातं परे च कृतनिश्चयम्	022c  
अन्तःस्थं च बहिष्ठं च येऽऽधियज्ञाधिदैवतम्	023a  
जानन्ति तान्नमस्यामस्ते देवास्तात ते द्विजाः	023c  
तेषु विश्वमिदं भूतं साग्रं च जगदाहितम्	024a  
तेषां माहात्म्यभावस्य सदृशं नास्ति किञ्चन	024c  
आदिं ते निधनं चैव कर्म चातीत्य सर्वशः	025a  
चतुर्विधस्य भूतस्य सर्वस्येशाः स्वयम्भुवः	025c  

