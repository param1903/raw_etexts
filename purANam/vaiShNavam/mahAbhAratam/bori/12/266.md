युधिष्ठिर उवाच	001    
मोक्षः पितामहेनोक्त उपायान्नानुपायतः	001a  
तमुपायं यथान्यायं श्रोतुमिच्छामि भारत	001c  
भीष्म उवाच	002    
त्वय्येवैतन्महाप्राज्ञ युक्तं निपुणदर्शनम्	002a  
यदुपायेन सर्वार्थान्नित्यं मृगयसेऽनघ	002c  
करणे घटस्य या बुद्धिर्घटोत्पत्तौ न सानघ	003a  
एवं धर्माभ्युपायेषु नान्यद्धर्मेषु कारणम्	003c  
पूर्वे समुद्रे यः पन्था न स गच्छति पश्चिमम्	004a  
एकः पन्था हि मोक्षस्य तन्मे विस्तरतः शृणु	004c  
क्षमया क्रोधमुच्छिन्द्यात्कामं सङ्कल्पवर्जनात्	005a  
सत्त्वसंसेवनाद्धीरो निद्रामुच्छेतुमर्हति	005c  
अप्रमादाद्भयं रक्षेच्छ्वासं क्षेत्रज्ञशीलनात्	006a  
इच्छां द्वेषं च कामं च धैर्येण विनिवर्तयेत्	006c  
भ्रमं प्रमोहमावर्तमभ्यासाद्विनिवर्तयेत्	007a  
निद्रां च प्रतिभां चैव ज्ञानाभ्यासेन तत्त्ववित्	007c  
उपद्रवांस्तथा रोगान्हितजीर्णमिताशनात्	008a  
लोभं मोहं च सन्तोषाद्विषयांस्तत्त्वदर्शनात्	008c  
अनुक्रोशादधर्मं च जयेद्धर्ममुपेक्षया	009a  
आयत्या च जयेदाशामर्थं सङ्गविवर्जनात्	009c  
अनित्यत्वेन च स्नेहं क्षुधं योगेन पण्डितः	010a  
कारुण्येनात्मनो मानं तृष्णां च परितोषतः	010c  
उत्थानेन जयेत्तन्द्रीं वितर्कं निश्चयाज्जयेत्	011a  
मौनेन बहुभाष्यं च शौर्येण च भयं जयेत्	011c  
यच्छेद्वाङ्मनसी बुद्ध्या तां यच्छेज्ज्ञानचक्षुषा	012a  
ज्ञानमात्मा महान्यच्छेत्तं यच्छेच्छान्तिरात्मनः	012c  
तदेतदुपशान्तेन बोद्धव्यं शुचिकर्मणा	013a  
योगदोषान्समुच्छिद्य पञ्च यान्कवयो विदुः	013c  
कामं क्रोधं च लोभं च भयं स्वप्नं च पञ्चमम्	014a  
परित्यज्य निषेवेत तथेमान्योगसाधनान्	014c  
ध्यानमध्ययनं दानं सत्यं ह्रीरार्जवं क्षमा	015a  
शौचमाहारतः शुद्धिरिन्द्रियाणां च संयमः	015c  
एतैर्विवर्धते तेजः पाप्मानमपहन्ति च	016a  
सिध्यन्ति चास्य सङ्कल्पा विज्ञानं च प्रवर्तते	016c  
धूतपापः स तेजस्वी लघ्वाहारो जितेन्द्रियः	017a  
कामक्रोधौ वशे कृत्वा निनीषेद्ब्रह्मणः पदम्	017c  
अमूढत्वमसङ्गित्वं कामक्रोधविवर्जनम्	018a  
अदैन्यमनुदीर्णत्वमनुद्वेगो व्यवस्थितिः	018c  
एष मार्गो हि मोक्षस्य प्रसन्नो विमलः शुचिः	019a  
तथा वाक्कायमनसां नियमः कामतोऽन्यथा	019c  

