001  युधिष्ठिर उवाच
001a गतीनामुत्तमा प्राप्तिः कथिता जापकेष्विह
001c एकैवैषा गतिस्तेषामुत यान्त्यपरामपि
002  भीष्म उवाच
002a शृणुष्वावहितो राजञ्जापकानां गतिं विभो
002c यथा गच्छन्ति निरयमनेकं पुरुषर्षभ
003a यथोक्तमेतत्पूर्वं यो नानुतिष्ठति जापकः
003c एकदेशक्रियश्चात्र निरयं स निगच्छति
004a अवज्ञानेन कुरुते न तुष्यति न शोचति
004c ईदृशो जापको याति निरयं नात्र संशयः
005a अहङ्कारकृतश्चैव सर्वे निरयगामिनः
005c परावमानी पुरुषो भविता निरयोपगः
006a अभिध्यापूर्वकं जप्यं कुरुते यश्च मोहितः
006c यत्राभिध्यां स कुरुते तं वै निरयमृच्छति
007a अथैश्वर्यप्रवृत्तः सञ्जापकस्तत्र रज्यते
007c स एव निरयस्तस्य नासौ तस्मात्प्रमुच्यते
008a रागेण जापको जप्यं कुरुते तत्र मोहितः
008c यत्रास्य रागः पतति तत्र तत्रोपजायते
009a दुर्बुद्धिरकृतप्रज्ञश्चले मनसि तिष्ठति
009c चलामेव गतिं याति निरयं वाधिगच्छति
010a अकृतप्रज्ञको बालो मोहं गच्छति जापकः
010c स मोहान्निरयं याति तत्र गत्वानुशोचति
011a दृढग्राही करोमीति जप्यं जपति जापकः
011c न सम्पूर्णो न वा युक्तो निरयं सोऽधिगच्छति
012  युधिष्ठिर उवाच
012a अनिमित्तं परं यत्तदव्यक्तं ब्रह्मणि स्थितम्
012c सद्भूतो जापकः कस्मात्स शरीरमथाविशेत्
013  भीष्म उवाच
013a दुष्प्रज्ञानेन निरया बहवः समुदाहृताः
013c प्रशस्तं जापकत्वं च दोषाश्चैते तदात्मकाः

