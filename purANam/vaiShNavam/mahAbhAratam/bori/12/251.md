युधिष्ठिर उवाच	001    
इमे वै मानवाः सर्वे धर्मं प्रति विशङ्किताः	001a  
कोऽयं धर्मः कुतो धर्मस्तन्मे ब्रूहि पितामह	001c  
धर्मो न्वयमिहार्थः किममुत्रार्थोऽपि वा भवेत्	002a  
उभयार्थोऽपि वा धर्मस्तन्मे ब्रूहि पितामह	002c  
भीष्म उवाच	003    
सदाचारः स्मृतिर्वेदास्त्रिविधं धर्मलक्षणम्	003a  
चतुर्थमर्थमित्याहुः कवयो धर्मलक्षणम्	003c  
अपि ह्युक्तानि कर्माणि व्यवस्यन्त्युत्तरावरे	004a  
लोकयात्रार्थमेवेह धर्मस्य नियमः कृतः	004c  
उभयत्र सुखोदर्क इह चैव परत्र च	004e  
अलब्ध्वा निपुणं धर्मं पापः पापे प्रसज्जति	005a  
न च पापकृतः पापान्मुच्यन्ते केचिदापदि	005c  
अपापवादी भवति यदा भवति धर्मवित्	006a  
धर्मस्य निष्ठा स्वाचारस्तमेवाश्रित्य भोत्स्यसे	006c  
यदाधर्मसमाविष्टो धनं गृह्णाति तस्करः	007a  
रमते निर्हरन्स्तेनः परवित्तमराजके	007c  
यदास्य तद्धरन्त्यन्ये तदा राजानमिच्छति	008a  
तदा तेषां स्पृहयते ये वै तुष्टाः स्वकैर्धनैः	008c  
अभीतः शुचिरभ्येति राजद्वारमशङ्कितः	009a  
न हि दुश्चरितं किञ्चिदन्तरात्मनि पश्यति	009c  
सत्यस्य वचनं साधु न सत्याद्विद्यते परम्	010a  
सत्येन विधृतं सर्वं सर्वं सत्ये प्रतिष्ठितम्	010c  
अपि पापकृतो रौद्राः सत्यं कृत्वा पृथक्पृथक्	011a  
अद्रोहमविसंवादं प्रवर्तन्ते तदाश्रयाः	011c  
ते चेन्मिथोऽधृतिं कुर्युर्विनश्येयुरसंशयम्	011e  
न हर्तव्यं परधनमिति धर्मः सनातनः	012a  
मन्यन्ते बलवन्तस्तं दुर्बलैः सम्प्रवर्तितम्	012c  
यदा नियतिदौर्बल्यमथैषामेव रोचते	012e  
न ह्यत्यन्तं बलयुता भवन्ति सुखिनोऽपि वा	013a  
तस्मादनार्जवे बुद्धिर्न कार्या ते कथञ्चन	013c  
असाधुभ्योऽस्य न भयं न चोरेभ्यो न राजतः	014a  
न किञ्चित्कस्यचित्कुर्वन्निर्भयः शुचिरावसेत्	014c  
सर्वतः शङ्कते स्तेनो मृगो ग्राममिवेयिवान्	015a  
बहुधाचरितं पापमन्यत्रैवानुपश्यति	015c  
मुदितः शुचिरभ्येति सर्वतो निर्भयः सदा	016a  
न हि दुश्चरितं किञ्चिदात्मनोऽन्येषु पश्यति	016c  
दातव्यमित्ययं धर्म उक्तो भूतहिते रतैः	017a  
तं मन्यन्ते धनयुताः कृपणैः सम्प्रवर्तितम्	017c  
यदा नियतिकार्पण्यमथैषामेव रोचते	018a  
न ह्यत्यन्तं धनवन्तो भवन्ति सुखिनोऽपि वा	018c  
यदन्यैर्विहितं नेच्छेदात्मनः कर्म पूरुषः	019a  
न तत्परेषु कुर्वीत जानन्नप्रियमात्मनः	019c  
योऽन्यस्य स्यादुपपतिः स कं किं वक्तुमर्हति	020a  
यदन्यस्तस्य तत्कुर्यान्न मृष्येदिति मे मतिः	020c  
जीवितुं यः स्वयं चेच्छेत्कथं सोऽन्यं प्रघातयेत्	021a  
यद्यदात्मन इच्छेत तत्परस्यापि चिन्तयेत्	021c  
अतिरिक्तैः संविभजेद्भोगैरन्यानकिञ्चनान्	022a  
एतस्मात्कारणाद्धात्रा कुसीदं सम्प्रवर्तितम्	022c  
यस्मिंस्तु देवाः समये सन्तिष्ठेरंस्तथा भवेत्	023a  
अथ चेल्लाभसमये स्थितिर्धर्मेऽपि शोभना	023c  
सर्वं प्रियाभ्युपगतं धर्ममाहुर्मनीषिणः	024a  
पश्यैतं लक्षणोद्देशं धर्माधर्मे युधिष्ठिर	024c  
लोकसङ्ग्रहसंयुक्तं विधात्रा विहितं पुरा	025a  
सूक्ष्मधर्मार्थनियतं सतां चरितमुत्तमम्	025c  
धर्मलक्षणमाख्यातमेतत्ते कुरुसत्तम	026a  
तस्मादनार्जवे बुद्धिर्न कार्या ते कथञ्चन	026c  

