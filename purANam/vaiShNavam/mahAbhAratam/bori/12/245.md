व्यास उवाच	001    
शरीराद्विप्रमुक्तं हि सूक्ष्मभूतं शरीरिणम्	001a  
कर्मभिः परिपश्यन्ति शास्त्रोक्तैः शास्त्रचेतसः	001c  
यथा मरीच्यः सहिताश्चरन्ति गच्छन्ति तिष्ठन्ति च दृश्यमानाः	002a  
देहैर्विमुक्ता विचरन्ति लोकांस्तथैव सत्त्वान्यतिमानुषाणि	002c  
प्रतिरूपं यथैवाप्सु तापः सूर्यस्य लक्ष्यते	003a  
सत्त्ववांस्तु तथा सत्त्वं प्रतिरूपं प्रपश्यति	003c  
तानि सूक्ष्माणि सत्त्वस्था विमुक्तानि शरीरतः	004a  
स्वेन तत्त्वेन तत्त्वज्ञाः पश्यन्ति नियतेन्द्रियाः	004c  
स्वपतां जाग्रतां चैव सर्वेषामात्मचिन्तितम्	005a  
प्रधानद्वैधयुक्तानां जहतां कर्मजं रजः	005c  
यथाहनि तथा रात्रौ यथा रात्रौ तथाहनि	006a  
वशे तिष्ठति सत्त्वात्मा सततं योगयोगिनाम्	006c  
तेषां नित्यं सदानित्यो भूतात्मा सततं गुणैः	007a  
सप्तभिस्त्वन्वितः सूक्ष्मैश्चरिष्णुरजरामरः	007c  
मनोबुद्धिपराभूतः स्वदेहपरदेहवित्	008a  
स्वप्नेष्वपि भवत्येष विज्ञाता सुखदुःखयोः	008c  
तत्रापि लभते दुःखं तत्रापि लभते सुखम्	009a  
क्रोधलोभौ तु तत्रापि कृत्वा व्यसनमर्छति	009c  
प्रीणितश्चापि भवति महतोऽर्थानवाप्य च	010a  
करोति पुण्यं तत्रापि जाग्रन्निव च पश्यति	010c  
तमेवमतितेजोंशं भूतात्मानं हृदि स्थितम्	011a  
तमोरजोभ्यामाविष्टा नानुपश्यन्ति मूर्तिषु	011c  
शास्त्रयोगपरा भूत्वा स्वमात्मानं परीप्सवः	012a  
अनुच्छ्वासान्यमूर्तीनि यानि वज्रोपमान्यपि	012c  
पृथग्भूतेषु सृष्टेषु चतुर्ष्वाश्रमकर्मसु	013a  
समाधौ योगमेवैतच्छाण्डिल्यः शममब्रवीत्	013c  
विदित्वा सप्त सूक्ष्माणि षडङ्गं च महेश्वरम्	014a  
प्रधानविनियोगस्थः परं ब्रह्माधिगच्छति	014c  

