युधिष्ठिर उवाच	001    
प्रियः सर्वस्य लोकस्य सर्वसत्त्वाभिनन्दिता	001a  
गुणैः सर्वैरुपेतश्च को न्वस्ति भुवि मानवः	001c  
भीष्म उवाच	002    
अत्र ते वर्तयिष्यामि पृच्छतो भरतर्षभ	002a  
उग्रसेनस्य संवादं नारदे केशवस्य च	002c  
उग्रसेन उवाच	003    
पश्य सङ्कल्पते लोको नारदस्य प्रकीर्तने	003a  
मन्ये स गुणसम्पन्नो ब्रूहि तन्मम पृच्छतः	003c  
वासुदेव उवाच	004    
कुकुराधिप यान्मन्ये शृणु तान्मे विवक्षतः	004a  
नारदस्य गुणान्साधून्सङ्क्षेपेण नराधिप	004c  
न चारित्रनिमित्तोऽस्याहङ्कारो देहपातनः	005a  
अभिन्नश्रुतचारित्रस्तस्मात्सर्वत्र पूजितः	005c  
तपस्वी नारदो बाढं वाचि नास्य व्यतिक्रमः	006a  
कामाद्वा यदि वा लोभात्तस्मात्सर्वत्र पूजितः	006c  
अध्यात्मविधितत्त्वज्ञः क्षान्तः शक्तो जितेन्द्रियः	007a  
ऋजुश्च सत्यवादी च तस्मात्सर्वत्र पूजितः	007c  
तेजसा यशसा बुद्ध्या नयेन विनयेन च	008a  
जन्मना तपसा वृद्धस्तस्मात्सर्वत्र पूजितः	008c  
सुखशीलः सुसम्भोगः सुभोज्यः स्वादरः शुचिः	009a  
सुवाक्यश्चाप्यनीर्ष्यश्च तस्मात्सर्वत्र पूजितः	009c  
कल्याणं कुरुते बाढं पापमस्मिन्न विद्यते	010a  
न प्रीयते परानर्थैस्तस्मात्सर्वत्र पूजितः	010c  
वेदश्रुतिभिराख्यानैरर्थानभिजिगीषते	011a  
तितिक्षुरनवज्ञश्च तस्मात्सर्वत्र पूजितः	011c  
समत्वाद्धि प्रियो नास्ति नाप्रियश्च कथञ्चन	012a  
मनोनुकूलवादी च तस्मात्सर्वत्र पूजितः	012c  
बहुश्रुतश्चैत्रकथः पण्डितोऽनलसोऽशठः	013a  
अदीनोऽक्रोधनोऽलुब्धस्तस्मात्सर्वत्र पूजितः	013c  
नार्थे न धर्मे कामे वा भूतपूर्वोऽस्य विग्रहः	014a  
दोषाश्चास्य समुच्छिन्नास्तस्मात्सर्वत्र पूजितः	014c  
दृढभक्तिरनिन्द्यात्मा श्रुतवाननृशंसवान्	015a  
वीतसम्मोहदोषश्च तस्मात्सर्वत्र पूजितः	015c  
असक्तः सर्वसङ्गेषु सक्तात्मेव च लक्ष्यते	016a  
अदीर्घसंशयो वाग्मी तस्मात्सर्वत्र पूजितः	016c  
समाधिर्नास्य मानार्थे नात्मानं स्तौति कर्हिचित्	017a  
अनीर्ष्युर्दृढसम्भाषस्तस्मात्सर्वत्र पूजितः	017c  
लोकस्य विविधं वृत्तं प्रकृतेश्चाप्यकुत्सयन्	018a  
संसर्गविद्याकुशलस्तस्मात्सर्वत्र पूजितः	018c  
नासूयत्यागमं कञ्चित्स्वं तपो नोपजीवति	019a  
अवन्ध्यकालो वश्यात्मा तस्मात्सर्वत्र पूजितः	019c  
कृतश्रमः कृतप्रज्ञो न च तृप्तः समाधितः	020a  
नियमस्थोऽप्रमत्तश्च तस्मात्सर्वत्र पूजितः	020c  
सापत्रपश्च युक्तश्च सुनेयः श्रेयसे परैः	021a  
अभेत्ता परगुह्यानां तस्मात्सर्वत्र पूजितः	021c  
न हृष्यत्यर्थलाभेषु नालाभेषु व्यथत्यपि	022a  
स्थिरबुद्धिरसक्तात्मा तस्मात्सर्वत्र पूजितः	022c  
तं सर्वगुणसम्पन्नं दक्षं शुचिमकातरम्	023a  
कालज्ञं च नयज्ञं च कः प्रियं न करिष्यति	023c  

