भीष्म उवाच	001    
एवं स्तुतः स भगवान्गुह्यैस्तथ्यैश्च नामभिः	001a  
तं मुनिं दर्शयामास नारदं विश्वरूपधृक्	001c  
किञ्चिच्चन्द्रविशुद्धात्मा किञ्चिच्चन्द्राद्विशेषवान्	002a  
कृशानुवर्णः किञ्चिच्च किञ्चिद्धिष्ण्याकृतिः प्रभुः	002c  
शुकपत्रवर्णः किञ्चिच्च किञ्चित्स्फटिकसप्रभः	003a  
नीलाञ्जनचयप्रख्यो जातरूपप्रभः क्वचित्	003c  
प्रवालाङ्कुरवर्णश्च श्वेतवर्णः क्वचिद्बभौ	004a  
क्वचित्सुवर्णवर्णाभो वैडूर्यसदृशः क्वचित्	004c  
नीलवैडूर्यसदृश इन्द्रनीलनिभः क्वचित्	005a  
मयूरग्रीववर्णाभो मुक्ताहारनिभः क्वचित्	005c  
एतान्वर्णान्बहुविधान्रूपे बिभ्रत्सनातनः	006a  
सहस्रनयनः श्रीमाञ्शतशीर्षः सहस्रपात्	006c  
सहस्रोदरबाहुश्च अव्यक्त इति च क्वचित्	007a  
ओङ्कारमुद्गिरन्वक्त्रात्सावित्रीं च तदन्वयाम्	007c  
शेषेभ्यश्चैव वक्त्रेभ्यश्चतुर्वेदोद्गतं वसु	008a  
आरण्यकं जगौ देवो हरिर्नारायणो वशी	008c  
वेदीं कमण्डलुं दर्भान्मणिरूपानथोपलान्	009a  
अजिनं दण्डकाष्ठं च ज्वलितं च हुताशनम्	009c  
धारयामास देवेशो हस्तैर्यज्ञपतिस्तदा	009e   
तं प्रसन्नं प्रसन्नात्मा नारदो द्विजसत्तमः	010a  
वाग्यतः प्रयतो भूत्वा ववन्दे परमेश्वरम्	010c  
तमुवाच नतं मूर्ध्ना देवानामादिरव्ययः	010e  
एकतश्च द्वितश्चैव त्रितश्चैव महर्षयः	011a  
इमं देशमनुप्राप्ता मम दर्शनलालसाः	011c  
न च मां ते ददृशिरे न च द्रक्ष्यति कश्चन	012a  
ऋते ह्येकान्तिकश्रेष्ठात्त्वं चैवैकान्तिको मतः	012c  
ममैतास्तनवः श्रेष्ठा जाता धर्मगृहे द्विज	013a  
तास्त्वं भजस्व सततं साधयस्व यथागतम्	013c  
वृणीष्व च वरं विप्र मत्तस्त्वं यमिहेच्छसि	014a  
प्रसन्नोऽहं तवाद्येह विश्वमूर्तिरिहाव्ययः	014c  
नारद उवाच	015   
अद्य मे तपसो देव यमस्य नियमस्य च	015a  
सद्यः फलमवाप्तं वै दृष्टो यद्भगवान्मया	015c  
वर एष ममात्यन्तं दृष्टस्त्वं यत्सनातनः	016a  
भगवान्विश्वदृक्सिंहः सर्वमूर्तिर्महाप्रभुः	016c  
भीष्म उवाच	017   
एवं सन्दर्शयित्वा तु नारदं परमेष्ठिजम्	017a  
उवाच वचनं भूयो गच्छ नारद माचिरम्	017c  
इमे ह्यनिन्द्रियाहारा मद्भक्ताश्चन्द्रवर्चसः	018a  
एकाग्राश्चिन्तयेयुर्मां नैषां विघ्नो भवेदिति	018c  
सिद्धाश्चैते महाभागाः पुरा ह्येकान्तिनोऽभवन्	019a  
तमोरजोविनिर्मुक्ता मां प्रवेक्ष्यन्त्यसंशयम्	019c  
न दृश्यश्चक्षुषा योऽसौ न स्पृश्यः स्पर्शनेन च	020a  
न घ्रेयश्चैव गन्धेन रसेन च विवर्जितः	020c  
सत्त्वं रजस्तमश्चैव न गुणास्तं भजन्ति वै	021a  
यश्च सर्वगतः साक्षी लोकस्यात्मेति कथ्यते	021c  
भूतग्रामशरीरेषु नश्यत्सु न विनश्यति	022a  
अजो नित्यः शाश्वतश्च निर्गुणो निष्कलस्तथा	022c  
द्विर्द्वादशेभ्यस्तत्त्वेभ्यः ख्यातो यः पञ्चविंशकः	023a  
पुरुषो निष्क्रियश्चैव ज्ञानदृश्यश्च कथ्यते	023c  
यं प्रविश्य भवन्तीह मुक्ता वै द्विजसत्तम	024a  
स वासुदेवो विज्ञेयः परमात्मा सनातनः	024c  
पश्य देवस्य माहात्म्यं महिमानं च नारद	025a  
शुभाशुभैः कर्मभिर्यो न लिप्यति कदाचन	025c  
सत्त्वं रजस्तमश्चैव गुणानेतान्प्रचक्षते	026a  
एते सर्वशरीरेषु तिष्ठन्ति विचरन्ति च	026c  
एतान्गुणांस्तु क्षेत्रज्ञो भुङ्क्ते नैभिः स भुज्यते	027a  
निर्गुणो गुणभुक्चैव गुणस्रष्टा गुणाधिकः	027c  
जगत्प्रतिष्ठा देवर्षे पृथिव्यप्सु प्रलीयते	028a  
ज्योतिष्यापः प्रलीयन्ते ज्योतिर्वायौ प्रलीयते	028c  
खे वायुः प्रलयं याति मनस्याकाशमेव च	029a  
मनो हि परमं भूतं तदव्यक्ते प्रलीयते	029c  
अव्यक्तं पुरुषे ब्रह्मन्निष्क्रिये सम्प्रलीयते	030a  
नास्ति तस्मात्परतरं पुरुषाद्वै सनातनात्	030c  
नित्यं हि नास्ति जगति भूतं स्थावरजङ्गमम्	031a  
ऋते तमेकं पुरुषं वासुदेवं सनातनम्	031c  
सर्वभूतात्मभूतो हि वासुदेवो महाबलः	031e   
पृथिवी वायुराकाशमापो ज्योतिश्च पञ्चमम्	032a  
ते समेता महात्मानः शरीरमिति सञ्ज्ञितम्	032c  
तदाविशति यो ब्रह्मन्नदृश्यो लघुविक्रमः	033a  
उत्पन्न एव भवति शरीरं चेष्टयन्प्रभुः	033c  
न विना धातुसङ्घातं शरीरं भवति क्वचित्	034a  
न च जीवं विना ब्रह्मन्धातवश्चेष्टयन्त्युत	034c  
स जीवः परिसङ्ख्यातः शेषः सङ्कर्षणः प्रभुः	035a  
तस्मात्सनत्कुमारत्वं यो लभेत स्वकर्मणा	035c  
यस्मिंश्च सर्वभूतानि प्रलयं यान्ति सङ्क्षये	036a  
स मनः सर्वभूतानां प्रद्युम्नः परिपठ्यते	036c  
तस्मात्प्रसूतो यः कर्ता कार्यं कारणमेव च	037a  
यस्मात्सर्वं प्रभवति जगत्स्थावरजङ्गमम्	037c  
सोऽनिरुद्धः स ईशानो व्यक्तिः सा सर्वकर्मसु	037e   
यो वासुदेवो भगवान्क्षेत्रज्ञो निर्गुणात्मकः	038a  
ज्ञेयः स एव भगवाञ्जीवः सङ्कर्षणः प्रभुः	038c  
सङ्कर्षणाच्च प्रद्युम्नो मनोभूतः स उच्यते	039a  
प्रद्युम्नाद्योऽनिरुद्धस्तु सोऽहङ्कारो महेश्वरः	039c  
मत्तः सर्वं सम्भवति जगत्स्थावरजङ्गमम्	040a  
अक्षरं च क्षरं चैव सच्चासच्चैव नारद	040c  
मां प्रविश्य भवन्तीह मुक्ता भक्तास्तु ये मम	041a  
अहं हि पुरुषो ज्ञेयो निष्क्रियः पञ्चविंशकः	041c  
निर्गुणो निष्कलश्चैव निर्द्वन्द्वो निष्परिग्रहः	042a  
एतत्त्वया न विज्ञेयं रूपवानिति दृश्यते	042c  
इच्छन्मुहूर्तान्नश्येयमीशोऽहं जगतो गुरुः	042e   
माया ह्येषा मया सृष्टा यन्मां पश्यसि नारद	043a  
सर्वभूतगुणैर्युक्तं नैवं त्वं ज्ञातुमर्हसि	043c  
मयैतत्कथितं सम्यक्तव मूर्तिचतुष्टयम्	043e   
सिद्धा ह्येते महाभागा नरा ह्येकान्तिनोऽभवन्	044a  
तमोरजोभ्यां निर्मुक्ताः प्रवेक्ष्यन्ति च मां मुने	044c  
अहं कर्ता च कार्यं च कारणं चापि नारद	045a  
अहं हि जीवसञ्ज्ञो वै मयि जीवः समाहितः	045c  
मैवं ते बुद्धिरत्राभूद्दृष्टो जीवो मयेति च	045e   
अहं सर्वत्रगो ब्रह्मन्भूतग्रामान्तरात्मकः	046a  
भूतग्रामशरीरेषु नश्यत्सु न नशाम्यहम्	046c  
हिरण्यगर्भो लोकादिश्चतुर्वक्त्रो निरुक्तगः	047a  
ब्रह्मा सनातनो देवो मम बह्वर्थचिन्तकः	047c  
पश्यैकादश मे रुद्रान्दक्षिणं पार्श्वमास्थितान्	048a  
द्वादशैव तथादित्यान्वामं पार्श्वं समास्थितान्	048c  
अग्रतश्चैव मे पश्य वसूनष्टौ सुरोत्तमान्	049a  
नासत्यं चैव दस्रं च भिषजौ पश्य पृष्ठतः	049c  
सर्वान्प्रजापतीन्पश्य पश्य सप्त ऋषीनपि	050a  
वेदान्यज्ञांश्च शतशः पश्यामृतमथौषधीः	050c  
तपांसि नियमांश्चैव यमानपि पृथग्विधान्	051a  
तथाष्टगुणमैश्वर्यमेकस्थं पश्य मूर्तिमत्	051c  
श्रियं लक्ष्मीं च कीर्तिं च पृथिवीं च ककुद्मिनीम्	052a  
वेदानां मातरं पश्य मत्स्थां देवीं सरस्वतीम्	052c  
ध्रुवं च ज्योतिषां श्रेष्ठं पश्य नारद खेचरम्	053a  
अम्भोधरान्समुद्रांश्च सरांसि सरितस्तथा	053c  
मूर्तिमन्तः पितृगणांश्चतुरः पश्य सत्तम	054a  
त्रींश्चैवेमान्गुणान्पश्य मत्स्थान्मूर्तिविवर्जितान्	054c  
देवकार्यादपि मुने पितृकार्यं विशिष्यते	055a  
देवानां च पितॄणां च पिता ह्येकोऽहमादितः	055c  
अहं हयशिरो भूत्वा समुद्रे पश्चिमोत्तरे	056a  
पिबामि सुहुतं हव्यं कव्यं च श्रद्धयान्वितम्	056c  
मया सृष्टः पुरा ब्रह्मा मद्यज्ञमयजत्स्वयम्	057a  
ततस्तस्मै वरान्प्रीतो ददावहमनुत्तमान्	057c  
मत्पुत्रत्वं च कल्पादौ लोकाध्यक्षत्वमेव च	058a  
अहङ्कारकृतं चैव नाम पर्यायवाचकम्	058c  
त्वया कृतां च मर्यादां नातिक्राम्यति कश्चन	059a  
त्वं चैव वरदो ब्रह्मन्वरेप्सूनां भविष्यसि	059c  
सुरासुरगणानां च ऋषीणां च तपोधन	060a  
पितॄणां च महाभाग सततं संशितव्रत	060c  
विविधानां च भूतानां त्वमुपास्यो भविष्यसि	060e   
प्रादुर्भावगतश्चाहं सुरकार्येषु नित्यदा	061a  
अनुशास्यस्त्वया ब्रह्मन्नियोज्यश्च सुतो यथा	061c  
एतांश्चान्यांश्च रुचिरान्ब्रह्मणेऽमिततेजसे	062a  
अहं दत्त्वा वरान्प्रीतो निवृत्तिपरमोऽभवम्	062c  
निर्वाणं सर्वधर्माणां निवृत्तिः परमा स्मृता	063a  
तस्मान्निवृत्तिमापन्नश्चरेत्सर्वाङ्गनिर्वृतः	063c  
विद्यासहायवन्तं मामादित्यस्थं सनातनम्	064a  
कपिलं प्राहुराचार्याः साङ्ख्यनिश्चितनिश्चयाः	064c  
हिरण्यगर्भो भगवानेष छन्दसि सुष्टुतः	065a  
सोऽहं योगगतिर्ब्रह्मन्योगशास्त्रेषु शब्दितः	065c  
एषोऽहं व्यक्तिमागम्य तिष्ठामि दिवि शाश्वतः	066a  
ततो युगसहस्रान्ते संहरिष्ये जगत्पुनः	066c  
कृत्वात्मस्थानि भूतानि स्थावराणि चराणि च	066e   
एकाकी विद्यया सार्धं विहरिष्ये द्विजोत्तम	067a  
ततो भूयो जगत्सर्वं करिष्यामीह विद्यया	067c  
अस्मन्मूर्तिश्चतुर्थी या सासृजच्छेषमव्ययम्	068a  
स हि सङ्कर्षणः प्रोक्तः प्रद्युम्नं सोऽप्यजीजनत्	068c  
प्रद्युम्नादनिरुद्धोऽहं सर्गो मम पुनः पुनः	069a  
अनिरुद्धात्तथा ब्रह्मा तत्रादिकमलोद्भवः	069c  
ब्रह्मणः सर्वभूतानि चराणि स्थावराणि च	070a  
एतां सृष्टिं विजानीहि कल्पादिषु पुनः पुनः	070c  
यथा सूर्यस्य गगनादुदयास्तमयाविह	071a  
नष्टौ पुनर्बलात्काल आनयत्यमितद्युतिः	071c  
तथा बलादहं पृथ्वीं सर्वभूतहिताय वै	071e   
सत्त्वैराक्रान्तसर्वाङ्गां नष्टां सागरमेखलाम्	072a  
आनयिष्यामि स्वं स्थानं वाराहं रूपमास्थितः	072c  
हिरण्याक्षं हनिष्यामि दैतेयं बलगर्वितम्	073a  
नारसिंहं वपुः कृत्वा हिरण्यकशिपुं पुनः	073c  
सुरकार्ये हनिष्यामि यज्ञघ्नं दितिनन्दनम्	073e   
विरोचनस्य बलवान्बलिः पुत्रो महासुरः	074a  
भविष्यति स शक्रं च स्वराज्याच्च्यावयिष्यति	074c  
त्रैलोक्येऽपहृते तेन विमुखे च शचीपतौ	075a  
अदित्यां द्वादशः पुत्रः सम्भविष्यामि कश्यपात्	075c  
ततो राज्यं प्रदास्यामि शक्रायामिततेजसे	076a  
देवताः स्थापयिष्यामि स्वेषु स्थानेषु नारद	076c  
बलिं चैव करिष्यामि पातालतलवासिनम्	076e   
त्रेतायुगे भविष्यामि रामो भृगुकुलोद्वहः	077a  
क्षत्रं चोत्सादयिष्यामि समृद्धबलवाहनम्	077c  
सन्धौ तु समनुप्राप्ते त्रेतायां द्वापरस्य च	078a  
रामो दाशरथिर्भूत्वा भविष्यामि जगत्पतिः	078c  
त्रितोपघाताद्वैरूप्यमेकतोऽथ द्वितस्तथा	079a  
प्राप्स्यतो वानरत्वं हि प्रजापतिसुतावृषी	079c  
तयोर्ये त्वन्वये जाता भविष्यन्ति वनौकसः	080a  
ते सहाया भविष्यन्ति सुरकार्ये मम द्विज	080c  
ततो रक्षःपतिं घोरं पुलस्त्यकुलपांसनम्	081a  
हनिष्ये रावणं सङ्ख्ये सगणं लोककण्टकम्	081c  
द्वापरस्य कलेश्चैव सन्धौ पर्यवसानिके	082a  
प्रादुर्भावः कंसहेतोर्मथुरायां भविष्यति	082c  
तत्राहं दानवान्हत्वा सुबहून्देवकण्टकान्	083a  
कुशस्थलीं करिष्यामि निवासं द्वारकां पुरीम्	083c  
वसानस्तत्र वै पुर्यामदितेर्विप्रियङ्करम्	084a  
हनिष्ये नरकं भौमं मुरं पीठं च दानवम्	084c  
प्राग्ज्योतिषपुरं रम्यं नानाधनसमन्वितम्	085a  
कुशस्थलीं नयिष्यामि हत्वा वै दानवोत्तमान्	085c  
शङ्करं च महासेनं बाणप्रियहितैषिणम्	086a  
पराजेष्याम्यथोद्युक्तौ देवलोकनमस्कृतौ	086c  
ततः सुतं बलेर्जित्वा बाणं बाहुसहस्रिणम्	087a  
विनाशयिष्यामि ततः सर्वान्सौभनिवासिनः	087c  
यः कालयवनः ख्यातो गर्गतेजोभिसंवृतः	088a  
भविष्यति वधस्तस्य मत्त एव द्विजोत्तम	088c  
जरासन्धश्च बलवान्सर्वराजविरोधकः	089a  
भविष्यत्यसुरः स्फीतो भूमिपालो गिरिव्रजे	089c  
मम बुद्धिपरिस्पन्दाद्वधस्तस्य भविष्यति	089e   
समागतेषु बलिषु पृथिव्यां सर्वराजसु	090a  
वासविः सुसहायो वै मम ह्येको भविष्यति	090c  
एवं लोका वदिष्यन्ति नरनारायणावृषी	091a  
उद्युक्तौ दहतः क्षत्रं लोककार्यार्थमीश्वरौ	091c  
कृत्वा भारावतरणं वसुधाया यथेप्सितम्	092a  
सर्वसात्वतमुख्यानां द्वारकायाश्च सत्तम	092c  
करिष्ये प्रलयं घोरमात्मज्ञातिविनाशनम्	092e   
कर्माण्यपरिमेयानि चतुर्मूर्तिधरो ह्यहम्	093a  
कृत्वा लोकान्गमिष्यामि स्वानहं ब्रह्मसत्कृतान्	093c  
हंसो हयशिराश्चैव प्रादुर्भावा द्विजोत्तम	094a  
यदा वेदश्रुतिर्नष्टा मया प्रत्याहृता तदा	094c  
सवेदाः सश्रुतीकाश्च कृताः पूर्वं कृते युगे	094e   
अतिक्रान्ताः पुराणेषु श्रुतास्ते यदि वा क्वचित्	095a  
अतिक्रान्ताश्च बहवः प्रादुर्भावा ममोत्तमाः	095c  
लोककार्याणि कृत्वा च पुनः स्वां प्रकृतिं गताः	095e   
न ह्येतद्ब्रह्मणा प्राप्तमीदृशं मम दर्शनम्	096a  
यत्त्वया प्राप्तमद्येह एकान्तगतबुद्धिना	096c  
एतत्ते सर्वमाख्यातं ब्रह्मन्भक्तिमतो मया	097a  
पुराणं च भविष्यं च सरहस्यं च सत्तम	097c  
एवं स भगवान्देवो विश्वमूर्तिधरोऽव्ययः	098a  
एतावदुक्त्वा वचनं तत्रैवान्तरधीयत	098c  
नारदोऽपि महातेजाः प्राप्यानुग्रहमीप्सितम्	099a  
नरनारायणौ द्रष्टुं प्राद्रवद्बदराश्रमम्	099c  
इदं महोपनिषदं चतुर्वेदसमन्वितम्	100a  
साङ्ख्ययोगकृतं तेन पञ्चरात्रानुशब्दितम्	100c  
नारायणमुखोद्गीतं नारदोऽश्रावयत्पुनः	101a  
ब्रह्मणः सदने तात यथा दृष्टं यथा श्रुतम्	101c  
युधिष्ठिर उवाच	102    
एतदाश्चर्यभूतं हि माहात्म्यं तस्य धीमतः	102a  
किं ब्रह्मा न विजानीते यतः शुश्राव नारदात्	102c  
पितामहो हि भगवांस्तस्माद्देवादनन्तरः	103a  
कथं स न विजानीयात्प्रभावममितौजसः	103c  
भीष्म उवाच	104    
महाकल्पसहस्राणि महाकल्पशतानि च	104a  
समतीतानि राजेन्द्र सर्गाश्च प्रलयाश्च ह	104c  
सर्गस्यादौ स्मृतो ब्रह्मा प्रजासर्गकरः प्रभुः	105a  
जानाति देवप्रवरं भूयश्चातोऽधिकं नृप	105c  
परमात्मानमीशानमात्मनः प्रभवं तथा	105e   
ये त्वन्ये ब्रह्मसदने सिद्धसङ्घाः समागताः	106a  
तेभ्यस्तच्छ्रावयामास पुराणं वेदसम्मितम्	106c  
तेषां सकाशात्सूर्यश्च श्रुत्वा वै भावितात्मनाम्	107a  
आत्मानुगामिनां ब्रह्म श्रावयामास भारत	107c  
षट्षष्टिर्हि सहस्राणि ऋषीणां भावितात्मनाम्	108a  
सूर्यस्य तपतो लोकान्निर्मिता ये पुरःसराः	108c  
तेषामकथयत्सूर्यः सर्वेषां भावितात्मनाम्	108e   
सूर्यानुगामिभिस्तात ऋषिभिस्तैर्महात्मभिः	109a  
मेरौ समागता देवाः श्राविताश्चेदमुत्तमम्	109c  
देवानां तु सकाशाद्वै ततः श्रुत्वासितो द्विजः	110a  
श्रावयामास राजेन्द्र पितॄणां मुनिसत्तमः	110c  
मम चापि पिता तात कथयामास शन्तनुः	111a  
ततो मयैतच्छ्रुत्वा च कीर्तितं तव भारत	111c  
सुरैर्वा मुनिभिर्वापि पुराणं यैरिदं श्रुतम्	112a  
सर्वे ते परमात्मानं पूजयन्ति पुनः पुनः	112c  
इदमाख्यानमार्षेयं पारम्पर्यागतं नृप	113a  
नावासुदेवभक्ताय त्वया देयं कथञ्चन	113c  
मत्तोऽन्यानि च ते राजन्नुपाख्यानशतानि वै	114a  
यानि श्रुतानि धर्म्याणि तेषां सारोऽयमुद्धृतः	114c  
सुरासुरैर्यथा राजन्निर्मथ्यामृतमुद्धृतम्	115a  
एवमेतत्पुरा विप्रैः कथामृतमिहोद्धृतम्	115c  
यश्चेदं पठते नित्यं यश्चेदं शृणुयान्नरः	116a  
एकान्तभावोपगत एकान्ते सुसमाहितः	116c  
प्राप्य श्वेतं महाद्वीपं भूत्वा चन्द्रप्रभो नरः	117a  
स सहस्रार्चिषं देवं प्रविशेन्नात्र संशयः	117c  
मुच्येदार्तस्तथा रोगाच्छ्रुत्वेमामादितः कथाम्	118a  
जिज्ञासुर्लभते कामान्भक्तो भक्तगतिं व्रजेत्	118c  
त्वयापि सततं राजन्नभ्यर्च्यः पुरुषोत्तमः	119a  
स हि माता पिता चैव कृत्स्नस्य जगतो गुरुः	119c  
ब्रह्मण्यदेवो भगवान्प्रीयतां ते सनातनः	120a  
युधिष्ठिर महाबाहो महाबाहुर्जनार्दनः	120c  
वैशम्पायन उवाच	121    
श्रुत्वैतदाख्यानवरं धर्मराड्जनमेजय	121a  
भ्रातरश्चास्य ते सर्वे नारायणपराभवन्	121c  
जितं भगवता तेन पुरुषेणेति भारत	122a  
नित्यं जप्यपरा भूत्वा सरस्वतीमुदीरयन्	122c  
यो ह्यस्माकं गुरुः श्रेष्ठः कृष्णद्वैपायनो मुनिः	123a  
स जगौ परमं जप्यं नारायणमुदीरयन्	123c  
गत्वान्तरिक्षात्सततं क्षीरोदममृताशयम्	124a  
पूजयित्वा च देवेशं पुनरायात्स्वमाश्रमम्	124c  

