युधिष्ठिर उवाच	001    
कथं कार्यं परीक्षेत शीघ्रं वाथ चिरेण वा	001a  
सर्वथा कार्यदुर्गेऽस्मिन्भवान्नः परमो गुरुः	001c  
भीष्म उवाच	002    
अत्राप्युदाहरन्तीममितिहासं पुरातनम्	002a  
चिरकारेस्तु यत्पूर्वं वृत्तमाङ्गिरसे कुले	002c  
चिरकारिक भद्रं ते भद्रं ते चिरकारिक	003a  
चिरकारी हि मेधावी नापराध्यति कर्मसु	003c  
चिरकारी महाप्राज्ञो गौतमस्याभवत्सुतः	004a  
चिरं हि सर्वकार्याणि समेक्षावान्प्रपद्यते	004c  
चिरं सञ्चिन्तयन्नर्थांश्चिरं जाग्रच्चिरं स्वपन्	005a  
चिरकार्याभिसम्पत्तेश्चिरकारी तथोच्यते	005c  
अलसग्रहणं प्राप्तो दुर्मेधावी तथोच्यते	006a  
बुद्धिलाघवयुक्तेन जनेनादीर्घदर्शिना	006c  
व्यभिचारे तु कस्मिंश्चिद्व्यतिक्रम्यापरान्सुतान्	007a  
पित्रोक्तः कुपितेनाथ जहीमां जननीमिति	007c  
स तथेति चिरेणोक्त्वा स्वभावाच्चिरकारिकः	008a  
विमृश्य चिरकारित्वाच्चिन्तयामास वै चिरम्	008c  
पितुराज्ञां कथं कुर्यां न हन्यां मातरं कथम्	009a  
कथं धर्मच्छले नास्मिन्निमज्जेयमसाधुवत्	009c  
पितुराज्ञा परो धर्मः स्वधर्मो मातृरक्षणम्	010a  
अस्वतन्त्रं च पुत्रत्वं किं नु मां नात्र पीडयेत्	010c  
स्त्रियं हत्वा मातरं च को हि जातु सुखी भवेत्	011a  
पितरं चाप्यवज्ञाय कः प्रतिष्ठामवाप्नुयात्	011c  
अनवज्ञा पितुर्युक्ता धारणं मातृरक्षणम्	012a  
युक्तक्षमावुभावेतौ नातिवर्तेतमां कथम्	012c  
पिता ह्यात्मानमाधत्ते जायायां जज्ञियामिति	013a  
शीलचारित्रगोत्रस्य धारणार्थं कुलस्य च	013c  
सोऽहमात्मा स्वयं पित्रा पुत्रत्वे प्रकृतः पुनः	014a  
विज्ञानं मे कथं न स्याद्बुबुधे चात्मसम्भवम्	014c  
जातकर्मणि यत्प्राह पिता यच्चोपकर्मणि	015a  
पर्याप्तः स दृढीकारः पितुर्गौरवनिश्चये	015c  
गुरुरग्र्यः परो धर्मः पोषणाध्ययनाद्धितः	016a  
पिता यदाह धर्मः स वेदेष्वपि सुनिश्चितः	016c  
प्रीतिमात्रं पितुः पुत्रः सर्वं पुत्रस्य वै पिता	017a  
शरीरादीनि देयानि पिता त्वेकः प्रयच्छति	017c  
तस्मात्पितुर्वचः कार्यं न विचार्यं कथञ्चन	018a  
पातकान्यपि पूयन्ते पितुर्वचनकारिणः	018c  
भोगे भाग्ये प्रसवने सर्वलोकनिदर्शने	019a  
भर्त्रा चैव समायोगे सीमन्तोन्नयने तथा	019c  
पिता स्वर्गः पिता धर्मः पिता परमकं तपः	020a  
पितरि प्रीतिमापन्ने सर्वाः प्रीयन्ति देवताः	020c  
आशिषस्ता भजन्त्येनं पुरुषं प्राह याः पिता	021a  
निष्कृतिः सर्वपापानां पिता यदभिनन्दति	021c  
मुच्यते बन्धनात्पुष्पं फलं वृन्तात्प्रमुच्यते	022a  
क्लिश्यन्नपि सुतस्नेहैः पिता स्नेहं न मुञ्चति	022c  
एतद्विचिन्तितं तावत्पुत्रस्य पितृगौरवम्	023a  
पिता ह्यल्पतरं स्थानं चिन्तयिष्यामि मातरम्	023c  
यो ह्ययं मयि सङ्घातो मर्त्यत्वे पाञ्चभौतिकः	024a  
अस्य मे जननी हेतुः पावकस्य यथारणिः	024c  
माता देहारणिः पुंसां सर्वस्यार्तस्य निर्वृतिः	024e  
न च शोचति नाप्येनं स्थाविर्यमपकर्षति	025a  
श्रिया हीनोऽपि यो गेहे अम्बेति प्रतिपद्यते	025c  
पुत्रपौत्रसमाकीर्णो जननीं यः समाश्रितः	026a  
अपि वर्षशतस्यान्ते स द्विहायनवच्चरेत्	026c  
समर्थं वासमर्थं वा कृशं वाप्यकृशं तथा	027a  
रक्षत्येव सुतं माता नान्यः पोष्टा विधानतः	027c  
तदा स वृद्धो भवति यदा भवति दुःखितः	028a  
तदा शून्यं जगत्तस्य यदा मात्रा वियुज्यते	028c  
नास्ति मातृसमा छाया नास्ति मातृसमा गतिः	029a  
नास्ति मातृसमं त्राणं नास्ति मातृसमा प्रपा	029c  
कुक्षिसन्धारणाद्धात्री जननाज्जननी स्मृता	030a  
अङ्गानां वर्धनादम्बा वीरसूत्वेन वीरसूः	030c  
शिशोः शुश्रूषणाच्छुश्रूर्माता देहमनन्तरम्	031a  
चेतनावान्नरो हन्याद्यस्य नासुषिरं शिरः	031c  
दम्पत्योः प्राणसंश्लेषे योऽभिसन्धिः कृतः किल	032a  
तं माता वा पिता वेद भूतार्थो मातरि स्थितः	032c  
माता जानाति यद्गोत्रं माता जानाति यस्य सः	033a  
मातुर्भरणमात्रेण प्रीतिः स्नेहः पितुः प्रजाः	033c  
पाणिबन्धं स्वयं कृत्वा सहधर्ममुपेत्य च	034a  
यदि याप्यन्ति पुरुषाः स्त्रियो नार्हन्ति याप्यताम्	034c  
भरणाद्धि स्त्रियो भर्ता पात्याच्चैव स्त्रियाः पतिः	035a  
गुणस्यास्य निवृत्तौ तु न भर्ता न पतिः पतिः	035c  
एवं स्त्री नापराध्नोति नर एवापराध्यति	036a  
व्युच्चरंश्च महादोषं नर एवापराध्यति	036c  
स्त्रिया हि परमो भर्ता दैवतं परमं स्मृतम्	037a  
तस्यात्मना तु सदृशमात्मानं परमं ददौ	037c  
सर्वकार्यापराध्यत्वान्नापराध्यन्ति चाङ्गनाः	037e  
यश्चनोक्तो हि निर्देशः स्त्रिया मैथुनतृप्तये	038a  
तस्य स्मारयतो व्यक्तमधर्मो नात्र संशयः	038c  
यावन्नारीं मातरं च गौरवे चाधिके स्थिताम्	039a  
अवध्यां तु विजानीयुः पशवोऽप्यविचक्षणाः	039c  
देवतानां समावायमेकस्थं पितरं विदुः	040a  
मर्त्यानां देवतानां च स्नेहादभ्येति मातरम्	040c  
एवं विमृशतस्तस्य चिरकारितया बहु	041a  
दीर्घः कालो व्यतिक्रान्तस्ततस्तस्यागमत्पिता	041c  
मेधातिथिर्महाप्राज्ञो गौतमस्तपसि स्थितः	042a  
विमृश्य तेन कालेन पत्न्याः संस्थाव्यतिक्रमम्	042c  
सोऽब्रवीद्दुःखसन्तप्तो भृशमश्रूणि वर्तयन्	043a  
श्रुतधैर्यप्रसादेन पश्चात्तापमुपागतः	043c  
आश्रमं मम सम्प्राप्तस्त्रिलोकेशः पुरन्दरः	044a  
अतिथिव्रतमास्थाय ब्राह्मणं रूपमास्थितः	044c  
समया सान्त्वितो वाग्भिः स्वागतेनाभिपूजितः	045a  
अर्घ्यं पाद्यं च न्यायेन तयाभिप्रतिपादितः	045c  
परवत्यस्मि चाप्युक्तः प्रणयिष्ये नयेन च	046a  
अत्र चाकुशले जाते स्त्रियो नास्ति व्यतिक्रमः	046c  
एवं न स्त्री न चैवाहं नाध्वगस्त्रिदशेश्वरः	047a  
अपराध्यति धर्मस्य प्रमादस्त्वपराध्यति	047c  
ईर्ष्याजं व्यसनं प्राहुस्तेन चैवोर्ध्वरेतसः	048a  
ईर्ष्यया त्वहमाक्षिप्तो मग्नो दुष्कृतसागरे	048c  
हत्वा साध्वीं च नारीं च व्यसनित्वाच्च शासिताम्	049a  
भर्तव्यत्वेन भार्यां च को नु मां तारयिष्यति	049c  
अन्तरेण मयाज्ञप्तश्चिरकारी ह्युदारधीः	050a  
यद्यद्य चिरकारी स्यात्स मां त्रायेत पातकात्	050c  
चिरकारिक भद्रं ते भद्रं ते चिरकारिक	051a  
यद्यद्य चिरकारी त्वं ततोऽसि चिरकारिकः	051c  
त्राहि मां मातरं चैव तपो यच्चार्जितं मया	052a  
आत्मानं पातकेभ्यश्च भवाद्य चिरकारिकः	052c  
सहजं चिरकारित्वं चिरप्राज्ञतया तव	053a  
सफलं तत्तवाद्यास्तु भवाद्य चिरकारिकः	053c  
चिरमाशंसितो मात्रा चिरं गर्भेण धारितः	054a  
सफलं चिरकारित्वं कुरु त्वं चिरकारिक	054c  
चिरायते च सन्तापाच्चिरं स्वपिति वारितः	055a  
आवयोश्चिरसन्तापादवेक्ष्य चिरकारिक	055c  
एवं स दुःखितो राजन्महर्षिर्गौतमस्तदा	056a  
चिरकारिं ददर्शाथ पुत्रं स्थितमथान्तिके	056c  
चिरकारी तु पितरं दृष्ट्वा परमदुःखितः	057a  
शस्त्रं त्यक्त्वा ततो मूर्ध्ना प्रसादायोपचक्रमे	057c  
गौतमस्तु सुतं दृष्ट्वा शिरसा पतितं भुवि	058a  
पत्नीं चैव निराकारां परामभ्यगमन्मुदम्	058c  
न हि सा तेन सम्भेदं पत्नी नीता महात्मना	059a  
विजने चाश्रमस्थेन पुत्रश्चापि समाहितः	059c  
हन्यात्त्वनपवादेन शस्त्रपाणौ सुते स्थिते	060a  
विनीतं प्रश्नयित्वा च व्यवस्येदात्मकर्मसु	060c  
बुद्धिश्चासीत्सुतं दृष्ट्वा पितुश्चरणयोर्नतम्	061a  
शस्त्रग्रहणचापल्यं संवृणोति भयादिति	061c  
ततः पित्रा चिरं स्तुत्वा चिरं चाघ्राय मूर्धनि	062a  
चिरं दोर्भ्यां परिष्वज्य चिरं जीवेत्युदाहृतः	062c  
एवं स गौतमः पुत्रं प्रीतिहर्षसमन्वितः	063a  
अभिनन्द्य महाप्राज्ञ इदं वचनमब्रवीत्	063c  
चिरकारिक भद्रं ते चिरकारी चिरं भव	064a  
चिरायमाणे त्वयि च चिरमस्मि सुदुःखितः	064c  
गाथाश्चाप्यब्रवीद्विद्वान्गौतमो मुनिसत्तमः	065a  
चिरकारिषु धीरेषु गुणोद्देशसमाश्रयात्	065c  
चिरेण मित्रं बध्नीयाच्चिरेण च कृतं त्यजेत्	066a  
चिरेण हि कृतं मित्रं चिरं धारणमर्हति	066c  
रागे दर्पे च माने च द्रोहे पापे च कर्मणि	067a  
अप्रिये चैव कर्तव्ये चिरकारी प्रशस्यते	067c  
बन्धूनां सुहृदां चैव भृत्यानां स्त्रीजनस्य च	068a  
अव्यक्तेष्वपराधेषु चिरकारी प्रशस्यते	068c  
एवं स गौतमस्तस्य प्रीतः पुत्रस्य भारत	069a  
कर्मणा तेन कौरव्य चिरकारितया तया	069c  
एवं सर्वेषु कार्येषु विमृश्य पुरुषस्ततः	070a  
चिरेण निश्चयं कृत्वा चिरं न परितप्यते	070c  
चिरं धारयते रोषं चिरं कर्म नियच्छति	071a  
पश्चात्तापकरं कर्म न किञ्चिदुपपद्यते	071c  
चिरं वृद्धानुपासीत चिरमन्वास्य पूजयेत्	072a  
चिरं धर्मान्निषेवेत कुर्याच्चान्वेषणं चिरम्	072c  
चिरमन्वास्य विदुषश्चिरं शिष्टान्निषेव्य च	073a  
चिरं विनीय चात्मानं चिरं यात्यनवज्ञताम्	073c  
ब्रुवतश्च परस्यापि वाक्यं धर्मोपसंहितम्	074a  
चिरं पृच्छेच्चिरं ब्रूयाच्चिरं न परिभूयते	074c  
उपास्य बहुलास्तस्मिन्नाश्रमे सुमहातपाः	075a  
समाः स्वर्गं गतो विप्रः पुत्रेण सहितस्तदा	075c  

