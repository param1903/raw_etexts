001  वैशम्पायन उवाच
001a इत्युक्तवति भीष्मे तु तूष्णीम्भूते युधिष्ठिरः
001c पप्रच्छावसरं गत्वा भ्रातॄन्विदुरपञ्चमान्
002a धर्मे चार्थे च कामे च लोकवृत्तिः समाहिता
002c तेषां गरीयान्कतमो मध्यमः को लघुश्च कः
003a कस्मिंश्चात्मा नियन्तव्यस्त्रिवर्गविजयाय वै
003c सन्तुष्टा नैष्ठिकं वाक्यं यथावद्वक्तुमर्हथ
004a ततोऽर्थगतितत्त्वज्ञः प्रथमं प्रतिभानवान्
004c जगाद विदुरो वाक्यं धर्मशास्त्रमनुस्मरन्
005a बाहुश्रुत्यं तपस्त्यागः श्रद्धा यज्ञक्रिया क्षमा
005c भावशुद्धिर्दया सत्यं संयमश्चात्मसम्पदः
006a एतदेवाभिपद्यस्व मा ते भूच्चलितं मनः
006c एतन्मूलौ हि धर्मार्थावेतदेकपदं हितम्
007a धर्मेणैवर्षयस्तीर्णा धर्मे लोकाः प्रतिष्ठिताः
007c धर्मेण देवा दिविगा धर्मे चार्थः समाहितः
008a धर्मो राजन्गुणश्रेष्ठो मध्यमो ह्यर्थ उच्यते
008c कामो यवीयानिति च प्रवदन्ति मनीषिणः
008e तस्माद्धर्मप्रधानेन भवितव्यं यतात्मना
009a समाप्तवचने तस्मिन्नर्थशास्त्रविशारदः
009c पार्थो वाक्यार्थतत्त्वज्ञो जगौ वाक्यमतन्द्रितः
010a कर्मभूमिरियं राजन्निह वार्त्ता प्रशस्यते
010c कृषिवाणिज्यगोरक्ष्यं शिल्पानि विविधानि च
011a अर्थ इत्येव सर्वेषां कर्मणामव्यतिक्रमः
011c न ऋतेऽर्थेन वर्तेते धर्मकामाविति श्रुतिः
012a विजयी ह्यर्थवान्धर्ममाराधयितुमुत्तमम्
012c कामं च चरितुं शक्तो दुष्प्रापमकृतात्मभिः
013a अर्थस्यावयवावेतौ धर्मकामाविति श्रुतिः
013c अर्थसिद्ध्या हि निर्वृत्तावुभावेतौ भविष्यतः
014a उद्भूतार्थं हि पुरुषं विशिष्टतरयोनयः
014c ब्रह्माणमिव भूतानि सततं पर्युपासते
015a जटाजिनधरा दान्ताः पङ्कदिग्धा जितेन्द्रियाः
015c मुण्डा निस्तन्तवश्चापि वसन्त्यर्थार्थिनः पृथक्
016a काषायवसनाश्चान्ये श्मश्रुला ह्रीसुसंवृताः
016c विद्वांसश्चैव शान्ताश्च मुक्ताः सर्वपरिग्रहैः
017a अर्थार्थिनः सन्ति केचिदपरे स्वर्गकाङ्क्षिणः
017c कुलप्रत्यागमाश्चैके स्वं स्वं मार्गमनुष्ठिताः
018a आस्तिका नास्तिकाश्चैव नियताः संयमे परे
018c अप्रज्ञानं तमोभूतं प्रज्ञानं तु प्रकाशता
019a भृत्यान्भोगैर्द्विषो दण्डैर्यो योजयति सोऽर्थवान्
019c एतन्मतिमतां श्रेष्ठ मतं मम यथातथम्
019e अनयोस्तु निबोध त्वं वचनं वाक्यकण्ठयोः
020a ततो धर्मार्थकुशलौ माद्रीपुत्रावनन्तरम्
020c नकुलः सहदेवश्च वाक्यं जगदतुः परम्
021a आसीनश्च शयानश्च विचरन्नपि च स्थितः
021c अर्थयोगं दृढं कुर्याद्योगैरुच्चावचैरपि
022a अस्मिंस्तु वै सुसंवृत्ते दुर्लभे परमप्रिये
022c इह कामानवाप्नोति प्रत्यक्षं नात्र संशयः
023a योऽर्थो धर्मेण संयुक्तो धर्मो यश्चार्थसंयुतः
023c मध्विवामृतसंयुक्तं तस्मादेतौ मताविह
024a अनर्थस्य न कामोऽस्ति तथार्थोऽधर्मिणः कुतः
024c तस्मादुद्विजते लोको धर्मार्थाद्यो बहिष्कृतः
025a तस्माद्धर्मप्रधानेन साध्योऽर्थः संयतात्मना
025c विश्वस्तेषु च भूतेषु कल्पते सर्व एव हि
026a धर्मं समाचरेत्पूर्वं तथार्थं धर्मसंयुतम्
026c ततः कामं चरेत्पश्चात्सिद्धार्थस्य हि तत्फलम्
027a विरेमतुस्तु तद्वाक्यमुक्त्वा तावश्विनोः सुतौ
027c भीमसेनस्तदा वाक्यमिदं वक्तुं प्रचक्रमे
028a नाकामः कामयत्यर्थं नाकामो धर्ममिच्छति
028c नाकामः कामयानोऽस्ति तस्मात्कामो विशिष्यते
029a कामेन युक्ता ऋषयस्तपस्येव समाहिताः
029c पलाशफलमूलाशा वायुभक्षाः सुसंयताः
030a वेदोपवादेष्वपरे युक्ताः स्वाध्यायपारगाः
030c श्राद्धयज्ञक्रियायां च तथा दानप्रतिग्रहे
031a वणिजः कर्षका गोपाः कारवः शिल्पिनस्तथा
031c दैवकर्मकृतश्चैव युक्ताः कामेन कर्मसु
032a समुद्रं चाविशन्त्यन्ये नराः कामेन संयुताः
032c कामो हि विविधाकारः सर्वं कामेन सन्ततम्
033a नास्ति नासीन्नाभविष्यद्भूतं कामात्मकात्परम्
033c एतत्सारं महाराज धर्मार्थावत्र संश्रितौ
034a नवनीतं यथा दध्नस्तथा कामोऽर्थधर्मतः
034c श्रेयस्तैलं च पिण्याकाद्घृतं श्रेय उदश्वितः
035a श्रेयः पुष्पफलं काष्ठात्कामो धर्मार्थयोर्वरः
035c पुष्पतो मध्विव रसः कामात्सञ्जायते सुखम्
036a सुचारुवेषाभिरलङ्कृताभिर्मदोत्कटाभिः प्रियवादिनीभिः
036c रमस्व योषाभिरुपेत्य कामं कामो हि राजंस्तरसाभिपाती
037a बुद्धिर्ममैषा परिषत्स्थितस्य मा भूद्विचारस्तव धर्मपुत्र
037c स्यात्संहितं सद्भिरफल्गुसारं समेत्य वाक्यं परमानृशंस्यम्
038a धर्मार्थकामाः सममेव सेव्या यस्त्वेकसेवी स नरो जघन्यः
038c द्वयोस्तु दक्षं प्रवदन्ति मध्यं स उत्तमो यो निरतस्त्रिवर्गे
039a प्राज्ञः सुहृच्चन्दनसारलिप्तो विचित्रमाल्याभरणैरुपेतः
039c ततो वचः सङ्ग्रहविग्रहेण प्रोक्त्वा यवीयान्विरराम भीमः
040a ततो मुहूर्तादथ धर्मराजो वाक्यानि तेषामनुचिन्त्य सम्यक्
040c उवाच वाचावितथं स्मयन्वै बहुश्रुतो धर्मभृतां वरिष्ठः
041a निःसंशयं निश्चितधर्मशास्त्राः सर्वे भवन्तो विदितप्रमाणाः
041c विज्ञातुकामस्य ममेह वाक्यमुक्तं यद्वै नैष्ठिकं तच्छ्रुतं मे
041e इह त्ववश्यं गदतो ममापि वाक्यं निबोधध्वमनन्यभावाः
042a यो वै न पापे निरतो न पुण्ये नार्थे न धर्मे मनुजो न कामे
042c विमुक्तदोषः समलोष्टकाञ्चनः स मुच्यते दुःखसुखार्थसिद्धेः
043a भूतानि जातीमरणान्वितानि जराविकारैश्च समन्वितानि
043c भूयश्च तैस्तैः प्रतिबोधितानि मोक्षं प्रशंसन्ति न तं च विद्मः
044a स्नेहे नबद्धस्य न सन्ति तानीत्येवं स्वयम्भूर्भगवानुवाच
044c बुधाश्च निर्वाणपरा वदन्ति तस्मान्न कुर्यात्प्रियमप्रियं च
045a एतत्प्रधानं न तु कामकारो यथा नियुक्तोऽस्मि तथा चरामि
045c भूतानि सर्वाणि विधिर्नियुङ्क्ते विधिर्बलीयानिति वित्त सर्वे
046a न कर्मणाप्नोत्यनवाप्यमर्थं यद्भावि सर्वं भवतीति वित्त
046c त्रिवर्गहीनोऽपि हि विन्दतेऽर्थं तस्मादिदं लोकहिताय गुह्यम्
047a ततस्तदग्र्यं वचनं मनोनुगं समस्तमाज्ञाय ततोऽतिहेतुमत्
047c तदा प्रणेदुश्च जहर्षिरे च ते कुरुप्रवीराय च चक्रुरञ्जलीन्
048a सुचारुवर्णाक्षरशब्दभूषितां मनोनुगां निर्धुतवाक्यकण्टकाम्
048c निशम्य तां पार्थिव पार्थभाषितां गिरं नरेन्द्राः प्रशशंसुरेव ते
048e पुनश्च पप्रच्छ सरिद्वरासुतं ततः परं धर्ममहीनसत्त्वः

