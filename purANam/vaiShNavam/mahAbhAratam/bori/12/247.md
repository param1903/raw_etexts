भीष्म उवाच	001    
भूतानां गुणसङ्ख्यानं भूयः पुत्र निशामय	001a  
द्वैपायनमुखाद्भ्रष्टं श्लाघया परयानघ	001c  
दीप्तानलनिभः प्राह भगवान्धूम्रवर्चसे	002a  
ततोऽहमपि वक्ष्यामि भूयः पुत्र निदर्शनम्	002c  
भूमेः स्थैर्यं पृथुत्वं च काठिन्यं प्रसवात्मता	003a  
गन्धो गुरुत्वं शक्तिश्च सङ्घातः स्थापना धृतिः	003c  
अपां शैत्यं रसः क्लेदो द्रवत्वं स्नेहसौम्यता	004a  
जिह्वा विष्यन्दिनी चैव भौमाप्यास्रवणं तथा	004c  
अग्नेर्दुर्धर्षता तेजस्तापः पाकः प्रकाशनम्	005a  
शौचं रागो लघुस्तैक्ष्ण्यं दशमं चोर्ध्वभागिता	005c  
वायोरनियमः स्पर्शो वादस्थानं स्वतन्त्रता	006a  
बलं शैघ्र्यं च मोहश्च चेष्टा कर्मकृता भवः	006c  
आकाशस्य गुणः शब्दो व्यापित्वं छिद्रतापि च	007a  
अनाश्रयमनालम्बमव्यक्तमविकारिता	007c  
अप्रतीघातता चैव भूतत्वं विकृतानि च	008a  
गुणाः पञ्चाशतं प्रोक्ताः पञ्चभूतात्मभाविताः	008c  
चलोपपत्तिर्व्यक्तिश्च विसर्गः कल्पना क्षमा	009a  
सदसच्चाशुता चैव मनसो नव वै गुणाः	009c  
इष्टानिष्टविकल्पश्च व्यवसायः समाधिता	010a  
संशयः प्रतिपत्तिश्च बुद्धौ पञ्चेह ये गुणाः	010c  
युधिष्ठिर उवाच	011    
कथं पञ्चगुणा बुद्धिः कथं पञ्चेन्द्रिया गुणाः	011a  
एतन्मे सर्वमाचक्ष्व सूक्ष्मज्ञानं पितामह	011c  
भीष्म उवाच	012   
आहुः षष्टिं भूतगुणान्वै भूतविशिष्टा नित्यविषक्ताः	012a  
भूतविषक्ताश्चाक्षरसृष्टाः पुत्र न नित्यं तदिह वदन्ति	012c  
तत्पुत्र चिन्ताकलितं यदुक्तमनागतं वै तव सम्प्रतीह	013a  
भूतार्थतत्त्वं तदवाप्य सर्वं भूतप्रभावाद्भव शान्तबुद्धिः	013c  

