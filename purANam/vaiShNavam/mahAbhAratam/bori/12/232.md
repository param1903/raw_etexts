व्यास उवाच	001    
पृच्छतस्तव सत्पुत्र यथावदिह तत्त्वतः	001a  
साङ्ख्यन्यायेन संयुक्तं यदेतत्कीर्तितं मया	001c  
योगकृत्यं तु ते कृत्स्नं वर्तयिष्यामि तच्छृणु	002a  
एकत्वं बुद्धिमनसोरिन्द्रियाणां च सर्वशः	002c  
आत्मनो ध्यायिनस्तात ज्ञानमेतदनुत्तमम्	002e  
तदेतदुपशान्तेन दान्तेनाध्यात्मशीलिना	003a  
आत्मारामेण बुद्धेन बोद्धव्यं शुचिकर्मणा	003c  
योगदोषान्समुच्छिद्य पञ्च यान्कवयो विदुः	004a  
कामं क्रोधं च लोभं च भयं स्वप्नं च पञ्चमम्	004c  
क्रोधं शमेन जयति कामं सङ्कल्पवर्जनात्	005a  
सत्त्वसंसेवनाद्धीरो निद्रामुच्छेत्तुमर्हति	005c  
धृत्या शिश्नोदरं रक्षेत्पाणिपादं च चक्षुषा	006a  
चक्षुः श्रोत्रे च मनसा मनो वाचं च कर्मणा	006c  
अप्रमादाद्भयं जह्याल्लोभं प्राज्ञोपसेवनात्	007a  
एवमेतान्योगदोषाञ्जयेन्नित्यमतन्द्रितः	007c  
अग्नींश्च ब्राह्मणांश्चार्चेद्देवताः प्रणमेत च	008a  
वर्जयेद्रुषितां वाचं हिंसायुक्तां मनोनुगाम्	008c  
ब्रह्म तेजोमयं शुक्रं यस्य सर्वमिदं रसः	009a  
एकस्य भूतं भूतस्य द्वयं स्थावरजङ्गमम्	009c  
ध्यानमध्ययनं दानं सत्यं ह्रीरार्जवं क्षमा	010a  
शौचमाहारसंशुद्धिरिन्द्रियाणां च निग्रहः	010c  
एतैर्विवर्धते तेजः पाप्मानं चापकर्षति	011a  
सिध्यन्ति चास्य सर्वार्था विज्ञानं च प्रवर्तते	011c  
समः सर्वेषु भूतेषु लब्धालब्धेन वर्तयन्	012a  
धुतपाप्मा तु तेजस्वी लघ्वाहारो जितेन्द्रियः	012c  
कामक्रोधौ वशे कृत्वा निनीषेद्ब्रह्मणः पदम्	012e  
मनसश्चेन्द्रियाणां च कृत्वैकाग्र्यं समाहितः	013a  
प्राग्रात्रापररात्रेषु धारयेन्मन आत्मना	013c  
जन्तोः पञ्चेन्द्रियस्यास्य यदेकं छिद्रमिन्द्रियम्	014a  
ततोऽस्य स्रवति प्रज्ञा दृतेः पादादिवोदकम्	014c  
मनस्तु पूर्वमादद्यात्कुमीनानिव मत्स्यहा	015a  
ततः श्रोत्रं ततश्चक्षुर्जिह्वां घ्राणं च योगवित्	015c  
तत एतानि संयम्य मनसि स्थापयेद्यतिः	016a  
तथैवापोह्य सङ्कल्पान्मनो ह्यात्मनि धारयेत्	016c  
पञ्च ज्ञानेन सन्धाय मनसि स्थापयेद्यतिः	017a  
यदैतान्यवतिष्ठन्ते मनःषष्ठानि चात्मनि	017c  
प्रसीदन्ति च संस्थाय तदा ब्रह्म प्रकाशते	017e  
विधूम इव दीप्तार्चिरादित्य इव दीप्तिमान्	018a  
वैद्युतोऽग्निरिवाकाशे पश्यत्यात्मानमात्मना	018c  
सर्वं च तत्र सर्वत्र व्यापकत्वाच्च दृश्यते	018e  
तं पश्यन्ति महात्मानो ब्राह्मणा ये मनीषिणः	019a  
धृतिमन्तो महाप्राज्ञाः सर्वभूतहिते रताः	019c  
एवं परिमितं कालमाचरन्संशितव्रतः	020a  
आसीनो हि रहस्येको गच्छेदक्षरसात्म्यताम्	020c  
प्रमोहो भ्रम आवर्तो घ्राणश्रवणदर्शने	021a  
अद्भुतानि रसस्पर्शे शीतोष्णे मारुताकृतिः	021c  
प्रतिभामुपसर्गांश्चाप्युपसङ्गृह्य योगतः	022a  
तांस्तत्त्वविदनादृत्य स्वात्मनैव निवर्तयेत्	022c  
कुर्यात्परिचयं योगे त्रैकाल्यं नियतो मुनिः	023a  
गिरिशृङ्गे तथा चैत्ये वृक्षाग्रेषु च योजजेत्	023c  
सन्नियम्येन्द्रियग्रामं गोष्ठे भाण्डमना इव	024a  
एकाग्रश्चिन्तयेन्नित्यं योगान्नोद्वेजयेन्मनः	024c  
येनोपायेन शक्येत सन्नियन्तुं चलं मनः	025a  
तं तं युक्तो निषेवेत न चैव विचलेत्ततः	025c  
शून्या गिरिगुहाश्चैव देवतायतनानि च	026a  
शून्यागाराणि चैकाग्रो निवासार्थमुपक्रमेत्	026c  
नाभिष्वजेत्परं वाचा कर्मणा मनसापि वा	027a  
उपेक्षको यताहारो लब्धालब्धे समो भवेत्	027c  
यश्चैनमभिनन्देत यश्चैनमपवादयेत्	028a  
समस्तयोश्चाप्युभयोर्नाभिध्यायेच्छुभाशुभम्	028c  
न प्रहृष्येत लाभेषु नालाभेषु च चिन्तयेत्	029a  
समः सर्वेषु भूतेषु सधर्मा मातरिश्वनः	029c  
एवं सर्वात्मनः साधोः सर्वत्र समदर्शिनः	030a  
षण्मासान्नित्ययुक्तस्य शब्दब्रह्मातिवर्तते	030c  
वेदनार्ताः प्रजा दृष्ट्वा समलोष्टाश्मकाञ्चनः	031a  
एतस्मिन्निरतो मार्गे विरमेन्न विमोहितः	031c  
अपि वर्णावकृष्टस्तु नारी वा धर्मकाङ्क्षिणी	032a  
तावप्येतेन मार्गेण गच्छेतां परमां गतिम्	032c  
अजं पुराणमजरं सनातनं यदिन्द्रियैरुपलभते नरोऽचलः	033a  
अणोरणीयो महतो महत्तरं तदात्मना पश्यति युक्त आत्मवान्	033c  
इदं महर्षेर्वचनं महात्मनो यथावदुक्तं मनसानुदृश्य च	034a  
अवेक्ष्य चेयात्परमेष्ठिसात्म्यतां प्रयान्ति यां भूतगतिं मनीषिणः	034c  

