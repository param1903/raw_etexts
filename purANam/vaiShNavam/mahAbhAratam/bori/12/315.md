भीष्म उवाच	001    
एतच्छ्रुत्वा गुरोर्वाक्यं व्यासशिष्या महौजसः	001a  
अन्योन्यं हृष्टमनसः परिषस्वजिरे तदा	001c  
उक्ताः स्मो यद्भगवता तदात्वायतिसंहितम्	002a  
तन्नो मनसि संरूढं करिष्यामस्तथा च तत्	002c  
अन्योन्यं च सभाज्यैवं सुप्रीतमनसः पुनः	003a  
विज्ञापयन्ति स्म गुरुं पुनर्वाक्यविशारदाः	003c  
शैलादस्मान्महीं गन्तुं काङ्क्षितं नो महामुने	004a  
वेदाननेकधा कर्तुं यदि ते रुचितं विभो	004c  
शिष्याणां वचनं श्रुत्वा पराशरसुतः प्रभुः	005a  
प्रत्युवाच ततो वाक्यं धर्मार्थसहितं हितम्	005c  
क्षितिं वा देवलोकं वा गम्यतां यदि रोचते	006a  
अप्रमादश्च वः कार्यो ब्रह्म हि प्रचुरच्छलम्	006c  
तेऽनुज्ञातास्ततः सर्वे गुरुणा सत्यवादिना	007a  
जग्मुः प्रदक्षिणं कृत्वा व्यासं मूर्ध्नाभिवाद्य च	007c  
अवतीर्य महीं तेऽथ चातुर्होत्रमकल्पयन्	008a  
संयाजयन्तो विप्रांश्च राजन्यांश्च विशस्तथा	008c  
पूज्यमाना द्विजैर्नित्यं मोदमाना गृहे रताः	009a  
याजनाध्यापनरताः श्रीमन्तो लोकविश्रुताः	009c  
अवतीर्णेषु शिष्येषु व्यासः पुत्रसहायवान्	010a  
तूष्णीं ध्यानपरो धीमानेकान्ते समुपाविशत्	010c  
तं ददर्शाश्रमपदे नारदः सुमहातपाः	011a  
अथैनमब्रवीत्काले मधुराक्षरया गिरा	011c  
भो भो महर्षे वासिष्ठ ब्रह्मघोषो न वर्तते	012a  
एको ध्यानपरस्तूष्णीं किमास्से चिन्तयन्निव	012c  
ब्रह्मघोषैर्विरहितः पर्वतोऽयं न शोभते	013a  
रजसा तमसा चैव सोमः सोपप्लवो यथा	013c  
न भ्राजते यथापूर्वं निषादानामिवालयः	014a  
देवर्षिगणजुष्टोऽपि वेदध्वनिनिराकृतः	014c  
ऋषयश्च हि देवाश्च गन्धर्वाश्च महौजसः	015a  
विमुक्ता ब्रह्मघोषेण न भ्राजन्ते यथा पुरा	015c  
नारदस्य वचः श्रुत्वा कृष्णद्वैपायनोऽब्रवीत्	016a  
महर्षे यत्त्वया प्रोक्तं वेदवादविचक्षण	016c  
एतन्मनोनुकूलं मे भवानर्हति भाषितुम्	017a  
सर्वज्ञः सर्वदर्शी च सर्वत्र च कुतूहली	017c  
त्रिषु लोकेषु यद्वृत्तं सर्वं तव मते स्थितम्	018a  
तदाज्ञापय विप्रर्षे ब्रूहि किं करवाणि ते	018c  
यन्मया समनुष्ठेयं ब्रह्मर्षे तदुदाहर	019a  
वियुक्तस्येह शिष्यैर्मे नातिहृष्टमिदं मनः	019c  
नारद उवाच	020    
अनाम्नायमला वेदा ब्राह्मणस्याव्रतं मलम्	020a  
मलं पृथिव्या वाहीकाः स्त्रीणां कौतूहलं मलम्	020c  
अधीयतां भवान्वेदान्सार्धं पुत्रेण धीमता	021a  
विधुन्वन्ब्रह्मघोषेण रक्षोभयकृतं तमः	021c  
भीष्म उवाच	022    
नारदस्य वचः श्रुत्वा व्यासः परमधर्मवित्	022a  
तथेत्युवाच संहृष्टो वेदाभ्यासे दृढव्रतः	022c  
शुकेन सह पुत्रेण वेदाभ्यासमथाकरोत्	023a  
स्वरेणोच्चैः स शैक्षेण लोकानापूरयन्निव	023c  
तयोरभ्यसतोरेवं नानाधर्मप्रवादिनोः	024a  
वातोऽतिमात्रं प्रववौ समुद्रानिलवेजितः	024c  
ततोऽनध्याय इति तं व्यासः पुत्रमवारयत्	025a  
शुको वारितमात्रस्तु कौतूहलसमन्वितः	025c  
अपृच्छत्पितरं ब्रह्मन्कुतो वायुरभूदयम्	026a  
आख्यातुमर्हति भवान्वायोः सर्वं विचेष्टितम्	026c  
शुकस्यैतद्वचः श्रुत्वा व्यासः परमविस्मितः	027a  
अनध्यायनिमित्तेऽस्मिन्निदं वचनमब्रवीत्	027c  
दिव्यं ते चक्षुरुत्पन्नं स्वस्थं ते निर्मलं मनः	028a  
तमसा रजसा चापि त्यक्तः सत्त्वे व्यवस्थितः	028c  
आदर्शे स्वामिव छायां पश्यस्यात्मानमात्मना	029a  
न्यस्यात्मनि स्वयं वेदान्बुद्ध्या समनुचिन्तय	029c  
देवयानचरो विष्णोः पितृयानश्च तामसः	030a  
द्वावेतौ प्रेत्य पन्थानौ दिवं चाधश्च गच्छतः	030c  
पृथिव्यामन्तरिक्षे च यत्र संवान्ति वायवः	031a  
सप्तैते वायुमार्गा वै तान्निबोधानुपूर्वशः	031c  
तत्र देवगणाः साध्याः समभूवन्महाबलाः	032a  
तेषामप्यभवत्पुत्रः समानो नाम दुर्जयः	032c  
उदानस्तस्य पुत्रोऽभूद्व्यानस्तस्याभवत्सुतः	033a  
अपानश्च ततो ज्ञेयः प्राणश्चापि ततः परम्	033c  
अनपत्योऽभवत्प्राणो दुर्धर्षः शत्रुतापनः	034a  
पृथक्कर्माणि तेषां तु प्रवक्ष्यामि यथातथम्	034c  
प्राणिनां सर्वतो वायुश्चेष्टा वर्तयते पृथक्	035a  
प्राणनाच्चैव भूतानां प्राण इत्यभिधीयते	035c  
प्रेरयत्यभ्रसङ्घातान्धूमजांश्चोष्मजांश्च यः	036a  
प्रथमः प्रथमे मार्गे प्रवहो नाम सोऽनिलः	036c  
अम्बरे स्नेहमभ्रेभ्यस्तडिद्भ्यश्चोत्तमद्युतिः	037a  
आवहो नाम संवाति द्वितीयः श्वसनो नदन्	037c  
उदयं ज्योतिषां शश्वत्सोमादीनां करोति यः	038a  
अन्तर्देहेषु चोदानं यं वदन्ति महर्षयः	038c  
यश्चतुर्भ्यः समुद्रेभ्यो वायुर्धारयते जलम्	039a  
उद्धृत्याददते चापो जीमूतेभ्योऽम्बरेऽनिलः	039c  
योऽद्भिः संयोज्य जीमूतान्पर्जन्याय प्रयच्छति	040a  
उद्वहो नाम वर्षिष्ठस्त्रितीयः स सदागतिः	040c  
समुह्यमाना बहुधा येन नीलाः पृथग्घनाः	041a  
वर्षमोक्षकृतारम्भास्ते भवन्ति घनाघनाः	041c  
संहता येन चाविद्धा भवन्ति नदतां नदाः	042a  
रक्षणार्थाय सम्भूता मेघत्वमुपयान्ति च	042c  
योऽसौ वहति देवानां विमानानि विहायसा	043a  
चतुर्थः संवहो नाम वायुः स गिरिमर्दनः	043c  
येन वेगवता रुग्णा रूक्षेणारुजता रसान्	044a  
वायुना विहता मेघा न भवन्ति बलाहकाः	044c  
दारुणोत्पातसञ्चारो नभसः स्तनयित्नुमान्	045a  
पञ्चमः स महावेगो विवहो नाम मारुतः	045c  
यस्मिन्पारिप्लवे दिव्या वहन्त्यापो विहायसा	046a  
पुण्यं चाकाशगङ्गायास्तोयं विष्टभ्य तिष्ठति	046c  
दूरात्प्रतिहतो यस्मिन्नेकरश्मिर्दिवाकरः	047a  
योनिरंशुसहस्रस्य येन भाति वसुन्धरा	047c  
यस्मादाप्यायते सोमो निधिर्दिव्योऽमृतस्य च	048a  
षष्ठः परिवहो नाम स वायुर्जवतां वरः	048c  
सर्वप्राणभृतां प्राणान्योऽन्तकाले निरस्यति	049a  
यस्य वर्त्मानुवर्तेते मृत्युवैवस्वतावुभौ	049c  
सम्यगन्वीक्षतां बुद्ध्या शान्तयाध्यात्मनित्यया	050a  
ध्यानाभ्यासाभिरामाणां योऽमृतत्वाय कल्पते	050c  
यं समासाद्य वेगेन दिशामन्तं प्रपेदिरे	051a  
दक्षस्य दश पुत्राणां सहस्राणि प्रजापतेः	051c  
येन सृष्टः पराभूतो यात्येव न निवर्तते	052a  
परावहो नाम परो वायुः स दुरतिक्रमः	052c  
एवमेतेऽदितेः पुत्रा मारुताः परमाद्भुताः	053a  
अनारमन्तः संवान्ति सर्वगाः सर्वधारिणः	053c  
एतत्तु महदाश्चर्यं यदयं पर्वतोत्तमः	054a  
कम्पितः सहसा तेन वायुनाभिप्रवायता	054c  
विष्णोर्निःश्वासवातोऽयं यदा वेगसमीरितः	055a  
सहसोदीर्यते तात जगत्प्रव्यथते तदा	055c  
तस्माद्ब्रह्मविदो ब्रह्म नाधीयन्तेऽतिवायति	056a  
वायोर्वायुभयं ह्युक्तं ब्रह्म तत्पीडितं भवेत्	056c  
एतावदुक्त्वा वचनं पराशरसुतः प्रभुः	057a  
उक्त्वा पुत्रमधीष्वेति व्योमगङ्गामयात्तदा	057c  

