शुक उवाच	001    
यदिदं वेदवचनं कुरु कर्म त्यजेति च	001a  
कां दिशं विद्यया यान्ति कां च गच्छन्ति कर्मणा	001c  
एतद्वै श्रोतुमिच्छामि तद्भवान्प्रब्रवीतु मे	002a  
एतत्त्वन्योन्यवैरूप्ये वर्तते प्रतिकूलतः	002c  
भीष्म उवाच	003    
इत्युक्तः प्रत्युवाचेदं पराशरसुतः सुतम्	003a  
कर्मविद्यामयावेतौ व्याख्यास्यामि क्षराक्षरौ	003c  
यां दिशं विद्यया यान्ति यां च गच्छन्ति कर्मणा	004a  
शृणुष्वैकमनाः पुत्र गह्वरं ह्येतदन्तरम्	004c  
अस्ति धर्म इति प्रोक्तं नास्तीत्यत्रैव यो वदेत्	005a  
तस्य पक्षस्य सदृशमिदं मम भवेदथ	005c  
द्वाविमावथ पन्थानौ यत्र वेदाः प्रतिष्ठिताः	006a  
प्रवृत्तिलक्षणो धर्मो निवृत्तौ च सुभाषितः	006c  
कर्मणा बध्यते जन्तुर्विद्यया तु प्रमुच्यते	007a  
तस्मात्कर्म न कुर्वन्ति यतयः पारदर्शिनः	007c  
कर्मणा जायते प्रेत्य मूर्तिमान्षोडशात्मकः	008a  
विद्यया जायते नित्यमव्ययो ह्यव्ययात्मकः	008c  
कर्म त्वेके प्रशंसन्ति स्वल्पबुद्धितरा नराः	009a  
तेन ते देहजालानि रमयन्त उपासते	009c  
ये तु बुद्धिं परां प्राप्ता धर्मनैपुण्यदर्शिनः	010a  
न ते कर्म प्रशंसन्ति कूपं नद्यां पिबन्निव	010c  
कर्मणः फलमाप्नोति सुखदुःखे भवाभवौ	011a  
विद्यया तदवाप्नोति यत्र गत्वा न शोचति	011c  
यत्र गत्वा न म्रियते यत्र गत्वा न जायते	012a  
न जीर्यते यत्र गत्वा यत्र गत्वा न वर्धते	012c  
यत्र तद्ब्रह्म परममव्यक्तमजरं ध्रुवम्	013a  
अव्याहतमनायासममृतं चावियोगि च	013c  
द्वन्द्वैर्यत्र न बाध्यन्ते मानसेन च कर्मणा	014a  
समाः सर्वत्र मैत्राश्च सर्वभूतहिते रताः	014c  
विद्यामयोऽन्यः पुरुषस्तात कर्ममयोऽपरः	015a  
विद्धि चन्द्रमसं दर्शे सूक्ष्मया कलया स्थितम्	015c  
तदेतदृषिणा प्रोक्तं विस्तरेणानुमीयते	016a  
नवजं शशिनं दृष्ट्वा वक्रं तन्तुमिवाम्बरे	016c  
एकादशविकारात्मा कलासम्भारसम्भृतः	017a  
मूर्तिमानिति तं विद्धि तात कर्मगुणात्मकम्	017c  
देवो यः संश्रितस्तस्मिन्नब्बिन्दुरिव पुष्करे	018a  
क्षेत्रज्ञं तं विजानीयान्नित्यं त्यागजितात्मकम्	018c  
तमो रजश्च सत्त्वं च विद्धि जीवगुणानिमान्	019a  
जीवमात्मगुणं विद्यादात्मानं परमात्मनः	019c  
सचेतनं जीवगुणं वदन्ति स चेष्टते चेष्टयते च सर्वम्	020a  
ततः परं क्षेत्रविदो वदन्ति प्रावर्तयद्यो भुवनानि सप्त	020c  

