याज्ञवल्क्य उवाच	001    
अव्यक्तस्थं परं यत्तत्पृष्टस्तेऽहं नराधिप	001a  
परं गुह्यमिमं प्रश्नं शृणुष्वावहितो नृप	001c  
यथार्षेणेह विधिना चरतावमतेन ह	002a  
मयादित्यादवाप्तानि यजूंषि मिथिलाधिप	002c  
महता तपसा देवस्तपिष्ठः सेवितो मया	003a  
प्रीतेन चाहं विभुना सूर्येणोक्तस्तदानघ	003c  
वरं वृणीष्व विप्रर्षे यदिष्टं ते सुदुर्लभम्	004a  
तत्ते दास्यामि प्रीतात्मा मत्प्रसादो हि दुर्लभः	004c  
ततः प्रणम्य शिरसा मयोक्तस्तपतां वरः	005a  
यजूंषि नोपयुक्तानि क्षिप्रमिच्छामि वेदितुम्	005c  
ततो मां भगवानाह वितरिष्यामि ते द्विज	006a  
सरस्वतीह वाग्भूता शरीरं ते प्रवेक्ष्यति	006c  
ततो मामाह भगवानास्यं स्वं विवृतं कुरु	007a  
विवृतं च ततो मेऽऽस्यं प्रविष्टा च सरस्वती	007c  
ततो विदह्यमानोऽहं प्रविष्टोऽम्भस्तदानघ	008a  
अविज्ञानादमर्षाच्च भास्करस्य महात्मनः	008c  
ततो विदह्यमानं मामुवाच भगवान्रविः	009a  
मुहूर्तं सह्यतां दाहस्ततः शीतीभविष्यसि	009c  
शीतीभूतं च मां दृष्ट्वा भगवानाह भास्करः	010a  
प्रतिष्ठास्यति ते वेदः सोत्तरः सखिलो द्विज	010c  
कृत्स्नं शतपथं चैव प्रणेष्यसि द्विजर्षभ	011a  
तस्यान्ते चापुनर्भावे बुद्धिस्तव भविष्यति	011c  
प्राप्स्यसे च यदिष्टं तत्साङ्ख्ययोगेप्सितं पदम्	012a  
एतावदुक्त्वा भगवानस्तमेवाभ्यवर्तत	012c  
ततोऽनुव्याहृतं श्रुत्वा गते देवे विभावसौ	013a  
गृहमागत्य संहृष्टोऽचिन्तयं वै सरस्वतीम्	013c  
ततः प्रवृत्तातिशुभा स्वरव्यञ्जनभूषिता	014a  
ओङ्कारमादितः कृत्वा मम देवी सरस्वती	014c  
ततोऽहमर्घ्यं विधिवत्सरस्वत्यै न्यवेदयम्	015a  
तपतां च वरिष्ठाय निषण्णस्तत्परायणः	015c  
ततः शतपथं कृत्स्नं सरहस्यं ससङ्ग्रहम्	016a  
चक्रे सपरिशेषं च हर्षेण परमेण ह	016c  
कृत्वा चाध्ययनं तेषां शिष्याणां शतमुत्तमम्	017a  
विप्रियार्थं सशिष्यस्य मातुलस्य महात्मनः	017c  
ततः सशिष्येण मया सूर्येणेव गभस्तिभिः	018a  
व्याप्तो यज्ञो महाराज पितुस्तव महात्मनः	018c  
मिषतो देवलस्यापि ततोऽर्धं हृतवानहम्	019a  
स्ववेददक्षिणायाथ विमर्दे मातुलेन ह	019c  
सुमन्तुनाथ पैलेन तथा जैमिनिना च वै	020a  
पित्रा ते मुनिभिश्चैव ततोऽहमनुमानितः	020c  
दश पञ्च च प्राप्तानि यजूंष्यर्कान्मयानघ	021a  
तथैव लोमहर्षाच्च पुराणमवधारितम्	021c  
बीजमेतत्पुरस्कृत्य देवीं चैव सरस्वतीम्	022a  
सूर्यस्य चानुभावेन प्रवृत्तोऽहं नराधिप	022c  
कर्तुं शतपथं वेदमपूर्वं कारितं च मे	023a  
यथाभिलषितं मार्गं तथा तच्चोपपादितम्	023c  
शिष्याणामखिलं कृत्स्नमनुज्ञातं ससङ्ग्रहम्	024a  
सर्वे च शिष्याः शुचयो गताः परमहर्षिताः	024c  
शाखाः पञ्चदशेमास्तु विद्या भास्करदर्शिताः	025a  
प्रतिष्ठाप्य यथाकामं वेद्यं तदनुचिन्तयम्	025c  
किमत्र ब्रह्मण्यमृतं किं च वेद्यमनुत्तमम्	026a  
चिन्तये तत्र चागत्य गन्धर्वो मामपृच्छत	026c  
विश्वावसुस्ततो राजन्वेदान्तज्ञानकोविदः	027a  
चतुर्विंशतिकान्प्रश्नान्पृष्ट्वा वेदस्य पार्थिव	027c  
पञ्चविंशतिमं प्रश्नं पप्रच्छान्वीक्षिकीं तथा	027e   
विश्वाविश्वं तथाश्वाश्वं मित्रं वरुणमेव च	028a  
ज्ञानं ज्ञेयं तथाज्ञो ज्ञः कस्तपा अतपास्तथा	028c  
सूर्यादः सूर्य इति च विद्याविद्ये तथैव च	028e   
वेद्यावेद्यं तथा राजन्नचलं चलमेव च	029a  
अपूर्वमक्षयं क्षय्यमेतत्प्रश्नमनुत्तमम्	029c  
अथोक्तश्च मया राजन्राजा गन्धर्वसत्तमः	030a  
पृष्टवाननुपूर्वेण प्रश्नमुत्तममर्थवत्	030c  
मुहूर्तं मृष्यतां तावद्यावदेनं विचिन्तये	031a  
बाढमित्येव कृत्वा स तूष्णीं गन्धर्व आस्थितः	031c  
ततोऽन्वचिन्तयमहं भूयो देवीं सरस्वतीम्	032a  
मनसा स च मे प्रश्नो दध्नो घृतमिवोद्धृतम्	032c  
तत्रोपनिषदं चैव परिशेषं च पार्थिव	033a  
मथ्नामि मनसा तात दृष्ट्वा चान्वीक्षिकीं पराम्	033c  
चतुर्थी राजशार्दूल विद्यैषा साम्परायिकी	034a  
उदीरिता मया तुभ्यं पञ्चविंशेऽधि धिष्ठिता	034c  
अथोक्तस्तु मया राजन्राजा विश्वावसुस्तदा	035a  
श्रूयतां यद्भवानस्मान्प्रश्नं सम्पृष्टवानिह	035c  
विश्वाविश्वेति यदिदं गन्धर्वेन्द्रानुपृच्छसि	036a  
विश्वाव्यक्तं परं विद्याद्भूतभव्यभयङ्करम्	036c  
त्रिगुणं गुणकर्तृत्वादविश्वो निष्कलस्तथा	037a  
अश्वस्तथैव मिथुनमेवमेवानुदृश्यते	037c  
अव्यक्तं प्रकृतिं प्राहुः पुरुषेति च निर्गुणम्	038a  
तथैव मित्रं पुरुषं वरुणं प्रकृतिं तथा	038c  
ज्ञानं तु प्रकृतिं प्राहुर्ज्ञेयं निष्कलमेव च	039a  
अज्ञश्च ज्ञश्च पुरुषस्तस्मान्निष्कल उच्यते	039c  
कस्तपा अतपाः प्रोक्तः कोऽसौ पुरुष उच्यते	040a  
तपाः प्रकृतिरित्याहुरतपा निष्कलः स्मृतः	040c  
तथैवावेद्यमव्यक्तं वेद्यः पुरुष उच्यते	041a  
चलाचलमिति प्रोक्तं त्वया तदपि मे शृणु	041c  
चलां तु प्रकृतिं प्राहुः कारणं क्षेपसर्गयोः	042a  
अक्षेपसर्गयोःकर्ता निश्चलः पुरुषः स्मृतः	042c  
अजावुभावप्रजौ च अक्षयौ चाप्युभावपि	043a  
अजौ नित्यावुभौ प्राहुरध्यात्मगतिनिश्चयाः	043c  
अक्षयत्वात्प्रजनने अजमत्राहुरव्ययम्	044a  
अक्षयं पुरुषं प्राहुः क्षयो ह्यस्य न विद्यते	044c  
गुणक्षयत्वात्प्रकृतिः कर्तृत्वादक्षयं बुधाः	045a  
एषा तेऽऽन्वीक्षिकी विद्या चतुर्थी साम्परायिकी	045c  
विद्योपेतं धनं कृत्वा कर्मणा नित्यकर्मणि	046a  
एकान्तदर्शना वेदाः सर्वे विश्वावसो स्मृताः	046c  
जायन्ते च म्रियन्ते च यस्मिन्नेते यतश्च्युताः	047a  
वेदार्थं ये न जानन्ति वेद्यं गन्धर्वसत्तम	047c  
साङ्गोपाङ्गानपि यदि पञ्च वेदानधीयते	048a  
वेदवेद्यं न जानीते वेदभारवहो हि सः	048c  
यो घृतार्थी खरीक्षीरं मथेद्गन्धर्वसत्तम	049a  
विष्ठां तत्रानुपश्येत न मण्डं नापि वा घृतम्	049c  
तथा वेद्यमवेद्यं च वेदविद्यो न विन्दति	050a  
स केवलं मूढमतिर्ज्ञानभारवहः स्मृतः	050c  
द्रष्टव्यौ नित्यमेवैतौ तत्परेणान्तरात्मना	051a  
यथास्य जन्मनिधने न भवेतां पुनः पुनः	051c  
अजस्रं जन्मनिधनं चिन्तयित्वा त्रयीमिमाम्	052a  
परित्यज्य क्षयमिह अक्षयं धर्ममास्थितः	052c  
यदा तु पश्यतेऽत्यन्तमहन्यहनि काश्यप	053a  
तदा स केवलीभूतः षड्विंशमनुपश्यति	053c  
अन्यश्च शश्वदव्यक्तस्तथान्यः पञ्चविंशकः	054a  
तस्य द्वावनुपश्येत तमेकमिति साधवः	054c  
तेनैतन्नाभिजानन्ति पञ्चविंशकमच्युतम्	055a  
जन्ममृत्युभयाद्योगाः साङ्ख्याश्च परमैषिणः	055c  
विश्वावसुरुवाच	056    
पञ्चविंशं यदेतत्ते प्रोक्तं ब्राह्मणसत्तम	056a  
तथा तन्न तथा वेति तद्भवान्वक्तुमर्हति	056c  
जैगीषव्यस्यासितस्य देवलस्य च मे श्रुतम्	057a  
पराशरस्य विप्रर्षेर्वार्षगण्यस्य धीमतः	057c  
भिक्षोः पञ्चशिखस्याथ कपिलस्य शुकस्य च	058a  
गौतमस्यार्ष्टिषेणस्य गर्गस्य च महात्मनः	058c  
नारदस्यासुरेश्चैव पुलस्त्यस्य च धीमतः	059a  
सनत्कुमारस्य ततः शुक्रस्य च महात्मनः	059c  
कश्यपस्य पितुश्चैव पूर्वमेव मया श्रुतम्	060a  
तदनन्तरं च रुद्रस्य विश्वरूपस्य धीमतः	060c  
दैवतेभ्यः पितृभ्यश्च दैत्येभ्यश्च ततस्ततः	061a  
प्राप्तमेतन्मया कृत्स्नं वेद्यं नित्यं वदन्त्युत	061c  
तस्मात्तद्वै भवद्बुद्ध्या श्रोतुमिच्छामि ब्राह्मण	062a  
भवान्प्रबर्हः शास्त्राणां प्रगल्भश्चातिबुद्धिमान्	062c  
न तवाविदितं किञ्चिद्भवाञ्श्रुतिनिधिः स्मृतः	063a  
कथ्यते देवलोके च पितृलोके च ब्राह्मण	063c  
ब्रह्मलोकगताश्चैव कथयन्ति महर्षयः	064a  
पतिश्च तपतां शश्वदादित्यस्तव भाषते	064c  
साङ्ख्यज्ञानं त्वया ब्रह्मन्नवाप्तं कृत्स्नमेव च	065a  
तथैव योगज्ञानं च याज्ञवल्क्य विशेषतः	065c  
निःसन्दिग्धं प्रबुद्धस्त्वं बुध्यमानश्चराचरम्	066a  
श्रोतुमिच्छामि तज्ज्ञानं घृतं मण्डमयं यथा	066c  
याज्ञवल्क्य उवाच	067    
कृत्स्नधारिणमेव त्वां मन्ये गन्धर्वसत्तम	067a  
जिज्ञाससि च मां राजंस्तन्निबोध यथाश्रुतम्	067c  
अबुध्यमानां प्रकृतिं बुध्यते पञ्चविंशकः	068a  
न तु बुध्यति गन्धर्व प्रकृतिः पञ्चविंशकम्	068c  
अनेनाप्रतिबोधेन प्रधानं प्रवदन्ति तम्	069a  
साङ्ख्ययोगाश्च तत्त्वज्ञा यथाश्रुतिनिदर्शनात्	069c  
पश्यंस्तथैवापश्यंश्च पश्यत्यन्यस्तथानघ	070a  
षड्विंशः पञ्चविंशं च चतुर्विंशं च पश्यति	070c  
न तु पश्यति पश्यंस्तु यश्चैनमनुपश्यति	070e   
पञ्चविंशोऽभिमन्येत नान्योऽस्ति परमो मम	071a  
न चतुर्विंशकोऽग्राह्यो मनुजैर्ज्ञानदर्शिभिः	071c  
मत्स्येवोदकमन्वेति प्रवर्तति प्रवर्तनात्	072a  
यथैव बुध्यते मत्स्यस्तथैषोऽप्यनुबुध्यते	072c  
सस्नेहः सहवासाच्च साभिमानश्च नित्यशः	072e   
स निमज्जति कालस्य यदैकत्वं न बुध्यते	073a  
उन्मज्जति हि कालस्य ममत्वेनाभिसंवृतः	073c  
यदा तु मन्यतेऽन्योऽहमन्य एष इति द्विजः	074a  
तदा स केवलीभूतः षड्विंशमनुपश्यति	074c  
अन्यश्च राजन्नवरस्तथान्यः पञ्चविंशकः	075a  
तत्स्थत्वादनुपश्यन्ति एक एवेति साधवः	075c  
तेनैतन्नाभिनन्दन्ति पञ्चविंशकमच्युतम्	076a  
जन्ममृत्युभयाद्भीता योगाः साङ्ख्याश्च काश्यप	076c  
षड्विंशमनुपश्यन्ति शुचयस्तत्परायणाः	076e   
यदा स केवलीभूतः षड्विंशमनुपश्यति	077a  
तदा स सर्वविद्विद्वान्न पुनर्जन्म विन्दति	077c  
एवमप्रतिबुद्धश्च बुध्यमानश्च तेऽनघ	078a  
बुद्धश्चोक्तो यथातत्त्वं मया श्रुतिनिदर्शनात्	078c  
पश्यापश्यं योऽनुपश्येत्क्षेमं तत्त्वं च काश्यप	079a  
केवलाकेवलं चाद्यं पञ्चविंशात्परं च यत्	079c  
विश्वावसुरुवाच	080    
तथ्यं शुभं चैतदुक्तं त्वया भोः सम्यक्क्षेम्यं देवताद्यं यथावत्	080a  
स्वस्त्यक्षयं भवतश्चास्तु नित्यं बुद्ध्या सदा बुद्धियुक्तं नमस्ते	080c  
याज्ञवल्क्य उवाच	081    
एवमुक्त्वा सम्प्रयातो दिवं स विभ्राजन्वै श्रीमता दर्शनेन	081a  
तुष्टश्च तुष्ट्या परयाभिनन्द्य प्रदक्षिणं मम कृत्वा महात्मा	081c  
ब्रह्मादीनां खेचराणां क्षितौ च ये चाधस्तात्संवसन्ते नरेन्द्र	082a  
तत्रैव तद्दर्शनं दर्शयन्वै सम्यक्क्षेम्यं ये पथं संश्रिता वै	082c  
साङ्ख्याः सर्वे साङ्ख्यधर्मे रताश्च तद्वद्योगा योगधर्मे रताश्च	083a  
ये चाप्यन्ये मोक्षकामा मनुष्यास्तेषामेतद्दर्शनं ज्ञानदृष्टम्	083c  
ज्ञानान्मोक्षो जायते पूरुषाणां नास्त्यज्ञानादेवमाहुर्नरेन्द्र	084a  
तस्माज्ज्ञानं तत्त्वतोऽन्वेषितव्यं येनात्मानं मोक्षयेज्जन्ममृत्योः	084c  
प्राप्य ज्ञानं ब्राह्मणात्क्षत्रियाद्वा वैश्याच्छूद्रादपि नीचादभीक्ष्णम्	085a  
श्रद्धातव्यं श्रद्दधानेन नित्यं न श्रद्धिनं जन्ममृत्यू विशेताम्	085c  
सर्वे वर्णा ब्राह्मणा ब्रह्मजाश्च सर्वे नित्यं व्याहरन्ते च ब्रह्म	086a  
तत्त्वं शास्त्रं ब्रह्मबुद्ध्या ब्रवीमि सर्वं विश्वं ब्रह्म चैतत्समस्तम्	086c  
ब्रह्मास्यतो ब्राह्मणाः सम्प्रसूता बाहुभ्यां वै क्षत्रियाः सम्प्रसूताः	087a  
नाभ्यां वैश्याः पादतश्चापि शूद्राः सर्वे वर्णा नान्यथा वेदितव्याः	087c  
अज्ञानतः कर्मयोनिं भजन्ते तां तां राजंस्ते यथा यान्त्यभावम्	088a  
तथा वर्णा ज्ञानहीनाः पतन्ते घोरादज्ञानात्प्राकृतं योनिजालम्	088c  
तस्माज्ज्ञानं सर्वतो मार्गितव्यं सर्वत्रस्थं चैतदुक्तं मया ते	089a  
तस्थौ ब्रह्मा तस्थिवांश्चापरो यस्तस्मै नित्यं मोक्षमाहुर्द्विजेन्द्राः	089c  
यत्ते पृष्टं तन्मया चोपदिष्टं याथातथ्यं तद्विशोको भवस्व	090a  
राजन्गच्छस्वैतदर्थस्य पारं सम्यक्प्रोक्तं स्वस्ति तेऽस्त्वत्र नित्यम्		090c  
भीष्म उवाच	091    
स एवमनुशास्तस्तु याज्ञवल्क्येन धीमता	091a  
प्रीतिमानभवद्राजा मिथिलाधिपतिस्तदा	091c  
गते मुनिवरे तस्मिन्कृते चापि प्रदक्षिणे	092a  
दैवरातिर्नरपतिरासीनस्तत्र मोक्षवित्	092c  
गोकोटिं स्पर्शयामास हिरण्यस्य तथैव च	093a  
रत्नाञ्जलिमथैकं च ब्राह्मणेभ्यो ददौ तदा	093c  
विदेहराज्यं च तथा प्रतिष्ठाप्य सुतस्य वै	094a  
यतिधर्ममुपासंश्चाप्यवसन्मिथिलाधिपः	094c  
साङ्ख्यज्ञानमधीयानो योगशास्त्रं च कृत्स्नशः	095a  
धर्माधर्मौ च राजेन्द्र प्राकृतं परिगर्हयन्	095c  
अनन्तमिति कृत्वा स नित्यं केवलमेव च	096a  
धर्माधर्मौ पुण्यपापे सत्यासत्ये तथैव च	096c  
जन्ममृत्यू च राजेन्द्र प्राकृतं तदचिन्तयत्	097a  
ब्रह्माव्यक्तस्य कर्मेदमिति नित्यं नराधिप	097c  
पश्यन्ति योगाः साङ्ख्याश्च स्वशास्त्रकृतलक्षणाः	098a  
इष्टानिष्टवियुक्तं हि तस्थौ ब्रह्म परात्परम्	098c  
नित्यं तमाहुर्विद्वांसः शुचिस्तस्माच्छुचिर्भव	098e   
दीयते यच्च लभते दत्तं यच्चानुमन्यते	099a  
ददाति च नरश्रेष्ठ प्रतिगृह्णाति यच्च ह	099c  
ददात्यव्यक्तमेवैतत्प्रतिगृह्णाति तच्च वै	099e   
आत्मा ह्येवात्मनो ह्येकः कोऽन्यस्त्वत्तोऽधिको भवेत्	100a  
एवं मन्यस्व सततमन्यथा मा विचिन्तय	100c  
यस्याव्यक्तं न विदितं सगुणं निर्गुणं पुनः	101a  
तेन तीर्थानि यज्ञाश्च सेवितव्याविपश्चिता	101c  
न स्वाध्यायैस्तपोभिर्वा यज्ञैर्वा कुरुनन्दन	102a  
लभतेऽव्यक्तसंस्थानं ज्ञात्वाव्यक्तं महीपते	102c  
तथैव महतः स्थानमाहङ्कारिकमेव च	103a  
अहङ्कारात्परं चापि स्थानानि समवाप्नुयात्	103c  
ये त्वव्यक्तात्परं नित्यं जानते शास्त्रतत्पराः	104a  
जन्ममृत्युवियुक्तं च वियुक्तं सदसच्च यत्	104c  
एतन्मयाप्तं जनकात्पुरस्तात्तेनापि चाप्तं नृप याज्ञवल्क्यात्	105a  
ज्ञानं विशिष्टं न तथा हि यज्ञा ज्ञानेन दुर्गं तरते न यज्ञैः	105c  
दुर्गं जन्म निधनं चापि राजन्न भूतिकं ज्ञानविदो वदन्ति	106a  
यज्ञैस्तपोभिर्नियमैर्व्रतैश्च दिवं समासाद्य पतन्ति भूमौ	106c  
तस्मादुपासस्व परं महच्छुचि शिवं विमोक्षं विमलं पवित्रम्	107a  
क्षेत्रज्ञवित्पार्थिव ज्ञानयज्ञमुपास्य वै तत्त्वमृषिर्भविष्यसि	107c  
उपनिषदमुपाकरोत्तदा वै जनकनृपस्य पुरा हि याज्ञवल्क्यः	108a  
यदुपगणितशाश्वताव्ययं तच्छुभममृतत्वमशोकमृच्छतीति	108c  

