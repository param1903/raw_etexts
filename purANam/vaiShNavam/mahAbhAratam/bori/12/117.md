001  भीष्म उवाच
001a अत्राप्युदाहरन्तीममितिहासं पुरातनम्
001c निदर्शनकरं लोके सज्जनाचरितं सदा
002a अस्यैवार्थस्य सदृशं यच्छ्रुतं मे तपोवने
002c जामदग्न्यस्य रामस्य यदुक्तमृषिसत्तमैः
003a वने महति कस्मिंश्चिदमनुष्यनिषेविते
003c ऋषिर्मूलफलाहारो नियतो नियतेन्द्रियः
004a दीक्षादमपरः शान्तः स्वाध्यायपरमः शुचिः
004c उपवासविशुद्धात्मा सततं सत्पथे स्थितः
005a तस्य सन्दृश्य सद्भावमुपविष्टस्य धीमतः
005c सर्वसत्त्वाः समीपस्था भवन्ति वनचारिणः
006a सिंहव्याघ्राः सशरभा मत्ताश्चैव महागजाः
006c द्वीपिनः खड्गभल्लूका ये चान्ये भीमदर्शनाः
007a ते सुखप्रश्नदाः सर्वे भवन्ति क्षतजाशनाः
007c तस्यर्षेः शिष्यवच्चैव न्यग्भूताः प्रियकारिणः
008a दत्त्वा च ते सुखप्रश्नं सर्वे यान्ति यथागतम्
008c ग्राम्यस्त्वेकः पशुस्तत्र नाजहाच्छ्वा महामुनिम्
009a भक्तोऽनुरक्तः सततमुपवासकृशोऽबलः
009c फलमूलोत्कराहारः शान्तः शिष्टाकृतिर्यथा
010a तस्यर्षेरुपविष्टस्य पादमूले महामुनेः
010c मनुष्यवद्गतो भावः स्नेहबद्धोऽभवद्भृशम्
011a ततोऽभ्ययान्महावीर्यो द्वीपी क्षतजभोजनः
011c श्वार्थमत्यन्तसन्दुष्टः क्रूरः काल इवान्तकः
012a लेलिह्यमानस्तृषितः पुच्छास्फोटनतत्परः
012c व्यादितास्यः क्षुधाभग्नः प्रार्थयानस्तदामिषम्
013a तं दृष्ट्वा क्रूरमायान्तं जीवितार्थी नराधिप
013c प्रोवाच श्वा मुनिं तत्र यत्तच्छृणु महामते
014a श्वशत्रुर्भगवन्नत्र द्वीपी मां हन्तुमिच्छति
014c त्वत्प्रसादाद्भयं न स्यात्तस्मान्मम महामुने
015  मुनिरुवाच
015a न भयं द्वीपिनः कार्यं मृत्युतस्ते कथञ्चन
015c एष श्वरूपरहितो द्वीपी भवसि पुत्रक
016  भीष्म उवाच
016a ततः श्वा द्वीपितां नीतो जाम्बूनदनिभाकृतिः
016c चित्राङ्गो विस्फुरन्हृष्टो वने वसति निर्भयः
017a ततोऽभ्ययान्महारौद्रो व्यादितास्यः क्षुधान्वितः
017c द्वीपिनं लेलिहद्वक्त्रो व्याघ्रो रुधिरलालसः
018a व्याघ्रं दृष्ट्वा क्षुधाभग्नं दंष्ट्रिणं वनगोचरम्
018c द्वीपी जीवितरक्षार्थमृषिं शरणमेयिवान्
019a ततः संवासजं स्नेहमृषिणा कुर्वता सदा
019c स द्वीपी व्याघ्रतां नीतो रिपुभिर्बलवत्तरः
019e ततो दृष्ट्वा स शार्दूलो नाभ्यहंस्तं विशाम्पते
020a स तु श्वा व्याघ्रतां प्राप्य बलवान्पिशिताशनः
020c न मूलफलभोगेषु स्पृहामप्यकरोत्तदा
021a यथा मृगपतिर्नित्यं प्रकाङ्क्षति वनौकसः
021c तथैव स महाराज व्याघ्रः समभवत्तदा
022a व्याघ्रस्तूटजमूलस्थस्तृप्तः सुप्तो हतैर्मृगैः
022c नागश्चागात्तमुद्देशं मत्तो मेघ इवोत्थितः
023a प्रभिन्नकरटः प्रांशुः पद्मी विततमस्तकः
023c सुविषाणो महाकायो मेघगम्भीरनिस्वनः
024a तं दृष्ट्वा कुञ्जरं मत्तमायान्तं मदगर्वितम्
024c व्याघ्रो हस्तिभयात्त्रस्तस्तमृषिं शरणं ययौ
025a ततोऽनयत्कुञ्जरतां तं व्याघ्रमृषिसत्तमः
025c महामेघोपमं दृष्ट्वा तं स भीतोऽभवद्गजः
026a ततः कमलषण्डानि शल्लकीगहनानि च
026c व्यचरत्स मुदा युक्तः पद्मरेणुविभूषितः
027a कदाचिद्रममाणस्य हस्तिनः सुमुखं तदा
027c ऋषेस्तस्योटजस्थस्य कालोऽगच्छन्निशानिशम्
028a अथाजगाम तं देशं केसरी केसरारुणः
028c गिरिकन्दरजो भीमः सिंहो नागकुलान्तकः
029a तं दृष्ट्वा सिंहमायान्तं नागः सिंहभयाकुलः
029c ऋषिं शरणमापेदे वेपमानो भयातुरः
030a ततः स सिंहतां नीतो नागेन्द्रो मुनिना तदा
030c वन्यं नागणयत्सिंहं तुल्यजातिसमन्वयात्
031a दृष्ट्वा च सोऽनशत्सिंहो वन्यो भीसन्नवाग्बलः
031c स चाश्रमेऽवसत्सिंहस्तस्मिन्नेव वने सुखी
032a न त्वन्ये क्षुद्रपशवस्तपोवननिवासिनः
032c व्यदृश्यन्त भयत्रस्ता जीविताकाङ्क्षिणः सदा
033a कदाचित्कालयोगेन सर्वप्राणिविहिंसकः
033c बलवान्क्षतजाहारो नानासत्त्वभयङ्करः
034a अष्टपादूर्ध्वचरणः शरभो वनगोचरः
034c तं सिंहं हन्तुमागच्छन्मुनेस्तस्य निवेशनम्
035a तं मुनिः शरभं चक्रे बलोत्कटमरिन्दम
035c ततः स शरभो वन्यो मुनेः शरभमग्रतः
035e दृष्ट्वा बलिनमत्युग्रं द्रुतं सम्प्राद्रवद्भयात्
036a स एवं शरभस्थाने न्यस्तो वै मुनिना तदा
036c मुनेः पार्श्वगतो नित्यं शारभ्यं सुखमाप्तवान्
037a ततः शरभसन्त्रस्ताः सर्वे मृगगणा वनात्
037c दिशः सम्प्राद्रवन्राजन्भयाज्जीवितकाङ्क्षिणः
038a शरभोऽप्यतिसन्दुष्टो नित्यं प्राणिवधे रतः
038c फलमूलाशनं शान्तं नैच्छत्स पिशिताशनः
039a ततो रुधिरतर्षेण बलिना शरभोऽन्वितः
039c इयेष तं मुनिं हन्तुमकृतज्ञः श्वयोनिजः
040a ततस्तेन तपःशक्त्या विदितो ज्ञानचक्षुषा
040c विज्ञाय च महाप्राज्ञो मुनिः श्वानं तमुक्तवान्
041a श्वा त्वं द्वीपित्वमापन्नो द्वीपी व्याघ्रत्वमागतः
041c व्याघ्रो नागो मदपटुर्नागः सिंहत्वमाप्तवान्
042a सिंहोऽतिबलसंयुक्तो भूयः शरभतां गतः
042c मया स्नेहपरीतेन न विमृष्टः कुलान्वयः
043a यस्मादेवमपापं मां पाप हिंसितुमिच्छसि
043c तस्मात्स्वयोनिमापन्नः श्वैव त्वं हि भविष्यसि
044a ततो मुनिजनद्वेषाद्दुष्टात्मा श्वाकृतोऽबुधः
044c ऋषिणा शरभः शप्तः स्वं रूपं पुनराप्तवान्

