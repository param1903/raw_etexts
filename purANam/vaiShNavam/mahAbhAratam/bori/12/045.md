001  जनमेजय उवाच
001a प्राप्य राज्यं महातेजा धर्मराजो युधिष्ठिरः
001c यदन्यदकरोद्विप्र तन्मे वक्तुमिहार्हसि
002a भगवान्वा हृषीकेशस्त्रैलोक्यस्य परो गुरुः
002c ऋषे यदकरोद्वीरस्तच्च व्याख्यातुमर्हसि
003  वैशम्पायन उवाच
003a शृणु राजेन्द्र तत्त्वेन कीर्त्यमानं मयानघ
003c वासुदेवं पुरस्कृत्य यदकुर्वत पाण्डवाः
004a प्राप्य राज्यं महातेजा धर्मराजो युधिष्ठिरः
004c चातुर्वर्ण्यं यथायोगं स्वे स्वे धर्मे न्यवेशयत्
005a ब्राह्मणानां सहस्रं च स्नातकानां महात्मनाम्
005c सहस्रनिष्कमेकैकं वाचयामास पाण्डवः
006a तथानुजीविनो भृत्यान्संश्रितानतिथीनपि
006c कामैः सन्तर्पयामास कृपणांस्तर्ककानपि
007a पुरोहिताय धौम्याय प्रादादयुतशः स गाः
007c धनं सुवर्णं रजतं वासांसि विविधानि च
008a कृपाय च महाराज गुरुवृत्तिमवर्तत
008c विदुराय च धर्मात्मा पूजां चक्रे यतव्रतः
009a भक्षान्नपानैर्विविधैर्वासोभिः शयनासनैः
009c सर्वान्सन्तोषयामास संश्रितान्ददतां वरः
010a लब्धप्रशमनं कृत्वा स राजा राजसत्तम
010c युयुत्सोर्धार्तराष्ट्रस्य पूजां चक्रे महायशाः
011a धृतराष्ट्राय तद्राज्यं गान्धार्यै विदुराय च
011c निवेद्य स्वस्थवद्राजन्नास्ते राजा युधिष्ठिरः
012a तथा सर्वं स नगरं प्रसाद्य जनमेजय
012c वासुदेवं महात्मानमभ्यगच्छत्कृताञ्जलिः
013a ततो महति पर्यङ्के मणिकाञ्चनभूषिते
013c ददर्श कृष्णमासीनं नीलं मेराविवाम्बुदम्
014a जाज्वल्यमानं वपुषा दिव्याभरणभूषितम्
014c पीतकौशेयसंवीतं हेम्नीवोपहितं मणिम्
015a कौस्तुभेन उरःस्थेन मणिनाभिविराजितम्
015c उद्यतेवोदयं शैलं सूर्येणाप्तकिरीटिनम्
015e नौपम्यं विद्यते यस्य त्रिषु लोकेषु किञ्चन
016a सोऽभिगम्य महात्मानं विष्णुं पुरुषविग्रहम्
016c उवाच मधुराभाषः स्मितपूर्वमिदं तदा
017a सुखेन ते निशा कच्चिद्व्युष्टा बुद्धिमतां वर
017c कच्चिज्ज्ञानानि सर्वाणि प्रसन्नानि तवाच्युत
018a तव ह्याश्रित्य तां देवीं बुद्धिं बुद्धिमतां वर
018c वयं राज्यमनुप्राप्ताः पृथिवी च वशे स्थिता
019a भवत्प्रसादाद्भगवंस्त्रिलोकगतिविक्रम
019c जयः प्राप्तो यशश्चाग्र्यं न च धर्माच्च्युता वयम्
020a तं तथा भाषमाणं तु धर्मराजं युधिष्ठिरम्
020c नोवाच भगवान्किञ्चिद्ध्यानमेवान्वपद्यत

