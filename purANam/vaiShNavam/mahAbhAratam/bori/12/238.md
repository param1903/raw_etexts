व्यास उवाच	001    
प्रकृतेस्तु विकारा ये क्षेत्रज्ञस्तैः परिश्रितः	001a  
ते चैनं न प्रजानन्ति स तु जानाति तानपि	001c  
तैश्चैष कुरुते कार्यं मनःषष्ठैरिहेन्द्रियैः	002a  
सुदान्तैरिव संयन्ता दृढैः परमवाजिभिः	002c  
इन्द्रियेभ्यः परा ह्यर्था अर्थेभ्यः परमं मनः	003a  
मनसस्तु परा बुद्धिर्बुद्धेरात्मा महान्परः	003c  
महतः परमव्यक्तमव्यक्तात्परतोऽमृतम्	004a  
अमृतान्न परं किञ्चित्सा काष्ठा सा परा गतिः	004c  
एवं सर्वेषु भूतेषु गूढोऽऽत्मा न प्रकाशते	005a  
दृश्यते त्वग्र्यया बुद्ध्या सूक्ष्मया तत्त्वदर्शिभिः	005c  
अन्तरात्मनि संलीय मनःषष्ठानि मेधया	006a  
इन्द्रियाणीन्द्रियार्थांश्च बहु चिन्त्यमचिन्तयन्	006c  
ध्यानोपरमणं कृत्वा विद्यासम्पादितं मनः	007a  
अनीश्वरः प्रशान्तात्म ततोऽर्छत्यमृतं पदम्	007c  
इन्द्रियाणां तु सर्वेषां वश्यात्मा चलितस्मृतिः	008a  
आत्मनः सम्प्रदानेन मर्त्यो मृत्युमुपाश्नुते	008c  
हित्वा तु सर्वसङ्कल्पान्सत्त्वे चित्तं निवेशयेत्	009a  
सत्त्वे चित्तं समावेश्य ततः कालञ्जरो भवेत्	009c  
चित्तप्रसादेन यतिर्जहाति हि शुभाशुभम्	010a  
प्रसन्नात्मात्मनि स्थित्वा सुखमानन्त्यमश्नुते	010c  
लक्षणं तु प्रसादस्य यथा तृप्तः सुखं स्वपेत्	011a  
निवाते वा यथा दीपो दीप्यमानो न कम्पते	011c  
एवं पूर्वापरे रात्रे युञ्जन्नात्मानमात्मना	012a  
सत्त्वाहारविशुद्धात्मा पश्यत्यात्मानमात्मनि	012c  
रहस्यं सर्ववेदानामनैतिह्यमनागमम्	013a  
आत्मप्रत्ययिकं शास्त्रमिदं पुत्रानुशासनम्	013c  
धर्माख्यानेषु सर्वेषु सत्याख्यानेषु यद्वसु	014a  
दशेदमृक्सहस्राणि निर्मथ्यामृतमुद्धृतम्	014c  
नवनीतं यथा दध्नः काष्ठादग्निर्यथैव च	015a  
तथैव विदुषां ज्ञानं पुत्रहेतोः समुद्धृतम्	015c  
स्नातकानामिदं शास्त्रं वाच्यं पुत्रानुशासनम्	015e  
तदिदं नाप्रशान्ताय नादान्तायातपस्विने	016a  
नावेदविदुषे वाच्यं तथा नानुगताय च	016c  
नासूयकायानृजवे न चानिर्दिष्टकारिणे	017a  
न तर्कशास्त्रदग्धाय तथैव पिशुनाय च	017c  
श्लाघते श्लाघनीयाय प्रशान्ताय तपस्विने	018a  
इदं प्रियाय पुत्राय शिष्यायानुगताय च	018c  
रहस्यधर्मं वक्तव्यं नान्यस्मै तु कथञ्चन	018e  
यद्यप्यस्य महीं दद्याद्रत्नपूर्णामिमां नरः	019a  
इदमेव ततः श्रेय इति मन्येत तत्त्ववित्	019c  
अतो गुह्यतरार्थं तदध्यात्ममतिमानुषम्	020a  
यत्तन्महर्षिभिर्दृष्टं वेदान्तेषु च गीयते	020c  
तत्तेऽहं सम्प्रवक्ष्यामि यन्मां त्वं परिपृच्छसि	020e  

