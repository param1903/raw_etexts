गुरुरुवाच	001    
रजसा साध्यते मोहस्तमसा च नरर्षभ	001a  
क्रोधलोभौ भयं दर्प एतेषां साधनाच्छुचिः	001c  
परमं परमात्मानं देवमक्षयमव्ययम्	002a  
विष्णुमव्यक्तसंस्थानं विशन्ते देवसत्तमम्	002c  
तस्य मायाविदग्धाङ्गा ज्ञानभ्रष्टा निराशिषः	003a  
मानवा ज्ञानसम्मोहात्ततः कामं प्रयान्ति वै	003c  
कामात्क्रोधमवाप्याथ लोभमोहौ च मानवाः	004a  
मानदर्पादहङ्कारमहङ्कारात्ततः क्रियाः	004c  
क्रियाभिः स्नेहसम्बन्धः स्नेहाच्छोकमनन्तरम्	005a  
सुखदुःखसमारम्भाज्जन्माजन्मकृतक्षणाः	005c  
जन्मतो गर्भवासं तु शुक्रशोणितसम्भवम्	006a  
पुरीषमूत्रविक्लेदशोणितप्रभवाविलम्	006c  
तृष्णाभिभूतस्तैर्बद्धस्तानेवाभिपरिप्लवन्	007a  
संसारतन्त्रवाहिन्यस्तत्र बुध्येत योषितः	007c  
प्रकृत्या क्षेत्रभूतास्ता नराः क्षेत्रज्ञलक्षणाः	008a  
तस्मादेता विशेषेण नरोऽतीयुर्विपश्चितः	008c  
कृत्या ह्येता घोररूपा मोहयन्त्यविचक्षणान्	009a  
रजस्यन्तर्हिता मूर्तिरिन्द्रियाणां सनातनी	009c  
तस्मात्तर्षात्मकाद्रागाद्बीजाज्जायन्ति जन्तवः	010a  
स्वदेहजानस्वसञ्ज्ञान्यद्वदङ्गात्कृमींस्त्यजेत्	010c  
स्वसञ्ज्ञानस्वजांस्तद्वत्सुतसञ्ज्ञान्कृमींस्त्यजेत्	010e  
शुक्रतो रसतश्चैव स्नेहाज्जायन्ति जन्तवः	011a  
स्वभावात्कर्मयोगाद्वा तानुपेक्षेत बुद्धिमान्	011c  
रजस्तमसि पर्यस्तं सत्त्वं तमसि संस्थितम्	012a  
ज्ञानाधिष्ठानमज्ञानं बुद्ध्यहङ्कारलक्षणम्	012c  
तद्बीजं देहिनामाहुस्तद्बीजं जीवसञ्ज्ञितम्	013a  
कर्मणा कालयुक्तेन संसारपरिवर्तकम्	013c  
रमत्ययं यथा स्वप्ने मनसा देहवानिव	014a  
कर्मगर्भैर्गुणैर्देही गर्भे तदुपपद्यते	014c  
कर्मणा बीजभूतेन चोद्यते यद्यदिन्द्रियम्	015a  
जायते तदहङ्काराद्रागयुक्तेन चेतसा	015c  
शब्दरागाच्छ्रोत्रमस्य जायते भावितात्मनः	016a  
रूपरागात्तथा चक्षुर्घ्राणं गन्धचिकीर्षया	016c  
स्पर्शनेभ्यस्तथा वायुः प्राणापानव्यपाश्रयः	017a  
व्यानोदानौ समानश्च पञ्चधा देहयापना	017c  
सञ्जातैर्जायते गात्रैः कर्मजैर्ब्रह्मणा वृतः	018a  
दुःखाद्यन्तैर्दुःखमध्यैर्नरः शारीरमानसैः	018c  
दुःखं विद्यादुपादानादभिमानाच्च वर्धते	019a  
त्यागात्तेभ्यो निरोधः स्यान्निरोधज्ञो विमुच्यते	019c  
इन्द्रियाणां रजस्येव प्रभवप्रलयावुभौ	020a  
परीक्ष्य सञ्चरेद्विद्वान्यथावच्छास्त्रचक्षुषा	020c  
ज्ञानेन्द्रियाणीन्द्रियार्थान्नोपसर्पन्त्यतर्षुलम्	021a  
ज्ञातैश्च कारणैर्देही न देहं पुनरर्हति	021c  

