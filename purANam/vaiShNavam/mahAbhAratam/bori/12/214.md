युधिष्ठिर उवाच	001    
द्विजातयो व्रतोपेता यदिदं भुञ्जते हविः	001a  
अन्नं ब्राह्मणकामाय कथमेतत्पितामह	001c  
भीष्म उवाच	002    
अवेदोक्तव्रतोपेता भुञ्जानाः कार्यकारिणः	002a  
वेदोक्तेषु च भुञ्जाना व्रतलुप्ता युधिष्ठिर	002c  
युधिष्ठिर उवाच	003    
यदिदं तप इत्याहुरुपवासं पृथग्जनाः	003a  
एतत्तपो महाराज उताहो किं तपो भवेत्	003c  
भीष्म उवाच	004    
मासपक्षोपवासेन मन्यन्ते यत्तपो जनाः	004a  
आत्मतन्त्रोपघातः स न तपस्तत्सतां मतम्	004c  
त्यागश्च सन्नतिश्चैव शिष्यते तप उत्तमम्	004e  
सदोपवासी च भवेद्ब्रह्मचारी सदैव च	005a  
मुनिश्च स्यात्सदा विप्रो दैवतं च सदा भजेत्	005c  
कुटुम्बिको धर्मकामः सदास्वप्नश्च भारत	006a  
अमांसाशी सदा च स्यात्पवित्रं च सदा जपेत्	006c  
अमृताशी सदा च स्यान्न च स्याद्विषभोजनः	007a  
विघसाशी सदा च स्यात्सदा चैवातिथिप्रियः	007c  
युधिष्ठिर उवाच	008    
कथं सदोपवासी स्याद्ब्रह्मचारी कथं भवेत्	008a  
विघसाशी कथं च स्यात्सदा चैवातिथिप्रियः	008c  
भीष्म उवाच	009    
अन्तरा प्रातराशं च सायमाशं तथैव च	009a  
सदोपवासी च भवेद्यो न भुङ्क्ते कथञ्चन	009c  
भार्यां गच्छन्ब्रह्मचारी ऋतौ भवति ब्राह्मणः	010a  
ऋतवादी सदा च स्याज्ज्ञाननित्यश्च यो नरः	010c  
अभक्षयन्वृथामांसममांसाशी भवत्युत	011a  
दाननित्यः पवित्रश्च अस्वप्नश्च दिवास्वपन्	011c  
भृत्यातिथिषु यो भुङ्क्ते भुक्तवत्सु सदा स ह	012a  
अमृतं सकलं भुङ्क्त इति विद्धि युधिष्ठिर	012c  
अभुक्तवत्सु नाश्नानः सततं यस्तु वै द्विजः	013a  
अभोजनेन तेनास्य जितः स्वर्गो भवत्युत	013c  
देवताभ्यः पितृभ्यश्च भृत्येभ्योऽतिथिभिः सह	014a  
अवशिष्टं तु योऽश्नाति तमाहुर्विघसाशिनम्	014c  
तेषां लोका ह्यपर्यन्ताः सदने ब्रह्मणा सह	015a  
उपस्थिताश्चाप्सरोभिः परियान्ति दिवौकसः	015c  
देवताभिश्च ये सार्धं पितृभिश्चोपभुञ्जते	016a  
रमन्ते पुत्रपौत्रैश्च तेषां गतिरनुत्तमा	016c  

