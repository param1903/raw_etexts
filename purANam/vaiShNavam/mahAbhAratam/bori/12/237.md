शुक उवाच	001    
वर्तमानस्तथैवात्र वानप्रस्थाश्रमे यथा	001a  
योक्तव्योऽऽत्मा यथा शक्त्या परं वै काङ्क्षता पदम्	001c  
व्यास उवाच	002    
प्राप्य संस्कारमेताभ्यामाश्रमाभ्यां ततः परम्	002a  
यत्कार्यं परमार्थार्थं तदिहैकमनाः शृणु	002c  
कषायं पाचयित्वा तु श्रेणिस्थानेषु च त्रिषु	003a  
प्रव्रजेच्च परं स्थानं परिव्रज्यामनुत्तमाम्	003c  
तद्भवानेवमभ्यस्य वर्ततां श्रूयतां तथा	004a  
एक एव चरेन्नित्यं सिद्ध्यर्थमसहायवान्	004c  
एकश्चरति यः पश्यन्न जहाति न हीयते	005a  
अनग्निरनिकेतः स्याद्ग्राममन्नार्थमाश्रयेत्	005c  
अश्वस्तनविधानः स्यान्मुनिर्भावसमन्वितः	006a  
लघ्वाशी नियताहारः सकृदन्ननिषेविता	006c  
कपालं वृक्षमूलानि कुचेलमसहायता	007a  
उपेक्षा सर्वभूतानामेतावद्भिक्षुलक्षणम्	007c  
यस्मिन्वाचः प्रविशन्ति कूपे प्राप्ताः शिला इव	008a  
न वक्तारं पुनर्यान्ति स कैवल्याश्रमे वसेत्	008c  
नैव पश्येन्न शृणुयादवाच्यं जातु कस्यचित्	009a  
ब्राह्मणानां विशेषेण नैव ब्रूयात्कथञ्चन	009c  
यद्ब्राह्मणस्य कुशलं तदेव सततं वदेत्	010a  
तूष्णीमासीत निन्दायां कुर्वन्भेषजमात्मनः	010c  
येन पूर्णमिवाकाशं भवत्येकेन सर्वदा	011a  
शून्यं येन जनाकीर्णं तं देवा ब्राह्मणं विदुः	011c  
येन केनचिदाच्छन्नो येन केनचिदाशितः	012a  
यत्रक्वचनशायी च तं देवा ब्राह्मणं विदुः	012c  
अहेरिव गणाद्भीतः सौहित्यान्नरकादिव	013a  
कुणपादिव च स्त्रीभ्यस्तं देवा ब्राह्मणं विदुः	013c  
न क्रुध्येन्न प्रहृष्येच्च मानितोऽमानितश्च यः	014a  
सर्वभूतेष्वभयदस्तं देवा ब्राह्मणं विदुः	014c  
नाभिनन्देत मरणं नाभिनन्देत जीवितम्	015a  
कालमेव प्रतीक्षेत निदेशं भृतको यथा	015c  
अनभ्याहतचित्तः स्यादनभ्याहतवाक्तथा	016a  
निर्मुक्तः सर्वपापेभ्यो निरमित्रस्य किं भयम्	016c  
अभयं सर्वभूतेभ्यो भूतानामभयं यतः	017a  
तस्य देहाद्विमुक्तस्य भयं नास्ति कुतश्चन	017c  
यथा नागपदेऽन्यानि पदानि पदगामिनाम्	018a  
सर्वाण्येवापिधीयन्ते पदजातानि कौञ्जरे	018c  
एवं सर्वमहिंसायां धर्मार्थमपिधीयते	019a  
अमृतः स नित्यं वसति योऽहिंसां प्रतिपद्यते	019c  
अहिंसकः समः सत्यो धृतिमान्नियतेन्द्रियः	020a  
शरण्यः सर्वभूतानां गतिमाप्नोत्यनुत्तमाम्	020c  
एवं प्रज्ञानतृप्तस्य निर्भयस्य मनीषिणः	021a  
न मृत्युरतिगो भावः स मृत्युमधिगच्छति	021c  
विमुक्तं सर्वसङ्गेभ्यो मुनिमाकाशवत्स्थितम्	022a  
अस्वमेकचरं शान्तं तं देवा ब्राह्मणं विदुः	022c  
जीवितं यस्य धर्मार्थं धर्मोऽरत्यर्थमेव च	023a  
अहोरात्राश्च पुण्यार्थं तं देवा ब्राह्मणं विदुः	023c  
निराशिषमनारम्भं निर्नमस्कारमस्तुतिम्	024a  
अक्षीणं क्षीणकर्माणं तं देवा ब्राह्मणं विदुः	024c  
सर्वाणि भूतानि सुखे रमन्ते सर्वाणि दुःखस्य भृशं त्रसन्ति	025a  
तेषां भयोत्पादनजातखेदः कुर्यान्न कर्माणि हि श्रद्दधानः	025c  
दानं हि भूताभयदक्षिणायाः सर्वाणि दानान्यधितिष्ठतीह	026a  
तीक्ष्णां तनुं यः प्रथमं जहाति सोऽनन्तमाप्नोत्यभयं प्रजाभ्यः	026c  
उत्तान आस्येन हविर्जुहोति लोकस्य नाभिर्जगतः प्रतिष्ठा	027a  
तस्याङ्गमङ्गानि कृताकृतं च वैश्वानरः सर्वमेव प्रपेदे	027c  
प्रादेशमात्रे हृदि निश्रितं यत्तस्मिन्प्राणानात्मयाजी जुहोति	028a  
तस्याग्निहोत्रं हुतमात्मसंस्थं सर्वेषु लोकेषु सदैवतेषु	028c  
दैवं त्रिधातुं त्रिवृतं सुपर्णं ये विद्युरग्र्यं परमार्थतां च	029a  
ते सर्वलोकेषु महीयमाना देवाः समर्थाः सुकृतं व्रजन्ति	029c  
वेदांश्च वेद्यं च विधिं च कृत्स्नमथो निरुक्तं परमार्थतां च	030a  
सर्वं शरीरात्मनि यः प्रवेद तस्मै स्म देवाः स्पृहयन्ति नित्यम्	030c  
भूमावसक्तं दिवि चाप्रमेयं हिरण्मयं योऽण्डजमण्डमध्ये	031a  
पतत्रिणं पक्षिणमन्तरिक्षे यो वेद भोग्यात्मनि दीप्तरश्मिः	031c  
आवर्तमानमजरं विवर्तनं षण्णेमिकं द्वादशारं सुपर्व	032a  
यस्येदमास्ये परियाति विश्वं तत्कालचक्रं निहितं गुहायाम्	032c  
यः सम्प्रसादं जगतः शरीरं सर्वान्स लोकानधिगच्छतीह	033a  
तस्मिन्हुतं तर्पयतीह देवांस्ते वै तृप्तास्तर्पयन्त्यास्यमस्य	033c  
तेजोमयो नित्यतनुः पुराणो; लोकाननन्तानभयानुपैति	034a  
भूतानि यस्मान्न त्रसन्ते कदाचित्स भूतेभ्यो न त्रसते कदाचित्	034c  
अगर्हणीयो न च गर्हतेऽन्यान्स वै विप्रः परमात्मानमीक्षेत्	035a  
विनीतमोहो व्यपनीतकल्मषो न चेह नामुत्र च योऽर्थमृच्छति	035c  
अरोषमोहः समलोष्टकाञ्चनः प्रहीणशोको गतसन्धिविग्रहः	036a  
अपेतनिन्दास्तुतिरप्रियाप्रियश्चरन्नुदासीनवदेष भिक्षुकः	036c  

