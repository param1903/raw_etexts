नाग उवाच	001    
अथ ब्राह्मणरूपेण कं तं समनुपश्यसि	001a  
मानुषं केवलं विप्रं देवं वाथ शुचिस्मिते	001c  
को हि मां मानुषः शक्तो द्रष्टुकामो यशस्विनि	002a  
सन्दर्शनरुचिर्वाक्यमाज्ञापूर्वं वदिष्यति	002c  
सुरासुरगणानां च देवर्षीणां च भामिनि	003a  
ननु नागा महावीर्याः सौरसेयास्तरस्विनः	003c  
वन्दनीयाश्च वरदा वयमप्यनुयायिनः	004a  
मनुष्याणां विशेषेण धनाध्यक्षा इति श्रुतिः	004c  
नागभार्योवाच	005    
आर्जवेनाभिजानामि नासौ देवोऽनिलाशन	005a  
एकं त्वस्य विजानामि भक्तिमानतिरोषणः	005c  
स हि कार्यान्तराकाङ्क्षी जलेप्सुः स्तोकको यथा	006a  
वर्षं वर्षप्रियः पक्षी दर्शनं तव काङ्क्षति	006c  
न हि त्वा दैवतं किञ्चिद्विविग्नं प्रतिपालयेत्	007a  
तुल्ये ह्यभिजने जातो न कश्चित्पर्युपासते	007c  
तद्रोषं सहजं त्यक्त्वा त्वमेनं द्रष्टुमर्हसि	008a  
आशाछेदेन तस्याद्य नात्मानं दग्धुमर्हसि	008c  
आशया त्वभिपन्नानामकृत्वाश्रुप्रमार्जनम्	009a  
राजा वा राजपुत्रो वा भ्रूणहत्यैव युज्यते	009c  
मौनाज्ज्ञानफलावाप्तिर्दानेन च यशो महत्	010a  
वाग्मित्वं सत्यवाक्येन परत्र च महीयते	010c  
भूमिप्रदानेन गतिं लभत्याश्रमसम्मिताम्	011a  
नष्टस्यार्थस्य सम्प्राप्तिं कृत्वा फलमुपाश्नुते	011c  
अभिप्रेतामसङ्क्लिष्टां कृत्वाकामवतीं क्रियाम्	012a  
न याति निरयं कश्चिदिति धर्मविदो विदुः	012c  
नाग उवाच	013    
अभिमानेन मानो मे जातिदोषेण वै महान्	013a  
रोषः सङ्कल्पजः साध्वि दग्धो वाचाग्निना त्वया	013c  
न च रोषादहं साध्वि पश्येयमधिकं तमः	014a  
यस्य वक्तव्यतां यान्ति विशेषेण भुजङ्गमाः	014c  
दोषस्य हि वशं गत्वा दशग्रीवः प्रतापवान्	015a  
तथा शक्रप्रतिस्पर्धी हतो रामेण संयुगे	015c  
अन्तःपुरगतं वत्सं श्रुत्वा रामेण निर्हृतम्	016a  
धर्षणाद्रोषसंविग्नाः कार्तवीर्यसुता हताः	016c  
जामदग्न्येन रामेण सहस्रनयनोपमः	017a  
संयुगे निहतो रोषात्कार्तवीर्यो महाबलः	017c  
तदेष तपसां शत्रुः श्रेयसश्च निपातनः	018a  
निगृहीतो मया रोषः श्रुत्वैव वचनं तव	018c  
आत्मानं च विशेषेण प्रशंसाम्यनपायिनि	019a  
यस्य मे त्वं विशालाक्षि भार्या सर्वगुणान्विता	019c  
एष तत्रैव गच्छामि यत्र तिष्ठत्यसौ द्विजः	020a  
सर्वथा चोक्तवान्वाक्यं नाकृतार्थः प्रयास्यति	020c  

