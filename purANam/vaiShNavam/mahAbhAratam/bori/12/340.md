
युधिष्ठिर उवाच	001    
धर्माः पितामहेनोक्ता मोक्षधर्माश्रिताः शुभाः	001a  
धर्ममाश्रमिणां श्रेष्ठं वक्तुमर्हति मे भवान्	001c  
भीष्म उवाच	002    
सर्वत्र विहितो धर्मः स्वर्ग्यः सत्यफलोदयः	002a  
बहुद्वारस्य धर्मस्य नेहास्ति विफला क्रिया	002c  
यस्मिन्यस्मिंस्तु विषये यो यो याति विनिश्चयम्	003a  
स तमेवाभिजानाति नान्यं भरतसत्तम	003c  
अपि च त्वं नरव्याघ्र श्रोतुमर्हसि मे कथाम्	004a  
पुरा शक्रस्य कथितां नारदेन सुरर्षिणा	004c  
सुरर्षिर्नारदो राजन्सिद्धस्त्रैलोक्यसम्मतः	005a  
पर्येति क्रमशो लोकान्वायुरव्याहतो यथा	005c  
स कदाचिन्महेष्वास देवराजालयं गतः	006a  
सत्कृतश्च महेन्द्रेण प्रत्यासन्नगतोऽभवत्	006c  
तं कृतक्षणमासीनं पर्यपृच्छच्छचीपतिः	007a  
ब्रह्मर्षे किञ्चिदाश्चर्यमस्ति दृष्टं त्वयानघ	007c  
यथा त्वमपि विप्रर्षे त्रैलोक्यं सचराचरम्	008a  
जातकौतूहलो नित्यं सिद्धश्चरसि साक्षिवत्	008c  
न ह्यस्त्यविदितं लोके देवर्षे तव किञ्चन	009a  
श्रुतं वाप्यनुभूतं वा दृष्टं वा कथयस्व मे	009c  
तस्मै राजन्सुरेन्द्राय नारदो वदतां वरः	010a  
आसीनायोपपन्नाय प्रोक्तवान्विपुलां कथाम्	010c  
यथा येन च कल्पेन स तस्मै द्विजसत्तमः	011a  
कथां कथितवान्पृष्टस्तथा त्वमपि मे शृणु	011c  

