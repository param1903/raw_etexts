पराशर उवाच	001  
एष धर्मविधिस्तात गृहस्थस्य प्रकीर्तितः	001a  
तपोविधिं तु वक्ष्यामि तन्मे निगदतः शृणु	001c  
प्रायेण हि गृहस्थस्य ममत्वं नाम जायते	002a  
सङ्गागतं नरश्रेष्ठ भावैस्तामसराजसैः	002c  
गृहाण्याश्रित्य गावश्च क्षेत्राणि च धनानि च	003a  
दाराः पुत्राश्च भृत्याश्च भवन्तीह नरस्य वै	003c  
एवं तस्य प्रवृत्तस्य नित्यमेवानुपश्यतः	004a  
रागद्वेषौ विवर्धेते ह्यनित्यत्वमपश्यतः	004c  
रागद्वेषाभिभूतं च नरं द्रव्यवशानुगम्	005a  
मोहजाता रतिर्नाम समुपैति नराधिप	005c  
कृतार्थो भोगतो भूत्वा स वै रतिपरायणः	006a  
लाभं ग्राम्यसुखादन्यं रतितो नानुपश्यति	006c  
ततो लोभाभिभूतात्मा सङ्गाद्वर्धयते जनम्	007a  
पुष्ट्यर्थं चैव तस्येह जनस्यार्थं चिकीर्षति	007c  
स जानन्नपि चाकार्यमर्थार्थं सेवते नरः	008a  
बालस्नेहपरीतात्मा तत्क्षयाच्चानुतप्यते	008c  
ततो मानेन सम्पन्नो रक्षन्नात्मपराजयम्	009a  
करोति येन भोगी स्यामिति तस्माद्विनश्यति	009c  
तपो हि बुद्धियुक्तानां शाश्वतं ब्रह्मदर्शनम्	010a  
अन्विच्छतां शुभं कर्म नराणां त्यजतां सुखम्	010c  
स्नेहायतननाशाच्च धननाशाच्च पार्थिव	011a  
आधिव्याधिप्रतापाच्च निर्वेदमुपगच्छति	011c  
निर्वेदादात्मसम्बोधः सम्बोधाच्छास्त्रदर्शनम्	012a  
शास्त्रार्थदर्शनाद्राजंस्तप एवानुपश्यति	012c  
दुर्लभो हि मनुष्येन्द्र नरः प्रत्यवमर्शवान्	013a  
यो वै प्रियसुखे क्षीणे तपः कर्तुं व्यवस्यति	013c  
तपः सर्वगतं तात हीनस्यापि विधीयते	014a  
जितेन्द्रियस्य दान्तस्य स्वर्गमार्गप्रदेशकम्	014c  
प्रजापतिः प्रजाः पूर्वमसृजत्तपसा विभुः	015a  
क्वचित्क्वचिद्व्रतपरो व्रतान्यास्थाय पार्थिव	015c  
आदित्या वसवो रुद्रास्तथैवाग्न्यश्विमारुताः	016a  
विश्वेदेवास्तथा साध्याः पितरोऽथ मरुद्गणाः	016c  
यक्षराक्षसगन्धर्वाः सिद्धाश्चान्ये दिवौकसः	017a  
संसिद्धास्तपसा तात ये चान्ये स्वर्गवासिनः	017c  
ये चादौ ब्रह्मणा सृष्टा ब्राह्मणास्तपसा पुरा	018a  
ते भावयन्तः पृथिवीं विचरन्ति दिवं तथा	018c  
मर्त्यलोके च राजानो ये चान्ये गृहमेधिनः	019a  
महाकुलेषु दृश्यन्ते तत्सर्वं तपसः फलम्	019c  
कौशिकानि च वस्त्राणि शुभान्याभरणानि च	020a  
वाहनासनयानानि सर्वं तत्तपसः फलम्	020c  
मनोनुकूलाः प्रमदा रूपवत्यः सहस्रशः	021a  
वासः प्रासादपृष्ठे च तत्सर्वं तपसः फलम्	021c  
शयनानि च मुख्यानि भोज्यानि विविधानि च	022a  
अभिप्रेतानि सर्वाणि भवन्ति कृतकर्मणाम्	022c  
नाप्राप्यं तपसा किञ्चित्त्रैलोक्येऽस्मिन्परन्तप	023a  
उपभोगपरित्यागः फलान्यकृतकर्मणाम्	023c  
सुखितो दुःखितो वापि नरो लोभं परित्यजेत्	024a  
अवेक्ष्य मनसा शास्त्रं बुद्ध्या च नृपसत्तम	024c  
असन्तोषोऽसुखायैव लोभादिन्द्रियविभ्रमः	025a  
ततोऽस्य नश्यति प्रज्ञा विद्येवाभ्यासवर्जिता	025c  
नष्टप्रज्ञो यदा भवति तदा न्यायं न पश्यति	026a  
तस्मात्सुखक्षये प्राप्ते पुमानुग्रं तपश्चरेत्	026c  
यदिष्टं तत्सुखं प्राहुर्द्वेष्यं दुःखमिहोच्यते	027a  
कृताकृतस्य तपसः फलं पश्यस्व यादृशम्	027c  
नित्यं भद्राणि पश्यन्ति विषयांश्चोपभुञ्जते	028a  
प्राकाश्यं चैव गच्छन्ति कृत्वा निष्कल्मषं तपः	028c  
अप्रियाण्यवमानांश्च दुःखं बहुविधात्मकम्	029a  
फलार्थी सत्पथत्यक्तः प्राप्नोति विषयात्मकम्	029c  
धर्मे तपसि दाने च विचिकित्सास्य जायते	030a  
स कृत्वा पापकान्येव निरयं प्रतिपद्यते	030c  
सुखे तु वर्तमानो वै दुःखे वापि नरोत्तम	031a  
स्ववृत्ताद्यो न चलति शास्त्रचक्षुः स मानवः	031c  
इषुप्रपातमात्रं हि स्पर्शयोगे रतिः स्मृता	032a  
रसने दर्शने घ्राणे श्रवणे च विशाम्पते	032c  
ततोऽस्य जायते तीव्रा वेदना तत्क्षयात्पुनः	033a  
बुधा येन प्रशंसन्ति मोक्षं सुखमनुत्तमम्	033c  
ततः फलार्थं चरति भवन्ति ज्यायसो गुणाः	034a  
धर्मवृत्त्या च सततं कामार्थाभ्यां न हीयते	034c  
अप्रयत्नागताः सेव्या गृहस्थैर्विषयाः सदा	035a  
प्रयत्नेनोपगम्यश्च स्वधर्म इति मे मतिः	035c  
मानिनां कुलजातानां नित्यं शास्त्रार्थचक्षुषाम्	036a  
धर्मक्रियावियुक्तानामशक्त्या संवृतात्मनाम्	036c  
क्रियमाणं यदा कर्म नाशं गच्छति मानुषम्	037a  
तेषां नान्यदृते लोके तपसः कर्म विद्यते	037c  
सर्वात्मना तु कुर्वीत गृहस्थः कर्मनिश्चयम्	038a  
दाक्ष्येण हव्यकव्यार्थं स्वधर्मं विचरेन्नृप	038c  
यथा नदीनदाः सर्वे सागरे यान्ति संस्थितिम्	039a  
एवमाश्रमिणः सर्वे गृहस्थे यान्ति संस्थितिम्	039c  

