युधिष्ठिर उवाच	001    
अविरोधेन भूतानां त्यागः षाड्गुण्यकारकः	001a  
यः स्यादुभयभाग्धर्मस्तन्मे ब्रूहि पितामह	001c  
गार्हस्थ्यस्य च धर्मस्य त्यागधर्मस्य चोभयोः	002a  
अदूरसम्प्रस्थितयोः किं स्विच्छ्रेयः पितामह	002c  
भीष्म उवाच	003    
उभौ धर्मौ महाभागावुभौ परमदुश्चरौ	003a  
उभौ महाफलौ तात सद्भिराचरितावुभौ	003c  
अत्र ते वर्तयिष्यामि प्रामाण्यमुभयोस्तयोः	004a  
शृणुष्वैकमनाः पार्थ छिन्नधर्मार्थसंशयम्	004c  
अत्राप्युदाहरन्तीममितिहासं पुरातनम्	005a  
कपिलस्य गोश्च संवादं तन्निबोध युधिष्ठिर	005c  
आम्नायमनुपश्यन्हि पुराणं शाश्वतं ध्रुवम्	006a  
नहुषः पूर्वमालेभे त्वष्टुर्गामिति नः श्रुतम्	006c  
तां नियुक्तामदीनात्मा सत्त्वस्थः समये रतः	007a  
ज्ञानवान्नियताहारो ददर्श कपिलस्तदा	007c  
स बुद्धिमुत्तमां प्राप्तो नैष्ठिकीमकुतोभयाम्	008a  
स्मरामि शिथिलं सत्यं वेदा इत्यब्रवीत्सकृत्	008c  
तां गामृषिः स्यूमरश्मिः प्रविश्य यतिमब्रवीत्	009a  
हंहो वेदा यदि मता धर्माः केनापरे मताः	009c  
तपस्विनो धृतिमतः श्रुतिविज्ञानचक्षुषः	010a  
सर्वमार्षं हि मन्यन्ते व्याहृतं विदितात्मनः	010c  
तस्यैवं गततृष्णस्य विज्वरस्य निराशिषः	011a  
का विवक्षास्ति वेदेषु निरारम्भस्य सर्वशः	011c  
कपिल उवाच	012    
नाहं वेदान्विनिन्दामि न विवक्षामि कर्हिचित्	012a  
पृथगाश्रमिणां कर्माण्येकार्थानीति नः श्रुतम्	012c  
गच्छत्येव परित्यागी वानप्रस्थश्च गच्छति	013a  
गृहस्थो ब्रह्मचारी च उभौ तावपि गच्छतः	013c  
देवयाना हि पन्थानश्चत्वारः शाश्वता मताः	014a  
तेषां ज्यायःकनीयस्त्वं फलेषूक्तं बलाबलम्	014c  
एवं विदित्वा सर्वार्थानारभेदिति वैदिकम्	015a  
नारभेदिति चान्यत्र नैष्ठिकी श्रूयते श्रुतिः	015c  
अनारम्भे ह्यदोषः स्यादारम्भेऽदोष उत्तमः	016a  
एवं स्थितस्य शास्त्रस्य दुर्विज्ञेयं बलाबलम्	016c  
यद्यत्र किञ्चित्प्रत्यक्षमहिंसायाः परं मतम्	017a  
ऋते त्वागमशास्त्रेभ्यो ब्रूहि तद्यदि पश्यसि	017c  
स्यूमरश्मिरुवाच	018    
स्वर्गकामो यजेतेति सततं श्रूयते श्रुतिः	018a  
फलं प्रकल्प्य पूर्वं हि ततो यज्ञः प्रतायते	018c  
अजश्चाश्वश्च मेषश्च गौश्च पक्षिगणाश्च ये	019a  
ग्राम्यारण्या ओषधयः प्राणस्यान्नमिति श्रुतिः	019c  
तथैवान्नं ह्यहरहः सायं प्रातर्निरुप्यते	020a  
पशवश्चाथ धान्यं च यज्ञस्याङ्गमिति श्रुतिः	020c  
एतानि सह यज्ञेन प्रजापतिरकल्पयत्	021a  
तेन प्रजापतिर्देवान्यज्ञेनायजत प्रभुः	021c  
ते स्मान्योन्यञ्चराः सर्वे प्राणिनः सप्त सप्त च	022a  
यज्ञेषूपाकृतं विश्वं प्राहुरुत्तमसञ्ज्ञितम्	022c  
एतच्चैवाभ्यनुज्ञातं पूर्वैः पूर्वतरैस्तथा	023a  
को जातु न विचिन्वीत विद्वान्स्वां शक्तिमात्मनः	023c  
पशवश्च मनुष्याश्च द्रुमाश्चौषधिभिः सह	024a  
स्वर्गमेवाभिकाङ्क्षन्ते न च स्वर्गस्त्वृते मखम्	024c  
ओषध्यः पशवो वृक्षा वीरुदाज्यं पयो दधि	025a  
हविर्भूमिर्दिशः श्रद्धा कालश्चैतानि द्वादश	025c  
ऋचो यजूंषि सामानि यजमानश्च षोडशः	026a  
अग्निर्ज्ञेयो गृहपतिः स सप्तदश उच्यते	026c  
अङ्गान्येतानि यज्ञस्य यज्ञो मूलमिति श्रुतिः	026e  
आज्येन पयसा दध्ना शकृतामिक्षया त्वचा	027a  
वालैः शृङ्गेण पादेन सम्भवत्येव गौर्मखम्	027c  
एवं प्रत्येकशः सर्वं यद्यदस्य विधीयते	027e  
यज्ञं वहन्ति सम्भूय सहर्त्विग्भिः सदक्षिणैः	028a  
संहत्यैतानि सर्वाणि यज्ञं निर्वर्तयन्त्युत	028c  
यज्ञार्थानि हि सृष्टानि यथा वै श्रूयते श्रुतिः	029a  
एवं पूर्वे पूर्वतराः प्रवृत्ताश्चैव मानवाः	029c  
न हिनस्ति ह्यारभते नाभिद्रुह्यति किञ्चन	030a  
यज्ञो यष्टव्य इत्येव यो यजत्यफलेप्सया	030c  
यज्ञाङ्गान्यपि चैतानि यथोक्तानि नसंशयः	031a  
विधिना विधियुक्तानि तारयन्ति परस्परम्	031c  
आम्नायमार्षं पश्यामि यस्मिन्वेदाः प्रतिष्ठिताः	032a  
तं विद्वांसोऽनुपश्यन्ति ब्राह्मणस्यानुदर्शनात्	032c  
ब्राह्मणप्रभवो यज्ञो ब्राह्मणार्पण एव च	033a  
अनु यज्ञं जगत्सर्वं यज्ञश्चानु जगत्सदा	033c  
ओमिति ब्रह्मणो योनिर्नमः स्वाहा स्वधा वषट्	034a  
यस्यैतानि प्रयुज्यन्ते यथाशक्ति कृतान्यपि	034c  
न तस्य त्रिषु लोकेषु परलोकभयं विदुः	035a  
इति वेदा वदन्तीह सिद्धाश्च परमर्षयः	035c  
ऋचो यजूंषि सामानि स्तोभाश्च विधिचोदिताः	036a  
यस्मिन्नेतानि सर्वाणि बहिरेव स वै द्विजः	036c  
अग्न्याधेये यद्भवति यच्च सोमे सुते द्विज	037a  
यच्चेतरैर्महायज्ञैर्वेद तद्भगवान्स्वतः	037c  
तस्माद्ब्रह्मन्यजेतैव याजयेच्चाविचारयन्	038a  
यजतः स्वर्गविधिना प्रेत्य स्वर्गफलं महत्	038c  
नायं लोकोऽस्त्ययज्ञानां परश्चेति विनिश्चयः	039a  
वेदवादविदश्चैव प्रमाणमुभयं तदा	039c  

