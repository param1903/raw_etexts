याज्ञवल्क्य उवाच	001    
साङ्ख्यज्ञानं मया प्रोक्तं योगज्ञानं निबोध मे	001a  
यथाश्रुतं यथादृष्टं तत्त्वेन नृपसत्तम	001c  
नास्ति साङ्ख्यसमं ज्ञानं नास्ति योगसमं बलम्	002a  
तावुभावेकचर्यौ तु उभावनिधनौ स्मृतौ	002c  
पृथक्पृथक्तु पश्यन्ति येऽल्पबुद्धिरता नराः	003a  
वयं तु राजन्पश्याम एकमेव तु निश्चयात्	003c  
यदेव योगाः पश्यन्ति तत्साङ्ख्यैरपि दृश्यते	004a  
एकं साङ्ख्यं च योगं च यः पश्यति स तत्त्ववित्	004c  
रुद्रप्रधानानपरान्विद्धि योगान्परन्तप	005a  
तेनैव चाथ देहेन विचरन्ति दिशो दश	005c  
यावद्धि प्रलयस्तात सूक्ष्मेणाष्टगुणेन वै	006a  
योगेन लोकान्विचरन्सुखं सन्न्यस्य चानघ	006c  
वेदेषु चाष्टगुणितं योगमाहुर्मनीषिणः	007a  
सूक्ष्ममष्टगुणं प्राहुर्नेतरं नृपसत्तम	007c  
द्विगुणं योगकृत्यं तु योगानां प्राहुरुत्तमम्	008a  
सगुणं निर्गुणं चैव यथाशास्त्रनिदर्शनम्	008c  
धारणा चैव मनसः प्राणायामश्च पार्थिव	009a  
प्राणायामो हि सगुणो निर्गुणं धारणं मनः	009c  
यत्र दृश्येत मुञ्चन्वै प्राणान्मैथिलसत्तम	010a  
वाताधिक्यं भवत्येव तस्माद्धि न समाचरेत्	010c  
निशायाः प्रथमे यामे चोदना द्वादश स्मृताः	011a  
मध्ये सुप्त्वा परे यामे द्वादशैव तु चोदनाः	011c  
तदेवमुपशान्तेन दान्तेनैकान्तशीलिना	012a  
आत्मारामेण बुद्धेन योक्तव्योऽऽत्मा न संशयः	012c  
पञ्चानामिन्द्रियाणां तु दोषानाक्षिप्य पञ्चधा	013a  
शब्दं स्पर्शं तथा रूपं रसं गन्धं तथैव च	013c  
प्रतिभामपवर्गं च प्रतिसंहृत्य मैथिल	014a  
इन्द्रियग्राममखिलं मनस्यभिनिवेश्य ह	014c  
मनस्तथैवाहङ्कारे प्रतिष्ठाप्य नराधिप	015a  
अहङ्कारं तथा बुद्धौ बुद्धिं च प्रकृतावपि	015c  
एवं हि परिसङ्ख्याय ततो ध्यायेत केवलम्	016a  
विरजस्कमलं नित्यमनन्तं शुद्धमव्रणम्	016c  
तस्थुषं पुरुषं सत्त्वमभेद्यमजरामरम्	017a  
शाश्वतं चाव्ययं चैव ईशानं ब्रह्म चाव्ययम्	017c  
युक्तस्य तु महाराज लक्षणान्युपधारयेत्	018a  
लक्षणं तु प्रसादस्य यथा तृप्तः सुखं स्वपेत्	018c  
निवाते तु यथा दीपो ज्वलेत्स्नेहसमन्वितः	019a  
निश्चलोर्ध्वशिखस्तद्वद्युक्तमाहुर्मनीषिणः	019c  
पाषाण इव मेघोत्थैर्यथा बिन्दुभिराहतः	020a  
नालं चालयितुं शक्यस्तथा युक्तस्य लक्षणम्	020c  
शङ्खदुन्दुभिनिर्घोषैर्विविधैर्गीतवादितैः	021a  
क्रियमाणैर्न कम्पेत युक्तस्यैतन्निदर्शनम्	021c  
तैलपात्रं यथा पूर्णं कराभ्यां गृह्य पूरुषः	022a  
सोपानमारुहेद्भीतस्तर्ज्यमानोऽसिपाणिभिः	022c  
संयतात्मा भयात्तेषां न पात्राद्बिन्दुमुत्सृजेत्	023a  
तथैवोत्तरमाणस्य एकाग्रमनसस्तथा	023c  
स्थिरत्वादिन्द्रियाणां तु निश्चलत्वात्तथैव च	024a  
एवं युक्तस्य तु मुनेर्लक्षणान्युपधारयेत्	024c  
स युक्तः पश्यति ब्रह्म यत्तत्परममव्ययम्	025a  
महतस्तमसो मध्ये स्थितं ज्वलनसन्निभम्	025c  
एतेन केवलं याति त्यक्त्वा देहमसाक्षिकम्	026a  
कालेन महता राजञ्श्रुतिरेषा सनातनी	026c  
एतद्धि योगं योगानां किमन्यद्योगलक्षणम्	027a  
विज्ञाय तद्धि मन्यन्ते कृतकृत्या मनीषिणः	027c  

