युधिष्ठिर उवाच	001  
अहो धर्मिष्ठता तात वृत्रस्यामिततेजसः	001a  
यस्य विज्ञानमतुलं विष्णोर्भक्तिश्च तादृशी	001c  
दुर्विज्ञेयमिदं तात विष्णोरमिततेजसः	002a  
कथं वा राजशार्दूल पदं तज्ज्ञातवानसौ	002c  
भवता कथितं ह्येतच्छ्रद्दधे चाहमच्युत	003a  
भूयस्तु मे समुत्पन्ना बुद्धिरव्यक्तदर्शनात्	003c  
कथं विनिहतो वृत्रः शक्रेण भरतर्षभ	004a  
धर्मिष्ठो विष्णुभक्तश्च तत्त्वज्ञश्च पदान्वये	004c  
एतन्मे संशयं ब्रूहि पृच्छतो भरतर्षभ	005a  
वृत्रस्तु राजशार्दूल यथा शक्रेण निर्जितः	005c  
यथा चैवाभवद्युद्धं तच्चाचक्ष्व पितामह	006a  
विस्तरेण महाबाहो परं कौतूहलं हि मे	006c  
भीष्म उवाच	007  
रथेनेन्द्रः प्रयातो वै सार्धं सुरगणैः पुरा	007a  
ददर्शाथाग्रतो वृत्रं विष्ठितं पर्वतोपमम्	007c  
योजनानां शतान्यूर्ध्वं पञ्चोच्छ्रितमरिन्दम	008a  
शतानि विस्तरेणाथ त्रीण्येवाभ्यधिकानि तु	008c  
तत्प्रेक्ष्य तादृशं रूपं त्रैलोक्येनापि दुर्जयम्	009a  
वृत्रस्य देवाः सन्त्रस्ता न शान्तिमुपलेभिरे	009c  
शक्रस्य तु तदा राजन्नूरुस्तम्भो व्यजायत	010a  
भयाद्वृत्रस्य सहसा दृष्ट्वा तद्रूपमुत्तमम्	010c  
ततो नादः समभवद्वादित्राणां च निस्वनः	011a  
देवासुराणां सर्वेषां तस्मिन्युद्ध उपस्थिते	011c  
अथ वृत्रस्य कौरव्य दृष्ट्वा शक्रमुपस्थितम्	012a  
न सम्भ्रमो न भीः काचिदास्था वा समजायत	012c  
ततः समभवद्युद्धं त्रैलोक्यस्य भयङ्करम्	013a  
शक्रस्य च सुरेन्द्रस्य वृत्रस्य च महात्मनः	013c  
असिभिः पट्टिशैः शूलैः शक्तितोमरमुद्गरैः	014a  
शिलाभिर्विविधाभिश्च कार्मुकैश्च महास्वनैः	014c  
अस्त्रैश्च विविधैर्दिव्यैः पावकोल्काभिरेव च	015a  
देवासुरैस्ततः सैन्यैः सर्वमासीत्समाकुलम्	015c  
पितामहपुरोगाश्च सर्वे देवगणास्तथा	016a  
ऋषयश्च महाभागास्तद्युद्धं द्रष्टुमागमन्	016c  
विमानाग्र्यैर्महाराज सिद्धाश्च भरतर्षभ	017a  
गन्धर्वाश्च विमानाग्र्यैरप्सरोभिः समागमन्	017c  
ततोऽन्तरिक्षमावृत्य वृत्रो धर्मभृतां वरः	018a  
अश्मवर्षेण देवेन्द्रं पर्वतात्समवाकिरत्	018c  
ततो देवगणाः क्रुद्धाः सर्वतः शस्त्रवृष्टिभिः	019a  
अश्मवर्षमपोहन्त वृत्रप्रेरितमाहवे	019c  
वृत्रश्च कुरुशार्दूल महामायो महाबलः	020a  
मोहयामास देवेन्द्रं मायायुद्धेन सर्वतः	020c  
तस्य वृत्रार्दितस्याथ मोह आसीच्छतक्रतोः	021a  
रथन्तरेण तं तत्र वसिष्ठः समबोधयत्	021c  
वसिष्ठ उवाच	022  
देवश्रेष्ठोऽसि देवेन्द्र सुरारिविनिबर्हण	022a  
त्रैलोक्यबलसंयुक्तः कस्माच्छक्र विषीदसि	022c  
एष ब्रह्मा च विष्णुश्च शिवश्चैव जगत्प्रभुः	023a  
सोमश्च भगवान्देवः सर्वे च परमर्षयः	023c  
मा कार्षीः कश्मलं शक्र कश्चिदेवेतरो यथा	024a  
आर्यां युद्धे मतिं कृत्वा जहि शत्रुं सुरेश्वर	024c  
एष लोकगुरुस्त्र्यक्षः सर्वलोकनमस्कृतः	025a  
निरीक्षते त्वां भगवांस्त्यज मोहं सुरेश्वर	025c  
एते ब्रह्मर्षयश्चैव बृहस्पतिपुरोगमाः	026a  
स्तवेन शक्र दिव्येन स्तुवन्ति त्वां जयाय वै	026c  
भीष्म उवाच	027  
एवं सम्बोध्यमानस्य वसिष्ठेन महात्मना	027a  
अतीव वासवस्यासीद्बलमुत्तमतेजसः	027c  
ततो बुद्धिमुपागम्य भगवान्पाकशासनः	028a  
योगेन महता युक्तस्तां मायां व्यपकर्षत	028c  
ततोऽङ्गिरःसुतः श्रीमांस्ते चैव परमर्षयः	029a  
दृष्ट्वा वृत्रस्य विक्रान्तमुपगम्य महेश्वरम्	029c  
ऊचुर्वृत्रविनाशार्थं लोकानां हितकाम्यया	029e  
ततो भगवतस्तेजो ज्वरो भूत्वा जगत्पतेः	030a  
समाविशन्महारौद्रं वृत्रं दैत्यवरं तदा	030c  
विष्णुश्च भगवान्देवः सर्वलोकाभिपूजितः	031a  
ऐन्द्रं समाविशद्वज्रं लोकसंरक्षणे रतः	031c  
ततो बृहस्पतिर्धीमानुपागम्य शतक्रतुम्	032a  
वसिष्ठश्च महातेजाः सर्वे च परमर्षयः	032c  
ते समासाद्य वरदं वासवं लोकपूजितम्	033a  
ऊचुरेकाग्रमनसो जहि वृत्रमिति प्रभो	033c  
महेश्वर उवाच	034  
एष वृत्रो महाञ्शक्र बलेन महता वृतः	034a  
विश्वात्मा सर्वगश्चैव बहुमायश्च विश्रुतः	034c  
तदेनमसुरश्रेष्ठं त्रैलोक्येनापि दुर्जयम्	035a  
जहि त्वं योगमास्थाय मावमंस्थाः सुरेश्वर	035c  
अनेन हि तपस्तप्तं बलार्थममराधिप	036a  
षष्टिं वर्षसहस्राणि ब्रह्मा चास्मै वरं ददौ	036c  
महत्त्वं योगिनां चैव महामायत्वमेव च	037a  
महाबलत्वं च तथा तेजश्चाग्र्यं सुरेश्वर	037c  
एतद्वै मामकं तेजः समाविशति वासव	038a  
वृत्रमेनं त्वमप्येवं जहि वज्रेण दानवम्	038c  
शक्र उवाच	039  
भगवंस्त्वत्प्रसादेन दितिजं सुदुरासदम्	039a  
वज्रेण निहनिष्यामि पश्यतस्ते सुरर्षभ	039c  
भीष्म उवाच	040  
आविश्यमाने दैत्ये तु ज्वरेणाथ महासुरे	040a  
देवतानामृषीणां च हर्षान्नादो महानभूत्	040c  
ततो दुन्दुभयश्चैव शङ्खाश्च सुमहास्वनाः	041a  
मुरजा डिण्डिमाश्चैव प्रावाद्यन्त सहस्रशः	041c  
असुराणां तु सर्वेषां स्मृतिलोपोऽभवन्महान्	042a  
प्रज्ञानाशश्च बलवान्क्षणेन समपद्यत	042c  
तमाविष्टमथो ज्ञात्वा ऋषयो देवतास्तथा	043a  
स्तुवन्तः शक्रमीशानं तथा प्राचोदयन्नपि	043c  
रथस्थस्य हि शक्रस्य युद्धकाले महात्मनः	044a  
ऋषिभिः स्तूयमानस्य रूपमासीत्सुदुर्दृशम्	044c  

