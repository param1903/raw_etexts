युधिष्ठिर उवाच	001    
कथं राजा प्रजा रक्षेन्न च किञ्चित्प्रतापयेत्	001a  
पृच्छामि त्वां सतां श्रेष्ठ तन्मे ब्रूहि पितामह	001c  
भीष्म उवाच	002    
अत्राप्युदाहरन्तीममितिहासं पुरातनम्	002a  
द्युमत्सेनस्य संवादं राज्ञा सत्यवता सह	002c  
अव्याहृतं व्याजहार सत्यवानिति नः श्रुतम्	003a  
वधाय नीयमानेषु पितुरेवानुशासनात्	003c  
अधर्मतां याति धर्मो यात्यधर्मश्च धर्मताम्	004a  
वधो नाम भवेद्धर्मो नैतद्भवितुमर्हति	004c  
द्युमत्सेन उवाच	005    
अथ चेदवधो धर्मो धर्मः को जातु चिद्भवेत्	005a  
दस्यवश्चेन्न हन्येरन्सत्यवन्सङ्करो भवेत्	005c  
ममेदमिति नास्यैतत्प्रवर्तेत कलौ युगे	006a  
लोकयात्रा न चैव स्यादथ चेद्वेत्थ शंस नः	006c  
सत्यवानुवाच	007    
सर्व एव त्रयो वर्णाः कार्या ब्राह्मणबन्धनाः	007a  
धर्मपाशनिबद्धानामल्पो व्यपचरिष्यति	007c  
यो यस्तेषामपचरेत्तमाचक्षीत वै द्विजः	008a  
अयं मे न शृणोतीति तस्मिन्राजा प्रधारयेत्	008c  
तत्त्वाभेदेन यच्छास्त्रं तत्कार्यं नान्यथा वधः	009a  
असमीक्ष्यैव कर्माणि नीतिशास्त्रं यथाविधि	009c  
दस्यून्हिनस्ति वै राजा भूयसो वाप्यनागसः	010a  
भार्या माता पिता पुत्रो हन्यते पुरुषे हते	010c  
परेणापकृते राजा तस्मात्सम्यक्प्रधारयेत्	010e  
असाधुश्चैव पुरुषो लभते शीलमेकदा	011a  
साधोश्चापि ह्यसाधुभ्यो जायतेऽशोभना प्रजा	011c  
न मूलघातः कर्तव्यो नैष धर्मः सनातनः	012a  
अपि खल्ववधेनैव प्रायश्चित्तं विधीयते	012c  
उद्वेजनेन बन्धेन विरूपकरणेन च	013a  
वधदण्डेन ते क्लेश्या न पुरोऽहितसम्पदा	013c  
यदा पुरोहितं वा ते पर्येयुः शरणैषिणः	014a  
करिष्यामः पुनर्ब्रह्मन्न पापमिति वादिनः	014c  
तदा विसर्गमर्हाः स्युरितीदं नृपशासनम्	015a  
बिभ्रद्दण्डाजिनं मुण्डो ब्राह्मणोऽर्हति वासनम्	015c  
गरीयांसो गरीयांसमपराधे पुनः पुनः	016a  
तथा विसर्गमर्हन्ति न यथा प्रथमे तथा	016c  
द्युमत्सेन उवाच	017    
यत्र यत्रैव शक्येरन्संयन्तुं समये प्रजाः	017a  
स तावत्प्रोच्यते धर्मो यावन्न प्रतिलङ्घ्यते	017c  
अहन्यमानेषु पुनः सर्वमेव पराभवेत्	018a  
पूर्वे पूर्वतरे चैव सुशास्या अभवञ्जनाः	018c  
मृदवः सत्यभूयिष्ठा अल्पद्रोहाल्पमन्यवः	019a  
पुरा धिग्दण्ड एवासीद्वाग्दण्डस्तदनन्तरम्	019c  
आसीदादानदण्डोऽपि वधदण्डोऽद्य वर्तते	020a  
वधेनापि न शक्यन्ते नियन्तुमपरे जनाः	020c  
नैव दस्युर्मनुष्याणां न देवानामिति श्रुतिः	021a  
न गन्धर्वपितॄणां च कः कस्येह न कश्चन	021c  
पद्मं श्मशानादादत्ते पिशाचाच्चापि दैवतम्	022a  
तेषु यः समयं कुर्यादज्ञेषु हतबुद्धिषु	022c  
सत्यवानुवाच	023    
तान्न शक्नोषि चेत्साधून्परित्रातुमहिंसया	023a  
कस्यचिद्भूतभव्यस्य लाभेनान्तं तथा कुरु	023c  
द्युमत्सेन उवाच	024    
राजानो लोकयात्रार्थं तप्यन्ते परमं तपः	024a  
अपत्रपन्ति तादृग्भ्यस्तथावृत्ता भवन्ति च	024c  
वित्रास्यमानाः सुकृतो न कामाद्घ्नन्ति दुष्कृतीन्	025a  
सुकृतेनैव राजानो भूयिष्ठं शासते प्रजाः	025c  
श्रेयसः श्रेयसीमेवं वृत्तिं लोकोऽनुवर्तते	026a  
सदैव हि गुरोर्वृत्तमनुवर्तन्ति मानवाः	026c  
आत्मानमसमाधाय समाधित्सति यः परान्	027a  
विषयेष्विन्द्रियवशं मानवाः प्रहसन्ति तम्	027c  
यो राज्ञो दम्भमोहेन किञ्चित्कुर्यादसाम्प्रतम्	028a  
सर्वोपायैर्नियम्यः स तथा पापान्निवर्तते	028c  
आत्मैवादौ नियन्तव्यो दुष्कृतं सन्नियच्छता	029a  
दण्डयेच्च महादण्डैरपि बन्धूननन्तरान्	029c  
यत्र वै पापकृत्क्लेश्यो न महद्दुःखमर्छति	030a  
वर्धन्ते तत्र पापानि धर्मो ह्रसति च ध्रुवम्	030c  
इति कारुण्यशीलस्तु विद्वान्वै ब्राह्मणोऽन्वशात्	030e  
इति चैवानुशिष्टोऽस्मि पूर्वैस्तात पितामहैः	031a  
आश्वासयद्भिः सुभृशमनुक्रोशात्तथैव च	031c  
एतत्प्रथमकल्पेन राजा कृतयुगेऽभजत्	032a  
पादोनेनापि धर्मेण गच्छेत्त्रेतायुगे तथा	032c  
द्वापरे तु द्विपादेन पादेन त्वपरे युगे	032e  
तथा कलियुगे प्राप्ते राज्ञां दुश्चरितेन ह	033a  
भवेत्कालविशेषेण कला धर्मस्य षोडशी	033c  
अथ प्रथमकल्पेन सत्यवन्सङ्करो भवेत्	034a  
आयुः शक्तिं च कालं च निर्दिश्य तप आदिशेत्	034c  
सत्याय हि यथा नेह जह्याद्धर्मफलं महत्	035a  
भूतानामनुकम्पार्थं मनुः स्वायम्भुवोऽब्रवीत्	035c  

