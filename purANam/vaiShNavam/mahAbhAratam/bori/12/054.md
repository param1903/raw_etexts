001  जनमेजय उवाच
001a धर्मात्मनि महासत्त्वे सत्यसन्धे जितात्मनि
001c देवव्रते महाभागे शरतल्पगतेऽच्युते
002a शयाने वीरशयने भीष्मे शन्तनुनन्दने
002c गाङ्गेये पुरुषव्याघ्रे पाण्डवैः पर्युपस्थिते
003a काः कथाः समवर्तन्त तस्मिन्वीरसमागमे
003c हतेषु सर्वसैन्येषु तन्मे शंस महामुने
004  वैशम्पायन उवाच
004a शरतल्पगते भीष्मे कौरवाणां धुरन्धरे
004c आजग्मुरृषयः सिद्धा नारदप्रमुखा नृप
005a हतशिष्टाश्च राजानो युधिष्ठिरपुरोगमाः
005c धृतराष्ट्रश्च कृष्णश्च भीमार्जुनयमास्तथा
006a तेऽभिगम्य महात्मानो भरतानां पितामहम्
006c अन्वशोचन्त गाङ्गेयमादित्यं पतितं यथा
007a मुहूर्तमिव च ध्यात्वा नारदो देवदर्शनः
007c उवाच पाण्डवान्सर्वान्हतशिष्टांश्च पार्थिवान्
008a प्राप्तकालं च आचक्षे भीष्मोऽयमनुयुज्यताम्
008c अस्तमेति हि गाङ्गेयो भानुमानिव भारत
009a अयं प्राणानुत्सिसृक्षुस्तं सर्वेऽभ्येत्य पृच्छत
009c कृत्स्नान्हि विविधान्धर्मांश्चातुर्वर्ण्यस्य वेत्त्ययम्
010a एष वृद्धः पुरा लोकान्सम्प्राप्नोति तनुत्यजाम्
010c तं शीघ्रमनुयुञ्जध्वं संशयान्मनसि स्थितान्
011a एवमुक्ता नारदेन भीष्ममीयुर्नराधिपाः
011c प्रष्टुं चाशक्नुवन्तस्ते वीक्षां चक्रुः परस्परम्
012a अथोवाच हृषीकेशं पाण्डुपुत्रो युधिष्ठिरः
012c नान्यस्त्वद्देवकीपुत्र शक्तः प्रष्टुं पितामहम्
013a प्रव्याहारय दुर्धर्ष त्वमग्रे मधुसूदन
013c त्वं हि नस्तात सर्वेषां सर्वधर्मविदुत्तमः
014a एवमुक्तः पाण्डवेन भगवान्केशवस्तदा
014c अभिगम्य दुराधर्षं प्रव्याहारयदच्युतः
015  वासुदेव उवाच
015a कच्चित्सुखेन रजनी व्युष्टा ते राजसत्तम
015c विस्पष्टलक्षणा बुद्धिः कच्चिच्चोपस्थिता तव
016a कच्चिज्ज्ञानानि सर्वाणि प्रतिभान्ति च तेऽनघ
016c न ग्लायते च हृदयं न च ते व्याकुलं मनः
017  भीष्म उवाच
017a दाहो मोहः श्रमश्चैव क्लमो ग्लानिस्तथा रुजा
017c तव प्रसादाद्गोविन्द सद्यो व्यपगतानघ
018a यच्च भूतं भविष्यच्च भवच्च परमद्युते
018c तत्सर्वमनुपश्यामि पाणौ फलमिवाहितम्
019a वेदोक्ताश्चैव ये धर्मा वेदान्तनिहिताश्च ये
019c तान्सर्वान्सम्प्रपश्यामि वरदानात्तवाच्युत
020a शिष्टैश्च धर्मो यः प्रोक्तः स च मे हृदि वर्तते
020c देशजातिकुलानां च धर्मज्ञोऽस्मि जनार्दन
021a चतुर्ष्वाश्रमधर्मेषु योऽर्थः स च हृदि स्थितः
021c राजधर्मांश्च सकलानवगच्छामि केशव
022a यत्र यत्र च वक्तव्यं तद्वक्ष्यामि जनार्दन
022c तव प्रसादाद्धि शुभा मनो मे बुद्धिराविशत्
023a युवेव चास्मि संवृत्तस्त्वदनुध्यानबृंहितः
023c वक्तुं श्रेयः समर्थोऽस्मि त्वत्प्रसादाज्जनार्दन
024a स्वयं किमर्थं तु भवाञ्श्रेयो न प्राह पाण्डवम्
024c किं ते विवक्षितं चात्र तदाशु वद माधव
025  वासुदेव उवाच
025a यशसः श्रेयसश्चैव मूलं मां विद्धि कौरव
025c मत्तः सर्वेऽभिनिर्वृत्ता भावाः सदसदात्मकाः
026a शीतांशुश्चन्द्र इत्युक्ते को लोके विस्मयिष्यति
026c तथैव यशसा पूर्णे मयि को विस्मयिष्यति
027a आधेयं तु मया भूयो यशस्तव महाद्युते
027c ततो मे विपुला बुद्धिस्त्वयि भीष्म समाहिता
028a यावद्धि पृथिवीपाल पृथिवी स्थास्यते ध्रुवा
028c तावत्तवाक्षया कीर्तिर्लोकाननु चरिष्यति
029a यच्च त्वं वक्ष्यसे भीष्म पाण्डवायानुपृच्छते
029c वेदप्रवादा इव ते स्थास्यन्ति वसुधातले
030a यश्चैतेन प्रमाणेन योक्ष्यत्यात्मानमात्मना
030c स फलं सर्वपुण्यानां प्रेत्य चानुभविष्यति
031a एतस्मात्कारणाद्भीष्म मतिर्दिव्या मया हि ते
031c दत्ता यशो विप्रथेत कथं भूयस्तवेति ह
032a यावद्धि प्रथते लोके पुरुषस्य यशो भुवि
032c तावत्तस्याक्षयं स्थानं भवतीति विनिश्चितम्
033a राजानो हतशिष्टास्त्वां राजन्नभित आसते
033c धर्माननुयुयुक्षन्तस्तेभ्यः प्रब्रूहि भारत
034a भवान्हि वयसा वृद्धः श्रुताचारसमन्वितः
034c कुशलो राजधर्माणां पूर्वेषामपराश्च ये
035a जन्मप्रभृति ते कश्चिद्वृजिनं न ददर्श ह
035c ज्ञातारमनुधर्माणां त्वां विदुः सर्वपार्थिवाः
036a तेभ्यः पितेव पुत्रेभ्यो राजन्ब्रूहि परं नयम्
036c ऋषयश्च हि देवाश्च त्वया नित्यमुपासिताः
037a तस्माद्वक्तव्यमेवेह त्वया पश्याम्यशेषतः
037c धर्माञ्शुश्रूषमाणेभ्यः पृष्टेन च सता पुनः
038a वक्तव्यं विदुषा चेति धर्ममाहुर्मनीषिणः
038c अप्रतिब्रुवतः कष्टो दोषो हि भवति प्रभो
039a तस्मात्पुत्रैश्च पौत्रैश्च धर्मान्पृष्टः सनातनान्
039c विद्वाञ्जिज्ञासमानैस्त्वं प्रब्रूहि भरतर्षभ

