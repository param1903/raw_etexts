युधिष्ठिर उवाच	001    
कथं निर्वेदमापन्नः शुको वैयासकिः पुरा	001a  
एतदिच्छामि कौरव्य श्रोतुं कौतूहलं हि मे	001c  
भीष्म उवाच	002    
प्राकृतेन सुवृत्तेन चरन्तमकुतोभयम्	002a  
अध्याप्य कृत्स्नं स्वाध्यायमन्वशाद्वै पिता सुतम्	002c  
धर्मं पुत्र निषेवस्व सुतीक्ष्णौ हि हिमातपौ	003a  
क्षुत्पिपासे च वायुं च जय नित्यं जितेन्द्रियः	003c  
सत्यमार्जवमक्रोधमनसूयां दमं तपः	004a  
अहिंसां चानृशंस्यं च विधिवत्परिपालय	004c  
सत्ये तिष्ठ रतो धर्मे हित्वा सर्वमनार्जवम्	005a  
देवतातिथिशेषेण यात्रां प्राणस्य संश्रय	005c  
फेनपात्रोपमे देहे जीवे शकुनिवत्स्थिते	006a  
अनित्ये प्रियसंवासे कथं स्वपिषि पुत्रक	006c  
अप्रमत्तेषु जाग्रत्सु नित्ययुक्तेषु शत्रुषु	007a  
अन्तरं लिप्समानेषु बालस्त्वं नावबुध्यसे	007c  
गण्यमानेषु वर्षेषु क्षीयमाणे तथायुषि	008a  
जीविते शिष्यमाणे च किमुत्थाय न धावसि	008c  
ऐहलौकिकमीहन्ते मांसशोणितवर्धनम्	009a  
पारलौकिककार्येषु प्रसुप्ता भृशनास्तिकाः	009c  
धर्माय येऽभ्यसूयन्ति बुद्धिमोहान्विता नराः	010a  
अपथा गच्छतां तेषामनुयातापि पीड्यते	010c  
ये तु तुष्टाः सुनियताः सत्यागमपरायणाः	011a  
धर्म्यं पन्थानमारूढास्तानुपास्स्व च पृच्छ च	011c  
उपधार्य मतं तेषां वृद्धानां धर्मदर्शिनाम्	012a  
नियच्छ परया बुद्ध्या चित्तमुत्पथगामि वै	012c  
अद्यकालिकया बुद्ध्या दूरे श्व इति निर्भयाः	013a  
सर्वभक्षा न पश्यन्ति कर्मभूमिं विचेतसः	013c  
धर्मनिःश्रेणिमास्थाय किञ्चित्किञ्चित्समारुह	014a  
कोशकारवदात्मानं वेष्टयन्नावबुध्यसे	014c  
नास्तिकं भिन्नमर्यादं कूलपातमिवास्थिरम्	015a  
वामतः कुरु विस्रब्धो नरं वेणुमिवोद्धतम्	015c  
कामं क्रोधं च मृत्युं च पञ्चेन्द्रियजलां नदीम्	016a  
नावं धृतिमयीं कृत्वा जन्मदुर्गाणि सन्तर	016c  
मृत्युनाभ्याहते लोके जरया परिपीडिते	017a  
अमोघासु पतन्तीषु धर्मयानेन सन्तर	017c  
तिष्ठन्तं च शयानं च मृत्युरन्वेषते यदा	018a  
निर्वृतिं लभसे कस्मादकस्मान्मृत्युनाशितः	018c  
सञ्चिन्वानकमेवैनं कामानामवितृप्तकम्	019a  
वृकीवोरणमासाद्य मृत्युरादाय गच्छति	019c  
क्रमशः सञ्चितशिखो धर्मबुद्धिमयो महान्	020a  
अन्धकारे प्रवेष्टव्ये दीपो यत्नेन धार्यताम्	020c  
सम्पतन्देहजालानि कदाचिदिह मानुषे	021a  
ब्राह्मण्यं लभते जन्तुस्तत्पुत्र परिपालय	021c  
ब्राह्मणस्य हि देहोऽयं न कामार्थाय जायते	022a  
इह क्लेशाय तपसे प्रेत्य त्वनुपमं सुखम्	022c  
ब्राह्मण्यं बहुभिरवाप्यते तपोभिस्तल्लब्ध्वा न परिपणेन हेडितव्यम्	023a  
स्वाध्याये तपसि दमे च नित्ययुक्तः क्षेमार्थी कुशलपरः सदा यतस्व	023c  
अव्यक्तप्रकृतिरयं कलाशरीरः सूक्ष्मात्मा क्षणत्रुटिशो निमेषरोमा	024a  
ऋत्वास्यः समबलशुक्लकृष्णनेत्रो मांसाङ्गो द्रवति वयोहयो नराणाम्	024c  
तं दृष्ट्वा प्रसृतमजस्रमुग्रवेगं गच्छन्तं सततमिहाव्यपेक्षमाणम्	025a  
चक्षुस्ते यदि न परप्रणेतृनेयं धर्मे ते भवतु मनः परं निशम्य	025c  
येऽमी तु प्रचलितधर्मकामवृत्ताः क्रोशन्तः सततमनिष्टसम्प्रयोगाः	026a  
क्लिश्यन्ते परिगतवेदनाशरीरा बह्वीभिः सुभृशमधर्मवासनाभिः	026c  
राजा धर्मपरः सदा शुभगोप्ता समीक्ष्य सुकृतिनां दधाति लोकान्	027a  
बहुविधमपि चरतः प्रदिशति सुखमनुपगतं निरवद्यम्	027c  
श्वानो भीषणायोमुखानि वयांसि वडगृध्रकुलपक्षिणां च सङ्घाः	028a  
नरां कदने रुधिरपा गुरुवचननुदमुपरतं विशसन्ति	028c  
मर्यादा नियताः स्वयम्भुवा य इहेमाः प्रभिनत्ति दशगुणा मनोनुगत्वात्	029a  
निवसति भृशमसुखं पितृविषयविपिनमवगाह्य स पापः	029c  
यो लुब्धः सुभृशं प्रियानृतश्च मनुष्यः सततनिकृतिवञ्चनारतिः स्यात्	030a  
उपनिधिभिरसुखकृत्स परमनिरयगो भृशमसुखमनुभवति दुष्कृतकर्मा	030c  
उष्णां वैतरणीं महानदीमवगाढोऽसिपत्रवनभिन्नगात्रः	031a  
परशुवनशयो निपतितो वसति च महानिरये भृशार्तः+	031c  
महापदानि कत्थसे न चाप्यवेक्षसे परम्	032a  
चिरस्य मृत्युकारिकामनागतां न बुध्यसे	032c  
प्रयास्यतां किमास्यते समुत्थितं महद्भयम्	033a  
अतिप्रमाथि दारुणं सुखस्य संविधीयताम्	033c  
पुरा मृतः प्रणीयसे यमस्य मृत्युशासनात्	034a  
तदन्तिकाय दारुणैः प्रयत्नमार्जवे कुरु	034c  
पुरा समूलबान्धवं प्रभुर्हरत्यदुःखवित्	035a  
तवेह जीवितं यमो न चास्ति तस्य वारकः	035c  
पुरा विवाति मारुतो यमस्य यः पुरःसरः	036a  
पुरैक एव नीयसे कुरुष्व साम्परायिकम्	036c  
पुरा सहिक्क एव ते प्रवाति मारुतोऽन्तकः	037a  
पुरा च विभ्रमन्ति ते दिशो महाभयागमे	037c  
स्मृतिश्च सन्निरुध्यते पुरा तवेह पुत्रक	038a  
समाकुलस्य गच्छतः समाधिमुत्तमं कुरु	038c  
कृताकृते शुभाशुभे प्रमादकर्मविप्लुते	039a  
स्मरन्पुरा न तप्यसे निधत्स्व केवलं निधिम्	039c  
पुरा जरा कलेवरं विजर्जरीकरोति ते	040a  
बलाङ्गरूपहारिणी निधत्स्व केवलं निधिम्	040c  
पुरा शरीरमन्तको भिनत्ति रोगसायकैः	041a  
प्रसह्य जीवितक्षये तपो महत्समाचर	041c  
पुरा वृका भयङ्करा मनुष्यदेहगोचराः	042a  
अभिद्रवन्ति सर्वतो यतस्व पुण्यशीलने	042c  
पुरान्धकारमेककोऽनुपश्यसि त्वरस्व वै	043a  
पुरा हिरण्मयान्नगान्निरीक्षसेऽद्रिमूर्धनि	043c  
पुरा कुसङ्गतानि ते सुहृन्मुखाश्च शत्रवः	044a  
विचालयन्ति दर्शनाद्घटस्व पुत्र यत्परम्	044c  
धनस्य यस्य राजतो भयं न चास्ति चौरतः	045a  
मृतं च यन्न मुञ्चति समर्जयस्व तद्धनम्	045c  
न तत्र संविभज्यते स्वकर्मभिः परस्परम्	046a  
यदेव यस्य यौतकं तदेव तत्र सोऽश्नुते	046c  
परत्र येन जीव्यते तदेव पुत्र दीयताम्	047a  
धनं यदक्षयं ध्रुवं समर्जयस्व तत्स्वयम्	047c  
न यावदेव पच्यते महाजनस्य यावकम्	048a  
अपक्व एव यावके पुरा प्रणीयसे त्वर	048c  
न मातृपितृबान्धवा न संस्तुतः प्रियो जनः	049a  
अनुव्रजन्ति सङ्कटे व्रजन्तमेकपातिनम्	049c  
यदेव कर्म केवलं स्वयं कृतं शुभाशुभम्	050a  
तदेव तस्य यौतकं भवत्यमुत्र गच्छतः	050c  
हिरण्यरत्नसञ्चयाः शुभाशुभेन सञ्चिताः	051a  
न तस्य देहसङ्क्षये भवन्ति कार्यसाधकाः	051c  
परत्रगामिकस्य ते कृताकृतस्य कर्मणः	052a  
न साक्षिरात्मना समो नृणामिहास्ति कश्चन	052c  
मनुष्यदेहशून्यकं भवत्यमुत्र गच्छतः	053a  
प्रपश्य बुद्धिचक्षुषा प्रदृश्यते हि सर्वतः	053c  
इहाग्निसूर्यवायवः शरीरमाश्रितास्त्रयः	054a  
त एव तस्य साक्षिणो भवन्ति धर्मदर्शिनः	054c  
यथानिशेषु सर्वतःस्पृशत्सु सर्वदारिषु	055a  
प्रकाशगूढवृत्तिषु स्वधर्ममेव पालय	055c  
अनेकपारिपन्थिके विरूपरौद्ररक्षिते	056a  
स्वमेव कर्म रक्ष्यतां स्वकर्म तत्र गच्छति	056c  
न तत्र संविभज्यते स्वकर्मणा परस्परम्	057a  
यथाकृतं स्वकर्मजं तदेव भुज्यते फलम्	057c  
यथाप्सरोगणाः फलं सुखं महर्षिभिः सह	058a  
तथाप्नुवन्ति कर्मतो विमानकामगामिनः	058c  
यथेह यत्कृतं शुभं विपाप्मभिः कृतात्मभिः	059a  
तदाप्नुवन्ति मानवास्तथा विशुद्धयोनयः	059c  
प्रजापतेः सलोकतां बृहस्पतेः शतक्रतोः	060a  
व्रजन्ति ते परां गतिं गृहस्थधर्मसेतुभिः	060c  
सहस्रशोऽप्यनेकशः प्रवक्तुमुत्सहामहे	061a  
अबुद्धिमोहनं पुनः प्रभुर्विना न यावकम्	061c  
गता द्विरष्टवर्षता ध्रुवोऽसि पञ्चविंशकः	062a  
कुरुष्व धर्मसञ्चयं वयो हि तेऽतिवर्तते	062c  
पुरा करोति सोऽन्तकः प्रमादगोमुखं दमम्	063a  
यथागृहीतमुत्थितं त्वरस्व धर्मपालने	063c  
यदा त्वमेव पृष्ठतस्त्वमग्रतो गमिष्यसि	064a  
तथा गतिं गमिष्यतः किमात्मना परेण वा	064c  
यदेकपातिनां सतां भवत्यमुत्र गच्छताम्	065a  
भयेषु साम्परायिकं निधत्स्व तं महानिधिम्	065c  
सकूलमूलबान्धवं प्रभुर्हरत्यसङ्गवान्	066a  
न सन्ति यस्य वारकाः कुरुष्व धर्मसन्निधिम्	066c  
इदं निदर्शनं मया तवेह पुत्र सम्मतम्	067a  
स्वदर्शनानुमानतः प्रवर्णितं कुरुष्व तत्	067c  
दधाति यः स्वकर्मणा धनानि यस्य कस्यचित्	068a  
अबुद्धिमोहजैर्गुणैः शतैक एव युज्यते	068c  
श्रुतं समर्थमस्तु ते प्रकुर्वतः शुभाः क्रियाः	069a  
तदेव तत्र दर्शनं कृतज्ञमर्थसंहितम्	069c  
निबन्धनी रज्जुरेषा या ग्रामे वसतो रतिः	070a  
छित्त्वैनां सुकृतो यान्ति नैनां छिन्दन्ति दुष्कृतः	070c  
किं ते धनेन किं बन्धुभिस्ते किं ते पुत्रैः पुत्रक यो मरिष्यसि	071a  
आत्मानमन्विच्छ गुहां प्रविष्टं पितामहास्ते क्व गताश्च सर्वे	071c  
श्वःकार्यमद्य कुर्वीत पूर्वाह्णे चापराह्णिकम्	072a  
को हि तद्वेद कस्याद्य मृत्युसेना निवेक्ष्यते	072c  
अनुगम्य श्मशानान्तं निवर्तन्तीह बान्धवाः	073a  
अग्नौ प्रक्षिप्य पुरुषं ज्ञातयः सुहृदस्तथा	073c  
नास्तिकान्निरनुक्रोशान्नरान्पापमतौ स्थितान्	074a  
वामतः कुरु विश्रब्धं परं प्रेप्सुरतन्द्रितः	074c  
एवमभ्याहते लोके कालेनोपनिपीडिते	075a  
सुमहद्धैर्यमालम्ब्य धर्मं सर्वात्मना कुरु	075c  
अथेमं दर्शनोपायं सम्यग्यो वेत्ति मानवः	076a  
सम्यक्स धर्मं कृत्वेह परत्र सुखमेधते	076c  
न देहभेदे मरणं विजानतां न च प्रणाशः स्वनुपालिते पथि	077a  
धर्मं हि यो वर्धयते स पण्डितो य एव धर्माच्च्यवते स मुह्यति	077c  
प्रयुक्तयोः कर्मपथि स्वकर्मणोः फलं प्रयोक्ता लभते यथाविधि	078a  
निहीनकर्मा निरयं प्रपद्यते; त्रिविष्टपं गच्छति धर्मपारगः	078c  
सोपानभूतं स्वर्गस्य मानुष्यं प्राप्य दुर्लभम्	079a  
तथात्मानं समादध्याद्भ्रश्येत न पुनर्यथा	079c  
यस्य नोत्क्रामति मतिः स्वर्गमार्गानुसारिणी	080a  
तमाहुः पुण्यकर्माणमशोच्यं मित्रबान्धवैः	080c  
यस्य नोपहता बुद्धिर्निश्चयेष्ववलम्बते	081a  
स्वर्गे कृतावकाशस्य तस्य नास्ति महद्भयम्	081c  
तपोवनेषु ये जातास्तत्रैव निधनं गताः	082a  
तेषामल्पतरो धर्मः कामभोगमजानताम्	082c  
यस्तु भोगान्परित्यज्य शरीरेण तपश्चरेत्	083a  
न तेन किञ्चिन्न प्राप्तं तन्मे बहुमतं फलम्	083c  
मातापितृसहस्राणि पुत्रदारशतानि च	084a  
अनागतान्यतीतानि कस्य ते कस्य वा वयम्	084c  
न तेषां भवता कार्यं न कार्यं तव तैरपि	085a  
स्वकृतैस्तानि यातानि भवांश्चैव गमिष्यति	085c  
इह लोके हि धनिनः परोऽपि स्वजनायते	086a  
स्वजनस्तु दरिद्राणां जीवतामेव नश्यति	086c  
सञ्चिनोत्यशुभं कर्म कलत्रापेक्षया नरः	087a  
ततः क्लेशमवाप्नोति परत्रेह तथैव च	087c  
पश्य त्वं छिद्रभूतं हि जीवलोकं स्वकर्मणा	088a  
तत्कुरुष्व तथा पुत्र कृत्स्नं यत्समुदाहृतम्	088c  
तदेतत्सम्प्रदृश्यैव कर्मभूमिं प्रविश्य ताम्	089a  
शुभान्याचरितव्यानि परलोकमभीप्सता	089c  
मासर्तुसञ्ज्ञापरिवर्तकेन सूर्याग्निना रात्रिदिवेन्धनेन	090a  
स्वकर्मनिष्ठाफलसाक्षिकेण भूतानि कालः पचति प्रसह्य	090c  
धनेन किं यन्न ददाति नाश्नुते बलेन किं येन रिपून्न बाधते	091a  
श्रुतेन किं येन न धर्ममाचरेत्किमात्मना यो न जितेन्द्रियो वशी	091c  
इदं द्वैपायनवचो हितमुक्तं निशम्य तु	092a  
शुको गतः परित्यज्य पितरं मोक्षदेशिकम्	092c  

