001  युधिष्ठिर उवाच
001a क्षत्रधर्मान्न पापीयान्धर्मोऽस्ति भरतर्षभ
001c अभियाने च युद्धे च राजा हन्ति महाजनम्
002a अथ स्म कर्मणा येन लोकाञ्जयति पार्थिवः
002c विद्वञ्जिज्ञासमानाय प्रब्रूहि भरतर्षभ
003  भीष्म उवाच
003a निग्रहेण च पापानां साधूनां प्रग्रहेण च
003c यज्ञैर्दानैश्च राजानो भवन्ति शुचयोऽमलाः
004a उपरुन्धन्ति राजानो भूतानि विजयार्थिनः
004c त एव विजयं प्राप्य वर्धयन्ति पुनः प्रजाः
005a अपविध्यन्ति पापानि दानयज्ञतपोबलैः
005c अनुग्रहेण भूतानां पुण्यमेषां प्रवर्धते
006a यथैव क्षेत्रनिर्दाता निर्दन्वै क्षेत्रमेकदा
006c हिनस्ति कक्षं धान्यं च न च धान्यं विनश्यति
007a एवं शस्त्राणि मुञ्चन्तो घ्नन्ति वध्यानथैकदा
007c तस्यैषा निष्कृतिः कृत्स्ना भूतानां भावनं पुनः
008a यो भूतानि धनज्यानाद्वधात्क्लेशाच्च रक्षति
008c दस्युभ्यः प्राणदानात्स धनदः सुखदो विराट्
009a स सर्वयज्ञैरीजानो राजाथाभयदक्षिणैः
009c अनुभूयेह भद्राणि प्राप्नोतीन्द्रसलोकताम्
010a ब्राह्मणार्थे समुत्पन्ने योऽभिनिःसृत्य युध्यते
010c आत्मानं यूपमुच्छ्रित्य स यज्ञोऽनन्तदक्षिणः
011a अभीतो विकिरञ्शत्रून्प्रतिगृह्णञ्शरांस्तथा
011c न तस्मात्त्रिदशाः श्रेयो भुवि पश्यन्ति किञ्चन
012a तस्य यावन्ति शस्त्राणि त्वचं भिन्दन्ति संयुगे
012c तावतः सोऽश्नुते लोकान्सर्वकामदुहोऽक्षयान्
013a न तस्य रुधिरं गात्रादावेधेभ्यः प्रवर्तते
013c स ह तेनैव रक्तेन सर्वपापैः प्रमुच्यते
014a यानि दुःखानि सहते व्रणानामभितापने
014c न ततोऽस्ति तपो भूय इति धर्मविदो विदुः
015a पृष्ठतो भीरवः सङ्ख्ये वर्तन्तेऽधमपूरुषाः
015c शूराच्छरणमिच्छन्तः पर्जन्यादिव जीवनम्
016a यदि शूरस्तथा क्षेमे प्रतिरक्षेत्तथा भये
016c प्रतिरूपं जनाः कुर्युर्न च तद्वर्तते तथा
017a यदि ते कृतमाज्ञाय नमस्कुर्युः सदैव तम्
017c युक्तं न्याय्यं च कुर्युस्ते न च तद्वर्तते तथा
018a पुरुषाणां समानानां दृश्यते महदन्तरम्
018c सङ्ग्रामेऽनीकवेलायामुत्क्रुष्टेऽभिपतत्सु च
019a पतत्यभिमुखः शूरः परान्भीरुः पलायते
019c आस्थायास्वर्ग्यमध्वानं सहायान्विषमे त्यजन्
020a मा स्म तांस्तादृशांस्तात जनिष्ठाः पुरुषाधमान्
020c ये सहायान्रणे हित्वा स्वस्तिमन्तो गृहान्ययुः
021a अस्वस्ति तेभ्यः कुर्वन्ति देवा इन्द्रपुरोगमाः
021c त्यागेन यः सहायानां स्वान्प्राणांस्त्रातुमिच्छति
022a तं हन्युः काष्ठलोष्टैर्वा दहेयुर्वा कटाग्निना
022c पशुवन्मारयेयुर्वा क्षत्रिया ये स्युरीदृशाः
023a अधर्मः क्षत्रियस्यैष यच्छय्यामरणं भवेत्
023c विसृजञ्श्लेष्मपित्तानि कृपणं परिदेवयन्
024a अविक्षतेन देहेन प्रलयं योऽधिगच्छति
024c क्षत्रियो नास्य तत्कर्म प्रशंसन्ति पुराविदः
025a न गृहे मरणं तात क्षत्रियाणां प्रशस्यते
025c शौटीराणामशौटीरमधर्म्यं कृपणं च तत्
026a इदं दुःखमहो कष्टं पापीय इति निष्टनन्
026c प्रतिध्वस्तमुखः पूतिरमात्यान्बहु शोचयन्
027a अरोगाणां स्पृहयते मुहुर्मृत्युमपीच्छति
027c वीरो दृप्तोऽभिमानी च नेदृशं मृत्युमर्हति
028a रणेषु कदनं कृत्वा ज्ञातिभिः परिवारितः
028c तीक्ष्णैः शस्त्रैः सुविक्लिष्टः क्षत्रियो मृत्युमर्हति
029a शूरो हि सत्यमन्युभ्यामाविष्टो युध्यते भृशम्
029c कृत्यमानानि गात्राणि परैर्नैवावबुध्यते
030a स सङ्ख्ये निधनं प्राप्य प्रशस्तं लोकपूजितम्
030c स्वधर्मं विपुलं प्राप्य शक्रस्यैति सलोकताम्
031a सर्वो योधः परं त्यक्तुमाविष्टस्त्यक्तजीवितः
031c प्राप्नोतीन्द्रस्य सालोक्यं शूरः पृष्ठमदर्शयन्

