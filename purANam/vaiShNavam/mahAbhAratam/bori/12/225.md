व्यास उवाच	001    
पृथिव्यां यानि भूतानि जङ्गमानि ध्रुवाणि च	001a  
तान्येवाग्रे प्रलीयन्ते भूमित्वमुपयान्ति च	001c  
ततः प्रलीने सर्वस्मिन्स्थावरे जङ्गमे तथा	002a  
अकाष्ठा निस्तृणा भूमिर्दृश्यते कूर्मपृष्ठवत्	002c  
भूमेरपि गुणं गन्धमाप आददते यदा	003a  
आत्तगन्धा तदा भूमिः प्रलयत्वाय कल्पते	003c  
आपस्ततः प्रतिष्ठन्ति ऊर्मिमत्यो महास्वनाः	004a  
सर्वमेवेदमापूर्य तिष्ठन्ति च चरन्ति च	004c  
अपामपि गुणांस्तात ज्योतिराददते यदा	005a  
आपस्तदा आत्तगुणा ज्योतिष्युपरमन्ति च	005c  
यदादित्यं स्थितं मध्ये गूहन्ति शिखिनोऽर्चिषः	006a  
सर्वमेवेदमर्चिर्भिः पूर्णं जाज्वल्यते नभः	006c  
ज्योतिषोऽपि गुणं रूपं वायुराददते यदा	007a  
प्रशाम्यति तदा ज्योतिर्वायुर्दोधूयते महान्	007c  
ततस्तु मूलमासाद्य वायुः सम्भवमात्मनः	008a  
अधश्चोर्ध्वं च तिर्यक्च दोधवीति दिशो दश	008c  
वायोरपि गुणं स्पर्शमाकाशं ग्रसते यदा	009a  
प्रशाम्यति तदा वायुः खं तु तिष्ठति नानदत्	009c  
आकाशस्य गुणं शब्दमभिव्यक्तात्मकं मनः	010a  
मनसो व्यक्तमव्यक्तं ब्राह्मः स प्रतिसञ्चरः	010c  
तदात्मगुणमाविश्य मनो ग्रसति चन्द्रमाः	011a  
मनस्युपरतेऽध्यात्मा चन्द्रमस्यवतिष्ठते	011c  
तं तु कालेन महता सङ्कल्पः कुरुते वशे	012a  
चित्तं ग्रसति सङ्कल्पस्तच्च ज्ञानमनुत्तमम्	012c  
कालो गिरति विज्ञानं कालो बलमिति श्रुतिः	013a  
बलं कालो ग्रसति तु तं विद्वान्कुरुते वशे	013c  
आकाशस्य तदा घोषं तं विद्वान्कुरुतेऽऽत्मनि	014a  
तदव्यक्तं परं ब्रह्म तच्छाश्वतमनुत्तमम्	014c  
एवं सर्वाणि भूतानि ब्रह्मैव प्रतिसञ्चरः	014e  
यथावत्कीर्तितं सम्यगेवमेतदसंशयम्	015a  
बोध्यं विद्यामयं दृष्ट्वा योगिभिः परमात्मभिः	015c  
एवं विस्तारसङ्क्षेपौ ब्रह्माव्यक्ते पुनः पुनः	016a  
युगसाहस्रयोरादावह्नो रात्र्यास्तथैव च	016c  

