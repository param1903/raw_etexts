001  वैशम्पायन उवाच
001a प्रकृतीनां तु तद्वाक्यं देशकालोपसंहितम्
001c श्रुत्वा युधिष्ठिरो राजाथोत्तरं प्रत्यभाषत
002a धन्याः पाण्डुसुता लोके येषां ब्राह्मणपुङ्गवाः
002c तथ्यान्वाप्यथ वातथ्यान्गुणानाहुः समागताः
003a अनुग्राह्या वयं नूनं भवतामिति मे मतिः
003c यत्रैवं गुणसम्पन्नानस्मान्ब्रूथ विमत्सराः
004a धृतराष्ट्रो महाराजः पिता नो दैवतं परम्
004c शासनेऽस्य प्रिये चैव स्थेयं मत्प्रियकाङ्क्षिभिः
005a एतदर्थं हि जीवामि कृत्वा ज्ञातिवधं महत्
005c अस्य शुश्रूषणं कार्यं मया नित्यमतन्द्रिणा
006a यदि चाहमनुग्राह्यो भवतां सुहृदां ततः
006c धृतराष्ट्रे यथापूर्वं वृत्तिं वर्तितुमर्हथ
007a एष नाथो हि जगतो भवतां च मया सह
007c अस्यैव पृथिवी कृत्स्ना पाण्डवाः सर्व एव च
007e एतन्मनसि कर्तव्यं भवद्भिर्वचनं मम
008a अनुगम्य च राजानं यथेष्टं गम्यतामिति
008c पौरजानपदान्सर्वान्विसृज्य कुरुनन्दनः
008e यौवराज्येन कौरव्यो भीमसेनमयोजयत्
009a मन्त्रे च निश्चये चैव षाड्गुण्यस्य च चिन्तने
009c विदुरं बुद्धिसम्पन्नं प्रीतिमान्वै समादिशत्
010a कृताकृतपरिज्ञाने तथायव्ययचिन्तने
010c सञ्जयं योजयामास ऋद्धमृद्धैर्गुणैर्युतम्
011a बलस्य परिमाणे च भक्तवेतनयोस्तथा
011c नकुलं व्यादिशद्राजा कर्मिणामन्ववेक्षणे
012a परचक्रोपरोधे च दृप्तानां चावमर्दने
012c युधिष्ठिरो महाराजः फल्गुनं व्यादिदेश ह
013a द्विजानां वेदकार्येषु कार्येष्वन्येषु चैव हि
013c धौम्यं पुरोधसां श्रेष्ठं व्यादिदेश परन्तपः
014a सहदेवं समीपस्थं नित्यमेव समादिशत्
014c तेन गोप्यो हि नृपतिः सर्वावस्थो विशाम्पते
015a यान्यानमन्यद्योग्यांश्च येषु येष्विह कर्मसु
015c तांस्तांस्तेष्वेव युयुजे प्रीयमाणो महीपतिः
016a विदुरं सञ्जयं चैव युयुत्सुं च महामतिम्
016c अब्रवीत्परवीरघ्नो धर्मात्मा धर्मवत्सलः
017a उत्थायोत्थाय यत्कार्यमस्य राज्ञः पितुर्मम
017c सर्वं भवद्भिः कर्तव्यमप्रमत्तैर्यथातथम्
018a पौरजानपदानां च यानि कार्याणि नित्यशः
018c राजानं समनुज्ञाप्य तानि कार्याणि धर्मतः

