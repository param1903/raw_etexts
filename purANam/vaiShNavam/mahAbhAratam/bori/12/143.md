001  भीष्म उवाच
001a ततस्तं लुब्धकः पश्यन्कृपयाभिपरिप्लुतः
001c कपोतमग्नौ पतितं वाक्यं पुनरुवाच ह
002a किमीदृशं नृशंसेन मया कृतमबुद्धिना
002c भविष्यति हि मे नित्यं पातकं हृदि जीवतः
003a स विनिन्दन्नथात्मानं पुनः पुनरुवाच ह
003c धिङ्मामस्तु सुदुर्बुद्धिं सदा निकृतिनिश्चयम्
003e शुभं कर्म परित्यज्य योऽहं शकुनिलुब्धकः
004a नृशंसस्य ममाद्यायं प्रत्यादेशो न संशयः
004c दत्तः स्वमांसं ददता कपोतेन महात्मना
005a सोऽहं त्यक्ष्ये प्रियान्प्राणान्पुत्रदारं विसृज्य च
005c उपदिष्टो हि मे धर्मः कपोतेनातिधर्मिणा
006a अद्य प्रभृति देहं स्वं सर्वभोगैर्विवर्जितम्
006c यथा स्वल्पं जलं ग्रीष्मे शोषयिष्याम्यहं तथा
007a क्षुत्पिपासातपसहः कृशो धमनिसन्ततः
007c उपवासैर्बहुविधैश्चरिष्ये पारलौकिकम्
008a अहो देहप्रदानेन दर्शितातिथिपूजना
008c तस्माद्धर्मं चरिष्यामि धर्मो हि परमा गतिः
008e दृष्टो हि धर्मो धर्मिष्ठैर्यादृशो विहगोत्तमे
009a एवमुक्त्वा विनिश्चित्य रौद्रकर्मा स लुब्धकः
009c महाप्रस्थानमाश्रित्य प्रययौ संशितव्रतः
010a ततो यष्टिं शलाकाश्च क्षारकं पञ्जरं तथा
010c तांश्च बद्धा कपोतान्स सम्प्रमुच्योत्ससर्ज ह

