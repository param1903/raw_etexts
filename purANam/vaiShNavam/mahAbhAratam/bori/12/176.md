001  भरद्वाज उवाच
001a प्रजाविसर्गं विविधं कथं स सृजते प्रभुः
001c मेरुमध्ये स्थितो ब्रह्मा तद्ब्रूहि द्विजसत्तम
002  भृगुरुवाच
002a प्रजाविसर्गं विविधं मानसो मनसासृजत्
002c सन्धुक्षणार्थं भूतानां सृष्टं प्रथमतो जलम्
003a यत्प्राणाः सर्वभूतानां वर्धन्ते येन च प्रजाः
003c परित्यक्ताश्च नश्यन्ति तेनेदं सर्वमावृतम्
004a पृथिवी पर्वता मेघा मूर्तिमन्तश्च ये परे
004c सर्वं तद्वारुणं ज्ञेयमापस्तस्तम्भिरे पुनः
005  भरद्वाज उवाच
005a कथं सलिलमुत्पन्नं कथं चैवाग्निमारुतौ
005c कथं च मेदिनी सृष्टेत्यत्र मे संशयो महान्
006  भृगुरुवाच
006a ब्रह्मकल्पे पुरा ब्रह्मन्ब्रह्मर्षीणां समागमे
006c लोकसम्भवसन्देहः समुत्पन्नो महात्मनाम्
007a तेऽतिष्ठन्ध्यानमालम्ब्य मौनमास्थाय निश्चलाः
007c त्यक्ताहाराः पवनपा दिव्यं वर्षशतं द्विजाः
008a तेषां धर्ममयी वाणी सर्वेषां श्रोत्रमागमत्
008c दिव्या सरस्वती तत्र सम्बभूव नभस्तलात्
009a पुरा स्तिमितनिःशब्दमाकाशमचलोपमम्
009c नष्टचन्द्रार्कपवनं प्रसुप्तमिव सम्बभौ
010a ततः सलिलमुत्पन्नं तमसीवापरं तमः
010c तस्माच्च सलिलोत्पीडादुदतिष्ठत मारुतः
011a यथा भाजनमच्छिद्रं निःशब्दमिव लक्ष्यते
011c तच्चाम्भसा पूर्यमाणं सशब्दं कुरुतेऽनिलः
012a तथा सलिलसंरुद्धे नभसोऽन्ते निरन्तरे
012c भित्त्वार्णवतलं वायुः समुत्पतति घोषवान्
013a स एष चरते वायुरर्णवोत्पीडसम्भवः
013c आकाशस्थानमासाद्य प्रशान्तिं नाधिगच्छति
014a तस्मिन्वाय्वम्बुसङ्घर्षे दीप्ततेजा महाबलः
014c प्रादुर्भवत्यूर्ध्वशिखः कृत्वा वितिमिरं नभः
015a अग्निः पवनसंयुक्तः खात्समुत्पतते जलम्
015c सोऽग्निर्मारुतसंयोगाद्घनत्वमुपपद्यते
016a तस्याकाशे निपतितः स्नेहस्तिष्ठति योऽपरः
016c स सङ्घातत्वमापन्नो भूमित्वमुपगच्छति
017a रसानां सर्वगन्धानां स्नेहानां प्राणिनां तथा
017c भूमिर्योनिरिह ज्ञेया यस्यां सर्वं प्रसूयते

