व्यास उवाच	001    
सृजते तु गुणान्सत्त्वं क्षेत्रज्ञस्त्वनुतिष्ठति	001a  
गुणान्विक्रियतः सर्वानुदासीनवदीश्वरः	001c  
स्वभावयुक्तं तत्सर्वं यदिमान्सृजते गुणान्	002a  
ऊर्णनाभिर्यथा सूत्रं सृजते तन्तुवद्गुणान्	002c  
प्रध्वस्ता न निवर्तन्ते प्रवृत्तिर्नोपलभ्यते	003a  
एवमेके व्यवस्यन्ति निवृत्तिरिति चापरे	003c  
उभयं सम्प्रधार्यैतदध्यवस्येद्यथामति	004a  
अनेनैव विधानेन भवेद्गर्भशयो महान्	004c  
अनादिनिधनं नित्यमासाद्य विचरेन्नरः	005a  
अक्रुध्यन्नप्रहृष्यंश्च नित्यं विगतमत्सरः	005c  
इत्येवं हृदयग्रन्थिं बुद्धिचिन्तामयं दृढम्	006a  
अतीत्य सुखमासीत अशोचंश्छिन्नसंशयः	006c  
तप्येयुः प्रच्युताः पृथ्व्या यथा पूर्णां नदीं नराः	007a  
अवगाढा ह्यविद्वांसो विद्धि लोकमिमं तथा	007c  
न तु ताम्यति वै विद्वान्स्थले चरति तत्त्ववित्	008a  
एवं यो विन्दतेऽऽत्मानं केवलं ज्ञानमात्मनः	008c  
एवं बुद्ध्वा नरः सर्वां भूतानामागतिं गतिम्	009a  
समवेक्ष्य शनैः सम्यग्लभते शममुत्तमम्	009c  
एतद्वै जन्मसामर्थ्यं ब्राह्मणस्य विशेषतः	010a  
आत्मज्ञानं शमश्चैव पर्याप्तं तत्परायणम्	010c  
एतद्बुद्ध्वा भवेद्बुद्धः किमन्यद्बुद्धलक्षणम्	011a  
विज्ञायैतद्विमुच्यन्ते कृतकृत्या मनीषिणः	011c  
न भवति विदुषां महद्भयं यदविदुषां सुमहद्भयं भवेत्	012a  
न हि गतिरधिकास्ति कस्यचिद्भवति हि या विदुषः सनातनी	012c  
लोकमातुरमसूयते जनस्तत्तदेव च निरीक्ष्य शोचते	013a  
तत्र पश्य कुशलानशोचतो ये विदुस्तदुभयं कृताकृतम्	013c  
यत्करोत्यनभिसन्धिपूर्वकं तच्च निर्णुदति यत्पुरा कृतम्	014a  
न प्रियं तदुभयं न चाप्रियं तस्य तज्जनयतीह कुर्वतः	014c  

