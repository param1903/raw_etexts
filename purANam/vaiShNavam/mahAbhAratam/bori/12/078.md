001  युधिष्ठिर उवाच
001a केषां राजा प्रभवति वित्तस्य भरतर्षभ
001c कया च वृत्त्या वर्तेत तन्मे ब्रूहि पितामह
002  भीष्म उवाच
002a अब्राह्मणानां वित्तस्य स्वामी राजेति वैदिकम्
002c ब्राह्मणानां च ये केचिद्विकर्मस्था भवन्त्युत
003a विकर्मस्थाश्च नोपेक्ष्या विप्रा राज्ञा कथञ्चन
003c इति राज्ञां पुरावृत्तमभिजल्पन्ति साधवः
004a यस्य स्म विषये राज्ञः स्तेनो भवति वै द्विजः
004c राज्ञ एवापराधं तं मन्यन्ते किल्बिषं नृप
005a अभिशस्तमिवात्मानं मन्यन्ते तेन कर्मणा
005c तस्माद्राजर्षयः सर्वे ब्राह्मणानन्वपालयन्
006a अत्राप्युदाहरन्तीममितिहासं पुरातनम्
006c गीतं केकयराजेन ह्रियमाणेन रक्षसा
007a केकयानामधिपतिं रक्षो जग्राह दारुणम्
007c स्वाध्यायेनान्वितं राजन्नरण्ये संशितव्रतम्
008  राजोवाच
008a न मे स्तेनो जनपदे न कदर्यो न मद्यपः
008c नानाहिताग्निर्नायज्वा मामकान्तरमाविशः
009a न च मे ब्राह्मणोऽविद्वान्नाव्रती नाप्यसोमपः
009c नानाहिताग्निर्विषये मामकान्तरमाविशः
010a नानाप्तदक्षिणैर्यज्ञैर्यजन्ते विषये मम
010c अधीते नाव्रती कश्चिन्मामकान्तरमाविशः
011a अधीयतेऽध्यापयन्ति यजन्ते याजयन्ति च
011c ददति प्रतिगृह्णन्ति षट्सु कर्मस्ववस्थिताः
012a पूजिताः संविभक्ताश्च मृदवः सत्यवादिनः
012c ब्राह्मणा मे स्वकर्मस्था मामकान्तरमाविशः
013a न याचन्ते प्रयच्छन्ति सत्यधर्मविशारदाः
013c नाध्यापयन्त्यधीयन्ते यजन्ते न च याजकाः
014a ब्राह्मणान्परिरक्षन्ति सङ्ग्रामेष्वपलायिनः
014c क्षत्रिया मे स्वकर्मस्था मामकान्तरमाविशः
015a कृषिगोरक्षवाणिज्यमुपजीवन्त्यमायया
015c अप्रमत्ताः क्रियावन्तः सुव्रताः सत्यवादिनः
016a संविभागं दमं शौचं सौहृदं च व्यपाश्रिताः
016c मम वैश्याः स्वकर्मस्था मामकान्तरमाविशः
017a त्रीन्वर्णाननुतिष्ठन्ति यथावदनसूयकाः
017c मम शूद्राः स्वकर्मस्था मामकान्तरमाविशः
018a कृपणानाथवृद्धानां दुर्बलातुरयोषिताम्
018c संविभक्तास्मि सर्वेषां मामकान्तरमाविशः
019a कुलदेशादिधर्माणां प्रथितानां यथाविधि
019c अव्युच्छेत्तास्मि सर्वेषां मामकान्तरमाविशः
020a तपस्विनो मे विषये पूजिताः परिपालिताः
020c संविभक्ताश्च सत्कृत्य मामकान्तरमाविशः
021a नासंविभज्य भोक्तास्मि न विशामि परस्त्रियम्
021c स्वतन्त्रो जातु न क्रीडे मामकान्तरमाविशः
022a नाब्रह्मचारी भिक्षावान्भिक्षुर्वाब्रह्मचारिकः
022c अनृत्विजं हुतं नास्ति मामकान्तरमाविशः
023a नावजानाम्यहं वृद्धान्न वैद्यान्न तपस्विनः
023c राष्ट्रे स्वपति जागर्मि मामकान्तरमाविशः
024a वेदाध्ययनसम्पन्नस्तपस्वी सर्वधर्मवित्
024c स्वामी सर्वस्य राज्यस्य श्रीमान्मम पुरोहितः
025a दानेन दिव्यानभिवाञ्छामि लोकान्सत्येनाथो ब्राह्मणानां च गुप्त्या
025c शुश्रूषया चापि गुरूनुपैमि न मे भयं विद्यते राक्षसेभ्यः
026a न मे राष्ट्रे विधवा ब्रह्मबन्धु;र्न ब्राह्मणः कृपणो नोत चोरः
026c न पारजायी न च पापकर्मा; न मे भयं विद्यते राक्षसेभ्यः
027a न मे शस्त्रैरनिर्भिन्नमङ्गे द्व्यङ्गुलमन्तरम्
027c धर्मार्थं युध्यमानस्य मामकान्तरमाविशः
028a गोब्राह्मणे च यज्ञे च नित्यं स्वस्त्ययनं मम
028c आशासते जना राष्ट्रे मामकान्तरमाविशः
029  राक्षस उवाच
029a यस्मात्सर्वास्ववस्थासु धर्ममेवान्ववेक्षसे
029c तस्मात्प्राप्नुहि कैकेय गृहान्स्वस्ति व्रजाम्यहम्
030a येषां गोब्राह्मणा रक्ष्याः प्रजा रक्ष्याश्च केकय
030c न रक्षोभ्यो भयं तेषां कुत एव तु मानुषात्
031a येषां पुरोगमा विप्रा येषां ब्रह्मबलं बलम्
031c प्रियातिथ्यास्तथा दारास्ते वै स्वर्गजितो नराः
032  भीष्म उवाच
032a तस्माद्द्विजातीन्रक्षेत ते हि रक्षन्ति रक्षिताः
032c आशीरेषां भवेद्राज्ञां राष्ट्रं सम्यक्प्रवर्धते
033a तस्माद्राज्ञा विशेषेण विकर्मस्था द्विजातयः
033c नियम्याः संविभज्याश्च प्रजानुग्रहकारणात्
034a य एवं वर्तते राजा पौरजानपदेष्विह
034c अनुभूयेह भद्राणि प्राप्नोतीन्द्रसलोकताम्

