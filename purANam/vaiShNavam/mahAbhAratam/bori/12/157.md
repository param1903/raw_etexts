001  युधिष्ठिर उवाच
001a यतः प्रभवति क्रोधः कामश्च भरतर्षभ
001c शोकमोहौ विवित्सा च परासुत्वं तथा मदः
002a लोभो मात्सर्यमीर्ष्या च कुत्सासूया कृपा तथा
002c एतत्सर्वं महाप्राज्ञ याथातथ्येन मे वद
003  भीष्म उवाच
003a त्रयोदशैतेऽतिबलाः शत्रवः प्राणिनां स्मृताः
003c उपासते महाराज समस्ताः पुरुषानिह
004a एते प्रमत्तं पुरुषमप्रमत्ता नुदन्ति हि
004c वृका इव विलुम्पन्ति दृष्ट्वैव पुरुषेतरान्
005a एभ्यः प्रवर्तते दुःखमेभ्यः पापं प्रवर्तते
005c इति मर्त्यो विजानीयात्सततं भरतर्षभ
006a एतेषामुदयं स्थानं क्षयं च पुरुषोत्तम
006c हन्त ते वर्तयिष्यामि तन्मे निगदतः शृणु
007a लोभात्क्रोधः प्रभवति परदोषैरुदीर्यते
007c क्षमया तिष्ठते राजञ्श्रीमांश्च विनिवर्तते
008a सङ्कल्पाज्जायते कामः सेव्यमानो विवर्धते
008c अवद्यदर्शनाद्व्येति तत्त्वज्ञानाच्च धीमताम्
009a विरुद्धानि हि शास्त्राणि पश्यन्तीहाल्पबुद्धयः
009c विवित्सा जायते तत्र तत्त्वज्ञानान्निवर्तते
010a प्रीतेः शोकः प्रभवति वियोगात्तस्य देहिनः
010c यदा निरर्थकं वेत्ति तदा सद्यः प्रणश्यति
011a परासुता क्रोधलोभादभ्यासाच्च प्रवर्तते
011c दयया सर्वभूतानां निर्वेदात्सा निवर्तते
012a सत्त्वत्यागात्तु मात्सर्यमहितानि च सेवते
012c एतत्तु क्षीयते तात साधूनामुपसेवनात्
013a कुलाज्ज्ञानात्तथैश्वर्यान्मदो भवति देहिनाम्
013c एभिरेव तु विज्ञातैर्मदः सद्यः प्रणश्यति
014a ईर्ष्या कामात्प्रभवति सङ्घर्षाच्चैव भारत
014c इतरेषां तु मर्त्यानां प्रज्ञया सा प्रणश्यति
015a विभ्रमाल्लोकबाह्यानां द्वेष्यैर्वाक्यैरसङ्गतैः
015c कुत्सा सञ्जायते राजन्नुपेक्षाभिः प्रशाम्यति
016a प्रतिकर्तुमशक्याय बलस्थायापकारिणे
016c असूया जायते तीव्रा कारुण्याद्विनिवर्तते
017a कृपणान्सततं दृष्ट्वा ततः सञ्जायते कृपा
017c धर्मनिष्ठां यदा वेत्ति तदा शाम्यति सा कृपा
018a एतान्येव जितान्याहुः प्रशमाच्च त्रयोदश
018c एते हि धार्तराष्ट्राणां सर्वे दोषास्त्रयोदश
018e त्वया सर्वात्मना नित्यं विजिता जेष्यसे च तान्

