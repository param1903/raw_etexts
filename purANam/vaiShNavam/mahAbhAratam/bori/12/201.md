001  युधिष्ठिर उवाच
001a के पूर्वमासन्पतयः प्रजानां भरतर्षभ
001c के चर्षयो महाभागा दिक्षु प्रत्येकशः स्मृताः
002  भीष्म उवाच
002a श्रूयतां भरतश्रेष्ठ यन्मा त्वं परिपृच्छसि
002c प्रजानां पतयो ये स्म दिक्षु प्रत्येकशः स्मृताः
003a एकः स्वयम्भूर्भगवानाद्यो ब्रह्मा सनातनः
003c ब्रह्मणः सप्त पुत्रा वै महात्मानः स्वयम्भुवः
004a मरीचिरत्र्यङ्गिरसौ पुलस्त्यः पुलहः क्रतुः
004c वसिष्ठश्च महाभागः सदृशा वै स्वयम्भुवा
005a सप्त ब्रह्माण इत्येष पुराणे निश्चयो गतः
005c अत ऊर्ध्वं प्रवक्ष्यामि सर्वानेव प्रजापतीन्
006a अत्रिवंशसमुत्पन्नो ब्रह्मयोनिः सनातनः
006c प्राचीनबर्हिर्भगवांस्तस्मात्प्राचेतसो दश
007a दशानां तनयस्त्वेको दक्षो नाम प्रजापतिः
007c तस्य द्वे नामनी लोके दक्षः क इति चोच्यते
008a मरीचेः कश्यपः पुत्रस्तस्य द्वे नामनी श्रुते
008c अरिष्टनेमिरित्येकं कश्यपेत्यपरं विदुः
009a अङ्गश्चैवौरसः श्रीमान्राजा भौमश्च वीर्यवान्
009c सहस्रं यश्च दिव्यानां युगानां पर्युपासिता
010a अर्यमा चैव भगवान्ये चान्ये तनया विभो
010c एते प्रदेशाः कथिता भुवनानां प्रभावनाः
011a शशबिन्दोश्च भार्याणां सहस्राणि दशाच्युत
011c एकैकस्यां सहस्रं तु तनयानामभूत्तदा
012a एवं शतसहस्राणां शतं तस्य महात्मनः
012c पुत्राणां न च ते कञ्चिदिच्छन्त्यन्यं प्रजापतिम्
013a प्रजामाचक्षते विप्राः पौराणीं शाशबिन्दवीम्
013c स वृष्णिवंशप्रभवो महान्वंशः प्रजापतेः
014a एते प्रजानां पतयः समुद्दिष्टा यशस्विनः
014c अतः परं प्रवक्ष्यामि देवांस्त्रिभुवनेश्वरान्
015a भगोंऽशश्चार्यमा चैव मित्रोऽथ वरुणस्तथा
015c सविता चैव धाता च विवस्वांश्च महाबलः
016a पूषा त्वष्टा तथैवेन्द्रो द्वादशो विष्णुरुच्यते
016c त एते द्वादशादित्याः कश्यपस्यात्मसम्भवाः
017a नासत्यश्चैव दस्रश्च स्मृतौ द्वावश्विनावपि
017c मार्ताण्डस्यात्मजावेतावष्टमस्य प्रजापतेः
018a त्वष्टुश्चैवात्मजः श्रीमान्विश्वरूपो महायशाः
018c अजैकपादहिर्बुध्न्यो विरूपाक्षोऽथ रैवतः
019a हरश्च बहुरूपश्च त्र्यम्बकश्च सुरेश्वरः
019c सावित्रश्च जयन्तश्च पिनाकी चापराजितः
019e पूर्वमेव महाभागा वसवोऽष्टौ प्रकीर्तिताः
020a एत एवंविधा देवा मनोरेव प्रजापतेः
020c ते च पूर्वे सुराश्चेति द्विविधाः पितरः स्मृताः
021a शीलरूपरतास्त्वन्ये तथान्ये सिद्धसाध्ययोः
021c ऋभवो मरुतश्चैव देवानां चोदिता गणाः
022a एवमेते समाम्नाता विश्वेदेवास्तथाश्विनौ
022c आदित्याः क्षत्रियास्तेषां विशस्तु मरुतस्तथा
023a अश्विनौ तु मतौ शूद्रौ तपस्युग्रे समाहितौ
023c स्मृतास्त्वङ्गिरसो देवा ब्राह्मणा इति निश्चयः
023e इत्येतत्सर्वदेवानां चातुर्वर्ण्यं प्रकीर्तितम्
024a एतान्वै प्रातरुत्थाय देवान्यस्तु प्रकीर्तयेत्
024c स्वजादन्यकृताच्चैव सर्वपापात्प्रमुच्यते
025a यवक्रीतोऽथ रैभ्यश्च अर्वावसुपरावसू
025c औशिजश्चैव कक्षीवान्नलश्चाङ्गिरसः सुताः
026a ऋषेर्मेधातिथेः पुत्रः कण्वो बर्हिषदस्तथा
026c त्रैलोक्यभावनास्तात प्राच्यां सप्तर्षयस्तथा
027a उन्मुचो विमुचश्चैव स्वस्त्यात्रेयश्च वीर्यवान्
027c प्रमुचश्चेध्मवाहश्च भगवांश्च दृढव्रतः
028a मित्रावरुणयोः पुत्रस्तथागस्त्यः प्रतापवान्
028c एते ब्रह्मर्षयो नित्यमाश्रिता दक्षिणां दिशम्
029a रुषद्गुः कवषो धौम्यः परिव्याधश्च वीर्यवान्
029c एकतश्च द्वितश्चैव त्रितश्चैव महर्षयः
030a अत्रेः पुत्रश्च भगवांस्तथा सारस्वतः प्रभुः
030c एते नव महात्मानः पश्चिमामाश्रिता दिशम्
031a आत्रेयश्च वसिष्ठश्च कश्यपश्च महानृषिः
031c गौतमः सभरद्वाजो विश्वामित्रोऽथ कौशिकः
032a तथैव पुत्रो भगवानृचीकस्य महात्मनः
032c जमदग्निश्च सप्तैते उदीचीं दिशमाश्रिताः
033a एते प्रतिदिशं सर्वे कीर्तितास्तिग्मतेजसः
033c साक्षिभूता महात्मानो भुवनानां प्रभावनाः
034a एवमेते महात्मानः स्थिताः प्रत्येकशो दिशः
034c एतेषां कीर्तनं कृत्वा सर्वपापैः प्रमुच्यते
035a यस्यां यस्यां दिशि ह्येते तां दिशं शरणं गतः
035c मुच्यते सर्वपापेभ्यः स्वस्तिमांश्च गृहान्व्रजेत्

