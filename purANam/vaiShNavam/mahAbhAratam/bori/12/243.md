व्यास उवाच	001    
गन्धान्रसान्नानुरुन्ध्यात्सुखं वा नालङ्कारांश्चाप्नुयात्तस्य तस्य	001a  
मानं च कीर्तिं च यशश्च नेच्छेत्स वै प्रचारः पश्यतो ब्राह्मणस्य	001c  
सर्वान्वेदानधीयीत शुश्रूषुर्ब्रह्मचर्यवान्	002a  
ऋचो यजूंषि सामानि न तेन न स ब्राह्मणः	002c  
ज्ञातिवत्सर्वभूतानां सर्ववित्सर्ववेदवित्	003a  
नाकामो म्रियते जातु न तेन न च ब्राह्मणः	003c  
इष्टीश्च विविधाः प्राप्य क्रतूंश्चैवाप्तदक्षिणान्	004a  
नैव प्राप्नोति ब्राह्मण्यमभिध्यानात्कथञ्चन	004c  
यदा चायं न बिभेति यदा चास्मान्न बिभ्यति	005a  
यदा नेच्छति न द्वेष्टि ब्रह्म सम्पद्यते तदा	005c  
यदा न कुरुते भावं सर्वभूतेषु पापकम्	006a  
कर्मणा मनसा वाचा ब्रह्म सम्पद्यते तदा	006c  
कामबन्धनमेवैकं नान्यदस्तीह बन्धनम्	007a  
कामबन्धनमुक्तो हि ब्रह्मभूयाय कल्पते	007c  
कामतो मुच्यमानस्तु धूम्राभ्रादिव चन्द्रमाः	008a  
विरजाः कालमाकाङ्क्षन्धीरो धैर्येण वर्तते	008c  
आपूर्यमाणमचलप्रतिष्ठं समुद्रमापः प्रविशन्ति यद्वत्	009a  
स कामकान्तो न तु कामकामः स वै लोकात्स्वर्गमुपैति देही	009c  
वेदस्योपनिषत्सत्यं सत्यस्योपनिषद्दमः	010a  
दमस्योपनिषद्दानं दानस्योपनिषत्तपः	010c  
तपसोपनिषत्त्यागस्त्यागस्योपनिषत्सुखम्	011a  
सुखस्योपनिषत्स्वर्गः स्वर्गस्योपनिषच्छमः	011c  
क्लेदनं शोकमनसोः सन्तापं तृष्णया सह	012a  
सत्त्वमिच्छसि सन्तोषाच्छान्तिलक्षणमुत्तमम्	012c  
विशोको निर्ममः शान्तः प्रसन्नात्मात्मवित्तमः	013a  
षड्भिर्लक्षणवानेतैः समग्रः पुनरेष्यति	013c  
षड्भिः सत्त्वगुणोपेतैः प्राज्ञैरधिकमन्त्रिभिः	014a  
ये विदुः प्रेत्य चात्मानमिहस्थांस्तांस्तथा विदुः	014c  
अकृत्रिममसंहार्यं प्राकृतं निरुपस्कृतम्	015a  
अध्यात्मं सुकृतप्रज्ञः सुखमव्ययमश्नुते	015c  
निष्प्रचारं मनः कृत्वा प्रतिष्ठाप्य च सर्वतः	016a  
यामयं लभते तुष्टिं सा न शक्यमतोऽन्यथा	016c  
येन तृप्यत्यभुञ्जानो येन तुष्यत्यवित्तवान्	017a  
येनास्नेहो बलं धत्ते यस्तं वेद स वेदवित्	017c  
सङ्गोप्य ह्यात्मनो द्वाराण्यपिधाय विचिन्तयन्	018a  
यो ह्यास्ते ब्राह्मणः शिष्टः स आत्मरतिरुच्यते	018c  
समाहितं परे तत्त्वे क्षीणकाममवस्थितम्	019a  
सर्वतः सुखमन्वेति वपुश्चान्द्रमसं यथा	019c  
सविशेषाणि भूतानि गुणांश्चाभजतो मुनेः	020a  
सुखेनापोह्यते दुःखं भास्करेण तमो यथा	020c  
तमतिक्रान्तकर्माणमतिक्रान्तगुणक्षयम्	021a  
ब्राह्मणं विषयाश्लिष्टं जरामृत्यू न विन्दतः	021c  
स यदा सर्वतो मुक्तः समः पर्यवतिष्ठते	022a  
इन्द्रियाणीन्द्रियार्थांश्च शरीरस्थोऽतिवर्तते	022c  
कारणं परमं प्राप्य अतिक्रान्तस्य कार्यताम्	023a  
पुनरावर्तनं नास्ति सम्प्राप्तस्य परात्परम्	023c  

