001  युधिष्ठिर उवाच
001a शीलं प्रधानं पुरुषे कथितं ते पितामह
001c कथमाशा समुत्पन्ना या च सा तद्वदस्व मे
002a संशयो मे महानेष समुत्पन्नः पितामह
002c छेत्ता च तस्य नान्योऽस्ति त्वत्तः परपुरञ्जय
003a पितामहाशा महती ममासीद्धि सुयोधने
003c प्राप्ते युद्धे तु यद्युक्तं तत्कर्तायमिति प्रभो
004a सर्वस्याशा सुमहती पुरुषस्योपजायते
004c तस्यां विहन्यमानायां दुःखो मृत्युरसंशयम्
005a सोऽहं हताशो दुर्बुद्धिः कृतस्तेन दुरात्मना
005c धार्तराष्ट्रेण राजेन्द्र पश्य मन्दात्मतां मम
006a आशां महत्तरां मन्ये पर्वतादपि सद्रुमात्
006c आकाशादपि वा राजन्नप्रमेयैव वा पुनः
007a एषा चैव कुरुश्रेष्ठ दुर्विचिन्त्या सुदुर्लभा
007c दुर्लभत्वाच्च पश्यामि किमन्यद्दुर्लभं ततः
008  भीष्म उवाच
008a अत्र ते वर्तयिष्यामि युधिष्ठिर निबोध तत्
008c इतिहासं सुमित्रस्य निर्वृत्तमृषभस्य च
009a सुमित्रो नाम राजर्षिर्हैहयो मृगयां गतः
009c ससार स मृगं विद्ध्वा बाणेन नतपर्वणा
010a स मृगो बाणमादाय ययावमितविक्रमः
010c स च राजा बली तूर्णं ससार मृगमन्तिकात्
011a ततो निम्नं स्थलं चैव स मृगोऽद्रवदाशुगः
011c मुहूर्तमेव राजेन्द्र समेन स पथागमत्
012a ततः स राजा तारुण्यादौरसेन बलेन च
012c ससार बाणासनभृत्सखड्गो हंसवत्तदा
013a तीर्त्वा नदान्नदीश्चैव पल्वलानि वनानि च
013c अतिक्रम्याभ्यतिक्रम्य ससारैव वने चरन्
014a स तु कामान्मृगो राजन्नासाद्यासाद्य तं नृपम्
014c पुनरभ्येति जवनो जवेन महता ततः
015a स तस्य बाणैर्बहुभिः समभ्यस्तो वनेचरः
015c प्रक्रीडन्निव राजेन्द्र पुनरभ्येति चान्तिकम्
016a पुनश्च जवमास्थाय जवनो मृगयूथपः
016c अतीत्यातीत्य राजेन्द्र पुनरभ्येति चान्तिकम्
017a तस्य मर्मच्छिदं घोरं सुमित्रोऽमित्रकर्शनः
017c समादाय शरश्रेष्ठं कार्मुकान्निरवासृजत्
018a ततो गव्यूतिमात्रेण मृगयूथपयूथपः
018c तस्य बाणपथं त्यक्त्वा तस्थिवान्प्रहसन्निव
019a तस्मिन्निपतिते बाणे भूमौ प्रज्वलिते ततः
019c प्रविवेश महारण्यं मृगो राजाप्यथाद्रवत्
020a प्रविश्य तु महारण्यं तापसानामथाश्रमम्
020c आससाद ततो राजा श्रान्तश्चोपाविशत्पुनः
021a तं कार्मुकधरं दृष्ट्वा श्रमार्तं क्षुधितं तदा
021c समेत्य ऋषयस्तस्मिन्पूजां चक्रुर्यथाविधि
022a ऋषयो राजशार्दूलमपृच्छन्स्वं प्रयोजनम्
022c केन भद्रमुखार्थेन सम्प्राप्तोऽसि तपोवनम्
023a पदातिर्बद्धनिस्त्रिंशो धन्वी बाणी नरेश्वर
023c एतदिच्छाम विज्ञातुं कुतः प्राप्तोऽसि मानद
023e कस्मिन्कुले हि जातस्त्वं किन्नामासि ब्रवीहि नः
024a ततः स राजा सर्वेभ्यो द्विजेभ्यः पुरुषर्षभ
024c आचख्यौ तद्यथान्यायं परिचर्यां च भारत
025a हैहयानां कुले जातः सुमित्रो मित्रनन्दनः
025c चरामि मृगयूथानि निघ्नन्बाणैः सहस्रशः
025e बलेन महता गुप्तः सामात्यः सावरोधनः
026a मृगस्तु विद्धो बाणेन मया सरति शल्यवान्
026c तं द्रवन्तमनु प्राप्तो वनमेतद्यदृच्छया
026e भवत्सकाशे नष्टश्रीर्हताशः श्रमकर्शितः
027a किं नु दुःखमतोऽन्यद्वै यदहं श्रमकर्शितः
027c भवतामाश्रमं प्राप्तो हताशो नष्टलक्षणः
028a न राजलक्षणत्यागो न पुरस्य तपोधनाः
028c दुःखं करोति तत्तीव्रं यथाशा विहता मम
029a हिमवान्वा महाशैलः समुद्रो वा महोदधिः
029c महत्त्वान्नान्वपद्येतां रोदस्योरन्तरं यथा
029e आशायास्तपसि श्रेष्ठास्तथा नान्तमहं गतः
030a भवतां विदितं सर्वं सर्वज्ञा हि तपोधनाः
030c भवन्तः सुमहाभागास्तस्मात्प्रक्ष्यामि संशयम्
031a आशावान्पुरुषो यः स्यादन्तरिक्षमथापि वा
031c किं नु ज्यायस्तरं लोके महत्त्वात्प्रतिभाति वः
031e एतदिच्छामि तत्त्वेन श्रोतुं किमिह दुर्लभम्
032a यदि गुह्यं तपोनित्या न वो ब्रूतेह माचिरम्
032c न हि गुह्यमतः श्रोतुमिच्छामि द्विजपुङ्गवाः
033a भवत्तपोविघातो वा येन स्याद्विरमे ततः
033c यदि वास्ति कथायोगो योऽयं प्रश्नो मयेरितः
034a एतत्कारणसामग्र्यं श्रोतुमिच्छामि तत्त्वतः
034c भवन्तो हि तपोनित्या ब्रूयुरेतत्समाहिताः

