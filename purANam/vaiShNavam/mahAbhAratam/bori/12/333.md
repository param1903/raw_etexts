वैशम्पायन उवाच	001    
कस्यचित्त्वथ कालस्य नारदः परमेष्ठिजः	001a  
दैवं कृत्वा यथान्यायं पित्र्यं चक्रे ततः परम्	001c  
ततस्तं वचनं प्राह ज्येष्ठो धर्मात्मजः प्रभुः	002a  
क इज्यते द्विजश्रेष्ठ दैवे पित्र्ये च कल्पिते	002c  
त्वया मतिमतां श्रेष्ठ तन्मे शंस यथागमम्	003a  
किमेतत्क्रियते कर्म फलं चास्य किमिष्यते	003c  
नारद उवाच	004    
त्वयैतत्कथितं पूर्वं दैवं कर्तव्यमित्यपि	004a  
दैवतं च परो यज्ञः परमात्मा सनातनः	004c  
ततस्तद्भावितो नित्यं यजे वैकुण्ठमव्ययम्	005a  
तस्माच्च प्रसृतः पूर्वं ब्रह्मा लोकपितामहः	005c  
मम वै पितरं प्रीतः परमेष्ठ्यप्यजीजनत्	006a  
अहं सङ्कल्पजस्तस्य पुत्रः प्रथमकल्पितः	006c  
यजाम्यहं पितॄन्साधो नारायणविधौ कृते	007a  
एवं स एव भगवान्पिता माता पितामहः	007c  
इज्यते पितृयज्ञेषु मया नित्यं जगत्पतिः	007e   
श्रुतिश्चाप्यपरा देव पुत्रान्हि पितरोऽयजन्	008a  
वेदश्रुतिः प्रणष्टा च पुनरध्यापिता सुतैः	008c  
ततस्ते मन्त्रदाः पुत्राः पितृत्वमुपपेदिरे	008e   
नूनं पुरैतद्विदितं युवयोर्भावितात्मनोः	009a  
पुत्राश्च पितरश्चैव परस्परमपूजयन्	009c  
त्रीन्पिण्डान्न्यस्य वै पृथ्व्यां पूर्वं दत्त्वा कुशानिति	010a  
कथं तु पिण्डसञ्ज्ञां ते पितरो लेभिरे पुरा	010c  
नरनारायणावूचतुः	011    
इमां हि धरणीं पूर्वं नष्टां सागरमेखलाम्	011a  
गोविन्द उज्जहाराशु वाराहं रूपमाश्रितः	011c  
स्थापयित्वा तु धरणीं स्वे स्थाने पुरुषोत्तमः	012a  
जलकर्दमलिप्ताङ्गो लोककार्यार्थमुद्यतः	012c  
प्राप्ते चाह्निककाले स मध्यन्दिनगते रवौ	013a  
दंष्ट्राविलग्नान्मृत्पिण्डान्विधूय सहसा प्रभुः	013c  
स्थापयामास वै पृथ्व्यां कुशानास्तीर्य नारद	013e   
स तेष्वात्मानमुद्दिश्य पित्र्यं चक्रे यथाविधि	014a  
सङ्कल्पयित्वा त्रीन्पिण्डान्स्वेनैव विधिना प्रभुः	014c  
आत्मगात्रोष्मसम्भूतैः स्नेहगर्भैस्तिलैरपि	015a  
प्रोक्ष्यापवर्गं देवेशः प्राङ्मुखः कृतवान्स्वयम्	015c  
मर्यादास्थापनार्थं च ततो वचनमुक्तवान्	016a  
अहं हि पितरः स्रष्टुमुद्यतो लोककृत्स्वयम्	016c  
तस्य चिन्तयतः सद्यः पितृकार्यविधिं परम्	017a  
दंष्ट्राभ्यां प्रविनिर्धूता ममैते दक्षिणां दिशम्	017c  
आश्रिता धरणीं पिण्डास्तस्मात्पितर एव ते	017e   
त्रयो मूर्तिविहीना वै पिण्डमूर्तिधरास्त्विमे	018a  
भवन्तु पितरो लोके मया सृष्टाः सनातनाः	018c  
पिता पितामहश्चैव तथैव प्रपितामहः	019a  
अहमेवात्र विज्ञेयस्त्रिषु पिण्डेषु संस्थितः	019c  
नास्ति मत्तोऽधिकः कश्चित्को वाभ्यर्च्यो मया स्वयम्	020a  
को वा मम पिता लोके अहमेव पितामहः	020c  
पितामहपिता चैव अहमेवात्र कारणम्	021a  
इत्येवमुक्त्वा वचनं देवदेवो वृषाकपिः	021c  
वराहपर्वते विप्र दत्त्वा पिण्डान्सविस्तरान्	022a  
आत्मानं पूजयित्वैव तत्रैवादर्शनं गतः	022c  
एतदर्थं शुभमते पितरः पिण्डसञ्ज्ञिताः	023a  
लभन्ते सततं पूजां वृषाकपिवचो यथा	023c  
ये यजन्ति पितॄन्देवान्गुरूंश्चैवातिथींस्तथा	024a  
गाश्चैव द्विजमुख्यांश्च पृथिवीं मातरं तथा	024c  
कर्मणा मनसा वाचा विष्णुमेव यजन्ति ते	024e   
अन्तर्गतः स भगवान्सर्वसत्त्वशरीरगः	025a  
समः सर्वेषु भूतेषु ईश्वरः सुखदुःखयोः	025c  
महान्महात्मा सर्वात्मा नारायण इति श्रुतः	025e   

