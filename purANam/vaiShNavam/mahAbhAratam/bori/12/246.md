व्यास उवाच	001    
हृदि कामद्रुमश्चित्रो मोहसञ्चयसम्भवः	001a  
क्रोधमानमहास्कन्धो विवित्सापरिमोचनः	001c  
तस्य चाज्ञानमाधारः प्रमादः परिषेचनम्	002a  
सोऽभ्यसूयापलाशो हि पुरादुष्कृतसारवान्	002c  
सम्मोहचिन्ताविटपः शोकशाखो भयङ्करः	003a  
मोहनीभिः पिपासाभिर्लताभिः परिवेष्टितः	003c  
उपासते महावृक्षं सुलुब्धास्तं फलेप्सवः	004a  
आयासैः संयतः पाशैः फलानि परिवेष्टयन्	004c  
यस्तान्पाशान्वशे कृत्वा तं वृक्षमपकर्षति	005a  
गतः स दुःखयोरन्तं यतमानस्तयोर्द्वयोः	005c  
संरोहत्यकृतप्रज्ञः सन्तापेन हि पादपम्	006a  
स तमेव ततो हन्ति विषं ग्रस्तमिवातुरम्	006c  
तस्यानुशयमूलस्य मूलमुद्ध्रियते बलात्	007a  
त्यागाप्रमादाकृतिना साम्येन परमासिना	007c  
एवं यो वेद कामस्य केवलं परिकर्षणम्	008a  
वधं वै कामशास्त्रस्य स दुःखान्यतिवर्तते	008c  
शरीरं पुरमित्याहुः स्वामिनी बुद्धिरिष्यते	009a  
तत्र बुद्धेः शरीरस्थं मनो नामार्थचिन्तकम्	009c  
इन्द्रियाणि जनाः पौरास्तदर्थं तु परा कृतिः	010a  
तत्र द्वौ दारुणौ दोषौ तमो नाम रजस्तथा	010c  
यदर्थमुपजीवन्ति पौराः सहपुरेश्वराः	011a  
अद्वारेण तमेवार्थं द्वौ दोषावुपजीवतः	011c  
तत्र बुद्धिर्हि दुर्धर्षा मनः साधर्म्यमुच्यते	012a  
पौराश्चापि मनस्त्रस्तास्तेषामपि चला स्थितिः	012c  
यदर्थं बुद्धिरध्यास्ते न सोऽर्थः परिषीदति	013a  
यदर्थं पृथगध्यास्ते मनस्तत्परिषीदति	013c  
पृथग्भूतं यदा बुद्ध्या मनो भवति केवलम्	014a  
तत्रैनं विवृतं शून्यं रजः पर्यवतिष्ठते	014c  
तन्मनः कुरुते सख्यं रजसा सह सङ्गतम्	015a  
तं चादाय जनं पौरं रजसे सम्प्रयच्छति	015c  

