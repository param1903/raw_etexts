ब्राह्मण उवाच	001    
अतिभारोद्यतस्यैव भारापनयनं महत्	001a  
पराश्वासकरं वाक्यमिदं मे भवतः श्रुतम्	001c  
अध्वक्लान्तस्य शयनं स्थानक्लान्तस्य चासनम्	002a  
तृषितस्य च पानीयं क्षुधार्तस्य च भोजनम्	002c  
ईप्सितस्येव सम्प्राप्तिरन्नस्य समयेऽतिथेः	003a  
एषितस्यात्मनः काले वृद्धस्येव सुतो यथा	003c  
मनसा चिन्तितस्येव प्रीतिस्निग्धस्य दर्शनम्	004a  
प्रह्रादयति मां वाक्यं भवता यदुदीरितम्	004c  
दत्तचक्षुरिवाकाशे पश्यामि विमृशामि च	005a  
प्रज्ञानवचनाद्योऽयमुपदेशो हि मे कृतः	005c  
बाढमेवं करिष्यामि यथा मां भाषते भवान्	005e   
इहेमां रजनीं साधो निवसस्व मया सह	006a  
प्रभाते यास्यति भवान्पर्याश्वस्तः सुखोषितः	006c  
असौ हि भगवान्सूर्यो मन्दरश्मिरवाङ्मुखः	006e   
भीष्म उवाच	007    
ततस्तेन कृतातिथ्यः सोऽतिथिः शत्रुसूदन	007a  
उवास किल तां रात्रिं सह तेन द्विजेन वै	007c  
तत्तच्च धर्मसंयुक्तं तयोः कथयतोस्तदा	008a  
व्यतीता सा निशा कृत्स्ना सुखेन दिवसोपमा	008c  
ततः प्रभातसमये सोऽतिथिस्तेन पूजितः	009a  
ब्राह्मणेन यथाशक्त्या स्वकार्यमभिकाङ्क्षता	009c  
ततः स विप्रः कृतधर्मनिश्चयः कृताभ्यनुज्ञः स्वजनेन धर्मवित्	010a  
यथोपदिष्टं भुजगेन्द्रसंश्रयं जगाम काले सुकृतैकनिश्चयः	010c  

