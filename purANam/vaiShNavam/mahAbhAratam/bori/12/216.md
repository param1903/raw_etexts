युधिष्ठिर उवाच	001    
यया बुद्ध्या महीपालो भ्रष्टश्रीर्विचरेन्महीम्	001a  
कालदण्डविनिष्पिष्टस्तन्मे ब्रूहि पितामह	001c  
भीष्म उवाच	002    
अत्राप्युदाहरन्तीममितिहासं पुरातनम्	002a  
वासवस्य च संवादं बलेर्वैरोचनस्य च	002c  
पितामहमुपागत्य प्रणिपत्य कृताञ्जलिः	003a  
सर्वानेवासुराञ्जित्वा बलिं पप्रच्छ वासवः	003c  
यस्य स्म ददतो वित्तं न कदाचन हीयते	004a  
तं बलिं नाधिगच्छामि ब्रह्मन्नाचक्ष्व मे बलिम्	004c  
स एव ह्यस्तमयते स स्म विद्योतते दिशः	005a  
स वर्षति स्म वर्षाणि यथाकालमतन्द्रितः	005c  
तं बलिं नाधिगच्छामि ब्रह्मन्नाचक्ष्व मे बलिम्	005e  
स वायुर्वरुणश्चैव स रविः स च चन्द्रमाः	006a  
सोऽग्निस्तपति भूतानि पृथिवी च भवत्युत	006c  
तं बलिं नाधिगच्छामि ब्रह्मन्नाचक्ष्व मे बलिम्	006e  
ब्रह्मोवाच	007    
नैतत्ते साधु मघवन्यदेतदनुपृच्छसि	007a  
पृष्टस्तु नानृतं ब्रूयात्तस्माद्वक्ष्यामि ते बलिम्	007c  
उष्ट्रेषु यदि वा गोषु खरेष्वश्वेषु वा पुनः	008a  
वरिष्ठो भविता जन्तुः शून्यागारे शचीपते	008c  
शक्र उवाच	009    
यदि स्म बलिना ब्रह्मञ्शून्यागारे समेयिवान्	009a  
हन्यामेनं न वा हन्यां तद्ब्रह्मन्ननुशाधि माम्	009c  
ब्रह्मोवाच	010    
मा स्म शक्र बलिं हिंसीर्न बलिर्वधमर्हति	010a  
न्यायांस्तु शक्र प्रष्टव्यस्त्वया वासव काम्यया	010c  
भीष्म उवाच	011    
एवमुक्तो भगवता महेन्द्रः पृथिवीं तदा	011a  
चचारैरावतस्कन्धमधिरुह्य श्रिया वृतः	011c  
ततो ददर्श स बलिं खरवेषेण संवृतम्	012a  
यथाख्यातं भगवता शून्यागारकृतालयम्	012c  
शक्र उवाच	013    
खरयोनिमनुप्राप्तस्तुषभक्षोऽसि दानव	013a  
इयं ते योनिरधमा शोचस्याहो न शोचसि	013c  
अदृष्टं बत पश्यामि द्विषतां वशमागतम्	014a  
श्रिया विहीनं मित्रैश्च भ्रष्टवीर्यपराक्रमम्	014c  
यत्तद्यानसहस्रेण ज्ञातिभिः परिवारितः	015a  
लोकान्प्रतापयन्सर्वान्यास्यस्मानवितर्कयन्	015c  
त्वन्मुखाश्चैव दैतेया व्यतिष्ठंस्तव शासने	016a  
अकृष्टपच्या पृथिवी तवैश्वर्ये बभूव ह	016c  
इदं च तेऽद्य व्यसनं शोचस्याहो न शोचसि	016e  
यदातिष्ठः समुद्रस्य पूर्वकूले विलेलिहन्	017a  
ज्ञातिभ्यो विभजन्वित्तं तदासीत्ते मनः कथम्	017c  
यत्ते सहस्रसमिता ननृतुर्देवयोषितः	018a  
बहूनि वर्षपूगानि विहारे दीप्यतः श्रिया	018c  
सर्वाः पुष्करमालिन्यः सर्वाः काञ्चनसप्रभाः	019a  
कथमद्य तदा चैव मनस्ते दानवेश्वर	019c  
छत्रं तवासीत्सुमहत्सौवर्णं मणिभूषितम्	020a  
ननृतुर्यत्र गन्धर्वाः षट्सहस्राणि सप्तधा	020c  
यूपस्तवासीत्सुमहान्यजतः सर्वकाञ्चनः	021a  
यत्राददः सहस्राणामयुतानि गवां दश	021c  
यदा तु पृथिवीं सर्वां यजमानोऽनुपर्ययाः	022a  
शम्याक्षेपेण विधिना तदासीत्किं नु ते हृदि	022c  
न ते पश्यामि भृङ्गारं न छत्रं व्यजनं न च	023a  
ब्रह्मदत्तां च ते मालां न पश्याम्यसुराधिप	023c  
बलिरुवाच	024    
न त्वं पश्यसि भृङ्गारं न छत्रं व्यजनं न च	024a  
ब्रह्मदत्तां च मे मालां न त्वं द्रक्ष्यसि वासव	024c  
गुहायां निहितानि त्वं मम रत्नानि पृच्छसि	025a  
यदा मे भविता कालस्तदा त्वं तानि द्रक्ष्यसि	025c  
न त्वेतदनुरूपं ते यशसो वा कुलस्य वा	026a  
समृद्धार्थोऽसमृद्धार्थं यन्मां कत्थितुमिच्छसि	026c  
न हि दुःखेषु शोचन्ति न प्रहृष्यन्ति चर्द्धिषु	027a  
कृतप्रज्ञा ज्ञानतृप्ताः क्षान्ताः सन्तो मनीषिणः	027c  
त्वं तु प्राकृतया बुद्ध्या पुरन्दर विकत्थसे	028a  
यदाहमिव भावी त्वं तदा नैवं वदिष्यसि	028c  

