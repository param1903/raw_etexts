शुक उवाच	001    
क्षरात्प्रभृति यः सर्गः सगुणानीन्द्रियाणि च	001a  
बुद्ध्यैश्वर्याभिसर्गार्थं यद्ध्यानं चात्मनः शुभम्	001c  
भूय एव तु लोकेऽस्मिन्सद्वृत्तिं वृत्तिहैतुकीम्	002a  
यया सन्तः प्रवर्तन्ते तदिच्छाम्यनुवर्णितम्	002c  
वेदे वचनमुक्तं तु कुरु कर्म त्यजेति च	003a  
कथमेतद्विजानीयां तच्च व्याख्यातुमर्हसि	003c  
लोकवृत्तान्ततत्त्वज्ञः पूतोऽहं गुरुशासनात्	004a  
कृत्वा बुद्धिं वियुक्तात्मा त्यक्ष्याम्यात्मानमव्यथः	004c  
व्यास उवाच	005    
यैषा वै विहिता वृत्तिः पुरस्ताद्ब्रह्मणा स्वयम्	005a  
एषा पूर्वतरैः सद्भिराचीर्णा परमर्षिभिः	005c  
ब्रह्मचर्येण वै लोकाञ्जयन्ति परमर्षयः	006a  
आत्मनश्च हृदि श्रेयस्त्वन्विच्छ मनसात्मनि	006c  
वने मूलफलाशी च तप्यन्सुविपुलं तपः	007a  
पुण्यायतनचारी च भूतानामविहिंसकः	007c  
विधूमे सन्नमुसले वानप्रस्थप्रतिश्रये	008a  
काले प्राप्ते चरन्भैक्षं कल्पते ब्रह्मभूयसे	008c  
निःस्तुतिर्निर्नमस्कारः परित्यज्य शुभाशुभे	009a  
अरण्ये विचरैकाकी येन केनचिदाशितः	009c  
शुक उवाच	010    
यदिदं वेदवचनं लोकवादे विरुध्यते	010a  
प्रमाणे चाप्रमाणे च विरुद्धे शास्त्रता कुतः	010c  
इत्येतच्छ्रोतुमिच्छामि भगवान्प्रब्रवीतु मे	011a  
कर्मणामविरोधेन कथमेतत्प्रवर्तते	011c  
भीष्म उवाच	012    
इत्युक्तः प्रत्युवाचेदं गन्धवत्याः सुतः सुतम्	012a  
ऋषिस्तत्पूजयन्वाक्यं पुत्रस्यामिततेजसः	012c  
गृहस्थो ब्रह्मचारी च वानप्रस्थोऽथ भिक्षुकः	013a  
यथोक्तकारिणः सर्वे गच्छन्ति परमां गतिम्	013c  
एको य आश्रमानेताननुतिष्ठेद्यथाविधि	014a  
अकामद्वेषसंयुक्तः स परत्र महीयते	014c  
चतुष्पदी हि निःश्रेणी ब्रह्मण्येषा प्रतिष्ठिता	015a  
एतामाश्रित्य निःश्रेणीं ब्रह्मलोके महीयते	015c  
आयुषस्तु चतुर्भागं ब्रह्मचार्यनसूयकः	016a  
गुरौ वा गुरुपुत्रे वा वसेद्धर्मार्थकोविदः	016c  
कर्मातिरेकेण गुरोरध्येतव्यं बुभूषता	017a  
दक्षिणो नापवादी स्यादाहूतो गुरुमाश्रयेत्	017c  
जघन्यशायी पूर्वं स्यादुत्थायी गुरुवेश्मनि	018a  
यच्च शिष्येण कर्तव्यं कार्यं दासेन वा पुनः	018c  
कृतमित्येव तत्सर्वं कृत्वा तिष्ठेत पार्श्वतः	019a  
किङ्करः सर्वकारी च सर्वकर्मसु कोविदः	019c  
शुचिर्दक्षो गुणोपेतो ब्रूयादिषुरिवात्वरः	020a  
चक्षुषा गुरुमव्यग्रो निरीक्षेत जितेन्द्रियः	020c  
नाभुक्तवति चाश्नीयादपीतवति नो पिबेत्	021a  
न तिष्ठति तथासीत नासुप्ते प्रस्वपेत च	021c  
उत्तानाभ्यां च पाणिभ्यां पादावस्य मृदु स्पृशेत्	022a  
दक्षिणं दक्षिणेनैव सव्यं सव्येन पीडयेत्	022c  
अभिवाद्य गुरुं ब्रूयादधीष्व भगवन्निति	023a  
इदं करिष्ये भगवन्निदं चापि कृतं मया	023c  
इति सर्वमनुज्ञाप्य निवेद्य गुरवे धनम्	024a  
कुर्यात्कृत्वा च तत्सर्वमाख्येयं गुरवे पुनः	024c  
यांस्तु गन्धान्रसान्वापि ब्रह्मचारी न सेवते	025a  
सेवेत तान्समावृत्त इति धर्मेषु निश्चयः	025c  
ये केचिद्विस्तरेणोक्ता नियमा ब्रह्मचारिणः	026a  
तान्सर्वाननुगृह्णीयाद्भवेच्चानपगो गुरोः	026c  
स एवं गुरवे प्रीतिमुपहृत्य यथाबलम्	027a  
आश्रमेष्वाश्रमेष्वेवं शिष्यो वर्तेत कर्मणा	027c  
वेदव्रतोपवासेन चतुर्थे चायुषो गते	028a  
गुरवे दक्षिणां दत्त्वा समावर्तेद्यथाविधि	028c  
धर्मलब्धैर्युतो दारैरग्नीनुत्पाद्य धर्मतः	029a  
द्वितीयमायुषो भागं गृहमेधिव्रती भवेत्	029c  

