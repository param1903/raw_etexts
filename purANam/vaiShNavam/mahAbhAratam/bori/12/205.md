गुरुरुवाच	001  
प्रवृत्तिलक्षणो धर्मो यथायमुपपद्यते	001a  
तेषां विज्ञाननिष्ठानामन्यत्तत्त्वं न रोचते	001c  
दुर्लभा वेदविद्वांसो वेदोक्तेषु व्यवस्थिताः	002a  
प्रयोजनमतस्त्वत्र मार्गमिच्छन्ति संस्तुतम्	002c  
सद्भिराचरितत्वात्तु वृत्तमेतदगर्हितम्	003a  
इयं सा बुद्धिरन्येयं यया याति परां गतिम्	003c  
शरीरवानुपादत्ते मोहात्सर्वपरिग्रहान्	004a  
कामक्रोधादिभिर्भावैर्युक्तो राजसतामसैः	004c  
नाशुद्धमाचरेत्तस्मादभीप्सन्देहयापनम्	005a  
कर्मणो विवरं कुर्वन्न लोकानाप्नुयाच्छुभान्	005c  
लोहयुक्तं यथा हेम विपक्वं न विराजते	006a  
तथापक्वकषायाख्यं विज्ञानं न प्रकाशते	006c  
यश्चाधर्मं चरेन्मोहात्कामलोभावनु प्लवन्	007a  
धर्म्यं पन्थानमाक्रम्य सानुबन्धो विनश्यति	007c  
शब्दादीन्विषयांस्तस्मादसंरागादनुप्लवेत्	008a  
क्रोधहर्षौ विषादश्च जायन्ते हि परस्परम्	008c  
पञ्चभूतात्मके देहे सत्त्वराजसतामसे	009a  
कमभिष्टुवते चायं कं वा क्रोशति किं वदेत्	009c  
स्पर्शरूपरसाद्येषु सङ्गं गच्छन्ति बालिशाः	010a  
नावगच्छन्त्यविज्ञानादात्मजं पार्थिवं गुणम्	010c  
मृन्मयं शरणं यद्वन्मृदैव परिलिप्यते	011a  
पार्थिवोऽयं तथा देहो मृद्विकारैर्विलिप्यते	011c  
मधु तैलं पयः सर्पिर्मांसानि लवणं गुडः	012a  
धान्यानि फलमूलानि मृद्विकाराः सहाम्भसा	012c  
यद्वत्कान्तारमातिष्ठन्नौत्सुक्यं समनुव्रजेत्	013a  
श्रमादाहारमादद्यादस्वाद्वपि हि यापनम्	013c  
तद्वत्संसारकान्तारमातिष्ठञ्श्रमतत्परः	014a  
यात्रार्थमद्यादाहारं व्याधितो भेषजं यथा	014c  
सत्यशौचार्जवत्यागैर्यशसा विक्रमेण च	015a  
क्षान्त्या धृत्या च बुद्ध्या च मनसा तपसैव च	015c  
भावान्सर्वान्यथावृत्तान्संवसेत यथाक्रमम्	016a  
शान्तिमिच्छन्नदीनात्मा संयच्छेदिन्द्रियाणि च	016c  
सत्त्वेन रजसा चैव तमसा चैव मोहिताः	017a  
चक्रवत्परिवर्तन्ते ह्यज्ञानाज्जन्तवो भृशम्	017c  
तस्मात्सम्यक्परीक्षेत दोषानज्ञानसम्भवान्	018a  
अज्ञानप्रभवं नित्यमहङ्कारं परित्यजेत्	018c  
महाभूतानीन्द्रियाणि गुणाः सत्त्वं रजस्तमः	019a  
त्रैलोक्यं सेश्वरं सर्वमहङ्कारे प्रतिष्ठितम्	019c  
यथेह नियतं कालो दर्शयत्यार्तवान्गुणान्	020a  
तद्वद्भूतेष्वहङ्कारं विद्याद्भूतप्रवर्तकम्	020c  
सम्मोहकं तमो विद्यात्कृष्णमज्ञानसम्भवम्	021a  
प्रीतिदुःखनिबद्धांश्च समस्तांस्त्रीनथो गुणान्	021c  
सत्त्वस्य रजसश्चैव तमसश्च निबोध तान्	021e  
प्रमोहो हर्षजः प्रीतिरसन्देहो धृतिः स्मृतिः	022a  
एतान्सत्त्वगुणान्विद्यादिमान्राजसतामसान्	022c  
कामक्रोधौ प्रमादश्च लोभमोहौ भयं क्लमः	023a  
विषादशोकावरतिर्मानदर्पावनार्यता	023c  
दोषाणामेवमादीनां परीक्ष्य गुरुलाघवम्	024a  
विमृशेदात्मसंस्थानामेकैकमनुसन्ततम्	024c  
शिष्य उवाच	025    
के दोषा मनसा त्यक्ताः के बुद्ध्या शिथिलीकृताः	025a  
के पुनः पुनरायान्ति के मोहादफला इव	025c  
केषां बलाबलं बुद्ध्या हेतुभिर्विमृशेद्बुधः	026a  
एतत्सर्वं समाचक्ष्व यथा विद्यामहं प्रभो	026c  
गुरुरुवाच	027    
दोषैर्मूलादवच्छिन्नैर्विशुद्धात्मा विमुच्यते	027a  
विनाशयति सम्भूतमयस्मयमयो यथा	027c  
तथाकृतात्मा सहजैर्दोषैर्नश्यति राजसैः	027e  
राजसं तामसं चैव शुद्धात्माकर्मसम्भवम्	028a  
तत्सर्वं देहिनां बीजं सर्वमात्मवतः समम्	028c  
तस्मादात्मवता वर्ज्यं रजश्च तम एव च	029a  
रजस्तमोभ्यां निर्मुक्तं सत्त्वं निर्मलतामियात्	029c  
अथ वा मन्त्रवद्ब्रूयुर्मांसादानां यजुष्कृतम्	030a  
हेतुः स एवानादाने शुद्धधर्मानुपालने	030c  
रजसा धर्मयुक्तानि कार्याण्यपि समाप्नुयात्	031a  
अर्थयुक्तानि चात्यर्थं कामान्सर्वांश्च सेवते	031c  
तमसा लोभयुक्तानि क्रोधजानि च सेवते	032a  
हिंसाविहाराभिरतस्तन्द्रीनिद्रासमन्वितः	032c  
सत्त्वस्थः सात्त्विकान्भावाञ्शुद्धान्पश्यति संश्रितः	033a  
स देही विमलः श्रीमाञ्शुद्धो विद्यासमन्वितः	033c  

