001  भीष्म उवाच
001a योगक्षेमो हि राष्ट्रस्य राजन्यायत्त उच्यते
001c योगक्षेमश्च राज्ञोऽपि समायत्तः पुरोहिते
002a यतादृष्टं भयं ब्रह्म प्रजानां शमयत्युत
002c दृष्टं च राजा बाहुभ्यां तद्राष्ट्रं सुखमेधते
003a अत्राप्युदाहरन्तीममितिहासं पुरातनम्
003c मुचुकुन्दस्य संवादं राज्ञो वैश्रवणस्य च
004a मुचुकुन्दो विजित्येमां पृथिवीं पृथिवीपतिः
004c जिज्ञासमानः स्वबलमभ्ययादलकाधिपम्
005a ततो वैश्रवणो राजा रक्षांसि समवासृजत्
005c ते बलान्यवमृद्नन्तः प्राचरंस्तस्य नैर्ऋताः
006a स हन्यमाने सैन्ये स्वे मुचुकुन्दो नराधिपः
006c गर्हयामास विद्वांसं पुरोहितमरिन्दमः
007a तत उग्रं तपस्तप्त्वा वसिष्ठो ब्रह्मवित्तमः
007c रक्षांस्यपावधीत्तत्र पन्थानं चाप्यविन्दत
008a ततो वैश्रवणो राजा मुचुकुन्दमदर्शयत्
008c वध्यमानेषु सैन्येषु वचनं चेदमब्रवीत्
009a त्वत्तो हि बलिनः पूर्वे राजानः सपुरोहिताः
009c न चैवं समवर्तंस्ते यथा त्वमिह वर्तसे
010a ते खल्वपि कृतास्त्राश्च बलवन्तश्च भूमिपाः
010c आगम्य पर्युपासन्ते मामीशं सुखदुःखयोः
011a यद्यस्ति बाहुवीर्यं ते तद्दर्शयितुमर्हसि
011c किं ब्राह्मणबलेन त्वमतिमात्रं प्रवर्तसे
012a मुचुकुन्दस्ततः क्रुद्धः प्रत्युवाच धनेश्वरम्
012c न्यायपूर्वमसंरब्धमसम्भ्रान्तमिदं वचः
013a ब्रह्मक्षत्रमिदं सृष्टमेकयोनि स्वयम्भुवा
013c पृथग्बलविधानं च तल्लोकं परिरक्षति
014a तपोमन्त्रबलं नित्यं ब्राह्मणेषु प्रतिष्ठितम्
014c अस्त्रबाहुबलं नित्यं क्षत्रियेषु प्रतिष्ठितम्
015a ताभ्यां सम्भूय कर्तव्यं प्रजानां परिपालनम्
015c तथा च मां प्रवर्तन्तं गर्हयस्यलकाधिप
016a ततोऽब्रवीद्वैश्रवणो राजानं सपुरोहितम्
016c नाहं राज्यमनिर्दिष्टं कस्मैचिद्विदधाम्युत
017a नाच्छिन्दे चापि निर्दिष्टमिति जानीहि पार्थिव
017c प्रशाधि पृथिवीं वीर मद्दत्तामखिलामिमाम्
018  मुचुकुन्द उवाच
018a नाहं राज्यं भवद्दत्तं भोक्तुमिच्छामि पार्थिव
018c बाहुवीर्यार्जितं राज्यमश्नीयामिति कामये
019  भीष्म उवाच
019a ततो वैश्रवणो राजा विस्मयं परमं ययौ
019c क्षत्रधर्मे स्थितं दृष्ट्वा मुचुकुन्दमसम्भ्रमम्
020a ततो राजा मुचुकुन्दः सोऽन्वशासद्वसुन्धराम्
020c बाहुवीर्यार्जितां सम्यक्क्षत्रधर्ममनुव्रतः
021a एवं यो ब्रह्मविद्राजा ब्रह्मपूर्वं प्रवर्तते
021c जयत्यविजितामुर्वीं यशश्च महदश्नुते
022a नित्योदको ब्राह्मणः स्यान्नित्यशस्त्रश्च क्षत्रियः
022c तयोर्हि सर्वमायत्तं यत्किञ्चिज्जगतीगतम्

