युधिष्ठिर उवाच	001    
केन वृत्तेन वृत्तज्ञो जनको मिथिलाधिपः	001a  
जगाम मोक्षं धर्मज्ञो भोगानुत्सृज्य मानुषान्	001c  
भीष्म उवाच	002    
अत्राप्युदाहरन्तीममितिहासं पुरातनम्	002a  
येन वृत्तेन वृत्तज्ञः स जगाम महत्सुखम्	002c  
जनको जनदेवस्तु मिथिलायां जनाधिपः	003a  
और्ध्वदेहिकधर्माणामासीद्युक्तो विचिन्तने	003c  
तस्य स्म शतमाचार्या वसन्ति सततं गृहे	004a  
दर्शयन्तः पृथग्धर्मान्नानापाषण्डवादिनः	004c  
स तेषां प्रेत्यभावे च प्रेत्यजातौ विनिश्चये	005a  
आगमस्थः स भूयिष्ठमात्मतत्त्वे न तुष्यति	005c  
तत्र पञ्चशिखो नाम कापिलेयो महामुनिः	006a  
परिधावन्महीं कृत्स्नां जगाम मिथिलामपि	006c  
सर्वसन्न्यासधर्माणां तत्त्वज्ञानविनिश्चये	007a  
सुपर्यवसितार्थश्च निर्द्वन्द्वो नष्टसंशयः	007c  
ऋषीणामाहुरेकं यं कामादवसितं नृषु	008a  
शाश्वतं सुखमत्यन्तमन्विच्छन्स सुदुर्लभम्	008c  
यमाहुः कपिलं साङ्ख्याः परमर्षिं प्रजापतिम्	009a  
स मन्ये तेन रूपेण विस्मापयति हि स्वयम्	009c  
आसुरेः प्रथमं शिष्यं यमाहुश्चिरजीविनम्	010a  
पञ्चस्रोतसि यः सत्रमास्ते वर्षसहस्रिकम्	010c  
तं समासीनमागम्य मण्डलं कापिलं महत्	011a  
पुरुषावस्थमव्यक्तं परमार्थं निबोधयत्	011c  
इष्टिसत्रेण संसिद्धो भूयश्च तपसा मुनिः	012a  
क्षेत्रक्षेत्रज्ञयोर्व्यक्तिं बुबुधे देवदर्शनः	012c  
यत्तदेकाक्षरं ब्रह्म नानारूपं प्रदृश्यते	013a  
आसुरिर्मण्डले तस्मिन्प्रतिपेदे तदव्ययम्	013c  
तस्य पञ्चशिखः शिष्यो मानुष्या पयसा भृतः	014a  
ब्राह्मणी कपिला नाम काचिदासीत्कुटुम्बिनी	014c  
तस्याः पुत्रत्वमागम्य स्त्रियाः स पिबति स्तनौ	015a  
ततः स कापिलेयत्वं लेभे बुद्धिं च नैष्ठिकीम्	015c  
एतन्मे भगवानाह कापिलेयाय सम्भवम्	016a  
तस्य तत्कापिलेयत्वं सर्ववित्त्वमनुत्तमम्	016c  
सामान्यं कपिलो ज्ञात्वा धर्मज्ञानामनुत्तमम्	017a  
उपेत्य शतमाचार्यान्मोहयामास हेतुभिः	017c  
जनकस्त्वभिसंरक्तः कापिलेयानुदर्शनात्	018a  
उत्सृज्य शतमाचार्यान्पृष्ठतोऽनुजगाम तम्	018c  
तस्मै परमकल्याय प्रणताय च धर्मतः	019a  
अब्रवीत्परमं मोक्षं यत्तत्साङ्ख्यं विधीयते	019c  
जातिनिर्वेदमुक्त्वा हि कर्मनिर्वेदमब्रवीत्	020a  
कर्मनिर्वेदमुक्त्वा च सर्वनिर्वेदमब्रवीत्	020c  
यदर्थं कर्मसंसर्गः कर्मणां च फलोदयः	021a  
तदनाश्वासिकं मोघं विनाशि चलमध्रुवम्	021c  
दृश्यमाने विनाशे च प्रत्यक्षे लोकसाक्षिके	022a  
आगमात्परमस्तीति ब्रुवन्नपि पराजितः	022c  
अनात्मा ह्यात्मनो मृत्युः क्लेशो मृत्युर्जरामयः	023a  
आत्मानं मन्यते मोहात्तदसम्यक्परं मतम्	023c  
अथ चेदेवमप्यस्ति यल्लोके नोपपद्यते	024a  
अजरोऽयममृत्युश्च राजासौ मन्यते तथा	024c  
अस्ति नास्तीति चाप्येतत्तस्मिन्नसति लक्षणे	025a  
किमधिष्ठाय तद्ब्रूयाल्लोकयात्राविनिश्चयम्	025c  
प्रत्यक्षं ह्येतयोर्मूलं कृतान्तैतिह्ययोरपि	026a  
प्रत्यक्षो ह्यागमोऽभिन्नः कृतान्तो वा न किञ्चन	026c  
यत्र तत्रानुमानेऽस्ति कृतं भावयतेऽपि वा	027a  
अन्यो जीवः शरीरस्य नास्तिकानां मते स्मृतः	027c  
रेतो वटकणीकायां घृतपाकाधिवासनम्	028a  
जातिस्मृतिरयस्कान्तः सूर्यकान्तोऽम्बुभक्षणम्	028c  
प्रेत्य भूतात्ययश्चैव देवताभ्युपयाचनम्	029a  
मृते कर्मनिवृत्तिश्च प्रमाणमिति निश्चयः	029c  
न त्वेते हेतवः सन्ति ये केचिन्मूर्तिसंस्थिताः	030a  
अमर्त्यस्य हि मर्त्येन सामान्यं नोपपद्यते	030c  
अविद्याकर्मचेष्टानां केचिदाहुः पुनर्भवम्	031a  
कारणं लोभमोहौ तु दोषाणां च निषेवणम्	031c  
अविद्यां क्षेत्रमाहुर्हि कर्म बीजं तथा कृतम्	032a  
तृष्णासञ्जननं स्नेह एष तेषां पुनर्भवः	032c  
तस्मिन्व्यूढे च दग्धे च चित्ते मरणधर्मिणि	033a  
अन्योऽन्याज्जायते देहस्तमाहुः सत्त्वसङ्क्षयम्	033c  
यदा स रूपतश्चान्यो जातितः श्रुतितोऽर्थतः	034a  
कथमस्मिन्स इत्येव सम्बन्धः स्यादसंहितः	034c  
एवं सति च का प्रीतिर्दानविद्यातपोबलैः	035a  
यदन्याचरितं कर्म सर्वमन्यः प्रपद्यते	035c  
यदा ह्ययमिहैवान्यैः प्राकृतैर्दुःखितो भवेत्	036a  
सुखितैर्दुःखितैर्वापि दृश्योऽप्यस्य विनिर्णयः	036c  
तथा हि मुसलैर्हन्युः शरीरं तत्पुनर्भवेत्	037a  
पृथग्ज्ञानं यदन्यच्च येनैतन्नोपलभ्यते	037c  
ऋतुः संवत्सरस्तिथ्यः शीतोष्णे च प्रियाप्रिये	038a  
यथातीतानि पश्यन्ति तादृशः सत्त्वसङ्क्षयः	038c  
जरया हि परीतस्य मृत्युना वा विनाशिना	039a  
दुर्बलं दुर्बलं पूर्वं गृहस्येव विनश्यति	039c  
इन्द्रियाणि मनो वायुः शोणितं मांसमस्थि च	040a  
आनुपूर्व्या विनश्यन्ति स्वं धातुमुपयान्ति च	040c  
लोकयात्राविधानं च दानधर्मफलागमः	041a  
यदर्थं वेदशब्दाश्च व्यवहाराश्च लौकिकाः	041c  
इति सम्यङ्मनस्येते बहवः सन्ति हेतवः	042a  
एतदस्तीदमस्तीति न किञ्चित्प्रतिपद्यते	042c  
तेषां विमृशतामेवं तत्तत्समभिधावताम्	043a  
क्वचिन्निविशते बुद्धिस्तत्र जीर्यति वृक्षवत्	043c  
एवमर्थैरनर्थैश्च दुःखिताः सर्वजन्तवः	044a  
आगमैरपकृष्यन्ते हस्तिपैर्हस्तिनो यथा	044c  
अर्थांस्तथात्यन्तसुखावहांश्च लिप्सन्त एते बहवो विशुल्काः	045a  
महत्तरं दुःखमभिप्रपन्ना हित्वामिषं मृत्युवशं प्रयान्ति	045c  
विनाशिनो ह्यध्रुवजीवितस्य किं बन्धुभिर्मित्रपरिग्रहैश्च	046a  
विहाय यो गच्छति सर्वमेव क्षणेन गत्वा न निवर्तते च	046c  
भूव्योमतोयानलवायवो हि सदा शरीरं परिपालयन्ति	047a  
इतीदमालक्ष्य कुतो रतिर्भवेद्विनाशिनो ह्यस्य न शर्म विद्यते	047c  
इदमनुपधि वाक्यमच्छलं परमनिरामयमात्मसाक्षिकम्	048a  
नरपतिरभिवीक्ष्य विस्मितः पुनरनुयोक्तुमिदं प्रचक्रमे	048c  

