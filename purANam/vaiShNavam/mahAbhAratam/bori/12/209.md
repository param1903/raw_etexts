गुरुरुवाच	001    
निष्कल्मषं ब्रह्मचर्यमिच्छता चरितुं सदा	001a  
निद्रा सर्वात्मना त्याज्या स्वप्नदोषानवेक्षता	001c  
स्वप्ने हि रजसा देही तमसा चाभिभूयते	002a  
देहान्तरमिवापन्नश्चरत्यपगतस्मृतिः	002c  
ज्ञानाभ्यासाज्जागरतो जिज्ञासार्थमनन्तरम्	003a  
विज्ञानाभिनिवेशात्तु जागरत्यनिशं सदा	003c  
अत्राह को न्वयं भावः स्वप्ने विषयवानिव	004a  
प्रलीनैरिन्द्रियैर्देही वर्तते देहवानिव	004c  
अत्रोच्यते यथा ह्येतद्वेद योगेश्वरो हरिः	005a  
तथैतदुपपन्नार्थं वर्णयन्ति महर्षयः	005c  
इन्द्रियाणां श्रमात्स्वप्नमाहुः सर्वगतं बुधाः	006a  
मनसस्तु प्रलीनत्वात्तत्तदाहुर्निदर्शनम्	006c  
कार्यव्यासक्तमनसः सङ्कल्पो जाग्रतो ह्यपि	007a  
यद्वन्मनोरथैश्वर्यं स्वप्ने तद्वन्मनोगतम्	007c  
संसाराणामसङ्ख्यानां कामात्मा तदवाप्नुयात्	008a  
मनस्यन्तर्हितं सर्वं वेद सोत्तमपूरुषः	008c  
गुणानामपि यद्यत्तत्कर्म जानात्युपस्थितम्	009a  
तत्तच्छंसन्ति भूतानि मनो यद्भावितं यथा	009c  
ततस्तमुपवर्तन्ते गुणा राजसतामसाः	010a  
सात्त्विको वा यथायोगमानन्तर्यफलोदयः	010c  
ततः पश्यत्यसम्बद्धान्वातपित्तकफोत्तरान्	011a  
रजस्तमोभवैर्भावैस्तदप्याहुर्दुरन्वयम्	011c  
प्रसन्नैरिन्द्रियैर्यद्यत्सङ्कल्पयति मानसम्	012a  
तत्तत्स्वप्नेऽप्युपरते मनोदृष्टिर्निरीक्षते	012c  
व्यापकं सर्वभूतेषु वर्ततेऽप्रतिघं मनः	013a  
मनस्यन्तर्हितं द्वारं देहमास्थाय मानसम्	013c  
यत्तत्सदसदव्यक्तं स्वपित्यस्मिन्निदर्शनम्	014a  
सर्वभूतात्मभूतस्थं तदध्यात्मगुणं विदुः	014c  
लिप्सेत मनसा यश्च सङ्कल्पादैश्वरं गुणम्	015a  
आत्मप्रभावात्तं विद्यात्सर्वा ह्यात्मनि देवताः	015c  
एवं हि तपसा युक्तमर्कवत्तमसः परम्	016a  
त्रैलोक्यप्रकृतिर्देही तपसा तं महेश्वरम्	016c  
तपो ह्यधिष्ठितं देवैस्तपोघ्नमसुरैस्तमः	017a  
एतद्देवासुरैर्गुप्तं तदाहुर्ज्ञानलक्षणम्	017c  
सत्त्वं रजस्तमश्चेति देवासुरगुणान्विदुः	018a  
सत्त्वं देवगुणं विद्यादितरावासुरौ गुणौ	018c  
ब्रह्म तत्परमं वेद्यममृतं ज्योतिरक्षरम्	019a  
ये विदुर्भावितात्मानस्ते यान्ति परमां गतिम्	019c  
हेतुमच्छक्यमाख्यातुमेतावज्ज्ञानचक्षुषा	020a  
प्रत्याहारेण वा शक्यमव्यक्तं ब्रह्म वेदितुम्	020c  

