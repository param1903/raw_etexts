युधिष्ठिर उवाच	001    
भ्रातरः पितरः पुत्रा ज्ञातयः सुहृदस्तथा	001a  
अर्थहेतोर्हताः क्रूरैरस्माभिः पापबुद्धिभिः	001c  
येयमर्थोद्भवा तृष्णा कथमेतां पितामह	002a  
निवर्तयेम पापं हि तृष्णया कारिता वयम्	002c  
भीष्म उवाच	003    
अत्राप्युदाहरन्तीममितिहासं पुरातनम्	003a  
गीतं विदेहराजेन माण्डव्यायानुपृच्छते	003c  
सुसुखं बत जीवामि यस्य मे नास्ति किञ्चन	004a  
मिथिलायां प्रदीप्तायां न मे दह्यति किञ्चन	004c  
अर्थाः खलु समृद्धा हि बाढं दुःखं विजानताम्	005a  
असमृद्धास्त्वपि सदा मोहयन्त्यविचक्षणान्	005c  
यच्च कामसुखं लोके यच्च दिव्यं महत्सुखम्	006a  
तृष्णाक्षयसुखस्यैते नार्हतः षोडशीं कलाम्	006c  
यथैव शृङ्गं गोः काले वर्धमानस्य वर्धते	007a  
तथैव तृष्णा वित्तेन वर्धमानेन वर्धते	007c  
किञ्चिदेव ममत्वेन यदा भवति कल्पितम्	008a  
तदेव परितापाय नाशे सम्पद्यते पुनः	008c  
न कामाननुरुध्येत दुःखं कामेषु वै रतिः	009a  
प्राप्यार्थमुपयुञ्जीत धर्मे कामं विवर्जयेत्	009c  
विद्वान्सर्वेषु भूतेषु व्याघ्रमांसोपमो भवेत्	010a  
कृतकृत्यो विशुद्धात्मा सर्वं त्यजति वै सह	010c  
उभे सत्यानृते त्यक्त्वा शोकानन्दौ प्रियाप्रिये	011a  
भयाभये च सन्त्यज्य सम्प्रशान्तो निरामयः	011c  
या दुस्त्यजा दुर्मतिभिर्या न जीर्यति जीर्यतः	012a  
योऽसौ प्राणान्तिको रोगस्तां तृष्णां त्यजतः सुखम्	012c  
चारित्रमात्मनः पश्यंश्चन्द्रशुद्धमनामयम्	013a  
धर्मात्मा लभते कीर्तिं प्रेत्य चेह यथासुखम्	013c  
राज्ञस्तद्वचनं श्रुत्वा प्रीतिमानभवद्द्विजः	014a  
पूजयित्वा च तद्वाक्यं माण्डव्यो मोक्षमाश्रितः	014c  

