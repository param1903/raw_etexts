001  युधिष्ठिर उवाच
001a यथा जयार्थिनः सेनां नयन्ति भरतर्षभ
001c ईषद्धर्मं प्रपीड्यापि तन्मे ब्रूहि पितामह
002  भीष्म उवाच
002a सत्येन हि स्थिता धर्मा उपपत्त्या तथापरे
002c साध्वाचारतया केचित्तथैवौपयिका अपि
002e उपायधर्मान्वक्ष्यामि सिद्धार्थानर्थधर्मयोः
003a निर्मर्यादा दस्यवस्तु भवन्ति परिपन्थिनः
003c तेषां प्रतिविघातार्थं प्रवक्ष्याम्यथ नैगमम्
003e कार्याणां सम्प्रसिद्ध्यर्थं तानुपायान्निबोध मे
004a उभे प्रज्ञे वेदितव्ये ऋज्वी वक्रा च भारत
004c जानन्वक्रां न सेवेत प्रतिबाधेत चागताम्
005a अमित्रा एव राजानं भेदेनोपचरन्त्युत
005c तां राजा निकृतिं जानन्यथामित्रान्प्रबाधते
006a गजानां पार्श्वचर्माणि गोवृषाजगराणि च
006c शल्यकङ्कटलोहानि तनुत्राणि मतानि च
007a शितपीतानि शस्त्राणि सन्नाहाः पीतलोहिताः
007c नानारञ्जनरक्ताः स्युः पताकाः केतवश्च ते
008a ऋष्टयस्तोमराः खड्गा निशिताश्च परश्वधाः
008c फलकान्यथ चर्माणि प्रतिकल्प्यान्यनेकशः
008e अभिनीतानि शस्त्राणि योधाश्च कृतनिश्रमाः
009a चैत्र्यां वा मार्गशीर्ष्यां वा सेनायोगः प्रशस्यते
009c पक्वसस्या हि पृथिवी भवत्यम्बुमती तथा
010a नैवातिशीतो नात्युष्णः कालो भवति भारत
010c तस्मात्तदा योजयेत परेषां व्यसनेषु वा
010e एतेषु योगाः सेनायाः प्रशस्ताः परबाधने
011a जलवांस्तृणवान्मार्गः समो गम्यः प्रशस्यते
011c चारैर्हि विहिताभ्यासः कुशलैर्वनगोचरैः
012a नव्यारण्यैर्न शक्येत गन्तुं मृगगणैरिव
012c तस्मात्सर्वासु सेनासु योजयन्ति जयार्थिनः
013a आवासस्तोयवान्दुर्गः पर्याकाशः प्रशस्यते
013c परेषामुपसर्पाणां प्रतिषेधस्तथा भवेत्
014a आकाशं तु वनाभ्याशे मन्यन्ते गुणवत्तरम्
014c बहुभिर्गुणजातैस्तु ये युद्धकुशला जनाः
015a उपन्यासोऽपसर्पाणां पदातीनां च गूहनम्
015c अथ शत्रुप्रतीघातमापदर्थं परायणम्
016a सप्तर्षीन्पृष्ठतः कृत्वा युध्येरन्नचला इव
016c अनेन विधिना राजञ्जिगीषेतापि दुर्जयान्
017a यतो वायुर्यतः सूर्यो यतः शुक्रस्ततो जयः
017c पूर्वं पूर्वं ज्याय एषां सन्निपाते युधिष्ठिर
018a अकर्दमामनुदकाममर्यादामलोष्टकाम्
018c अश्वभूमिं प्रशंसन्ति ये युद्धकुशला जनाः
019a समा निरुदकाकाशा रथभूमिः प्रशस्यते
019c नीचद्रुमा महाकक्षा सोदका हस्तियोधिनाम्
020a बहुदुर्गा महावृक्षा वेत्रवेणुभिरास्तृता
020c पदातीनां क्षमा भूमिः पर्वतोपवनानि च
021a पदातिबहुला सेना दृढा भवति भारत
021c रथाश्वबहुला सेना सुदिनेषु प्रशस्यते
022a पदातिनागबहुला प्रावृट्काले प्रशस्यते
022c गुणानेतान्प्रसङ्ख्याय देशकालौ प्रयोजयेत्
023a एवं सञ्चिन्त्य यो याति तिथिनक्षत्रपूजितः
023c विजयं लभते नित्यं सेनां सम्यक्प्रयोजयन्
024a प्रसुप्तांस्तृषिताञ्श्रान्तान्प्रकीर्णान्नाभिघातयेत्
024c मोक्षे प्रयाणे चलने पानभोजनकालयोः
025a अतिक्षिप्तान्व्यतिक्षिप्तान्विहतान्प्रतनूकृतान्
025c सुविस्रम्भान्कृतारम्भानुपन्यासप्रतापितान्
025e बहिश्चरानुपन्यासान्कृत्वा वेश्मानुसारिणः
026a पारम्पर्यागते द्वारे ये केचिदनुवर्तिनः
026c परिचर्यावरोद्धारो ये च केचन वल्गिनः
027a अनीकं ये प्रभिन्दन्ति भिन्नं ये स्थगयन्ति च
027c समानाशनपानास्ते कार्या द्विगुणवेतनाः
028a दशाधिपतयः कार्याः शताधिपतयस्तथा
028c तेषां सहस्राधिपतिं कुर्याच्छूरमतन्द्रितम्
029a यथामुख्यं सन्निपात्य वक्तव्याः स्म शपामहे
029c यथा जयार्थं सङ्ग्रामे न जह्याम परस्परम्
030a इहैव ते निवर्तन्तां ये नः केचन भीरवः
030c न घातयेयुः प्रदरं कुर्वाणास्तुमुले सति
031a आत्मानं च स्वपक्षं च पलायन्हन्ति संयुगे
031c द्रव्यनाशो वधोऽकीर्तिरयशश्च पलायने
032a अमनोज्ञासुखा वाचः पुरुषस्य पलायतः
032c प्रतिस्पन्दौष्ठदन्तस्य न्यस्तसर्वायुधस्य च
033a हित्वा पलायमानस्य सहायान्प्राणसंशये
033c अमित्रैरनुबद्धस्य द्विषतामस्तु नस्तथा
034a मनुष्यापसदा ह्येते ये भवन्ति पराङ्मुखाः
034c राशिवर्धनमात्रास्ते नैव ते प्रेत्य नो इह
035a अमित्रा हृष्टमनसः प्रत्युद्यान्ति पलायिनम्
035c जयिनं सुहृदस्तात वन्दनैर्मङ्गलेन च
036a यस्य स्म व्यसने राजन्ननुमोदन्ति शत्रवः
036c तदसह्यतरं दुःखमहं मन्ये वधादपि
037a श्रियं जानीत धर्मस्य मूलं सर्वसुखस्य च
037c सा भीरूणां परान्याति शूरस्तामधिगच्छति
038a ते वयं स्वर्गमिच्छन्तः सङ्ग्रामे त्यक्तजीविताः
038c जयन्तो वध्यमाना वा प्राप्तुमर्हाम सद्गतिम्
039a एवं संशप्तशपथाः समभित्यक्तजीविताः
039c अमित्रवाहिनीं वीराः सम्प्रगाहन्त्यभीरवः
040a अग्रतः पुरुषानीकमसिचर्मवतां भवेत्
040c पृष्ठतः शकटानीकं कलत्रं मध्यतस्तथा
041a परेषां प्रतिघातार्थं पदातीनां च गूहनम्
041c अपि ह्यस्मिन्परे गृद्धा भवेयुर्ये पुरोगमाः
042a ये पुरस्तादभिमताः सत्त्ववन्तो मनस्विनः
042c ते पूर्वमभिवर्तेरंस्तानन्वगितरे जनाः
043a अपि चोद्धर्षणं कार्यं भीरूणामपि यत्नतः
043c स्कन्धदर्शनमात्रं तु तिष्ठेयुर्वा समीपतः
044a संहतान्योधयेदल्पान्कामं विस्तारयेद्बहून्
044c सूचीमुखमनीकं स्यादल्पानां बहुभिः सह
045a सम्प्रयुद्धे प्रहृष्टे वा सत्यं वा यदि वानृतम्
045c प्रगृह्य बाहून्क्रोशेत भग्ना भग्नाः परा इति
046a आगतं नो मित्रबलं प्रहरध्वमभीतवत्
046c शब्दवन्तोऽनुधावेयुः कुर्वन्तो भैरवं रवम्
047a क्ष्वेडाः किलकिलाः शङ्खाः क्रकचा गोविषाणिकान्
047c भेरीमृदङ्गपणवान्नादयेयुश्च कुञ्जरान्

