जनमेजय उवाच	001    
अहो ह्येकान्तिनः सर्वान्प्रीणाति भगवान्हरिः	001a  
विधिप्रयुक्तां पूजां च गृह्णाति भगवान्स्वयम्	001c  
ये तु दग्धेन्धना लोके पुण्यपापविवर्जिताः	002a  
तेषां त्वयाभिनिर्दिष्टा पारम्पर्यागता गतिः	002c  
चतुर्थ्यां चैव ते गत्यां गच्छन्ति पुरुषोत्तमम्	003a  
एकान्तिनस्तु पुरुषा गच्छन्ति परमं पदम्	003c  
नूनमेकान्तधर्मोऽयं श्रेष्ठो नारायणप्रियः	004a  
अगत्वा गतयस्तिस्रो यद्गच्छन्त्यव्ययं हरिम्	004c  
सहोपनिषदान्वेदान्ये विप्राः सम्यगास्थिताः	005a  
पठन्ति विधिमास्थाय ये चापि यतिधर्मिणः	005c  
तेभ्यो विशिष्टां जानामि गतिमेकान्तिनां नृणाम्	006a  
केनैष धर्मः कथितो देवेन ऋषिणापि वा	006c  
एकान्तिनां च का चर्या कदा चोत्पादिता विभो	007a  
एतन्मे संशयं छिन्धि परं कौतूहलं हि मे	007c  
वैशम्पायन उवाच	008    
समुपोढेष्वनीकेषु कुरुपाण्डवयोर्मृधे	008a  
अर्जुने विमनस्के च गीता भगवता स्वयम्	008c  
आगतिश्च गतिश्चैव पूर्वं ते कथिता मया	009a  
गहनो ह्येष धर्मो वै दुर्विज्ञेयोऽकृतात्मभिः	009c  
सम्मितः सामवेदेन पुरैवादियुगे कृतः	010a  
धार्यते स्वयमीशेन राजन्नारायणेन ह	010c  
एतमर्थं महाराज पृष्टः पार्थेन नारदः	011a  
ऋषिमध्ये महाभागः शृण्वतोः कृष्णभीष्मयोः	011c  
गुरुणा च ममाप्येष कथितो नृपसत्तम	012a  
यथा तु कथितस्तत्र नारदेन तथा शृणु	012c  
यदासीन्मानसं जन्म नारायणमुखोद्गतम्	013a  
ब्रह्मणः पृथिवीपाल तदा नारायणः स्वयम्	013c  
तेन धर्मेण कृतवान्दैवं पित्र्यं च भारत	013e   
फेनपा ऋषयश्चैव तं धर्मं प्रतिपेदिरे	014a  
वैखानसाः फेनपेभ्यो धर्ममेतं प्रपेदिरे	014c  
वैखानसेभ्यः सोमस्तु ततः सोऽन्तर्दधे पुनः	014e   
यदासीच्चाक्षुषं जन्म द्वितीयं ब्रह्मणो नृप	015a  
तदा पितामहात्सोमादेतं धर्ममजानत	015c  
नारायणात्मकं राजन्रुद्राय प्रददौ च सः	015e   
ततो योगस्थितो रुद्रः पुरा कृतयुगे नृप	016a  
वालखिल्यानृषीन्सर्वान्धर्ममेतमपाठयत्	016c  
अन्तर्दधे ततो भूयस्तस्य देवस्य मायया	016e   
तृतीयं ब्रह्मणो जन्म यदासीद्वाचिकं महत्	017a  
तत्रैष धर्मः सम्भूतः स्वयं नारायणान्नृप	017c  
सुपर्णो नाम तमृषिः प्राप्तवान्पुरुषोत्तमात्	018a  
तपसा वै सुतप्तेन दमेन नियमेन च	018c  
त्रिः परिक्रान्तवानेतत्सुपर्णो धर्ममुत्तमम्	019a  
यस्मात्तस्माद्व्रतं ह्येतत्त्रिसौपर्णमिहोच्यते	019c  
ऋग्वेदपाठपठितं व्रतमेतद्धि दुश्चरम्	020a  
सुपर्णाच्चाप्यधिगतो धर्म एष सनातनः	020c  
वायुना द्विपदां श्रेष्ठ प्रथितो जगदायुषा	021a  
वायोः सकाशात्प्राप्तश्च ऋषिभिर्विघसाशिभिः	021c  
तेभ्यो महोदधिश्चैनं प्राप्तवान्धर्ममुत्तमम्	022a  
ततः सोऽन्तर्दधे भूयो नारायणसमाहितः	022c  
यदा भूयः श्रवणजा सृष्टिरासीन्महात्मनः	023a  
ब्रह्मणः पुरुषव्याघ्र तत्र कीर्तयतः शृणु	023c  
जगत्स्रष्टुमना देवो हरिर्नारायणः स्वयम्	024a  
चिन्तयामास पुरुषं जगत्सर्गकरं प्रभुः	024c  
अथ चिन्तयतस्तस्य कर्णाभ्यां पुरुषः सृतः	025a  
प्रजासर्गकरो ब्रह्मा तमुवाच जगत्पतिः	025c  
सृज प्रजाः पुत्र सर्वा मुखतः पादतस्तथा	026a  
श्रेयस्तव विधास्यामि बलं तेजश्च सुव्रत	026c  
धर्मं च मत्तो गृह्णीष्व सात्वतं नाम नामतः	027a  
तेन सर्वं कृतयुगं स्थापयस्व यथाविधि	027c  
ततो ब्रह्मा नमश्चक्रे देवाय हरिमेधसे	028a  
धर्मं चाग्र्यं स जग्राह सरहस्यं ससङ्ग्रहम्	028c  
आरण्यकेन सहितं नारायणमुखोद्गतम्	028e   
उपदिश्य ततो धर्मं ब्रह्मणेऽमिततेजसे	029a  
तं कार्तयुगधर्माणं निराशीःकर्मसञ्ज्ञितम्	029c  
जगाम तमसः पारं यत्राव्यक्तं व्यवस्थितम्	029e   
ततोऽथ वरदो देवो ब्रह्मलोकपितामहः	030a  
असृजत्स तदा लोकान्कृत्स्नान्स्थावरजङ्गमान्	030c  
ततः प्रावर्तत तदा आदौ कृतयुगं शुभम्	031a  
ततो हि सात्वतो धर्मो व्याप्य लोकानवस्थितः	031c  
तेनैवाद्येन धर्मेण ब्रह्मा लोकविसर्गकृत्	032a  
पूजयामास देवेशं हरिं नारायणं प्रभुम्	032c  
धर्मप्रतिष्ठाहेतोश्च मनुं स्वारोचिषं ततः	033a  
अध्यापयामास तदा लोकानां हितकाम्यया	033c  
ततः स्वारोचिषः पुत्रं स्वयं शङ्खपदं नृप	034a  
अध्यापयत्पुराव्यग्रः सर्वलोकपतिर्विभुः	034c  
ततः शङ्खपदश्चापि पुत्रमात्मजमौरसम्	035a  
दिशापालं सुधर्माणमध्यापयत भारत	035c  
ततः सोऽन्तर्दधे भूयः प्राप्ते त्रेतायुगे पुनः	035e   
नासिक्यजन्मनि पुरा ब्रह्मणः पार्थिवोत्तम	036a  
धर्ममेतं स्वयं देवो हरिर्नारायणः प्रभुः	036c  
उज्जगारारविन्दाक्षो ब्रह्मणः पश्यतस्तदा	036e   
सनत्कुमारो भगवांस्ततः प्राधीतवान्नृप	037a  
सनत्कुमारादपि च वीरणो वै प्रजापतिः	037c  
कृतादौ कुरुशार्दूल धर्ममेतमधीतवान्	037e   
वीरणश्चाप्यधीत्यैनं रौच्याय मनवे ददौ	038a  
रौच्यः पुत्राय शुद्धाय सुव्रताय सुमेधसे	038c  
कुक्षिनाम्नेऽथ प्रददौ दिशां पालाय धर्मिणे	039a  
ततः सोऽन्तर्दधे भूयो नारायणमुखोद्गतः	039c  
अण्डजे जन्मनि पुनर्ब्रह्मणे हरियोनये	040a  
एष धर्मः समुद्भूतो नारायणमुखात्पुनः	040c  
गृहीतो ब्रह्मणा राजन्प्रयुक्तश्च यथाविधि	041a  
अध्यापिताश्च मुनयो नाम्ना बर्हिषदो नृप	041c  
बर्हिषद्भ्यश्च सङ्क्रान्तः सामवेदान्तगं द्विजम्	042a  
ज्येष्ठं नाम्नाभिविख्यातं ज्येष्ठसामव्रतो हरिः	042c  
ज्येष्ठाच्चाप्यनुसङ्क्रान्तो राजानमविकम्पनम्	043a  
अन्तर्दधे ततो राजन्नेष धर्मः प्रभोर्हरेः	043c  
यदिदं सप्तमं जन्म पद्मजं ब्रह्मणो नृप	044a  
तत्रैष धर्मः कथितः स्वयं नारायणेन हि	044c  
पितामहाय शुद्धाय युगादौ लोकधारिणे	045a  
पितामहश्च दक्षाय धर्ममेतं पुरा ददौ	045c  
ततो ज्येष्ठे तु दौहित्रे प्रादाद्दक्षो नृपोत्तम	046a  
आदित्ये सवितुर्ज्येष्ठे विवस्वाञ्जगृहे ततः	046c  
त्रेतायुगादौ च पुनर्विवस्वान्मनवे ददौ	047a  
मनुश्च लोकभूत्यर्थं सुतायेक्ष्वाकवे ददौ	047c  
इक्ष्वाकुणा च कथितो व्याप्य लोकानवस्थितः	048a  
गमिष्यति क्षयान्ते च पुनर्नारायणं नृप	048c  
व्रतिनां चापि यो धर्मः स ते पूर्वं नृपोत्तम	049a  
कथितो हरिगीतासु समासविधिकल्पितः	049c  
नारदेन तु सम्प्राप्तः सरहस्यः ससङ्ग्रहः	050a  
एष धर्मो जगन्नाथात्साक्षान्नारायणान्नृप	050c  
एवमेष महान्धर्म आद्यो राजन्सनातनः	051a  
दुर्विज्ञेयो दुष्करश्च सात्वतैर्धार्यते सदा	051c  
धर्मज्ञानेन चैतेन सुप्रयुक्तेन कर्मणा	052a  
अहिंसाधर्मयुक्तेन प्रीयते हरिरीश्वरः	052c  
एकव्यूहविभागो वा क्वचिद्द्विव्यूहसञ्ज्ञितः	053a  
त्रिव्यूहश्चापि सङ्ख्यातश्चतुर्व्यूहश्च दृश्यते	053c  
हरिरेव हि क्षेत्रज्ञो निर्ममो निष्कलस्तथा	054a  
जीवश्च सर्वभूतेषु पञ्चभूतगुणातिगः	054c  
मनश्च प्रथितं राजन्पञ्चेन्द्रियसमीरणम्	055a  
एष लोकनिधिर्धीमानेष लोकविसर्गकृत्	055c  
अकर्ता चैव कर्ता च कार्यं कारणमेव च	056a  
यथेच्छति तथा राजन्क्रीडते पुरुषोऽव्ययः	056c  
एष एकान्तिधर्मस्ते कीर्तितो नृपसत्तम	057a  
मया गुरुप्रसादेन दुर्विज्ञेयोऽकृतात्मभिः	057c  
एकान्तिनो हि पुरुषा दुर्लभा बहवो नृप	057e   
यद्येकान्तिभिराकीर्णं जगत्स्यात्कुरुनन्दन	058a  
अहिंसकैरात्मविद्भिः सर्वभूतहिते रतैः	058c  
भवेत्कृतयुगप्राप्तिराशीःकर्मविवर्जितैः	058e   
एवं स भगवान्व्यासो गुरुर्मम विशां पते	059a  
कथयामास धर्मज्ञो धर्मराज्ञे द्विजोत्तमः	059c  
ऋषीणां सन्निधौ राजञ्शृण्वतोः कृष्णभीष्मयोः	060a  
तस्याप्यकथयत्पूर्वं नारदः सुमहातपाः	060c  
देवं परमकं ब्रह्म श्वेतं चन्द्राभमच्युतम्	061a  
यत्र चैकान्तिनो यान्ति नारायणपरायणाः	061c  
जनमेजय उवाच	062    
एवं बहुविधं धर्मं प्रतिबुद्धैर्निषेवितम्	062a  
न कुर्वन्ति कथं विप्रा अन्ये नानाव्रते स्थिताः	062c  
वैशम्पायन उवाच	063    
तिस्रः प्रकृतयो राजन्देहबन्धेषु निर्मिताः	063a  
सात्त्विकी राजसी चैव तामसी चेति भारत	063c  
देहबन्धेषु पुरुषः श्रेष्ठः कुरुकुलोद्वह	064a  
सात्त्विकः पुरुषव्याघ्र भवेन्मोक्षार्थनिश्चितः	064c  
अत्रापि स विजानाति पुरुषं ब्रह्मवर्तिनम्	065a  
नारायणपरो मोक्षस्ततो वै सात्त्विकः स्मृतः	065c  
मनीषितं च प्राप्नोति चिन्तयन्पुरुषोत्तमम्	066a  
एकान्तभक्तिः सततं नारायणपरायणः	066c  
मनीषिणो हि ये केचिद्यतयो मोक्षकाङ्क्षिणः	067a  
तेषां वै छिन्नतृष्णानां योगक्षेमवहो हरिः	067c  
जायमानं हि पुरुषं यं पश्येन्मधुसूदनः	068a  
सात्त्विकस्तु स विज्ञेयो भवेन्मोक्षे च निश्चितः	068c  
साङ्ख्ययोगेन तुल्यो हि धर्म एकान्तसेवितः	069a  
नारायणात्मके मोक्षे ततो यान्ति परां गतिम्	069c  
नारायणेन दृष्टश्च प्रतिबुद्धो भवेत्पुमान्	070a  
एवमात्मेच्छया राजन्प्रतिबुद्धो न जायते	070c  
राजसी तामसी चैव व्यामिश्रे प्रकृती स्मृते	071a  
तदात्मकं हि पुरुषं जायमानं विशां पते	071c  
प्रवृत्तिलक्षणैर्युक्तं नावेक्षति हरिः स्वयम्	071e   
पश्यत्येनं जायमानं ब्रह्मा लोकपितामहः	072a  
रजसा तमसा चैव मानुषं समभिप्लुतम्	072c  
कामं देवाश्च ऋषयः सत्त्वस्था नृपसत्तम	073a  
हीनाः सत्त्वेन सूक्ष्मेण ततो वैकारिकाः स्मृताः	073c  
जनमेजय उवाच	074    
कथं वैकारिको गच्छेत्पुरुषः पुरुषोत्तमम्	074a  
वैशम्पायन उवाच	075    
सुसूक्ष्मसत्त्वसंयुक्तं संयुक्तं त्रिभिरक्षरैः	075a  
पुरुषः पुरुषं गच्छेन्निष्क्रियः पञ्चविंशकम्	075c  
एवमेकं साङ्ख्ययोगं वेदारण्यकमेव च	076a  
परस्पराङ्गान्येतानि पञ्चरात्रं च कथ्यते	076c  
एष एकान्तिनां धर्मो नारायणपरात्मकः	076e   
यथा समुद्रात्प्रसृता जलौघास्तमेव राजन्पुनराविशन्ति	077a  
इमे तथा ज्ञानमहाजलौघा नारायणं वै पुनराविशन्ति	077c  
एष ते कथितो धर्मः सात्वतो यदुबान्धव	078a  
कुरुष्वैनं यथान्यायं यदि शक्नोषि भारत	078c  
एवं हि सुमहाभागो नारदो गुरवे मम	079a  
श्वेतानां यतिनामाह एकान्तगतिमव्ययाम्	079c  
व्यासश्चाकथयत्प्रीत्या धर्मपुत्राय धीमते	080a  
स एवायं मया तुभ्यमाख्यातः प्रसृतो गुरोः	080c  
इत्थं हि दुश्चरो धर्म एष पार्थिवसत्तम	081a  
यथैव त्वं तथैवान्ये न भजन्ति विमोहिताः	081c  
कृष्ण एव हि लोकानां भावनो मोहनस्तथा	082a  
