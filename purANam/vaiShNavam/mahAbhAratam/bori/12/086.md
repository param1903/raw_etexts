001  युधिष्ठिर उवाच
001a कथं स्विदिह राजेन्द्र पालयन्पार्थिवः प्रजाः
001c प्रति धर्मं विशेषेण कीर्तिमाप्नोति शाश्वतीम्
002  भीष्म उवाच
002a व्यवहारेण शुद्धेन प्रजापालनतत्परः
002c प्राप्य धर्मं च कीर्तिं च लोकावाप्नोत्युभौ शुचिः
003  युधिष्ठिर उवाच
003a कीदृशं व्यवहारं तु कैश्च व्यवहरेन्नृपः
003c एतत्पृष्टो महाप्राज्ञ यथावद्वक्तुमर्हसि
004a ये चैते पूर्वकथिता गुणास्ते पुरुषं प्रति
004c नैकस्मिन्पुरुषे ह्येते विद्यन्त इति मे मतिः
005  भीष्म उवाच
005a एवमेतन्महाप्राज्ञ यथा वदसि बुद्धिमान्
005c दुर्लभः पुरुषः कश्चिदेभिर्गुणगुणैर्युतः
006a किं तु सङ्क्षेपतः शीलं प्रयत्ने नेह दुर्लभम्
006c वक्ष्यामि तु यथामात्यान्यादृशांश्च करिष्यसि
007a चतुरो ब्राह्मणान्वैद्यान्प्रगल्भान्सात्त्विकाञ्शुचीन्
007c त्रींश्च शूद्रान्विनीतांश्च शुचीन्कर्मणि पूर्वके
008a अष्टाभिश्च गुणैर्युक्तं सूतं पौराणिकं चरेत्
008c पञ्चाशद्वर्षवयसं प्रगल्भमनसूयकम्
009a मतिस्मृतिसमायुक्तं विनीतं समदर्शनम्
009c कार्ये विवदमानानां शक्तमर्थेष्वलोलुपम्
010a विवर्जितानां व्यसनैः सुघोरैः सप्तभिर्भृशम्
010c अष्टानां मन्त्रिणां मध्ये मन्त्रं राजोपधारयेत्
011a ततः सम्प्रेषयेद्राष्ट्रे राष्ट्रायाथ च दर्शयेत्
011c अनेन व्यवहारेण द्रष्टव्यास्ते प्रजाः सदा
012a न चापि गूढं कार्यं ते ग्राह्यं कार्योपघातकम्
012c कार्ये खलु विपन्ने त्वां सोऽधर्मस्तांश्च पीडयेत्
013a विद्रवेच्चैव राष्ट्रं ते श्येनात्पक्षिगणा इव
013c परिस्रवेच्च सततं नौर्विशीर्णेव सागरे
014a प्रजाः पालयतोऽसम्यगधर्मेणेह भूपतेः
014c हार्दं भयं सम्भवति स्वर्गश्चास्य विरुध्यते
015a अथ योऽधर्मतः पाति राजामात्योऽथ वात्मजः
015c धर्मासने नियुक्तः सन्धर्ममूलं नरर्षभ
016a कार्येष्वधिकृताः सम्यगकुर्वन्तो नृपानुगाः
016c आत्मानं पुरतः कृत्वा यान्त्यधः सहपार्थिवाः
017a बलात्कृतानां बलिभिः कृपणं बहु जल्पताम्
017c नाथो वै भूमिपो नित्यमनाथानां नृणां भवेत्
018a ततः साक्षिबलं साधु द्वैधे वादकृतं भवेत्
018c असाक्षिकमनाथं वा परीक्ष्यं तद्विशेषतः
019a अपराधानुरूपं च दण्डं पापेषु पातयेत्
019c उद्वेजयेद्धनैरृद्धान्दरिद्रान्वधबन्धनैः
020a विनयैरपि दुर्वृत्तान्प्रहारैरपि पार्थिवः
020c सान्त्वेनोपप्रदानेन शिष्टांश्च परिपालयेत्
021a राज्ञो वधं चिकीर्षेद्यस्तस्य चित्रो वधो भवेत्
021c आजीवकस्य स्तेनस्य वर्णसङ्करकस्य च
022a सम्यक्प्रणयतो दण्डं भूमिपस्य विशाम्पते
022c युक्तस्य वा नास्त्यधर्मो धर्म एवेह शाश्वतः
023a कामकारेण दण्डं तु यः कुर्यादविचक्षणः
023c स इहाकीर्तिसंयुक्तो मृतो नरकमाप्नुयात्
024a न परस्य श्रवादेव परेषां दण्डमर्पयेत्
024c आगमानुगमं कृत्वा बध्नीयान्मोक्षयेत वा
025a न तु हन्यान्नृपो जातु दूतं कस्याञ्चिदापदि
025c दूतस्य हन्ता निरयमाविशेत्सचिवैः सह
026a यथोक्तवादिनं दूतं क्षत्रधर्मरतो नृपः
026c यो हन्यात्पितरस्तस्य भ्रूणहत्यामवाप्नुयुः
027a कुलीनः शीलसम्पन्नो वाग्मी दक्षः प्रियंवदः
027c यथोक्तवादी स्मृतिमान्दूतः स्यात्सप्तभिर्गुणैः
028a एतैरेव गुणैर्युक्तः प्रतीहारोऽस्य रक्षिता
028c शिरोरक्षश्च भवति गुणैरेतैः समन्वितः
029a धर्मार्थशास्त्रतत्त्वज्ञः सन्धिविग्रहको भवेत्
029c मतिमान्धृतिमान्धीमान्रहस्यविनिगूहिता
030a कुलीनः सत्यसम्पन्नः शक्तोऽमात्यः प्रशंसितः
030c एतैरेव गुणैर्युक्तस्तथा सेनापतिर्भवेत्
031a व्यूहयन्त्रायुधीयानां तत्त्वज्ञो विक्रमान्वितः
031c वर्षशीतोष्णवातानां सहिष्णुः पररन्ध्रवित्
032a विश्वासयेत्परांश्चैव विश्वसेन्न तु कस्यचित्
032c पुत्रेष्वपि हि राजेन्द्र विश्वासो न प्रशस्यते
033a एतच्छास्त्रार्थतत्त्वं तु तवाख्यातं मयानघ
033c अविश्वासो नरेन्द्राणां गुह्यं परममुच्यते

