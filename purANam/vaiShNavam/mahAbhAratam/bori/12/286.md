पराशर उवाच	001  
पिता सखायो गुरवः स्त्रियश्च न निर्गुणा नाम भवन्ति लोके	001a  
अनन्यभक्ताः प्रियवादिनश्च हिताश्च वश्याश्च तथैव राजन्	001c  
पिता परं दैवतं मानवानां मातुर्विशिष्टं पितरं वदन्ति	002a  
ज्ञानस्य लाभं परमं वदन्ति जितेन्द्रियार्थाः परमाप्नुवन्ति	002c  
रणाजिरे यत्र शराग्निसंस्तरे नृपात्मजो घातमवाप्य दह्यते	003a  
प्रयाति लोकानमरैः सुदुर्लभान्निषेवते स्वर्गफलं यथासुखम्	003c  
श्रान्तं भीतं भ्रष्टशस्त्रं रुदन्तं पराङ्मुखं परिबर्हैश्च हीनम्	004a  
अनुद्यतं रोगिणं याचमानं न वै हिंस्याद्बालवृद्धौ च राजन्	004c  
परिबर्हैः सुसम्पन्नमुद्यतं तुल्यतां गतम्	005a  
अतिक्रमेत नृपतिः सङ्ग्रामे क्षत्रियात्मजम्	005c  
तुल्यादिह वधः श्रेयान्विशिष्टाच्चेति निश्चयः	006a  
निहीनात्कातराच्चैव नृपाणां गर्हितो वधः	006c  
पापात्पापसमाचारान्निहीनाच्च नराधिप	007a  
पाप एव वधः प्रोक्तो नरकायेति निश्चयः	007c  
न कश्चित्त्राति वै राजन्दिष्टान्तवशमागतम्	008a  
सावशेषायुषं चापि कश्चिदेवापकर्षति	008c  
स्निग्धैश्च क्रियमाणानि कर्माणीह निवर्तयेत्	009a  
हिंसात्मकानि कर्माणि नायुरिच्छेत्परायुषा	009c  
गृहस्थानां तु सर्वेषां विनाशमभिकाङ्क्षताम्	010a  
निधनं शोभनं तात पुलिनेषु क्रियावताम्	010c  
आयुषि क्षयमापन्ने पञ्चत्वमुपगच्छति	011a  
नाकारणात्तद्भवति कारणैरुपपादितम्	011c  
तथा शरीरं भवति देहाद्येनोपपादितम्	012a  
अध्वानं गतकश्चायं प्राप्तश्चायं गृहाद्गृहम्	012c  
द्वितीयं कारणं तत्र नान्यत्किञ्चन विद्यते	013a  
तद्देहं देहिनां युक्तं मोक्षभूतेषु वर्तते	013c  
सिरास्नाय्वस्थिसङ्घातं बीभत्सामेध्यसङ्कुलम्	014a  
भूतानामिन्द्रियाणां च गुणानां च समागमम्	014c  
त्वगन्तं देहमित्याहुर्विद्वांसोऽध्यात्मचिन्तकाः	015a  
गुणैरपि परिक्षीणं शरीरं मर्त्यतां गतम्	015c  
शरीरिणा परित्यक्तं निश्चेष्टं गतचेतनम्	016a  
भूतैः प्रकृतिमापन्नैस्ततो भूमौ निमज्जति	016c  
भावितं कर्मयोगेन जायते तत्र तत्र ह	017a  
इदं शरीरं वैदेह म्रियते यत्र तत्र ह	017c  
तत्स्वभावोऽपरो दृष्टो विसर्गः कर्मणस्तथा	017e   
न जायते तु नृपते कञ्चित्कालमयं पुनः	018a  
परिभ्रमति भूतात्मा द्यामिवाम्बुधरो महान्	018c  
स पुनर्जायते राजन्प्राप्येहायतनं नृप	019a  
मनसः परमो ह्यात्मा इन्द्रियेभ्यः परं मनः	019c  
द्विविधानां च भूतानां जङ्गमाः परमा नृप	020a  
जङ्गमानामपि तथा द्विपदाः परमा मताः	020c  
द्विपदानामपि तथा द्विजा वै परमाः स्मृताः	020e   
द्विजानामपि राजेन्द्र प्रज्ञावन्तः परा मताः	021a  
प्राज्ञानामात्मसम्बुद्धाः सम्बुद्धानाममानिनः	021c  
जातमन्वेति मरणं नृणामिति विनिश्चयः	022a  
अन्तवन्ति हि कर्माणि सेवन्ते गुणतः प्रजाः	022c  
आपन्ने तूत्तरां काष्ठां सूर्ये यो निधनं व्रजेत्	023a  
नक्षत्रे च मुहूर्ते च पुण्ये राजन्स पुण्यकृत्	023c  
अयोजयित्वा क्लेशेन जनं प्लाव्य च दुष्कृतम्	024a  
मृत्युनाप्राकृतेनेह कर्म कृत्वात्मशक्तितः	024c  
विषमुद्बन्धनं दाहो दस्युहस्तात्तथा वधः	025a  
दंष्ट्रिभ्यश्च पशुभ्यश्च प्राकृतो वध उच्यते	025c  
न चैभिः पुण्यकर्माणो युज्यन्ते नाभिसन्धिजैः	026a  
एवंविधैश्च बहुभिरपरैः प्राकृतैरपि	026c  
ऊर्ध्वं हित्वा प्रतिष्ठन्ते प्राणाः पुण्यकृतां नृप	027a  
मध्यतो मध्यपुण्यानामधो दुष्कृतकर्मणाम्	027c  
एकः शत्रुर्न द्वितीयोऽस्ति शत्रुरज्ञानतुल्यः पुरुषस्य राजन्	028a  
येनावृतः कुरुते सम्प्रयुक्तो घोराणि कर्माणि सुदारुणानि	028c  
प्रबोधनार्थं श्रुतिधर्मयुक्तं वृद्धानुपास्यं च भवेत यस्य	029a  
प्रयत्नसाध्यो हि स राजपुत्र प्रज्ञाशरेणोन्मथितः परैति	029c  
अधीत्य वेदांस्तपसा ब्रह्मचारी यज्ञाञ्शक्त्या सन्निसृज्येह पञ्च	030a  
वनं गच्छेत्पुरुषो धर्मकामः श्रेयश्चित्वा स्थापयित्वा स्ववंशम्	030c  
उपभोगैरपि त्यक्तं नात्मानमवसादयेत्	031a  
चण्डालत्वेऽपि मानुष्यं सर्वथा तात दुर्लभम्	031c  
इयं हि योनिः प्रथमा यां प्राप्य जगतीपते	032a  
आत्मा वै शक्यते त्रातुं कर्मभिः शुभलक्षणैः	032c  
कथं न विप्रणश्येम योनितोऽस्या इति प्रभो	033a  
कुर्वन्ति धर्मं मनुजाः श्रुतिप्रामाण्यदर्शनात्	033c  
यो दुर्लभतरं प्राप्य मानुष्यमिह वै नरः	034a  
धर्मावमन्ता कामात्मा भवेत्स खलु वञ्च्यते	034c  
यस्तु प्रीतिपुरोगेण चक्षुषा तात पश्यति	035a  
दीपोपमानि भूतानि यावदर्चिर्न नश्यति	035c  
सान्त्वेनानुप्रदानेन प्रियवादेन चाप्युत	036a  
समदुःखसुखो भूत्वा स परत्र महीयते	036c  
दानं त्यागः शोभना मूर्तिरद्भ्यो भूयः प्लाव्यं तपसा वै शरीरम्	037a  
सरस्वतीनैमिषपुष्करेषु ये चाप्यन्ये पुण्यदेशाः पृथिव्याम्	037c  
गृहेषु येषामसवः पतन्ति तेषामथो निर्हरणं प्रशस्तम्	038a  
यानेन वै प्रापणं च श्मशाने शौचेन नूनं विधिना चैव दाहः	038c  
इष्टिः पुष्टिर्यजनं याजनं च दानं पुण्यानां कर्मणां च प्रयोगः	039a  
शक्त्या पित्र्यं यच्च किञ्चित्प्रशस्तं सर्वाण्यात्मार्थे मानवो यः करोति	039c  
धर्मशास्त्राणि वेदाश्च षडङ्गानि नराधिप	040a  
श्रेयसोऽर्थे विधीयन्ते नरस्याक्लिष्टकर्मणः	040c  
भीष्म उवाच	041  
एतद्वै सर्वमाख्यातं मुनिना सुमहात्मना	041a  
विदेहराजाय पुरा श्रेयसोऽर्थे नराधिप	041c  

