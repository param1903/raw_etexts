001  युधिष्ठिर उवाच
001a जैत्र्या वा कानि रूपाणि भवन्ति पुरुषर्षभ
001c पृतनायाः प्रशस्तानि तानीहेच्छामि वेदितुम्
002  भीष्म उवाच
002a जैत्र्या वा यानि रूपाणि भवन्ति पुरुषर्षभ
002c पृतनायाः प्रशस्तानि तानि वक्ष्यामि सर्वशः
003a दैवं पूर्वं विकुरुते मानुषे कालचोदिते
003c तद्विद्वांसोऽनुपश्यन्ति ज्ञानदीर्घेण चक्षुषा
004a प्रायश्चित्तविधिं चात्र जपहोमांश्च तद्विदः
004c मङ्गलानि च कुर्वन्तः शमयन्त्यहितान्यपि
005a उदीर्णमनसो योधा वाहनानि च भारत
005c यस्यां भवन्ति सेनायां ध्रुवं तस्यां जयं वदेत्
006a अन्वेनां वायवो वान्ति तथैवेन्द्रधनूंषि च
006c अनुप्लवन्ते मेघाश्च तथादित्यस्य रश्मयः
007a गोमायवश्चानुलोमा वडा गृध्राश्च सर्वशः
007c आचरेयुर्यदा सेनां तदा सिद्धिरनुत्तमा
008a प्रसन्नभाः पावक ऊर्ध्वरश्मिः प्रदक्षिणावर्तशिखो विधूमः
008c पुण्या गन्धाश्चाहुतीनां प्रवान्ति जयस्यैतद्भाविनो रूपमाहुः
009a गम्भीरशब्दाश्च महास्वनाश्च शङ्खाश्च भेर्यश्च नदन्ति यत्र
009c युयुत्सवश्चाप्रतीपा भवन्ति जयस्यैतद्भाविनो रूपमाहुः
010a इष्टा मृगाः पृष्ठतो वामतश्च सम्प्रस्थितानां च गमिष्यतां च
010c जिघांसतां दक्षिणाः सिद्धिमाहुर्ये त्वग्रतस्ते प्रतिषेधयन्ति
011a मङ्गल्यशब्दाः शकुना वदन्ति हंसाः क्रौञ्चाः शतपत्राश्च चाषाः
011c हृष्टा योधाः सत्त्ववन्तो भवन्ति; जयस्यैतद्भाविनो रूपमाहुः
012a शस्त्रैः पत्रैः कवचैः केतुभिश्च सुभानुभिर्मुखवर्णैश्च यूनाम्
012c भ्राजिष्मती दुष्प्रतिप्रेक्षणीया येषां चमूस्तेऽभिभवन्ति शत्रून्
013a शुश्रूषवश्चानभिमानिनश्च परस्परं सौहृदमास्थिताश्च
013c येषां योधाः शौचमनुष्ठिताश्च जयस्यैतद्भाविनो रूपमाहुः
014a शब्दाः स्पर्शास्तथा गन्धा विचरन्ति मनःप्रियाः
014c धैर्यं चाविशते योधान्विजयस्य मुखं तु तत्
015a इष्टो वामः प्रविष्टस्य दक्षिणः प्रविविक्षतः
015c पश्चात्संसाधयत्यर्थं पुरस्तात्प्रतिषेधति
016a सम्भृत्य महतीं सेनां चतुरङ्गां युधिष्ठिर
016c साम्नैवावर्तने पूर्वं प्रयतेथास्ततो युधि
017a जघन्य एष विजयो यद्युद्धं नाम भारत
017c यादृच्छिको युधि जयो दैवो वेति विचारणम्
018a अपामिव महावेगस्त्रस्ता मृगगणा इव
018c दुर्निवार्यतमा चैव प्रभग्ना महती चमूः
019a भग्ना इत्येव भज्यन्ते विद्वांसोऽपि नकारणम्
019c उदारसारा महती रुरुसङ्घोपमा चमूः
020a परस्परज्ञाः संहृष्टास्त्यक्तप्राणाः सुनिश्चिताः
020c अपि पञ्चाशतिः शूरा मृद्नन्ति परवाहिनीम्
021a अथ वा पञ्च षट्सप्त सहिताः कृतनिश्चयाः
021c कुलीनाः पूजिताः सम्यग्विजयन्तीह शात्रवान्
022a सन्निपातो न गन्तव्यः शक्ये सति कथञ्चन
022c सान्त्वभेदप्रदानानां युद्धमुत्तरमुच्यते
023a संसर्पणाद्धि सेनाया भयं भीरून्प्रबाधते
023c वज्रादिव प्रज्वलितादियं क्व नु पतिष्यति
024a अभिप्रयातां समितिं ज्ञात्वा ये प्रतियान्त्यथ
024c तेषां स्पन्दन्ति गात्राणि योधानां विषयस्य च
025a विषयो व्यथते राजन्सर्वः सस्थाणुजङ्गमः
025c शस्त्रप्रतापतप्तानां मज्जा सीदति देहिनाम्
026a तेषां सान्त्वं क्रूरमिश्रं प्रणेतव्यं पुनः पुनः
026c सम्पीड्यमाना हि परे योगमायान्ति सर्वशः
027a अन्तराणां च भेदार्थं चारानभ्यवचारयेत्
027c यश्च तस्मात्परो राजा तेन सन्धिः प्रशस्यते
028a न हि तस्यान्यथा पीडा शक्या कर्तुं तथाविधा
028c यथा सार्धममित्रेण सर्वतः प्रतिबाधनम्
029a क्षमा वै साधुमाया हि न हि साध्वक्षमा सदा
029c क्षमायाश्चाक्षमायाश्च विद्धि पार्थ प्रयोजनम्
030a विजित्य क्षममाणस्य यशो राज्ञोऽभिवर्धते
030c महापराधा ह्यप्यस्मिन्विश्वसन्ति हि शत्रवः
031a मन्यते कर्शयित्वा तु क्षमा साध्विति शम्बरः
031c असन्तप्तं तु यद्दारु प्रत्येति प्रकृतिं पुनः
032a नैतत्प्रशंसन्त्याचार्या न च साधु निदर्शनम्
032c अक्लेशेनाविनाशेन नियन्तव्याः स्वपुत्रवत्
033a द्वेष्यो भवति भूतानामुग्रो राजा युधिष्ठिर
033c मृदुमप्यवमन्यन्ते तस्मादुभयभाग्भवेत्
034a प्रहरिष्यन्प्रियं ब्रूयात्प्रहरन्नपि भारत
034c प्रहृत्य च कृपायेत शोचन्निव रुदन्निव
035a न मे प्रियं यत्स हतः सम्प्राहैवं पुरो वचः
035c न चकर्थ च मे वाक्यमुच्यमानः पुनः पुनः
036a अहो जीवितमाकाङ्क्षे नेदृशो वधमर्हति
036c सुदुर्लभाः सुपुरुषाः सङ्ग्रामेष्वपलायिनः
037a कृतं ममाप्रियं तेन येनायं निहतो मृधे
037c इति वाचा वदन्हन्तॄन्पूजयेत रहोगतः
038a हन्तॄणां चाहतानां च यत्कुर्युरपराधिनः
038c क्रोशेद्बाहुं प्रगृह्यापि चिकीर्षञ्जनसङ्ग्रहम्
039a एवं सर्वास्ववस्थासु सान्त्वपूर्वं समाचरन्
039c प्रियो भवति भूतानां धर्मज्ञो वीतभीर्नृपः
040a विश्वासं चात्र गच्छन्ति सर्वभूतानि भारत
040c विश्वस्तः शक्यते भोक्तुं यथाकाममुपस्थितः
041a तस्माद्विश्वासयेद्राजा सर्वभूतान्यमायया
041c सर्वतः परिरक्षेच्च यो महीं भोक्तुमिच्छति

