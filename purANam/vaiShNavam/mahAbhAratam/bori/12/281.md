पराशर उवाच	001    
कः कस्य चोपकुरुते कश्च कस्मै प्रयच्छति	001a  
प्राणी करोत्ययं कर्म सर्वमात्मार्थमात्मना	001c  
गौरवेण परित्यक्तं निःस्नेहं परिवर्जयेत्	002a  
सोदर्यं भ्रातरमपि किमुतान्यं पृथग्जनम्	002c  
विशिष्टस्य विशिष्टाच्च तुल्यौ दानप्रतिग्रहौ	003a  
तयोः पुण्यतरं दानं तद्द्विजस्य प्रयच्छतः	003c  
न्यायागतं धनं वर्णैर्न्यायेनैव विवर्धितम्	004a  
संरक्ष्यं यत्नमास्थाय धर्मार्थमिति निश्चयः	004c  
न धर्मार्थी नृशंसेन कर्मणा धनमर्जयेत्	005a  
शक्तितः सर्वकार्याणि कुर्यान्नर्द्धिमनुस्मरेत्	005c  
अपो हि प्रयतः शीतास्तापिता ज्वलनेन वा	006a  
शक्तितोऽतिथये दत्त्वा क्षुधार्तायाश्नुते फलम्	006c  
रन्तिदेवेन लोकेष्टा सिद्धिः प्राप्ता महात्मना	007a  
फलपत्रैरथो मूलैर्मुनीनर्चितवानसौ	007c  
तैरेव फलपत्रैश्च स माठरमतोषयत्	008a  
तस्माल्लेभे परं स्थानं शैब्योऽपि पृथिवीपतिः	008c  
देवतातिथिभृत्येभ्यः पितृभ्योऽथात्मनस्तथा	009a  
ऋणवाञ्जायते मर्त्यस्तस्मादनृणतां व्रजेत्	009c  
स्वाध्यायेन महर्षिभ्यो देवेभ्यो यज्ञकर्मणा	010a  
पितृभ्यः श्राद्धदानेन नृणामभ्यर्चनेन च	010c  
वाचः शेषावहार्येण पालनेनात्मनोऽपि च	011a  
यथावद्भृत्यवर्गस्य चिकीर्षेद्धर्ममादितः	011c  
प्रयत्नेन च संसिद्धा धनैरपि विवर्जिताः	012a  
सम्यग्घुत्वा हुतवहं मुनयः सिद्धिमागताः	012c  
विश्वामित्रस्य पुत्रत्वमृचीकतनयोऽगमत्	013a  
ऋग्भिः स्तुत्वा महाभागो देवान्वै यज्ञभागिनः	013c  
गतः शुक्रत्वमुशना देवदेवप्रसादनात्	014a  
देवीं स्तुत्वा तु गगने मोदते तेजसा वृतः	014c  
असितो देवलश्चैव तथा नारदपर्वतौ	015a  
कक्षीवाञ्जामदग्न्यश्च रामस्ताण्ड्यस्तथांशुमान्	015c  
वसिष्ठो जमदग्निश्च विश्वामित्रोऽत्रिरेव च	016a  
भरद्वाजो हरिश्मश्रुः कुण्डधारः श्रुतश्रवाः	016c  
एते महर्षयः स्तुत्वा विष्णुमृग्भिः समाहिताः	017a  
लेभिरे तपसा सिद्धिं प्रसादात्तस्य धीमतः	017c  
अनर्हाश्चार्हतां प्राप्ताः सन्तः स्तुत्वा तमेव ह	018a  
न तु वृद्धिमिहान्विच्छेत्कर्म कृत्वा जुगुप्सितम्	018c  
येऽर्था धर्मेण ते सत्या येऽधर्मेण धिगस्तु तान्	019a  
धर्मं वै शाश्वतं लोके न जह्याद्धनकाङ्क्षया	019c  
आहिताग्निर्हि धर्मात्मा यः स पुण्यकृदुत्तमः	020a  
वेदा हि सर्वे राजेन्द्र स्थितास्त्रिष्वग्निषु प्रभो	020c  
स चाप्यग्न्याहितो विप्रः क्रिया यस्य न हीयते	021a  
श्रेयो ह्यनाहिताग्नित्वमग्निहोत्रं न निष्क्रियम्	021c  
अग्निरात्मा च माता च पिता जनयिता तथा	022a  
गुरुश्च नरशार्दूल परिचर्या यथातथम्	022c  
मानं त्यक्त्वा यो नरो वृद्धसेवी विद्वान्क्लीबः पश्यति प्रीतियोगात्	023a  
दाक्ष्येणाहीनो धर्मयुक्तो नदान्तो लोकेऽस्मिन्वै पूज्यते सद्भिरार्यः	023c  

