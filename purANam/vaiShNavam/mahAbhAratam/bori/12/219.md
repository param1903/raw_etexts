भीष्म उवाच	001    
अत्रैवोदाहरन्तीममितिहासं पुरातनम्	001a  
शतक्रतोश्च संवादं नमुचेश्च युधिष्ठिर	001c  
श्रिया विहीनमासीनमक्षोभ्यमिव सागरम्	002a  
भवाभवज्ञं भूतानामित्युवाच पुरन्दरः	002c  
बद्धः पाशैश्च्युतः स्थानाद्द्विषतां वशमागतः	003a  
श्रिया विहीनो नमुचे शोचस्याहो न शोचसि	003c  
नमुचिरुवाच	004    
अनवाप्यं च शोकेन शरीरं चोपतप्यते	004a  
अमित्राश्च प्रहृष्यन्ति नास्ति शोके सहायता	004c  
तस्माच्छक्र न शोचामि सर्वं ह्येवेदमन्तवत्	005a  
सन्तापाद्भ्रश्यते रूपं धर्मश्चैव सुरेश्वर	005c  
विनीय खलु तद्दुःखमागतं वैमनस्यजम्	006a  
ध्यातव्यं मनसा हृद्यं कल्याणं संविजानता	006c  
यथा यथा हि पुरुषः कल्याणे कुरुते मनः	007a  
तदैवास्य प्रसीदन्ति सर्वार्था नात्र संशयः	007c  
एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता	008a  
तेनानुशिष्टः प्रवणादिवोदकं यथा नियुक्तोऽस्मि तथा वहामि	008c  
भावाभावावभिजानन्गरीयो जानामि श्रेयो न तु तत्करोमि	009a  
आशाः सुशर्म्याः सुहृदां सुकुर्वन्यथा नियुक्तोऽस्मि तथा वहामि	009c  
यथा यथास्य प्राप्तव्यं प्राप्नोत्येव तथा तथा	010a  
भवितव्यं यथा यच्च भवत्येव तथा तथा	010c  
यत्र यत्रैव संयुङ्क्ते धाता गर्भं पुनः पुनः	011a  
तत्र तत्रैव वसति न यत्र स्वयमिच्छति	011c  
भावो योऽयमनुप्राप्तो भवितव्यमिदं मम	012a  
इति यस्य सदा भावो न स मुह्येत्कदाचन	012c  
पर्यायैर्हन्यमानानामभियोक्ता न विद्यते	013a  
दुःखमेतत्तु यद्द्वेष्टा कर्ताहमिति मन्यते	013c  
ऋषींश्च देवांश्च महासुरांश्च त्रैविद्यवृद्धांश्च वने मुनींश्च	014a  
कान्नापदो नोपनमन्ति लोके परावरज्ञास्तु न सम्भ्रमन्ति	014c  
न पण्डितः क्रुध्यति नापि सज्जते न चापि संसीदति न प्रहृष्यति	015a  
 न चार्थकृच्छ्रव्यसनेषु शोचति स्थितः प्रकृत्या हिमवानिवाचलः	015c  
यमर्थसिद्धिः परमा न हर्षयेत्तथैव काले व्यसनं न मोहयेत्	016a  
सुखं च दुःखं च तथैव मध्यमं निषेवते यः स धुरन्धरो नरः	016c  
यां यामवस्थां पुरुषोऽधिगच्छेत्तस्यां रमेतापरितप्यमानः	017a  
एवं प्रवृद्धं प्रणुदेन्मनोजं सन्तापमायासकरं शरीरात्	017c  
तत्सदः स परिषत्सभासदः प्राप्य यो न कुरुते सभाभयम्	018a  
धर्मतत्त्वमवगाह्य बुद्धिमान्योऽभ्युपैति स पुमान्धुरन्धरः	018c  
प्राज्ञस्य कर्माणि दुरन्वयानि न वै प्राज्ञो मुह्यति मोहकाले	019a  
स्थानाच्च्युतश्चेन्न मुमोह गौतमस्तावत्कृच्छ्रामापदं प्राप्य वृद्धः	019c  
न मन्त्रबलवीर्येण प्रज्ञया पौरुषेण वा	020a  
अलभ्यं लभते मर्त्यस्तत्र का परिदेवना	020c  
यदेवमनुजातस्य धातारो विदधुः पुरा	021a  
तदेवानुभविष्यामि किं मे मृत्युः करिष्यति	021c  
लब्धव्यान्येव लभते गन्तव्यान्येव गच्छति	022a  
प्राप्तव्यान्येव प्राप्नोति दुःखानि च सुखानि च	022c  
एतद्विदित्वा कार्त्स्न्येन यो न मुह्यति मानवः	023a  
कुशलः सुखदुःखेषु स वै सर्वधनेश्वरः	023c  

