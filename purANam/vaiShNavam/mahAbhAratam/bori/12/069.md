001  युधिष्ठिर उवाच
001a पार्थिवेन विशेषेण किं कार्यमवशिष्यते
001c कथं रक्ष्यो जनपदः कथं रक्ष्याश्च शत्रवः
002a कथं चारं प्रयुञ्जीत वर्णान्विश्वासयेत्कथम्
002c कथं भृत्यान्कथं दारान्कथं पुत्रांश्च भारत
003  भीष्म उवाच
003a राजवृत्तं महाराज शृणुष्वावहितोऽखिलम्
003c यत्कार्यं पार्थिवेनादौ पार्थिवप्रकृतेन वा
004a आत्मा जेयः सदा राज्ञा ततो जेयाश्च शत्रवः
004c अजितात्मा नरपतिर्विजयेत कथं रिपून्
005a एतावानात्मविजयः पञ्चवर्गविनिग्रहः
005c जितेन्द्रियो नरपतिर्बाधितुं शक्नुयादरीन्
006a न्यसेत गुल्मान्दुर्गेषु सन्धौ च कुरुनन्दन
006c नगरोपवने चैव पुरोद्यानेषु चैव ह
007a संस्थानेषु च सर्वेषु पुरेषु नगरस्य च
007c मध्ये च नरशार्दूल तथा राजनिवेशने
008a प्रणिधींश्च ततः कुर्याज्जडान्धबधिराकृतीन्
008c पुंसः परीक्षितान्प्राज्ञान्क्षुत्पिपासातपक्षमान्
009a अमात्येषु च सर्वेषु मित्रेषु त्रिविधेषु च
009c पुत्रेषु च महाराज प्रणिदध्यात्समाहितः
010a पुरे जनपदे चैव तथा सामन्तराजसु
010c यथा न विद्युरन्योन्यं प्रणिधेयास्तथा हि ते
011a चारांश्च विद्यात्प्रहितान्परेण भरतर्षभ
011c आपणेषु विहारेषु समवायेषु भिक्षुषु
012a आरामेषु तथोद्याने पण्डितानां समागमे
012c वेशेषु चत्वरे चैव सभास्वावसथेषु च
013a एवं विहन्याच्चारेण परचारं विचक्षणः
013c चारेण विहतं सर्वं हतं भवति पाण्डव
014a यदा तु हीनं नृपतिर्विद्यादात्मानमात्मना
014c अमात्यैः सह सम्मन्त्र्य कुर्यात्सन्धिं बलीयसा
015a अज्ञायमानो हीनत्वे कुर्यात्सन्धिं परेण वै
015c लिप्सुर्वा कञ्चिदेवार्थं त्वरमाणो विचक्षणः
016a गुणवन्तो महोत्साहा धर्मज्ञाः साधवश्च ये
016c सन्दधीत नृपस्तैश्च राष्ट्रं धर्मेण पालयन्
017a उच्छिद्यमानमात्मानं ज्ञात्वा राजा महामतिः
017c पूर्वापकारिणो हन्याल्लोकद्विष्टांश्च सर्वशः
018a यो नोपकर्तुं शक्नोति नापकर्तुं महीपतिः
018c अशक्यरूपश्चोद्धर्तुमुपेक्ष्यस्तादृशो भवेत्
019a यात्रां यायादविज्ञातमनाक्रन्दमनन्तरम्
019c व्यासक्तं च प्रमत्तं च दुर्बलं च विचक्षणः
020a यात्रामाज्ञापयेद्वीरः कल्यपुष्टबलः सुखी
020c पूर्वं कृत्वा विधानं च यात्रायां नगरे तथा
021a न च वश्यो भवेदस्य नृपो यद्यपि वीर्यवान्
021c हीनश्च बलवीर्याभ्यां कर्शयंस्तं परावसेत्
022a राष्ट्रं च पीडयेत्तस्य शस्त्राग्निविषमूर्छनैः
022c अमात्यवल्लभानां च विवादांस्तस्य कारयेत्
022e वर्जनीयं सदा युद्धं राज्यकामेन धीमता
023a उपायैस्त्रिभिरादानमर्थस्याह बृहस्पतिः
023c सान्त्वेनानुप्रदानेन भेदेन च नराधिप
023e यमर्थं शक्नुयात्प्राप्तुं तेन तुष्येद्धि पण्डितः
024a आददीत बलिं चैव प्रजाभ्यः कुरुनन्दन
024c षड्भागममितप्रज्ञस्तासामेवाभिगुप्तये
025a दशधर्मगतेभ्यो यद्वसु बह्वल्पमेव च
025c तन्नाददीत सहसा पौराणां रक्षणाय वै
026a यथा पुत्रास्तथा पौरा द्रष्टव्यास्ते न संशयः
026c भक्तिश्चैषां प्रकर्तव्या व्यवहारे प्रदर्शिते
027a सुतं च स्थापयेद्राजा प्राज्ञं सर्वार्थदर्शिनम्
027c व्यवहारेषु सततं तत्र राज्यं व्यवस्थितम्
028a आकरे लवणे शुल्के तरे नागवने तथा
028c न्यसेदमात्यान्नृपतिः स्वाप्तान्वा पुरुषान्हितान्
029a सम्यग्दण्डधरो नित्यं राजा धर्ममवाप्नुयात्
029c नृपस्य सततं दण्डः सम्यग्धर्मे प्रशस्यते
030a वेदवेदाङ्गवित्प्राज्ञः सुतपस्वी नृपो भवेत्
030c दानशीलश्च सततं यज्ञशीलश्च भारत
031a एते गुणाः समस्ताः स्युर्नृपस्य सततं स्थिराः
031c क्रियालोपे तु नृपतेः कुतः स्वर्गः कुतो यशः
032a यदा तु पीडितो राजा भवेद्राज्ञा बलीयसा
032c त्रिधा त्वाक्रन्द्य मित्राणि विधानमुपकल्पयेत्
033a घोषान्न्यसेत मार्गेषु ग्रामानुत्थापयेदपि
033c प्रवेशयेच्च तान्सर्वाञ्शाखानगरकेष्वपि
034a ये गुप्ताश्चैव दुर्गाश्च देशास्तेषु प्रवेशयेत्
034c धनिनो बलमुख्यांश्च सान्त्वयित्वा पुनः पुनः
035a सस्याभिहारं कुर्याच्च स्वयमेव नराधिपः
035c असम्भवे प्रवेशस्य दाहयेदग्निना भृशम्
036a क्षेत्रस्थेषु च सस्येषु शत्रोरुपजपेन्नरान्
036c विनाशयेद्वा सर्वस्वं बलेनाथ स्वकेन वै
037a नदीषु मार्गेषु सदा सङ्क्रमानवसादयेत्
037c जलं निस्रावयेत्सर्वमनिस्राव्यं च दूषयेत्
038a तदात्वेनायतीभिश्च विवदन्भूम्यनन्तरम्
038c प्रतीघातः परस्याजौ मित्रकालेऽप्युपस्थिते
039a दुर्गाणां चाभितो राजा मूलच्छेदं प्रकारयेत्
039c सर्वेषां क्षुद्रवृक्षाणां चैत्यवृक्षान्विवर्जयेत्
040a प्रवृद्धानां च वृक्षाणां शाखाः प्रच्छेदयेत्तथा
040c चैत्यानां सर्वथा वर्ज्यमपि पत्रस्य पातनम्
041a प्रकण्ठीः कारयेत्सम्यगाकाशजननीस्तथा
041c आपूरयेच्च परिखाः स्थाणुनक्रझषाकुलाः
042a कडङ्गद्वारकाणि स्युरुच्छ्वासार्थे पुरस्य ह
042c तेषां च द्वारवद्गुप्तिः कार्या सर्वात्मना भवेत्
043a द्वारेषु च गुरूण्येव यन्त्राणि स्थापयेत्सदा
043c आरोपयेच्छतघ्नीश्च स्वाधीनानि च कारयेत्
044a काष्ठानि चाभिहार्याणि तथा कूपांश्च खानयेत्
044c संशोधयेत्तथा कूपान्कृतान्पूर्वं पयोर्थिभिः
045a तृणच्छन्नानि वेश्मानि पङ्केनापि प्रलेपयेत्
045c निर्हरेच्च तृणं मासे चैत्रे वह्निभयात्पुरः
046a नक्तमेव च भक्तानि पाचयेत नराधिपः
046c न दिवाग्निर्ज्वलेद्गेहे वर्जयित्वाग्निहोत्रिकम्
047a कर्मारारिष्टशालासु ज्वलेदग्निः समाहितः
047c गृहाणि च प्रविश्याथ विधेयः स्याद्धुताशनः
048a महादण्डश्च तस्य स्याद्यस्याग्निर्वै दिवा भवेत्
048c प्रघोषयेदथैवं च रक्षणार्थं पुरस्य वै
049a भिक्षुकांश्चाक्रिकांश्चैव क्षीबोन्मत्तान्कुशीलवान्
049c बाह्यान्कुर्यान्नरश्रेष्ठ दोषाय स्युर्हि तेऽन्यथा
050a चत्वरेषु च तीर्थेषु सभास्वावसथेषु च
050c यथार्हवर्णं प्रणिधिं कुर्यात्सर्वत्र पार्थिवः
051a विशालान्राजमार्गांश्च कारयेत नराधिपः
051c प्रपाश्च विपणीश्चैव यथोद्देशं समादिशेत्
052a भाण्डागारायुधागारान्धान्यागारांश्च सर्वशः
052c अश्वागारान्गजागारान्बलाधिकरणानि च
053a परिखाश्चैव कौरव्य प्रतोलीः सङ्कटानि च
053c न जातु कश्चित्पश्येत्तु गुह्यमेतद्युधिष्ठिर
054a अथ सन्निचयं कुर्याद्राजा परबलार्दितः
054c तैलं मधु घृतं सस्यमौषधानि च सर्वशः
055a अङ्गारकुशमुञ्जानां पलाशशरपर्णिनाम्
055c यवसेन्धनदिग्धानां कारयेत च सञ्चयान्
056a आयुधानां च सर्वेषां शक्त्यृष्टिप्रासवर्मणाम्
056c सञ्चयानेवमादीनां कारयेत नराधिपः
057a औषधानि च सर्वाणि मूलानि च फलानि च
057c चतुर्विधांश्च वैद्यान्वै सङ्गृह्णीयाद्विशेषतः
058a नटाश्च नर्तकाश्चैव मल्ला मायाविनस्तथा
058c शोभयेयुः पुरवरं मोदयेयुश्च सर्वशः
059a यतः शङ्का भवेच्चापि भृत्यतो वापि मन्त्रितः
059c पौरेभ्यो नृपतेर्वापि स्वाधीनान्कारयेत तान्
060a कृते कर्मणि राजेन्द्र पूजयेद्धनसञ्चयैः
060c मानेन च यथार्हेण सान्त्वेन विविधेन च
061a निर्वेदयित्वा तु परं हत्वा वा कुरुनन्दन
061c गतानृण्यो भवेद्राजा यथा शास्त्रेषु दर्शितम्
062a राज्ञा सप्तैव रक्ष्याणि तानि चापि निबोध मे
062c आत्मामात्यश्च कोशश्च दण्डो मित्राणि चैव हि
063a तथा जनपदश्चैव पुरं च कुरुनन्दन
063c एतत्सप्तात्मकं राज्यं परिपाल्यं प्रयत्नतः
064a षाड्गुण्यं च त्रिवर्गं च त्रिवर्गमपरं तथा
064c यो वेत्ति पुरुषव्याघ्र स भुनक्ति महीमिमाम्
065a षाड्गुण्यमिति यत्प्रोक्तं तन्निबोध युधिष्ठिर
065c सन्धायासनमित्येव यात्रासन्धानमेव च
066a विगृह्यासनमित्येव यात्रां सम्परिगृह्य च
066c द्वैधीभावस्तथान्येषां संश्रयोऽथ परस्य च
067a त्रिवर्गश्चापि यः प्रोक्तस्तमिहैकमनाः शृणु
067c क्षयः स्थानं च वृद्धिश्च त्रिवर्गमपरं तथा
068a धर्मश्चार्थश्च कामश्च सेवितव्योऽथ कालतः
068c धर्मेण हि महीपालश्चिरं पालयते महीम्
069a अस्मिन्नर्थे च यौ श्लोकौ गीतावङ्गिरसा स्वयम्
069c यादवीपुत्र भद्रं ते श्रोतुमर्हसि तावपि
070a कृत्वा सर्वाणि कार्याणि सम्यक्सम्पाल्य मेदिनीम्
070c पालयित्वा तथा पौरान्परत्र सुखमेधते
071a किं तस्य तपसा राज्ञः किं च तस्याध्वरैरपि
071c अपालिताः प्रजा यस्य सर्वा धर्मविनाकृताः

