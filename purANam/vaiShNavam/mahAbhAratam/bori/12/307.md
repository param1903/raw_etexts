युधिष्ठिर उवाच	001    
ऐश्वर्यं वा महत्प्राप्य धनं वा भरतर्षभ	001a  
दीर्घमायुरवाप्याथ कथं मृत्युमतिक्रमेत्	001c  
तपसा वा सुमहता कर्मणा वा श्रुतेन वा	002a  
रसायनप्रयोगैर्वा कैर्नोपैति जरान्तकौ	002c  
भीष्म उवाच	003    
अत्राप्युदाहरन्तीममितिहासं पुरातनम्	003a  
भिक्षोः पञ्चशिखस्येह संवादं जनकस्य च	003c  
वैदेहो जनको राजा महर्षिं वेदवित्तमम्	004a  
पर्यपृच्छत्पञ्चशिखं छिन्नधर्मार्थसंशयम्	004c  
केन वृत्तेन भगवन्नतिक्रामेज्जरान्तकौ	005a  
तपसा वाथ बुद्ध्या वा कर्मणा वा श्रुतेन वा	005c  
एवमुक्तः स वैदेहं प्रत्युवाच परोक्षवित्	006a  
निवृत्तिर्नैतयोरस्ति नानिवृत्तिः कथञ्चन	006c  
न ह्यहानि निवर्तन्ते न मासा न पुनः क्षपाः	007a  
सोऽयं प्रपद्यतेऽध्वानं चिराय ध्रुवमध्रुवः	007c  
सर्वभूतसमुच्छेदः स्रोतसेवोह्यते सदा	008a  
उह्यमानं निमज्जन्तमप्लवे कालसागरे	008c  
जरामृत्युमहाग्राहे न कश्चिदभिपद्यते	008e   
नैवास्य भविता कश्चिन्नासौ भवति कस्यचित्	009a  
पथि सङ्गतमेवेदं दारैरन्यैश्च बन्धुभिः	009c  
नायमत्यन्तसंवासो लब्धपूर्वो हि केनचित्	009e   
क्षिप्यन्ते तेन तेनैव निष्टनन्तः पुनः पुनः	010a  
कालेन जाता जाता हि वायुनेवाभ्रसञ्चयाः	010c  
जरामृत्यू हि भूतानां खादितारौ वृकाविव	011a  
बलिनां दुर्बलानां च ह्रस्वानां महतामपि	011c  
एवम्भूतेषु भूतेषु नित्यभूताध्रुवेषु च	012a  
कथं हृष्येत जातेषु मृतेषु च कथं ज्वरेत्	012c  
कुतोऽहमागतः कोऽस्मि क्व गमिष्यामि कस्य वा	013a  
कस्मिन्स्थितः क्व भविता कस्मात्किमनुशोचसि	013c  
द्रष्टा स्वर्गस्य न ह्यस्ति तथैव नरकस्य च	014a  
आगमांस्त्वनतिक्रम्य दद्याच्चैव यजेत च	014c  

