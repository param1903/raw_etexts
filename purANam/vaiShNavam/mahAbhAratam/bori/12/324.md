युधिष्ठिर उवाच	001    
यदा भक्तो भगवत आसीद्राजा महावसुः	001a  
किमर्थं स परिभ्रष्टो विवेश विवरं भुवः	001c  
भीष्म उवाच	002    
अत्राप्युदाहरन्तीममितिहासं पुरातनम्	002a  
ऋषीणां चैव संवादं त्रिदशानां च भारत	002c  
अजेन यष्टव्यमिति देवाः प्राहुर्द्विजोत्तमान्	003a  
स च छागो ह्यजो ज्ञेयो नान्यः पशुरिति स्थितिः	003c  
ऋषय ऊचुः	004    
बीजैर्यज्ञेषु यष्टव्यमिति वै वैदिकी श्रुतिः	004a  
अजसञ्ज्ञानि बीजानि छागं न घ्नन्तुमर्हथ	004c  
नैष धर्मः सतां देवा यत्र वध्येत वै पशुः	005a  
इदं कृतयुगं श्रेष्ठं कथं वध्येत वै पशुः	005c  
भीष्म उवाच	006    
तेषां संवदतामेवमृषीणां विबुधैः सह	006a  
मार्गागतो नृपश्रेष्ठस्तं देशं प्राप्तवान्वसुः	006c  
अन्तरिक्षचरः श्रीमान्समग्रबलवाहनः	006e   
तं दृष्ट्वा सहसायान्तं वसुं ते त्वन्तरिक्षगम्	007a  
ऊचुर्द्विजातयो देवानेष छेत्स्यति संशयम्	007c  
यज्वा दानपतिः श्रेष्ठः सर्वभूतहितप्रियः	008a  
कथं स्विदन्यथा ब्रूयाद्वाक्यमेष महान्वसुः	008c  
एवं ते संविदं कृत्वा विबुधा ऋषयस्तथा	009a  
अपृच्छन्सहसाभ्येत्य वसुं राजानमन्तिकात्	009c  
भो राजन्केन यष्टव्यमजेनाहो स्विदौषधैः	010a  
एतन्नः संशयं छिन्धि प्रमाणं नो भवान्मतः	010c  
स तान्कृताञ्जलिर्भूत्वा परिपप्रच्छ वै वसुः	011a  
कस्य वः को मतः पक्षो ब्रूत सत्यं समागताः	011c  
ऋषय ऊचुः	012    
धान्यैर्यष्टव्यमित्येष पक्षोऽस्माकं नराधिप	012a  
देवानां तु पशुः पक्षो मतो राजन्वदस्व नः	012c  
भीष्म उवाच	013    
देवानां तु मतं ज्ञात्वा वसुना पक्षसंश्रयात्	013a  
छागेनाजेन यष्टव्यमेवमुक्तं वचस्तदा	013c  
कुपितास्ते ततः सर्वे मुनयः सूर्यवर्चसः	014a  
ऊचुर्वसुं विमानस्थं देवपक्षार्थवादिनम्	014c  
सुरपक्षो गृहीतस्ते यस्मात्तस्माद्दिवः पत	015a  
अद्य प्रभृति ते राजन्नाकाशे विहता गतिः	015c  
अस्मच्छापाभिघातेन महीं भित्त्वा प्रवेक्ष्यसि	015e   
ततस्तस्मिन्मुहूर्तेऽथ राजोपरिचरस्तदा	016a  
अधो वै सम्बभूवाशु भूमेर्विवरगो नृपः	016c  
स्मृतिस्त्वेनं न प्रजहौ तदा नारायणाज्ञया	016e   
देवास्तु सहिताः सर्वे वसोः शापविमोक्षणम्	017a  
चिन्तयामासुरव्यग्राः सुकृतं हि नृपस्य तत्	017c  
अनेनास्मत्कृते राज्ञा शापः प्राप्तो महात्मना	018a  
अस्य प्रतिप्रियं कार्यं सहितैर्नो दिवौकसः	018c  
इति बुद्ध्या व्यवस्याशु गत्वा निश्चयमीश्वराः	019a  
ऊचुस्तं हृष्टमनसो राजोपरिचरं तदा	019c  
ब्रह्मण्यदेवं त्वं भक्तः सुरासुरगुरुं हरिम्	020a  
कामं स तव तुष्टात्मा कुर्याच्छापविमोक्षणम्	020c  
मानना तु द्विजातीनां कर्तव्या वै महात्मनाम्	021a  
अवश्यं तपसा तेषां फलितव्यं नृपोत्तम	021c  
यतस्त्वं सहसा भ्रष्ट आकाशान्मेदिनीतलम्	022a  
एकं त्वनुग्रहं तुभ्यं दद्मो वै नृपसत्तम	022c  
यावत्त्वं शापदोषेण कालमासिष्यसेऽनघ	023a  
भूमेर्विवरगो भूत्वा तावन्तं कालमाप्स्यसि	023c  
यज्ञेषु सुहुतां विप्रैर्वसोर्धारां महात्मभिः	023e   
प्राप्स्यसेऽस्मदनुध्यानान्मा च त्वां ग्लानिरास्पृशेत्	024a  
न क्षुत्पिपासे राजेन्द्र भूमेश्छिद्रे भविष्यतः	024c  
वसोर्धारानुपीतत्वात्तेजसाप्यायितेन च	025a  
स देवोऽस्मद्वरात्प्रीतो ब्रह्मलोकं हि नेष्यति	025c  
एवं दत्त्वा वरं राज्ञे सर्वे तत्र दिवौकसः	026a  
गताः स्वभवनं देवा ऋषयश्च तपोधनाः	026c  
चक्रे च सततं पूजां विष्वक्सेनाय भारत	027a  
जप्यं जगौ च सततं नारायणमुखोद्गतम्	027c  
तत्रापि पञ्चभिर्यज्ञैः पञ्चकालानरिन्दम	028a  
अयजद्धरिं सुरपतिं भूमेर्विवरगोऽपि सन्	028c  
ततोऽस्य तुष्टो भगवान्भक्त्या नारायणो हरिः	029a  
अनन्यभक्तस्य सतस्तत्परस्य जितात्मनः	029c  
वरदो भगवान्विष्णुः समीपस्थं द्विजोत्तमम्	030a  
गरुत्मन्तं महावेगमाबभाषे स्मयन्निव	030c  
द्विजोत्तम महाभाग गम्यतां वचनान्मम	031a  
सम्राड्राजा वसुर्नाम धर्मात्मा मां समाश्रितः	031c  
ब्राह्मणानां प्रकोपेन प्रविष्टो वसुधातलम्	032a  
मानितास्ते तु विप्रेन्द्रास्त्वं तु गच्छ द्विजोत्तम	032c  
भूमेर्विवरसङ्गुप्तं गरुडेह ममाज्ञया	033a  
अधश्चरं नृपश्रेष्ठं खेचरं कुरु माचिरम्	033c  
गरुत्मानथ विक्षिप्य पक्षौ मारुतवेगवान्	034a  
विवेश विवरं भूमेर्यत्रास्ते वाग्यतो वसुः	034c  
तत एनं समुत्क्षिप्य सहसा विनतासुतः	035a  
उत्पपात नभस्तूर्णं तत्र चैनममुञ्चत	035c  
तस्मिन्मुहूर्ते सञ्जज्ञे राजोपरिचरः पुनः	036a  
सशरीरो गतश्चैव ब्रह्मलोकं नृपोत्तमः	036c  
एवं तेनापि कौन्तेय वाग्दोषाद्देवताज्ञया	037a  
प्राप्ता गतिरयज्वार्हा द्विजशापान्महात्मना	037c  
केवलं पुरुषस्तेन सेवितो हरिरीश्वरः	038a  
ततः शीघ्रं जहौ शापं ब्रह्मलोकमवाप च	038c  
एतत्ते सर्वमाख्यातं ते भूता मानवा यथा	039a  
नारदोऽपि यथा श्वेतं द्वीपं स गतवानृषिः	039c  
तत्ते सर्वं प्रवक्ष्यामि शृणुष्वैकमना नृप	039e   

