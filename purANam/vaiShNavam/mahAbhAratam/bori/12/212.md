भीष्म उवाच	001    
जनको जनदेवस्तु ज्ञापितः परमर्षिणा	001a  
पुनरेवानुपप्रच्छ साम्पराये भवाभवौ	001c  
भगवन्यदिदं प्रेत्य सञ्ज्ञा भवति कस्यचित्	002a  
एवं सति किमज्ञानं ज्ञानं वा किं करिष्यति	002c  
सर्वमुच्छेदनिष्ठं स्यात्पश्य चैतद्द्विजोत्तम	003a  
अप्रमत्तः प्रमत्तो वा किं विशेषं करिष्यति	003c  
असंसर्गो हि भूतेषु संसर्गो वा विनाशिषु	004a  
कस्मै क्रियेत कल्पेन निश्चयः कोऽत्र तत्त्वतः	004c  
तमसा हि प्रतिच्छन्नं विभ्रान्तमिव चातुरम्	005a  
पुनः प्रशमयन्वाक्यैः कविः पञ्चशिखोऽब्रवीत्	005c  
उच्छेदनिष्ठा नेहास्ति भावनिष्ठा न विद्यते	006a  
अयं ह्यपि समाहारः शरीरेन्द्रियचेतसाम्	006c  
वर्तते पृथगन्योन्यमप्यपाश्रित्य कर्मसु	006e  
धातवः पञ्चशाखोऽयं खं वायुर्ज्योतिरम्बु भूः	007a  
ते स्वभावेन तिष्ठन्ति वियुज्यन्ते स्वभावतः	007c  
आकाशं वायुरूष्मा च स्नेहो यच्चापि पार्थिवम्	008a  
एष पञ्चसमाहारः शरीरमिति नैकधा	008c  
ज्ञानमूष्मा च वायुश्च त्रिविधः कर्मसङ्ग्रहः	008e  
इन्द्रियाणीन्द्रियार्थाश्च स्वभावश्चेतना मनः	009a  
प्राणापानौ विकारश्च धातवश्चात्र निःसृताः	009c  
श्रवणं स्पर्शनं जिह्वा दृष्टिर्नासा तथैव च	010a  
इन्द्रियाणीति पञ्चैते चित्तपूर्वङ्गमा गुणाः	010c  
तत्र विज्ञानसंयुक्ता त्रिविधा वेदना ध्रुवा	011a  
सुखदुःखेति यामाहुरदुःखेत्यसुखेति च	011c  
शब्दः स्पर्शश्च रूपं च रसो गन्धश्च मूर्त्यथ	012a  
एते ह्यामरणात्पञ्च षड्गुणा ज्ञानसिद्धये	012c  
तेषु कर्मनिसर्गश्च सर्वतत्त्वार्थनिश्चयः	013a  
तमाहुः परमं शुक्रं बुद्धिरित्यव्ययं महत्	013c  
इमं गुणसमाहारमात्मभावेन पश्यतः	014a  
असम्यग्दर्शनैर्दुःखमनन्तं नोपशाम्यति	014c  
अनात्मेति च यद्दृष्टं तेनाहं न ममेत्यपि	015a  
वर्तते किमधिष्ठाना प्रसक्ता दुःखसन्ततिः	015c  
तत्र सम्यङ्मनो नाम त्यागशास्त्रमनुत्तमम्	016a  
शृणु यत्तव मोक्षाय भाष्यमाणं भविष्यति	016c  
त्याग एव हि सर्वेषामुक्तानामपि कर्मणाम्	017a  
नित्यं मिथ्याविनीतानां क्लेशो दुःखावहो मतः	017c  
द्रव्यत्यागे तु कर्माणि भोगत्यागे व्रतान्यपि	018a  
सुखत्यागे तपोयोगः सर्वत्यागे समापना	018c  
तस्य मार्गोऽयमद्वैधः सर्वत्यागस्य दर्शितः	019a  
विप्रहाणाय दुःखस्य दुर्गतिर्ह्यन्यथा भवेत्	019c  
पञ्च ज्ञानेन्द्रियाण्युक्त्वा मनःषष्ठानि चेतसि	020a  
मनःषष्ठानि वक्ष्यामि पञ्च कर्मेन्द्रियाणि तु	020c  
हस्तौ कर्मेन्द्रियं ज्ञेयमथ पादौ गतीन्द्रियम्	021a  
प्रजनानन्दयोः शेफो विसर्गे पायुरिन्द्रियम्	021c  
वाक्तु शब्दविशेषार्थं गतिं पञ्चान्वितां विदुः	022a  
एवमेकादशैतानि बुद्ध्या त्ववसृजेन्मनः	022c  
कर्णौ शब्दश्च चित्तं च त्रयः श्रवणसङ्ग्रहे	023a  
तथा स्पर्शे तथा रूपे तथैव रसगन्धयोः	023c  
एवं पञ्चत्रिका ह्येते गुणास्तदुपलब्धये	024a  
येन यस्त्रिविधो भावः पर्यायात्समुपस्थितः	024c  
सात्त्विको राजसश्चैव तामसश्चैव ते त्रयः	025a  
त्रिविधा वेदना येषु प्रसूता सर्वसाधना	025c  
प्रहर्षः प्रीतिरानन्दः सुखं संशान्तचित्तता	026a  
अकुतश्चित्कुतश्चिद्वा चित्ततः सात्त्विको गुणः	026c  
अतुष्टिः परितापश्च शोको लोभस्तथाक्षमा	027a  
लिङ्गानि रजसस्तानि दृश्यन्ते हेत्वहेतुतः	027c  
अविवेकस्तथा मोहः प्रमादः स्वप्नतन्द्रिता	028a  
कथञ्चिदपि वर्तन्ते विविधास्तामसा गुणाः	028c  
तत्र यत्प्रीतिसंयुक्तं काये मनसि वा भवेत्	029a  
वर्तते सात्त्विको भाव इत्यपेक्षेत तत्तथा	029c  
यत्तु सन्तापसंयुक्तमप्रीतिकरमात्मनः 	030a  
प्रवृत्तं रज इत्येव ततस्तदभिचिन्तयेत्	030c  
अथ यन्मोहसंयुक्तं काये मनसि वा भवेत्	031a  
अप्रतर्क्यमविज्ञेयं तमस्तदुपधारयेत्	031c  
तद्धि श्रोत्राश्रयं भूतं शब्दः श्रोत्रं समाश्रितः	032a  
नोभयं शब्दविज्ञाने विज्ञानस्येतरस्य वा	032c  
एवं त्वक्चक्षुषी जिह्वा नासिका चैव पञ्चमी	033a  
स्पर्शे रूपे रसे गन्धे तानि चेतो मनश्च तत्	033c  
स्वकर्मयुगपद्भावो दशस्वेतेषु तिष्ठति	034a  
चित्तमेकादशं विद्धि बुद्धिर्द्वादशमी भवेत्	034c  
तेषामयुगपद्भाव उच्छेदो नास्ति तामसः	035a  
आस्थितो युगपद्भावे व्यवहारः स लौकिकः	035c  
इन्द्रियाण्यवसृज्यापि दृष्ट्वा पूर्वं श्रुतागमम्	036a  
चिन्तयन्नानुपर्येति त्रिभिरेवान्वितो गुणैः	036c  
यत्तमोपहतं चित्तमाशु सञ्चारमध्रुवम्	037a  
करोत्युपरमं काले तदाहुस्तामसं सुखम्	037c  
यद्यदागमसंयुक्तं न कृत्स्नमुपशाम्यति	038a  
अथ तत्राप्युपादत्ते तमो व्यक्तमिवानृतम्	038c  
एवमेष प्रसङ्ख्यातः स्वकर्मप्रत्ययी गुणः	039a  
कथञ्चिद्वर्तते सम्यक्केषाञ्चिद्वा न वर्तते	039c  
एवमाहुः समाहारं क्षेत्रमध्यात्मचिन्तकाः	040a  
स्थितो मनसि यो भावः स वै क्षेत्रज्ञ उच्यते	040c  
एवं सति क उच्छेदः शाश्वतो वा कथं भवेत्	041a  
स्वभावाद्वर्तमानेषु सर्वभूतेषु हेतुतः	041c  
यथार्णवगता नद्यो व्यक्तीर्जहति नाम च	042a  
न च स्वतां नियच्छन्ति तादृशः सत्त्वसङ्क्षयः	042c  
एवं सति कुतः सञ्ज्ञा प्रेत्यभावे पुनर्भवेत्	043a  
प्रतिसम्मिश्रिते जीवे गृह्यमाणे च मध्यतः	043c  
इमां तु यो वेद विमोक्षबुद्धिमात्मानमन्विच्छति चाप्रमत्तः	044a  
न लिप्यते कर्मफलैरनिष्टैः पत्रं बिसस्येव जलेन सिक्तम्	044c  
दृढैश्च पाशैर्बहुभिर्विमुक्तः प्रजानिमित्तैरपि दैवतैश्च	045a  
यदा ह्यसौ सुखदुःखे जहाति मुक्तस्तदाग्र्यां गतिमेत्यलिङ्गः	045c  
श्रुतिप्रमाणागममङ्गलैश्च शेते जरामृत्युभयादतीतः	045e  
क्षीणे च पुण्ये विगते च पापे ततोनिमित्ते च फले विनष्टे	046a  
अलेपमाकाशमलिङ्गमेवमास्थाय पश्यन्ति महद्ध्यसक्ताः	046c  
यथोर्णनाभिः परिवर्तमानस्तन्तुक्षये तिष्ठति पात्यमानः	047a  
तथा विमुक्तः प्रजहाति दुःखं विध्वंसते लोष्ट इवाद्रिमर्च्छन्	047c  
यथा रुरुः शृङ्गमथो पुराणं हित्वा त्वचं वाप्युरगो यथावत्	048a  
विहाय गच्छत्यनवेक्षमाणस्तथा विमुक्तो विजहाति दुःखम्	048c  
द्रुमं यथा वाप्युदके पतन्तमुत्सृज्य पक्षी प्रपतत्यसक्तः	049a  
तथा ह्यसौ सुखदुःखे विहाय मुक्तः परार्ध्यां गतिमेत्यलिङ्गः	049c  
अपि च भवति मैथिलेन गीतं नगरमुपाहितमग्निनाभिवीक्ष्य	050a  
न खलु मम तुषोऽपि दह्यतेऽत्र स्वयमिदमाह किल स्म भूमिपालः	050c  
इदममृतपदं विदेहराजः स्वयमिह पञ्चशिखेन भाष्यमाणः	051a  
निखिलमभिसमीक्ष्य निश्चितार्थं परमसुखी विजहार वीतशोकः	051c  
इमं हि यः पठति विमोक्षनिश्चयं न हीयते सततमवेक्षते तथा	052a  
उपद्रवान्नानुभवत्यदुःखितः प्रमुच्यते कपिलमिवैत्य मैथिलः	052c  

