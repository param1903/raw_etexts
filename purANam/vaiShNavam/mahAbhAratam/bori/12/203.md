001  युधिष्ठिर उवाच
001a योगं मे परमं तात मोक्षस्य वद भारत
001c तमहं तत्त्वतो ज्ञातुमिच्छामि वदतां वर
002  भीष्म उवाच
002a अत्राप्युदाहरन्तीममितिहासं पुरातनम्
002c संवादं मोक्षसंयुक्तं शिष्यस्य गुरुणा सह
003a कश्चिद्ब्राह्मणमासीनमाचार्यमृषिसत्तमम्
003c शिष्यः परममेधावी श्रेयोर्थी सुसमाहितः
003e चरणावुपसङ्गृह्य स्थितः प्राञ्जलिरब्रवीत्
004a उपासनात्प्रसन्नोऽसि यदि वै भगवन्मम
004c संशयो मे महान्कश्चित्तन्मे व्याख्यातुमर्हसि
005a कुतश्चाहं कुतश्च त्वं तत्सम्यग्ब्रूहि यत्परम्
005c कथं च सर्वभूतेषु समेषु द्विजसत्तम
005e सम्यग्वृत्ता निवर्तन्ते विपरीताः क्षयोदयाः
006a वेदेषु चापि यद्वाक्यं लौकिकं व्यापकं च यत्
006c एतद्विद्वन्यथातत्त्वं सर्वं व्याख्यातुमर्हसि
007  गुरुरुवाच
007a शृणु शिष्य महाप्राज्ञ ब्रह्मगुह्यमिदं परम्
007c अध्यात्मं सर्वभूतानामागमानां च यद्वसु
008a वासुदेवः सर्वमिदं विश्वस्य ब्रह्मणो मुखम्
008c सत्यं दानमथो यज्ञस्तितिक्षा दम आर्जवम्
009a पुरुषं सनातनं विष्णुं यत्तद्वेदविदो विदुः
009c सर्गप्रलयकर्तारमव्यक्तं ब्रह्म शाश्वतम्
009e तदिदं ब्रह्म वार्ष्णेयमितिहासं शृणुष्व मे
010a ब्राह्मणो ब्राह्मणैः श्राव्यो राजन्यः क्षत्रियैस्तथा
010c माहात्म्यं देवदेवस्य विष्णोरमिततेजसः
010e अर्हस्त्वमसि कल्याण वार्ष्णेयं शृणु यत्परम्
011a कालचक्रमनाद्यन्तं भावाभावस्वलक्षणम्
011c त्रैलोक्यं सर्वभूतेषु चक्रवत्परिवर्तते
012a यत्तदक्षरमव्यक्तममृतं ब्रह्म शाश्वतम्
012c वदन्ति पुरुषव्याघ्रं केशवं पुरुषर्षभम्
013a पितॄन्देवानृषींश्चैव तथा वै यक्षदानवान्
013c नागासुरमनुष्यांश्च सृजते परमोऽव्ययः
014a तथैव वेदशास्त्राणि लोकधर्मांश्च शाश्वतान्
014c प्रलये प्रकृतिं प्राप्य युगादौ सृजते प्रभुः
015a यथर्तुष्वृतुलिङ्गानि नानारूपाणि पर्यये
015c दृश्यन्ते तानि तान्येव तथा ब्रह्माहरात्रिषु
016a अथ यद्यद्यदा भावि कालयोगाद्युगादिषु
016c तत्तदुत्पद्यते ज्ञानं लोकयात्राविधानजम्
017a युगान्तेऽन्तर्हितान्वेदान्सेतिहासान्महर्षयः
017c लेभिरे तपसा पूर्वमनुज्ञाताः स्वयम्भुवा
018a वेदविद्वेद भगवान्वेदाङ्गानि बृहस्पतिः
018c भार्गवो नीतिशास्त्रं च जगाद जगतो हितम्
019a गान्धर्वं नारदो वेदं भरद्वाजो धनुर्ग्रहम्
019c देवर्षिचरितं गार्ग्यः कृष्णात्रेयश्चिकित्सितम्
020a न्यायतन्त्राण्यनेकानि तैस्तैरुक्तानि वादिभिः
020c हेत्वागमसदाचारैर्यदुक्तं तदुपास्यते
021a अनाद्यं यत्परं ब्रह्म न देवा नर्षयो विदुः
021c एकस्तद्वेद भगवान्धाता नारायणः प्रभुः
022a नारायणादृषिगणास्तथा मुख्याः सुरासुराः
022c राजर्षयः पुराणाश्च परमं दुःखभेषजम्
023a पुरुषाधिष्ठितं भावं प्रकृतिः सूयते सदा
023c हेतुयुक्तमतः सर्वं जगत्सम्परिवर्तते
024a दीपादन्ये यथा दीपाः प्रवर्तन्ते सहस्रशः
024c प्रकृतिः सृजते तद्वदानन्त्यान्नापचीयते
025a अव्यक्तकर्मजा बुद्धिरहङ्कारं प्रसूयते
025c आकाशं चाप्यहङ्काराद्वायुराकाशसम्भवः
026a वायोस्तेजस्ततश्चापस्त्वद्भ्यो हि वसुधोद्गता
026c मूलप्रकृतयोऽष्टौ ता जगदेतास्ववस्थितम्
027a ज्ञानेन्द्रियाण्यतः पञ्च पञ्च कर्मेन्द्रियाण्यपि
027c विषयाः पञ्च चैकं च विकारे षोडशं मनः
028a श्रोत्रं त्वक्चक्षुषी जिह्वा घ्राणं पञ्चेन्द्रियाण्यपि
028c पादौ पायुरुपस्थश्च हस्तौ वाक्कर्मणामपि
029a शब्दः स्पर्शोऽथ रूपं च रसो गन्धस्तथैव च
029c विज्ञेयं व्यापकं चित्तं तेषु सर्वगतं मनः
030a रसज्ञाने तु जिह्वेयं व्याहृते वाक्तथैव च
030c इन्द्रियैर्विविधैर्युक्तं सर्वं व्यस्तं मनस्तथा
031a विद्यात्तु षोडशैतानि दैवतानि विभागशः
031c देहेषु ज्ञानकर्तारमुपासीनमुपासते
032a तद्वत्सोमगुणा जिह्वा गन्धस्तु पृथिवीगुणः
032c श्रोत्रं शब्दगुणं चैव चक्षुरग्नेर्गुणस्तथा
032e स्पर्शं वायुगुणं विद्यात्सर्वभूतेषु सर्वदा
033a मनः सत्त्वगुणं प्राहुः सत्त्वमव्यक्तजं तथा
033c सर्वभूतात्मभूतस्थं तस्माद्बुध्येत बुद्धिमान्
034a एते भावा जगत्सर्वं वहन्ति सचराचरम्
034c श्रिता विरजसं देवं यमाहुः परमं पदम्
035a नवद्वारं पुरं पुण्यमेतैर्भावैः समन्वितम्
035c व्याप्य शेते महानात्मा तस्मात्पुरुष उच्यते
036a अजरः सोऽमरश्चैव व्यक्ताव्यक्तोपदेशवान्
036c व्यापकः सगुणः सूक्ष्मः सर्वभूतगुणाश्रयः
037a यथा दीपः प्रकाशात्मा ह्रस्वो वा यदि वा महान्
037c ज्ञानात्मानं तथा विद्यात्पुरुषं सर्वजन्तुषु
038a सोऽत्र वेदयते वेद्यं स शृणोति स पश्यति
038c कारणं तस्य देहोऽयं स कर्ता सर्वकर्मणाम्
039a अग्निर्दारुगतो यद्वद्भिन्ने दारौ न दृश्यते
039c तथैवात्मा शरीरस्थो योगेनैवात्र दृश्यते
040a नदीष्वापो यथा युक्ता यथा सूर्ये मरीचयः
040c सन्तन्वाना यथा यान्ति तथा देहाः शरीरिणाम्
041a स्वप्नयोगे यथैवात्मा पञ्चेन्द्रियसमागतः
041c देहमुत्सृज्य वै याति तथैवात्रोपलभ्यते
042a कर्मणा व्याप्यते पूर्वं कर्मणा चोपपद्यते
042c कर्मणा नीयतेऽन्यत्र स्वकृतेन बलीयसा
043a स तु देहाद्यथा देहं त्यक्त्वान्यं प्रतिपद्यते
043c तथा तं सम्प्रवक्ष्यामि भूतग्रामं स्वकर्मजम्
