001  भीष्म उवाच
001a ततः स विदितो राज्ञः प्रविश्य गृहमुत्तमम्
001c पूजितो राक्षसेन्द्रेण निषसादासनोत्तमे
002a पृष्टश्च गोत्रचरणं स्वाध्यायं ब्रह्मचारिकम्
002c न तत्र व्याजहारान्यद्गोत्रमात्रादृते द्विजः
003a ब्रह्मवर्चसहीनस्य स्वाध्यायविरतस्य च
003c गोत्रमात्रविदो राजा निवासं समपृच्छत
004a क्व ते निवासः कल्याण किङ्गोत्रा ब्राह्मणी च ते
004c तत्त्वं ब्रूहि न भीः कार्या विश्रमस्व यथासुखम्
005  गौतम उवाच
005a मध्यदेशप्रसूतोऽहं वासो मे शबरालये
005c शूद्रा पुनर्भूर्भार्या मे सत्यमेतद्ब्रवीमि ते
006  भीष्म उवाच
006a ततो राजा विममृशे कथं कार्यमिदं भवेत्
006c कथं वा सुकृतं मे स्यादिति बुद्ध्यान्वचिन्तयत्
007a अयं वै जननाद्विप्रः सुहृत्तस्य महात्मनः
007c सम्प्रेषितश्च तेनायं काश्यपेन ममान्तिकम्
008a तस्य प्रियं करिष्यामि स हि मामाश्रितः सदा
008c भ्राता मे बान्धवश्चासौ सखा च हृदयङ्गमः
009a कार्त्तिक्यामद्य भोक्तारः सहस्रं मे द्विजोत्तमाः
009c तत्रायमपि भोक्ता वै देयमस्मै च मे धनम्
010a ततः सहस्रं विप्राणां विदुषां समलङ्कृतम्
010c स्नातानामनुसम्प्राप्तमहतक्षौमवाससाम्
011a तानागतान्द्विजश्रेष्ठान्विरूपाक्षो विशाम्पते
011c यथार्हं प्रतिजग्राह विधिदृष्टेन कर्मणा
012a बृस्यस्तेषां तु सन्न्यस्ता राक्षसेन्द्रस्य शासनात्
012c भूमौ वरकुथास्तीर्णाः प्रेष्यैर्भरतसत्तम
013a तासु ते पूजिता राज्ञा निषण्णा द्विजसत्तमाः
013c व्यराजन्त महाराज नक्षत्रपतयो यथा
014a ततो जाम्बूनदाः पात्रीर्वज्राङ्का विमलाः शुभाः
014c वरान्नपूर्णा विप्रेभ्यः प्रादान्मधुघृताप्लुताः
015a तस्य नित्यं तथाषाढ्यां माघ्यां च बहवो द्विजाः
015c ईप्सितं भोजनवरं लभन्ते सत्कृतं सदा
016a विशेषतस्तु कार्त्तिक्यां द्विजेभ्यः सम्प्रयच्छति
016c शरद्व्यपाये रत्नानि पौर्णमास्यामिति श्रुतिः
017a सुवर्णं रजतं चैव मणीनथ च मौक्तिकम्
017c वज्रान्महाधनांश्चैव वैडूर्याजिनराङ्कवान्
018a रत्नराशीन्विनिक्षिप्य दक्षिणार्थे स भारत
018c ततः प्राह द्विजश्रेष्ठान्विरूपाक्षो महायशाः
019a गृह्णीत रत्नान्येतानि यथोत्साहं यथेष्टतः
019c येषु येषु च भाण्डेषु भुक्तं वो द्विजसत्तमाः
019e तान्येवादाय गच्छध्वं स्ववेश्मानीति भारत
020a इत्युक्तवचने तस्मिन्राक्षसेन्द्रे महात्मनि
020c यथेष्टं तानि रत्नानि जगृहुर्ब्राह्मणर्षभाः
021a ततो महार्हैस्ते सर्वे रत्नैरभ्यर्चिताः शुभैः
021c ब्राह्मणा मृष्टवसनाः सुप्रीताः स्म तदाभवन्
022a ततस्तान्राक्षसेन्द्रश्च द्विजानाह पुनर्वचः
022c नानादिगागतान्राजन्राक्षसान्प्रतिषिध्य वै
023a अध्यैकदिवसं विप्रा न वोऽस्तीह भयं क्वचित्
023c राक्षसेभ्यः प्रमोदध्वमिष्टतो यात माचिरम्
024a ततः प्रदुद्रुवुः सर्वे विप्रसङ्घाः समन्ततः
024c गौतमोऽपि सुवर्णस्य भारमादाय सत्वरः
025a कृच्छ्रात्समुद्वहन्वीर न्यग्रोधं समुपागमत्
025c न्यषीदच्च परिश्रान्तः क्लान्तश्च क्षुधितश्च ह
026a ततस्तमभ्यगाद्राजन्राजधर्मा खगोत्तमः
026c स्वागतेनाभ्यनन्दच्च गौतमं मित्रवत्सलः
027a तस्य पक्षाग्रविक्षेपैः क्लमं व्यपनयत्खगः
027c पूजां चाप्यकरोद्धीमान्भोजनं चाप्यकल्पयत्
028a स भुक्तवान्सुविश्रान्तो गौतमोऽचिन्तयत्तदा
028c हाटकस्याभिरूपस्य भारोऽयं सुमहान्मया
028e गृहीतो लोभमोहाद्वै दूरं च गमनं मम
029a न चास्ति पथि भोक्तव्यं प्राणसन्धारणं मम
029c किं कृत्वा धारयेयं वै प्राणानित्यभ्यचिन्तयत्
030a ततः स पथि भोक्तव्यं प्रेक्षमाणो न किञ्चन
030c कृतघ्नः पुरुषव्याघ्र मनसेदमचिन्तयत्
031a अयं बकपतिः पार्श्वे मांसराशिः स्थितो मम
031c इमं हत्वा गृहीत्वा च यास्येऽहं समभिद्रुतम्

