कपिल उवाच	001    
वेदाः प्रमाणं लोकानां न वेदाः पृष्ठतःकृताः	001a  
द्वे ब्रह्मणी वेदितव्ये शब्दब्रह्म परं च यत्	001c  
शब्दब्रह्मणि निष्णातः परं ब्रह्माधिगच्छति	001e  
शरीरमेतत्कुरुते यद्वेदे कुरुते तनुम्	002a  
कृतशुद्धशरीरो हि पात्रं भवति ब्राह्मणः	002c  
आनन्त्यमनुयुङ्क्ते यः कर्मणा तद्ब्रवीमि ते	003a  
निरागममनैतिह्यं प्रत्यक्षं लोकसाक्षिकम्	003c  
धर्म इत्येव ये यज्ञान्वितन्वन्ति निराशिषः	004a  
उत्पन्नत्यागिनोऽलुब्धाः कृपासूयाविवर्जिताः	004c  
धनानामेष वै पन्थास्तीर्थेषु प्रतिपादनम्	004e  
अनाश्रिताः पापकृत्याः कदाचित्कर्मयोनितः	005a  
मनःसङ्कल्पसंसिद्धा विशुद्धज्ञाननिश्चयाः	005c  
अक्रुध्यन्तोऽनसूयन्तो निरहङ्कारमत्सराः	006a  
ज्ञाननिष्ठास्त्रिशुक्लाश्च सर्वभूतहिते रताः	006c  
आसन्गृहस्था भूयिष्ठमव्युत्क्रान्ताः स्वकर्मसु	007a  
राजानश्च तथा युक्ता ब्राह्मणाश्च यथाविधि	007c  
समा ह्यार्जवसम्पन्नाः सन्तुष्टा ज्ञाननिश्चयाः	008a  
प्रत्यक्षधर्माः शुचयः श्रद्दधानाः परावरे	008c  
पुरस्ताद्भावितात्मानो यथावच्चरितव्रताः	009a  
चरन्ति धर्मं कृच्छ्रेऽपि दुर्गे चैवाधिसंहताः	009c  
संहत्य धर्मं चरतां पुरासीत्सुखमेव तत्	010a  
तेषां नासीद्विधातव्यं प्रायश्चित्तं कदाचन	010c  
सत्यं हि धर्ममास्थाय दुराधर्षतमा मताः	011a  
न मात्रामनुरुध्यन्ते न धर्मच्छलमन्ततः	011c  
य एव प्रथमः कल्पस्तमेवाभ्याचरन्सह	012a  
अस्यां स्थितौ स्थितानां हि प्रायश्चित्तं न विद्यते	012c  
दुर्बलात्मन उत्पन्नं प्रायश्चित्तमिति श्रुतिः	012e  
यत एवंविधा विप्राः पुराणा यज्ञवाहनाः	013a  
त्रैविद्यवृद्धाः शुचयो वृत्तवन्तो यशस्विनः	013c  
यजन्तोऽहरहर्यज्ञैर्निराशीर्बन्धना बुधाः	013e  
तेषां यज्ञाश्च वेदाश्च कर्माणि च यथागमम्	014a  
आगमाश्च यथाकालं सङ्कल्पाश्च यथाव्रतम्	014c  
अपेतकामक्रोधानां प्रकृत्या संशितात्मनाम्	015a  
ऋजूनां शमनित्यानां स्थितानां स्वेषु कर्मसु	015c  
सर्वमानन्त्यमेवासीदिति नः शाश्वती श्रुतिः	015e  
तेषामदीनसत्त्वानां दुश्चराचारकर्मणाम्	016a  
स्वकर्मभिः संवृतानां तपो घोरत्वमागतम्	016c  
तं सदाचारमाश्चर्यं पुराणं शाश्वतं ध्रुवम्	017a  
अशक्नुवद्भिश्चरितुं किञ्चिद्धर्मेषु सूचितम्	017c  
निरापद्धर्म आचारस्त्वप्रमादोऽपराभवः	018a  
सर्ववर्णेषु यत्तेषु नासीत्कश्चिद्व्यतिक्रमः	018c  
धर्ममेकं चतुष्पादमाश्रितास्ते नरर्षभाः	019a  
तं सन्तो विधिवत्प्राप्य गच्छन्ति परमां गतिम्	019c  
गृहेभ्य एव निष्क्रम्य वनमन्ये समाश्रिताः	020a  
गृहमेवाभिसंश्रित्य ततोऽन्ये ब्रह्मचारिणः	020c  
धर्ममेतं चतुष्पादमाश्रमं ब्राह्मणा विदुः	021a  
आनन्त्यं ब्रह्मणः स्थानं ब्राह्मणा नाम निश्चयः	021c  
अत एवंविधा विप्राः पुराणा धर्मचारिणः	022a  
त एते दिवि दृश्यन्ते ज्योतिर्भूता द्विजातयः	022c  
नक्षत्राणीव धिष्ण्येषु बहवस्तारकागणाः	023a  
आनन्त्यमुपसम्प्राप्ताः सन्तोषादिति वैदिकम्	023c  
यद्यागच्छन्ति संसारं पुनर्योनिषु तादृशाः	024a  
न लिप्यन्ते पापकृत्यैः कदाचित्कर्मयोनितः	024c  
एवं युक्तो ब्राह्मणः स्यादन्यो ब्राह्मणको भवेत्	025a  
कर्मैव पुरुषस्याह शुभं वा यदि वाशुभम्	025c  
एवं पक्वकषायाणामानन्त्येन श्रुतेन च	026a  
सर्वमानन्त्यमेवासीदेवं नः शाश्वती श्रुतिः	026c  
तेषामपेततृष्णानां निर्णिक्तानां शुभात्मनाम्	027a  
चतुर्थ औपनिषदो धर्मः साधारणः स्मृतः	027c  
स सिद्धैः साध्यते नित्यं ब्राह्मणैर्नियतात्मभिः	028a  
सन्तोषमूलस्त्यागात्मा ज्ञानाधिष्ठानमुच्यते	028c  
अपवर्गगतिर्नित्यो यतिधर्मः सनातनः	029a  
साधारणः केवलो वा यथाबलमुपास्यते	029c  
गच्छतो गच्छतः क्षेमं दुर्बलोऽत्रावसीदति	030a  
ब्रह्मणः पदमन्विच्छन्संसारान्मुच्यते शुचिः	030c  
स्यूमरश्मिरुवाच	031    
ये भुञ्जते ये ददते यजन्तेऽधीयते च ये	031a  
मात्राभिर्धर्मलब्धाभिर्ये वा त्यागं समाश्रिताः	031c  
एतेषां प्रेत्यभावे तु कतमः स्वर्गजित्तमः	032a  
एतदाचक्ष्व मे ब्रह्मन्यथातथ्येन पृच्छतः	032c  
कपिल उवाच	033    
परिग्रहाः शुभाः सर्वे गुणतोऽभ्युदयाश्च ये	033a  
न तु त्यागसुखं प्राप्ता एतत्त्वमपि पश्यसि	033c  
स्यूमरश्मिरुवाच	034    
भवन्तो ज्ञाननिष्ठा वै गृहस्थाः कर्मनिश्चयाः	034a  
आश्रमाणां च सर्वेषां निष्ठायामैक्यमुच्यते	034c  
एकत्वे च पृथक्त्वे च विशेषो नान्य उच्यते	035a  
तद्यथावद्यथान्यायं भगवान्प्रब्रवीतु मे	035c  
कपिल उवाच	036    
शरीरपक्तिः कर्माणि ज्ञानं तु परमा गतिः	036a  
पक्वे कषाये वमनै रसज्ञाने न तिष्ठति	036c  
आनृशंस्यं क्षमा शान्तिरहिंसा सत्यमार्जवम्	037a  
अद्रोहो नाभिमानश्च ह्रीस्तितिक्षा शमस्तथा	037c  
पन्थानो ब्रह्मणस्त्वेते एतैः प्राप्नोति यत्परम्	038a  
तद्विद्वाननुबुध्येत मनसा कर्मनिश्चयम्	038c  
यां विप्राः सर्वतः शान्ता विशुद्धा ज्ञाननिश्चयाः	039a  
गतिं गच्छन्ति सन्तुष्टास्तामाहुः परमां गतिम्	039c  
वेदांश्च वेदितव्यं च विदित्वा च यथास्थिति	040a  
एवं वेदविदित्याहुरतोऽन्यो वातरेटकः	040c  
सर्वं विदुर्वेदविदो वेदे सर्वं प्रतिष्ठितम्	041a  
वेदे हि निष्ठा सर्वस्य यद्यदस्ति च नास्ति च	041c  
एषैव निष्ठा सर्वस्य यद्यदस्ति च नास्ति च	042a  
एतदन्तं च मध्यं च सच्चासच्च विजानतः	042c  
समस्तत्याग इत्येव शम इत्येव निष्ठितः	043a  
सन्तोष इत्यत्र शुभमपवर्गे प्रतिष्ठितम्	043c  
ऋतं सत्यं विदितं वेदितव्यं सर्वस्यात्मा जङ्गमं स्थावरं च	044a  
सर्वं सुखं यच्छिवमुत्तमं च ब्रह्माव्यक्तं प्रभवश्चाव्ययश्च	044c  
तेजः क्षमा शान्तिरनामयं शुभं तथाविधं व्योम सनातनं ध्रुवम्	045a  
एतैः शब्दैर्गम्यते बुद्धिनेत्रैस्तस्मै नमो ब्रह्मणे ब्राह्मणाय	045c  

