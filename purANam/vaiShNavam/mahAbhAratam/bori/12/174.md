001  युधिष्ठिर उवाच
001a यद्यस्ति दत्तमिष्टं वा तपस्तप्तं तथैव च
001c गुरूणां चापि शुश्रूषा तन्मे ब्रूहि पितामह
002  भीष्म उवाच
002a आत्मनानर्थयुक्तेन पापे निविशते मनः
002c स कर्म कलुषं कृत्वा क्लेशे महति धीयते
003a दुर्भिक्षादेव दुर्भिक्षं क्लेशात्क्लेशं भयाद्भयम्
003c मृतेभ्यः प्रमृतं यान्ति दरिद्राः पापकारिणः
004a उत्सवादुत्सवं यान्ति स्वर्गात्स्वर्गं सुखात्सुखम्
004c श्रद्दधानाश्च दान्ताश्च धनाढ्याः शुभकारिणः
005a व्यालकुञ्जरदुर्गेषु सर्पचोरभयेषु च
005c हस्तावापेन गच्छन्ति नास्तिकाः किमतः परम्
006a प्रियदेवातिथेयाश्च वदान्याः प्रियसाधवः
006c क्षेम्यमात्मवतां मार्गमास्थिता हस्तदक्षिणम्
007a पुलाका इव धान्येषु पुत्तिका इव पक्षिषु
007c तद्विधास्ते मनुष्येषु येषां धर्मो न कारणम्
008a सुशीघ्रमपि धावन्तं विधानमनुधावति
008c शेते सह शयानेन येन येन यथा कृतम्
009a उपतिष्ठति तिष्ठन्तं गच्छन्तमनुगच्छति
009c करोति कुर्वतः कर्म छायेवानुविधीयते
010a येन येन यथा यद्यत्पुरा कर्म समाचितम्
010c तत्तदेव नरो भुङ्क्ते नित्यं विहितमात्मना
011a स्वकर्मफलविक्षिप्तं विधानपरिरक्षितम्
011c भूतग्राममिमं कालः समन्तात्परिकर्षति
012a अचोद्यमानानि यथा पुष्पाणि च फलानि च
012c स्वकालं नातिवर्तन्ते तथा कर्म पुराकृतम्
013a सम्मानश्चावमानश्च लाभालाभौ क्षयोदयौ
013c प्रवृत्ता विनिवर्तन्ते विधानान्ते पुनः पुनः
014a आत्मना विहितं दुःखमात्मना विहितं सुखम्
014c गर्भशय्यामुपादाय भुज्यते पौर्वदेहिकम्
015a बालो युवा च वृद्धश्च यत्करोति शुभाशुभम्
015c तस्यां तस्यामवस्थायां भुङ्क्ते जन्मनि जन्मनि
016a यथा धेनुसहस्रेषु वत्सो विन्दति मातरम्
016c तथा पूर्वकृतं कर्म कर्तारमनुगच्छति
017a समुन्नमग्रतो वस्त्रं पश्चाच्छुध्यति कर्मणा
017c उपवासैः प्रतप्तानां दीर्घं सुखमनन्तकम्
018a दीर्घकालेन तपसा सेवितेन तपोवने
018c धर्मनिर्धूतपापानां संसिध्यन्ते मनोरथाः
019a शकुनीनामिवाकाशे मत्स्यानामिव चोदके
019c पदं यथा न दृश्येत तथा ज्ञानविदां गतिः
020a अलमन्यैरुपालम्भैः कीर्तितैश्च व्यतिक्रमैः
020c पेशलं चानुरूपं च कर्तव्यं हितमात्मनः
