001  मनुरुवाच
001a यथा व्यक्तमिदं शेते स्वप्ने चरति चेतनम्
001c ज्ञानमिन्द्रियसंयुक्तं तद्वत्प्रेत्य भवाभवौ
002a यथाम्भसि प्रसन्ने तु रूपं पश्यति चक्षुषा
002c तद्वत्प्रसन्नेन्द्रियवाञ्ज्ञेयं ज्ञानेन पश्यति
003a स एव लुलिते तस्मिन्यथा रूपं न पश्यति
003c तथेन्द्रियाकुलीभावे ज्ञेयं ज्ञाने न पश्यति
004a अबुद्धिरज्ञानकृता अबुद्ध्या दुष्यते मनः
004c दुष्टस्य मनसः पञ्च सम्प्रदुष्यन्ति मानसाः
005a अज्ञानतृप्तो विषयेष्ववगाढो न दृश्यते
005c अदृष्ट्वैव तु पूतात्मा विषयेभ्यो निवर्तते
006a तर्षच्छेदो न भवति पुरुषस्येह कल्मषात्
006c निवर्तते तथा तर्षः पापमन्तं गतं यथा
007a विषयेषु च संसर्गाच्छाश्वतस्य न संश्रयात्
007c मनसा चान्यदाकाङ्क्षन्परं न प्रतिपद्यते
008a ज्ञानमुत्पद्यते पुंसां क्षयात्पापस्य कर्मणः
008c अथादर्शतलप्रख्ये पश्यत्यात्मानमात्मनि
009a प्रसृतैरिन्द्रियैर्दुःखी तैरेव नियतैः सुखी
009c तस्मादिन्द्रियरूपेभ्यो यच्छेदात्मानमात्मना
010a इन्द्रियेभ्यो मनः पूर्वं बुद्धिः परतरा ततः
010c बुद्धेः परतरं ज्ञानं ज्ञानात्परतरं परम्
011a अव्यक्तात्प्रसृतं ज्ञानं ततो बुद्धिस्ततो मनः
011c मनः श्रोत्रादिभिर्युक्तं शब्दादीन्साधु पश्यति
012a यस्तांस्त्यजति शब्दादीन्सर्वाश्च व्यक्तयस्तथा
012c विमुञ्चत्याकृतिग्रामांस्तान्मुक्त्वामृतमश्नुते
013a उद्यन्हि सविता यद्वत्सृजते रश्मिमण्डलम्
013c स एवास्तमुपागच्छंस्तदेवात्मनि यच्छति
014a अन्तरात्मा तथा देहमाविश्येन्द्रियरश्मिभिः
014c प्राप्येन्द्रियगुणान्पञ्च सोऽस्तमावृत्य गच्छति
015a प्रणीतं कर्मणा मार्गं नीयमानः पुनः पुनः
015c प्राप्नोत्ययं कर्मफलं प्रवृद्धं धर्ममात्मवान्
016a विषया विनिवर्तन्ते निराहारस्य देहिनः
016c रसवर्जं रसोऽप्यस्य परं दृष्ट्वा निवर्तते
017a बुद्धिः कर्मगुणैर्हीना यदा मनसि वर्तते
017c तदा सम्पद्यते ब्रह्म तत्रैव प्रलयं गतम्
018a अस्पर्शनमशृण्वानमनास्वादमदर्शनम्
018c अघ्राणमवितर्कं च सत्त्वं प्रविशते परम्
019a मनस्याकृतयो मग्ना मनस्त्वतिगतं मतिम्
019c मतिस्त्वतिगता ज्ञानं ज्ञानं त्वभिगतं परम्
020a इन्द्रियैर्मनसः सिद्धिर्न बुद्धिं बुध्यते मनः
020c न बुद्धिर्बुध्यतेऽव्यक्तं सूक्ष्मस्त्वेतानि पश्यति

