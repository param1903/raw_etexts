भीष्म उवाच	001    
अथ तेन नरश्रेष्ठ ब्राह्मणेन तपस्विना	001a  
निराहारेण वसता दुःखितास्ते भुजङ्गमाः	001c  
सर्वे सम्भूय सहितास्तस्य नागस्य बान्धवाः	002a  
भ्रातरस्तनया भार्या ययुस् तं ब्राह्मणं प्रति	002c  
तेऽपश्यन्पुलिने तं वै विविक्ते नियतव्रतम्	003a  
समासीनं निराहारं द्विजं जप्यपरायणम्	003c  
ते सर्वे समभिक्रम्य विप्रमभ्यर्च्य चासकृत्	004a  
ऊचुर्वाक्यमसन्दिग्धमातिथेयस्य बान्धवाः	004c  
षष्ठो हि दिवसस्तेऽद्य प्राप्तस्येह तपोधन	005a  
न चाभिलषसे किञ्चिदाहारं धर्मवत्सल	005c  
अस्मानभिगतश्चासि वयं च त्वामुपस्थिताः	006a  
कार्यं चातिथ्यमस्माभिर्वयं सर्वे कुटुम्बिनः	006c  
मूलं फलं वा पर्णं वा पयो वा द्विजसत्तम	007a  
आहारहेतोरन्नं वा भोक्तुमर्हसि ब्राह्मण	007c  
त्यक्ताहारेण भवता वने निवसता सता	008a  
बालवृद्धमिदं सर्वं पीड्यते धर्मसङ्कटात्	008c  
न हि नो भ्रूणहा कश्चिद्राजापथ्योऽनृतोऽपि वा	009a  
पूर्वाशी वा कुले ह्यस्मिन्देवतातिथिबन्धुषु	009c  
ब्राह्मण उवाच	010    
उपदेशेन युष्माकमाहारोऽयं मया वृतः	010a  
द्विरूनं दशरात्रं वै नागस्यागमनं प्रति	010c  
यद्यष्टरात्रे निर्याते नागमिष्यति पन्नगः	011a  
तदाहारं करिष्यामि तन्निमित्तमिदं व्रतम् 	011c  
कर्तव्यो न च सन्तापो गम्यतां च यथागतम्	012a  
तन्निमित्तं व्रतं मह्यं नैतद्भेत्तुमिहार्हथ	012c  
भीष्म उवाच	013    
तेन ते समनुज्ञाता ब्राह्मणेन भुजङ्गमाः	013a  
स्वमेव भवनं जग्मुरकृतार्था नरर्षभ	013c  

