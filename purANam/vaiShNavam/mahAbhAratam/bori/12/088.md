001  युधिष्ठिर उवाच
001a राष्ट्रगुप्तिं च मे राजन्राष्ट्रस्यैव च सङ्ग्रहम्
001c सम्यग्जिज्ञासमानाय प्रब्रूहि भरतर्षभ
002  भीष्म उवाच
002a राष्ट्रगुप्तिं च ते सम्यग्राष्ट्रस्यैव च सङ्ग्रहम्
002c हन्त सर्वं प्रवक्ष्यामि तत्त्वमेकमनाः शृणु
003a ग्रामस्याधिपतिः कार्यो दशग्राम्यस्तथापरः
003c द्विगुणायाः शतस्यैवं सहस्रस्य च कारयेत्
004a ग्रामे यान्ग्रामदोषांश्च ग्रामिकः परिपालयेत्
004c तान्ब्रूयाद्दशपायासौ स तु विंशतिपाय वै
005a सोऽपि विंशत्यधिपतिर्वृत्तं जानपदे जने
005c ग्रामाणां शतपालाय सर्वमेव निवेदयेत्
006a यानि ग्रामीणभोज्यानि ग्रामिकस्तान्युपाश्नुयात्
006c दशपस्तेन भर्तव्यस्तेनापि द्विगुणाधिपः
007a ग्रामं ग्रामशताध्यक्षो भोक्तुमर्हति सत्कृतः
007c महान्तं भरतश्रेष्ठ सुस्फीतजनसङ्कुलम्
007e तत्र ह्यनेकमायत्तं राज्ञो भवति भारत
008a शाखानगरमर्हस्तु सहस्रपतिरुत्तमम्
008c धान्यहैरण्यभोगेन भोक्तुं राष्ट्रिय उद्यतः
009a तथा यद्ग्रामकृत्यं स्याद्ग्रामिकृत्यं च ते स्वयम्
009c धर्मज्ञः सचिवः कश्चित्तत्प्रपश्येदतन्द्रितः
010a नगरे नगरे च स्यादेकः सर्वार्थचिन्तकः
010c उच्चैःस्थाने घोररूपो नक्षत्राणामिव ग्रहः
010e भवेत्स तान्परिक्रामेत्सर्वानेव सदा स्वयम्
011a विक्रयं क्रयमध्वानं भक्तं च सपरिव्ययम्
011c योगक्षेमं च सम्प्रेक्ष्य वणिजः कारयेत्करान्
012a उत्पत्तिं दानवृत्तिं च शिल्पं सम्प्रेक्ष्य चासकृत्
012c शिल्पप्रतिकरानेव शिल्पिनः प्रति कारयेत्
013a उच्चावचकरा न्याय्याः पूर्वराज्ञां युधिष्ठिर
013c यथा यथा न हीयेरंस्तथा कुर्यान्महीपतिः
014a फलं कर्म च सम्प्रेक्ष्य ततः सर्वं प्रकल्पयेत्
014c फलं कर्म च निर्हेतु न कश्चित्सम्प्रवर्तयेत्
015a यथा राजा च कर्ता च स्यातां कर्मणि भागिनौ
015c समवेक्ष्य तथा राज्ञा प्रणेयाः सततं कराः
016a नोच्छिन्द्यादात्मनो मूलं परेषां वापि तृष्णया
016c ईहाद्वाराणि संरुध्य राजा सम्प्रीतिदर्शनः
017a प्रद्विषन्ति परिख्यातं राजानमतिखादिनम्
017c प्रद्विष्टस्य कुतः श्रेयः सम्प्रियो लभते प्रियम्
018a वत्सौपम्येन दोग्धव्यं राष्ट्रमक्षीणबुद्धिना
018c भृतो वत्सो जातबलः पीडां सहति भारत
019a न कर्म कुरुते वत्सो भृशं दुग्धो युधिष्ठिर
019c राष्ट्रमप्यतिदुग्धं हि न कर्म कुरुते महत्
020a यो राष्ट्रमनुगृह्णाति परिगृह्य स्वयं नृपः
020c सञ्जातमुपजीवन्स लभते सुमहत्फलम्
021a आपदर्थं हि निचयान्राजान इह चिन्वते
021c राष्ट्रं च कोशभूतं स्यात्कोशो वेश्मगतस्तथा
022a पौरजानपदान्सर्वान्संश्रितोपाश्रितांस्तथा
022c यथाशक्त्यनुकम्पेत सर्वानभ्यन्तरानपि
023a बाह्यं जनं भेदयित्वा भोक्तव्यो मध्यमः सुखम्
023c एवं न सम्प्रकुप्यन्ते जनाः सुखितदुःखिताः
024a प्रागेव तु करादानमनुभाष्य पुनः पुनः
024c सन्निपत्य स्वविषये भयं राष्ट्रे प्रदर्शयेत्
025a इयमापत्समुत्पन्ना परचक्रभयं महत्
025c अपि नान्ताय कल्पेत वेणोरिव फलागमः
026a अरयो मे समुत्थाय बहुभिर्दस्युभिः सह
026c इदमात्मवधायैव राष्ट्रमिच्छन्ति बाधितुम्
027a अस्यामापदि घोरायां सम्प्राप्ते दारुणे भये
027c परित्राणाय भवतां प्रार्थयिष्ये धनानि वः
028a प्रतिदास्ये च भवतां सर्वं चाहं भयक्षये
028c नारयः प्रतिदास्यन्ति यद्धरेयुर्बलादितः
029a कलत्रमादितः कृत्वा नश्येत्स्वं स्वयमेव हि
029c अपि चेत्पुत्रदारार्थमर्थसञ्चय इष्यते
030a नन्दामि वः प्रभावेन पुत्राणामिव चोदये
030c यथाशक्त्यनुगृह्णामि राष्ट्रस्यापीडया च वः
031a आपत्स्वेव च वोढव्यं भवद्भिः सद्गवैरिव
031c न वः प्रियतरं कार्यं धनं कस्याञ्चिदापदि
032a इति वाचा मधुरया श्लक्ष्णया सोपचारया
032c स्वरश्मीनभ्यवसृजेद्युगमादाय कालवित्
033a प्रचारं भृत्यभरणं व्ययं गोग्रामतो भयम्
033c योगक्षेमं च सम्प्रेक्ष्य गोमिनः कारयेत्करान्
034a उपेक्षिता हि नश्येयुर्गोमिनोऽरण्यवासिनः
034c तस्मात्तेषु विशेषेण मृदुपूर्वं समाचरेत्
035a सान्त्वनं रक्षणं दानमवस्था चाप्यभीक्ष्णशः
035c गोमिनां पार्थ कर्तव्यं संविभागाः प्रियाणि च
036a अजस्रमुपयोक्तव्यं फलं गोमिषु सर्वतः
036c प्रभावयति राष्ट्रं च व्यवहारं कृषिं तथा
037a तस्माद्गोमिषु यत्नेन प्रीतिं कुर्याद्विचक्षणः
037c दयावानप्रमत्तश्च करान्सम्प्रणयन्मृदून्
038a सर्वत्र क्षेमचरणं सुलभं तात गोमिभिः
038c न ह्यतः सदृशं किञ्चिद्धनमस्ति युधिष्ठिर

