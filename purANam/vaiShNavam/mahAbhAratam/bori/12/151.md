001  भीष्म उवाच
001a एवमुक्त्वा तु राजेन्द्र शल्मलिं ब्रह्मवित्तमः
001c नारदः पवने सर्वं शल्मलेर्वाक्यमब्रवीत्
002a हिमवत्पृष्ठजः कश्चिच्छल्मलिः परिवारवान्
002c बृहन्मूलो बृहच्छाखः स त्वां वायोऽवमन्यते
003a बहून्याक्षेपयुक्तानि त्वामाह वचनानि सः
003c न युक्तानि मया वायो तानि वक्तुं त्वयि प्रभो
004a जानामि त्वामहं वायो सर्वप्राणभृतां वरम्
004c वरिष्ठं च गरिष्ठं च क्रोधे वैवस्वतं यथा
005a एवं तु वचनं श्रुत्वा नारदस्य समीरणः
005c शल्मलिं तमुपागम्य क्रुद्धो वचनमब्रवीत्
006a शल्मले नारदे यत्तत्त्वयोक्तं मद्विगर्हणम्
006c अहं वायुः प्रभावं ते दर्शयाम्यात्मनो बलम्
007a नाहं त्वा नाभिजानामि विदितश्चासि मे द्रुम
007c पितामहः प्रजासर्गे त्वयि विश्रान्तवान्प्रभुः
008a तस्य विश्रमणादेव प्रसादो यः कृतस्तव
008c रक्ष्यसे तेन दुर्बुद्धे नात्मवीर्याद्द्रुमाधम
009a यन्मा त्वमवजानीषे यथान्यं प्राकृतं तथा
009c दर्शयाम्येष आत्मानं यथा मामवभोत्स्यसे
010a एवमुक्तस्ततः प्राह शल्मलिः प्रहसन्निव
010c पवन त्वं वने क्रुद्धो दर्शयात्मानमात्मना
011a मयि वै त्यज्यतां क्रोधः किं मे क्रुद्धः करिष्यसि
011c न ते बिभेमि पवन यद्यपि त्वं स्वयम्प्रभुः
012a इत्येवमुक्तः पवनः श्व इत्येवाब्रवीद्वचः
012c दर्शयिष्यामि ते तेजस्ततो रात्रिरुपागमत्
013a अथ निश्चित्य मनसा शल्मलिर्वातकारितम्
013c पश्यमानस्तदात्मानमसमं मातरिश्वनः
014a नारदे यन्मया प्रोक्तं पवनं प्रति तन्मृषा
014c असमर्थो ह्यहं वायोर्बलेन बलवान्हि सः
015a मारुतो बलवान्नित्यं यथैनं नारदोऽब्रवीत्
015c अहं हि दुर्बलोऽन्येभ्यो वृक्षेभ्यो नात्र संशयः
016a किं तु बुद्ध्या समो नास्ति मम कश्चिद्वनस्पतिः
016c तदहं बुद्धिमास्थाय भयं मोक्ष्ये समीरणात्
017a यदि तां बुद्धिमास्थाय चरेयुः पर्णिनो वने
017c अरिष्टाः स्युः सदा क्रुद्धात्पवनान्नात्र संशयः
018a तेऽत्र बाला न जानन्ति यथा नैनान्समीरणः
018c समीरयेत सङ्क्रुद्धो यथा जानाम्यहं तथा
019a ततो निश्चित्य मनसा शल्मलिः क्षुभितस्तदा
019c शाखाः स्कन्धान्प्रशाखाश्च स्वयमेव व्यशातयत्
020a स परित्यज्य शाखाश्च पत्राणि कुसुमानि च
020c प्रभाते वायुमायान्तं प्रत्यैक्षत वनस्पतिः
021a ततः क्रुद्धः श्वसन्वायुः पातयन्वै महाद्रुमान्
021c आजगामाथ तं देशं स्थितो यत्र स शल्मलिः
022a तं हीनपर्णं पतिताग्रशाखं विशीर्णपुष्पं प्रसमीक्ष्य वायुः
022c उवाच वाक्यं स्मयमान एनं मुदा युतं शल्मलिं रुग्णशाखम्
023a अहमप्येवमेव त्वां कुर्वाणः शल्मले रुषा
023c आत्मना यत्कृतं कृत्स्नं शाखानामपकर्षणम्
024a हीनपुष्पाग्रशाखस्त्वं शीर्णाङ्कुरपलाशवान्
024c आत्मदुर्मन्त्रितेनेह मद्वीर्यवशगोऽभवः
025a एतच्छ्रुत्वा वचो वायोः शल्मलिर्व्रीडितस्तदा
025c अतप्यत वचः स्मृत्वा नारदो यत्तदाब्रवीत्
026a एवं यो राजशार्दूल दुर्बलः सन्बलीयसा
026c वैरमासज्जते बालस्तप्यते शल्मलिर्यथा
027a तस्माद्वैरं न कुर्वीत दुर्बलो बलवत्तरैः
027c शोचेद्धि वैरं कुर्वाणो यथा वै शल्मलिस्तथा
028a न हि वैरं महात्मानो विवृण्वन्त्यपकारिषु
028c शनैः शनैर्महाराज दर्शयन्ति स्म ते बलम्
029a वैरं न कुर्वीत नरो दुर्बुद्धिर्बुद्धिजीविना
029c बुद्धिर्बुद्धिमतो याति तूलेष्विव हुताशनः
030a न हि बुद्ध्या समं किञ्चिद्विद्यते पुरुषे नृप
030c तथा बलेन राजेन्द्र न समोऽस्तीति चिन्तयेत्
031a तस्मात्क्षमेत बालाय जडाय बधिराय च
031c बलाधिकाय राजेन्द्र तद्दृष्टं त्वयि शत्रुहन्
032a अक्षौहिण्यो दशैका च सप्त चैव महाद्युते
032c बलेन न समा राजन्नर्जुनस्य महात्मनः
033a हतास्ताश्चैव भग्नाश्च पाण्डवेन यशस्विना
033c चरता बलमास्थाय पाकशासनिना मृधे
034a उक्तास्ते राजधर्माश्च आपद्धर्माश्च भारत
034c विस्तरेण महाराज किं भूयः प्रब्रवीमि ते

