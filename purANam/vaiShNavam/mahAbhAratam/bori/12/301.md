याज्ञवल्क्य उवाच	001    
पादावध्यात्ममित्याहुर्ब्राह्मणास्तत्त्वदर्शिनः	001a  
गन्तव्यमधिभूतं च विष्णुस्तत्राधिदैवतम्	001c  
पायुरध्यात्ममित्याहुर्यथातत्त्वार्थदर्शिनः	002a  
विसर्गमधिभूतं च मित्रस्तत्राधिदैवतम्	002c  
उपस्थोऽध्यात्ममित्याहुर्यथायोगनिदर्शनम्	003a  
अधिभूतं तथानन्दो दैवतं च प्रजापतिः	003c  
हस्तावध्यात्ममित्याहुर्यथासाङ्ख्यनिदर्शनम्	004a  
कर्तव्यमधिभूतं तु इन्द्रस्तत्राधिदैवतम्	004c  
वागध्यात्ममिति प्राहुर्यथाश्रुतिनिदर्शनम्	005a  
वक्तव्यमधिभूतं तु वह्निस्तत्राधिदैवतम्	005c  
चक्षुरध्यात्ममित्याहुर्यथाश्रुतिनिदर्शनम्	006a  
रूपमत्राधिभूतं तु सूर्यस्तत्राधिदैवतम्	006c  
श्रोत्रमध्यात्ममित्याहुर्यथाश्रुतिनिदर्शनम्	007a  
शब्दस्तत्राधिभूतं तु दिशस्तत्राधिदैवतम्	007c  
जिह्वामध्यात्ममित्याहुर्यथातत्त्वनिदर्शनम्	008a  
रस एवाधिभूतं तु आपस्तत्राधिदैवतम्	008c  
घ्राणमध्यात्ममित्याहुर्यथाश्रुतिनिदर्शनम्	009a  
गन्ध एवाधिभूतं तु पृथिवी चाधिदैवतम्	009c  
त्वगध्यात्ममिति प्राहुस्तत्त्वबुद्धिविशारदाः	010a  
स्पर्श एवाधिभूतं तु पवनश्चाधिदैवतम्	010c  
मनोऽध्यात्ममिति प्राहुर्यथाश्रुतिनिदर्शनम्	011a  
मन्तव्यमधिभूतं तु चन्द्रमाश्चाधिदैवतम्	011c  
अहङ्कारिकमध्यात्ममाहुस्तत्त्वनिदर्शनम्	012a  
अभिमानोऽधिभूतं तु भवस्तत्राधिदैवतम्	012c  
बुद्धिरध्यात्ममित्याहुर्यथावेदनिदर्शनम्	013a  
बोद्धव्यमधिभूतं तु क्षेत्रज्ञोऽत्राधिदैवतम्	013c  
एषा ते व्यक्ततो राजन्विभूतिरनुवर्णिता	014a  
आदौ मध्ये तथा चान्ते यथातत्त्वेन तत्त्ववित्	014c  
प्रकृतिर्गुणान्विकुरुते स्वच्छन्देनात्मकाम्यया	015a  
क्रीडार्थं तु महाराज शतशोऽथ सहस्रशः	015c  
यथा दीपसहस्राणि दीपान्मर्त्याः प्रकुर्वते	016a  
प्रकृतिस्तथा विकुरुते पुरुषस्य गुणान्बहून्	016c  
सत्त्वमानन्द उद्रेकः प्रीतिः प्राकाश्यमेव च	017a  
सुखं शुद्धित्वमारोग्यं सन्तोषः श्रद्दधानता	017c  
अकार्पण्यमसंरम्भः क्षमा धृतिरहिंसता	018a  
समता सत्यमानृण्यं मार्दवं ह्रीरचापलम्	018c  
शौचमार्जवमाचारमलौल्यं हृद्यसम्भ्रमः	019a  
इष्टानिष्टवियोगानां कृतानामविकत्थनम्	019c  
दानेन चानुग्रहणमस्पृहार्थे परार्थता	020a  
सर्वभूतदया चैव सत्त्वस्यैते गुणाः स्मृताः	020c  
रजोगुणानां सङ्घातो रूपमैश्वर्यविग्रहे	021a  
अत्याशित्वमकारुण्यं सुखदुःखोपसेवनम्	021c  
परापवादेषु रतिर्विवादानां च सेवनम्	022a  
अहङ्कारस्त्वसत्कारश्चिन्ता वैरोपसेवनम्	022c  
परितापोऽपहरणं ह्रीनाशोऽनार्जवं तथा	023a  
भेदः परुषता चैव कामक्रोधौ मदस्तथा	023c  
दर्पो द्वेषोऽतिवादश्च एते प्रोक्ता रजोगुणाः	023e   
तामसानां तु सङ्घातं प्रवक्ष्याम्युपधार्यताम्	024a  
मोहोऽप्रकाशस्तामिस्रमन्धतामिस्रसञ्ज्ञितम्	024c  
मरणं चान्धतामिस्रं तामिस्रं क्रोध उच्यते	025a  
तमसो लक्षणानीह भक्षाणामभिरोचनम्	025c  
भोजनानामपर्याप्तिस्तथा पेयेष्वतृप्तता	026a  
गन्धवासो विहारेषु शयनेष्वासनेषु च	026c  
दिवास्वप्ने विवादे च प्रमादेषु च वै रतिः	027a  
नृत्यवादित्रगीतानामज्ञानाच्छ्रद्दधानता	027c  
द्वेषो धर्मविशेषाणामेते वै तामसा गुणाः	027e   

