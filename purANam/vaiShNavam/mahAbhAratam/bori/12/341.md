भीष्म उवाच	001    
आसीत्किल कुरुश्रेष्ठ महापद्मे पुरोत्तमे	001a  
गङ्गाया दक्षिणे तीरे कश्चिद्विप्रः समाहितः	001c  
सौम्यः सोमान्वये वेदे गताध्वा छिन्नसंशयः	002a  
धर्मनित्यो जितक्रोधो नित्यतृप्तो जितेन्द्रियः	002c  
अहिंसानिरतो नित्यं सत्यः सज्जनसम्मतः	003a  
न्यायप्राप्तेन वित्तेन स्वेन शीलेन चान्वितः	003c  
ज्ञातिसम्बन्धिविपुले मित्रापाश्रयसम्मते	004a  
कुले महति विख्याते विशिष्टां वृत्तिमास्थितः	004c  
स पुत्रान्बहुलान्दृष्ट्वा विपुले कर्मणि स्थितः	005a  
कुलधर्माश्रितो राजन्धर्मचर्यापरोऽभवत्	005c  
ततः स धर्मं वेदोक्तं यथाशास्त्रोक्तमेव च	006a  
शिष्टाचीर्णं च धर्मं च त्रिविधं चिन्त्य चेतसा	006c  
किं नु मे स्याच्छुभं कृत्वा किं क्षमं किं परायणम्	007a  
इत्येवं खिद्यते नित्यं न च याति विनिश्चयम्	007c  
तस्यैवं खिद्यमानस्य धर्मं परममास्थितः	008a  
कदाचिदतिथिः प्राप्तो ब्राह्मणः सुसमाहितः	008c  
स तस्मै सत्क्रियां चक्रे क्रियायुक्तेन हेतुना	009a  
विश्रान्तं चैनमासीनमिदं वचनमब्रवीत्	009c  

