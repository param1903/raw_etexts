याज्ञवल्क्य उवाच	001    
न शक्यो निर्गुणस्तात गुणीकर्तुं विशां पते	001a  
गुणवांश्चाप्यगुणवान्यथातत्त्वं निबोध मे	001c  
गुणैर्हि गुणवानेव निर्गुणश्चागुणस्तथा	002a  
प्राहुरेवं महात्मानो मुनयस्तत्त्वदर्शिनः	002c  
गुणस्वभावस्त्वव्यक्तो गुणानेवाभिवर्तते	003a  
उपयुङ्क्ते च तानेव स चैवाज्ञः स्वभावतः	003c  
अव्यक्तस्तु न जानीते पुरुषो ज्ञः स्वभावतः	004a  
न मत्तः परमस्तीति नित्यमेवाभिमन्यते	004c  
अनेन कारणेनैतदव्यक्तं स्यादचेतनम्	005a  
नित्यत्वादक्षरत्वाच्च क्षराणां तत्त्वतोऽन्यथा	005c  
यदाज्ञानेन कुर्वीत गुणसर्गं पुनः पुनः	006a  
यदात्मानं न जानीते तदाव्यक्तमिहोच्यते	006c  
कर्तृत्वाच्चापि तत्त्वानां तत्त्वधर्मी तथोच्यते	007a  
कर्तृत्वाच्चैव योनीनां योनिधर्मा तथोच्यते	007c  
कर्तृत्वात्प्रकृतीनां तु तथा प्रकृतिधर्मिता	008a  
कर्तृत्वाच्चापि बीजानां बीजधर्मी तथोच्यते	008c  
गुणानां प्रसवत्वाच्च तथा प्रसवधर्मवान्	009a  
कर्तृत्वात्प्रलयानां च तथा प्रलयधर्मिता	009c  
बीजत्वात्प्रकृतित्वाच्च प्रलयत्वात्तथैव च	010a  
उपेक्षकत्वादन्यत्वादभिमानाच्च केवलम्	010c  
मन्यन्ते यतयः शुद्धा अध्यात्मविगतज्वराः	011a  
अनित्यं नित्यमव्यक्तमेवमेतद्धि शुश्रुम	011c  
अव्यक्तैकत्वमित्याहुर्नानात्वं पुरुषस्तथा	012a  
सर्वभूतदयावन्तः केवलं ज्ञानमास्थिताः	012c  
अन्यः स पुरुषोऽव्यक्तस्त्वध्रुवो ध्रुवसञ्ज्ञकः	013a  
यथा मुञ्ज इषीकायास्तथैवैतद्धि जायते	013c  
अन्यं च मशकं विद्यादन्यच्चोदुम्बरं तथा	014a  
न चोदुम्बरसंयोगैर्मशकस्तत्र लिप्यते	014c  
अन्य एव तथा मत्स्यस्तथान्यदुदकं स्मृतम्	015a  
न चोदकस्य स्पर्शेन मत्स्यो लिप्यति सर्वशः	015c  
अन्यो ह्यग्निरुखाप्यन्या नित्यमेवमवैहि भोः	016a  
न चोपलिप्यते सोऽग्निरुखासंस्पर्शनेन वै	016c  
पुष्करं त्वन्यदेवात्र तथान्यदुदकं स्मृतम्	017a  
न चोदकस्य स्पर्शेन लिप्यते तत्र पुष्करम्	017c  
एतेषां सह संवासं विवासं चैव नित्यशः	018a  
यथा तथैनं पश्यन्ति न नित्यं प्राकृता जनाः	018c  
ये त्वन्यथैव पश्यन्ति न सम्यक्तेषु दर्शनम्	019a  
ते व्यक्तं निरयं घोरं प्रविशन्ति पुनः पुनः	019c  
साङ्ख्यदर्शनमेतत्ते परिसङ्ख्यातमुत्तमम्	020a  
एवं हि परिसङ्ख्याय साङ्ख्याः केवलतां गताः	020c  
ये त्वन्ये तत्त्वकुशलास्तेषामेतन्निदर्शनम्	021a  
अतः परं प्रवक्ष्यामि योगानामपि दर्शनम्	021c  

