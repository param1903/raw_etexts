001  युधिष्ठिर उवाच
001a अयं पितामहेनोक्तो राजधर्मः सनातनः
001c ईश्वरश्च महादण्डो दण्डे सर्वं प्रतिष्ठितम्
002a देवतानामृषीणां च पितॄणां च महात्मनाम्
002c यक्षरक्षःपिशाचानां मर्त्यानां च विशेषतः
003a सर्वेषां प्राणिनां लोके तिर्यक्ष्वपि निवासिनाम्
003c सर्वव्यापी महातेजा दण्डः श्रेयानिति प्रभो
004a इत्येतदुक्तं भवता सर्वं दण्ड्यं चराचरम्
004c दृश्यते लोकमासक्तं ससुरासुरमानुषम्
005a एतदिच्छाम्यहं ज्ञातुं तत्त्वेन भरतर्षभ
005c को दण्डः कीदृशो दण्डः किंरूपः किम्परायणः
006a किमात्मकः कथम्भूतः कतिमूर्तिः कथम्प्रभुः
006c जागर्ति स कथं दण्डः प्रजास्ववहितात्मकः
007a कश्च पूर्वापरमिदं जागर्ति परिपालयन्
007c कश्च विज्ञायते पूर्वं कोऽपरो दण्डसञ्ज्ञितः
007e किंसंस्थश्च भवेद्दण्डः का चास्य गतिरिष्यते
008  भीष्म उवाच
008a शृणु कौरव्य यो दण्डो व्यवहार्यो यथा च सः
008c यस्मिन्हि सर्वमायत्तं स दण्ड इह केवलः
009a धर्मस्याख्या महाराज व्यवहार इतीष्यते
009c तस्य लोपः कथं न स्याल्लोकेष्ववहितात्मनः
009e इत्यर्थं व्यवहारस्य व्यवहारत्वमिष्यते
010a अपि चैतत्पुरा राजन्मनुना प्रोक्तमादितः
010c सुप्रणीतेन दण्डेन प्रियाप्रियसमात्मना
010e प्रजा रक्षति यः सम्यग्धर्म एव स केवलः
011a अथोक्तमेतद्वचनं प्रागेव मनुना पुरा
011c जन्म चोक्तं वसिष्ठेन ब्रह्मणो वचनं महत्
012a प्रागिदं वचनं प्रोक्तमतः प्राग्वचनं विदुः
012c व्यवहारस्य चाख्यानाद्व्यवहार इहोच्यते
013a दण्डात्त्रिवर्गः सततं सुप्रणीतात्प्रवर्तते
013c दैवं हि परमो दण्डो रूपतोऽग्निरिवोच्छिखः
014a नीलोत्पलदलश्यामश्चतुर्दंष्ट्रश्चतुर्भुजः
014c अष्टपान्नैकनयनः शङ्कुकर्णोर्ध्वरोमवान्
015a जटी द्विजिह्वस्ताम्रास्यो मृगराजतनुच्छदः
015c एतद्रूपं बिभर्त्युग्रं दण्डो नित्यं दुरावरः
016a असिर्गदा धनुः शक्तिस्त्रिशूलं मुद्गरः शरः
016c मुसलं परशुश्चक्रं प्रासो दण्डर्ष्टितोमराः
017a सर्वप्रहरणीयानि सन्ति यानीह कानिचित्
017c दण्ड एव हि सर्वात्मा लोके चरति मूर्तिमान्
018a भिन्दंश्छिन्दन्रुजन्कृन्तन्दारयन्पाटयंस्तथा
018c घातयन्नभिधावंश्च दण्ड एव चरत्युत
019a असिर्विशसनो धर्मस्तीक्ष्णवर्त्मा दुरासदः
019c श्रीगर्भो विजयः शास्ता व्यवहारः प्रजागरः
020a शास्त्रं ब्राह्मणमन्त्रश्च शास्ता प्राग्वचनं गतः
020c धर्मपालोऽक्षरो देवः सत्यगो नित्यगो ग्रहः
021a असङ्गो रुद्रतनयो मनुज्येष्ठः शिवङ्करः
021c नामान्येतानि दण्डस्य कीर्तितानि युधिष्ठिर
022a दण्डो हि भगवान्विष्णुर्यज्ञो नारायणः प्रभुः
022c शश्वद्रूपं महद्बिभ्रन्महापुरुष उच्यते
023a यथोक्ता ब्रह्मकन्येति लक्ष्मीर्नीतिः सरस्वती
023c दण्डनीतिर्जगद्धात्री दण्डो हि बहुविग्रहः
024a अर्थानर्थौ सुखं दुःखं धर्माधर्मौ बलाबले
024c दौर्भाग्यं भागधेयं च पुण्यापुण्ये गुणागुणौ
025a कामाकामावृतुर्मासः शर्वरी दिवसः क्षणः
025c अप्रसादः प्रसादश्च हर्षः क्रोधः शमो दमः
026a दैवं पुरुषकारश्च मोक्षामोक्षौ भयाभये
026c हिंसाहिंसे तपो यज्ञः संयमोऽथ विषाविषम्
027a अन्तश्चादिश्च मध्यं च कृत्यानां च प्रपञ्चनम्
027c मदः प्रमादो दर्पश्च दम्भो धैर्यं नयानयौ
028a अशक्तिः शक्तिरित्येव मानस्तम्भौ व्ययाव्ययौ
028c विनयश्च विसर्गश्च कालाकालौ च भारत
029a अनृतं ज्ञाज्ञता सत्यं श्रद्धाश्रद्धे तथैव च
029c क्लीबता व्यवसायश्च लाभालाभौ जयाजयौ
030a तीक्ष्णता मृदुता मृत्युरागमानागमौ तथा
030c विराद्धिश्चैव राद्धिश्च कार्याकार्ये बलाबले
031a असूया चानसूया च धर्माधर्मौ तथैव च
031c अपत्रपानपत्रपे ह्रीश्च सम्पद्विपच्च ह
032a तेजः कर्मणि पाण्डित्यं वाक्शक्तिस्तत्त्वबुद्धिता
032c एवं दण्डस्य कौरव्य लोकेऽस्मिन्बहुरूपता
033a न स्याद्यदीह दण्डो वै प्रमथेयुः परस्परम्
033c भयाद्दण्डस्य चान्योन्यं घ्नन्ति नैव युधिष्ठिर
034a दण्डेन रक्ष्यमाणा हि राजन्नहरहः प्रजाः
034c राजानं वर्धयन्तीह तस्माद्दण्डः परायणम्
035a व्यवस्थापयति क्षिप्रमिमं लोकं नरेश्वर
035c सत्ये व्यवस्थितो धर्मो ब्राह्मणेष्ववतिष्ठते
036a धर्मयुक्ता द्विजाः श्रेष्ठा वेदयुक्ता भवन्ति च
036c बभूव यज्ञो वेदेभ्यो यज्ञः प्रीणाति देवताः
037a प्रीताश्च देवता नित्यमिन्द्रे परिददत्युत
037c अन्नं ददाति शक्रश्चाप्यनुगृह्णन्निमाः प्रजाः
038a प्राणाश्च सर्वभूतानां नित्यमन्ने प्रतिष्ठिताः
038c तस्मात्प्रजाः प्रतिष्ठन्ते दण्डो जागर्ति तासु च
039a एवम्प्रयोजनश्चैव दण्डः क्षत्रियतां गतः
039c रक्षन्प्रजाः प्रजागर्ति नित्यं सुविहितोऽक्षरः
040a ईश्वरः पुरुषः प्राणः सत्त्वं वित्तं प्रजापतिः
040c भूतात्मा जीव इत्येव नामभिः प्रोच्यतेऽष्टभिः
041a अददद्दण्ड एवास्मै ध्रुवमैश्वर्यमेव च
041c बले नयश्च संयुक्तः सदा पञ्चविधात्मकः
042a कुलबाहुधनामात्याः प्रज्ञा चोक्ता बलानि च
042c आहार्यं चाष्टकैर्द्रव्यैर्बलमन्यद्युधिष्ठिर
043a हस्तिनोऽश्वा रथाः पत्तिर्नावो विष्टिस्तथैव च
043c दैशिकाश्चारकाश्चैव तदष्टाङ्गं बलं स्मृतम्
044a अष्टाङ्गस्य तु युक्तस्य हस्तिनो हस्तियायिनः
044c अश्वारोहाः पदाताश्च मन्त्रिणो रसदाश्च ये
045a भिक्षुकाः प्राड्विवाकाश्च मौहूर्ता दैवचिन्तकाः
045c कोशो मित्राणि धान्यं च सर्वोपकरणानि च
046a सप्तप्रकृति चाष्टाङ्गं शरीरमिह यद्विदुः
046c राज्यस्य दण्ड एवाङ्गं दण्डः प्रभव एव च
047a ईश्वरेण प्रयत्नेन धारणे क्षत्रियस्य हि
047c दण्डो दत्तः समानात्मा दण्डो हीदं सनातनम्
047e राज्ञां पूज्यतमो नान्यो यथाधर्मप्रदर्शनः
048a ब्रह्मणा लोकरक्षार्थं स्वधर्मस्थापनाय च
048c भर्तृप्रत्यय उत्पन्नो व्यवहारस्तथापरः
048e तस्माद्यः सहितो दृष्टो भर्तृप्रत्ययलक्षणः
049a व्यवहारस्तु वेदात्मा वेदप्रत्यय उच्यते
049c मौलश्च नरशार्दूल शास्त्रोक्तश्च तथापरः
050a उक्तो यश्चापि दण्डोऽसौ भर्तृप्रत्ययलक्षणः
050c ज्ञेयो न स नरेन्द्रस्थो दण्डप्रत्यय एव च
051a दण्डप्रत्ययदृष्टोऽपि व्यवहारात्मकः स्मृतः
051c व्यवहारः स्मृतो यश्च स वेदविषयात्मकः
052a यश्च वेदप्रसूतात्मा स धर्मो गुणदर्शकः
052c धर्मप्रत्यय उत्पन्नो यथाधर्मः कृतात्मभिः
053a व्यवहारः प्रजागोप्ता ब्रह्मदिष्टो युधिष्ठिर
053c त्रीन्धारयति लोकान्वै सत्यात्मा भूतिवर्धनः
054a यश्च दण्डः स दृष्टो नो व्यवहारः सनातनः
054c व्यवहारश्च यो दृष्टः स धर्म इति नः श्रुतः
054e यश्च वेदः स वै धर्मो यश्च धर्मः स सत्पथः
055a ब्रह्मा प्रजापतिः पूर्वं बभूवाथ पितामहः
055c लोकानां स हि सर्वेषां ससुरासुररक्षसाम्
055e समनुष्योरगवतां कर्ता चैव स भूतकृत्
056a ततो नो व्यवहारोऽयं भर्तृप्रत्ययलक्षणः
056c तस्मादिदमवोचाम व्यवहारनिदर्शनम्
057a माता पिता च भ्राता च भार्या चाथ पुरोहितः
057c नादण्ड्यो विद्यते राज्ञां यः स्वधर्मे न तिष्ठति

