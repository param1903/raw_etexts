वैशम्पायन उवाच	001    
श्रुत्वैतन्नारदो वाक्यं नरनारायणेरितम्	001a  
अत्यन्तभक्तिमान्देवे एकान्तित्वमुपेयिवान्	001c  
प्रोष्य वर्षसहस्रं तु नरनारायणाश्रमे	002a  
श्रुत्वा भगवदाख्यानं दृष्ट्वा च हरिमव्ययम्	002c  
हिमवन्तं जगामाशु यत्रास्य स्वक आश्रमः	002e   
तावपि ख्याततपसौ नरनारायणावृषी	003a  
तस्मिन्नेवाश्रमे रम्ये तेपतुस्तप उत्तमम्	003c  
त्वमप्यमितविक्रान्तः पाण्डवानां कुलोद्वहः	004a  
पावितात्माद्य संवृत्तः श्रुत्वेमामादितः कथाम्	004c  
नैव तस्य परो लोको नायं पार्थिवसत्तम	005a  
कर्मणा मनसा वाचा यो द्विष्याद्विष्णुमव्ययम्	005c  
मज्जन्ति पितरस्तस्य नरके शाश्वतीः समाः	006a  
यो द्विष्याद्विबुधश्रेष्ठं देवं नारायणं हरिम्	006c  
कथं नाम भवेद्द्वेष्य आत्मा लोकस्य कस्यचित्	007a  
आत्मा हि पुरुषव्याघ्र ज्ञेयो विष्णुरिति स्थितिः	007c  
य एष गुरुरस्माकमृषिर्गन्धवतीसुतः	008a  
तेनैतत्कथितं तात माहात्म्यं परमात्मनः	008c  
तस्माच्छ्रुतं मया चेदं कथितं च तवानघ	008e   
कृष्णद्वैपायनं व्यासं विद्धि नारायणं प्रभुम्	009a  
को ह्यन्यः पुरुषव्याघ्र महाभारतकृद्भवेत्	009c  
धर्मान्नानाविधांश्चैव को ब्रूयात्तमृते प्रभुम्	009e   
वर्ततां ते महायज्ञो यथा सङ्कल्पितस्त्वया	010a  
सङ्कल्पिताश्वमेधस्त्वं श्रुतधर्मश्च तत्त्वतः	010c  
एतत्तु महदाख्यानं श्रुत्वा पारिक्षितो नृपः	011a  
ततो यज्ञसमाप्त्यर्थं क्रियाः सर्वाः समारभत्	011c  
नारायणीयमाख्यानमेतत्ते कथितं मया	012a  
नारदेन पुरा राजन्गुरवे मे निवेदितम्	012c  
ऋषीणां पाण्डवानां च शृण्वतोः कृष्णभीष्मयोः	012e   
स हि परमगुरुर्भुवनपतिर्धरणिधरः शमनियमनिधिः	013a  
श्रुतिविनयनिधिर्द्विजपरमहितस्तव भवतु गतिर्हरिरमरहितः	013c  
तपसां निधिः सुमहतां महतो यशसश्च भाजनमरिष्टकहा	014a  
एकान्तिनां शरणदोऽभयदो गतिदोऽस्तु वः स मखभागहरः	014c  
त्रिगुणातिगश्चतुष्पञ्चधरः पूर्तेष्टयोश्च फलभागहरः	015a  
विदधाति नित्यमजितोऽतिबलो गतिमात्मगां सुकृतिनामृषिणाम्	015c  
तं लोकसाक्षिणमजं पुरुषं रविवर्णमीश्वरगतिं बहुशः	016a  
प्रणमध्वमेकमतयो यतयः सलिलोद्भवोऽपि तमृषिं प्रणतः	016c  
स हि लोकयोनिरमृतस्य पदं सूक्ष्मं पुराणमचलं परमम्	017a  
तत्साङ्ख्ययोगिभिरुदारधृतं बुद्ध्या यतात्मभिर्विदितं सततम्	017c  

