जनमेजय उवाच	001   
साङ्ख्यं योगं पञ्चरात्रं वेदारण्यकमेव च	001a  
ज्ञानान्येतानि ब्रह्मर्षे लोकेषु प्रचरन्ति ह	001c  
किमेतान्येकनिष्ठानि पृथङ्निष्ठानि वा मुने	002a  
प्रब्रूहि वै मया पृष्टः प्रवृत्तिं च यथाक्रमम्	002c  
वैशम्पायन उवाच	003    
जज्ञे बहुज्ञं परमत्युदारं यं द्वीपमध्ये सुतमात्मवन्तम्	003a  
पराशराद्गन्धवती महर्षिं तस्मै नमोऽज्ञानतमोनुदाय	003c  
पितामहाद्यं प्रवदन्ति षष्ठं महर्षिमार्षेयविभूतियुक्तम्	004a  
नारायणस्यांशजमेकपुत्रं द्वैपायनं वेदमहानिधानम्	004c  
तमादिकालेषु महाविभूतिर्नारायणो ब्रह्ममहानिधानम्	005a  
ससर्ज पुत्रार्थमुदारतेजा व्यासं महात्मानमजः पुराणः	005c  
जनमेजय उवाच	006    
त्वयैव कथितः पूर्वं सम्भवो द्विजसत्तम	006a  
वसिष्ठस्य सुतः शक्तिः शक्तेः पुत्रः पराशरः	006c  
पराशरस्य दायादः कृष्णद्वैपायनो मुनिः	007a  
भूयो नारायणसुतं त्वमेवैनं प्रभाषसे	007c  
किमतः पूर्वजं जन्म व्यासस्यामिततेजसः	008a  
कथयस्वोत्तममते जन्म नारायणोद्भवम्	008c  
वैशम्पायन उवाच	009    
वेदार्थान्वेत्तुकामस्य धर्मिष्ठस्य तपोनिधेः	009a  
गुरोर्मे ज्ञाननिष्ठस्य हिमवत्पाद आसतः	009c  
कृत्वा भारतमाख्यानं तपःश्रान्तस्य धीमतः	010a  
शुश्रूषां तत्परा राजन्कृतवन्तो वयं तदा	010c  
सुमन्तुर्जैमिनिश्चैव पैलश्च सुदृढव्रतः	011a  
अहं चतुर्थः शिष्यो वै शुको व्यासात्मजस्तथा	011c  
एभिः परिवृतो व्यासः शिष्यैः पञ्चभिरुत्तमैः	012a  
शुशुभे हिमवत्पादे भूतैर्भूतपतिर्यथा	012c  
वेदानावर्तयन्साङ्गान्भारतार्थांश्च सर्वशः	013a  
तमेकमनसं दान्तं युक्ता वयमुपास्महे	013c  
कथान्तरेऽथ कस्मिंश्चित्पृष्टोऽस्माभिर्द्विजोत्तमः	014a  
वेदार्थान्भारतार्थांश्च जन्म नारायणात्तथा	014c  
स पूर्वमुक्त्वा वेदार्थान्भारतार्थांश्च तत्त्ववित्	015a  
नारायणादिदं जन्म व्याहर्तुमुपचक्रमे	015c  
शृणुध्वमाख्यानवरमेतदार्षेयमुत्तमम्	016a  
आदिकालोद्भवं विप्रास्तपसाधिगतं मया	016c  
प्राप्ते प्रजाविसर्गे वै सप्तमे पद्मसम्भवे	017a  
नारायणो महायोगी शुभाशुभविवर्जितः	017c  
ससृजे नाभितः पुत्रं ब्रह्माणममितप्रभम्	018a  
ततः स प्रादुरभवदथैनं वाक्यमब्रवीत्	018c  
मम त्वं नाभितो जातः प्रजासर्गकरः प्रभुः	019a  
सृज प्रजास्त्वं विविधा ब्रह्मन्सजडपण्डिताः	019c  
स एवमुक्तो विमुखश्चिन्ताव्याकुलमानसः	020a  
प्रणम्य वरदं देवमुवाच हरिमीश्वरम्	020c  
का शक्तिर्मम देवेश प्रजाः स्रष्टुं नमोऽस्तु ते	021a  
अप्रज्ञावानहं देव विधत्स्व यदनन्तरम्	021c  
स एवमुक्तो भगवान्भूत्वाथान्तर्हितस्ततः	022a  
चिन्तयामास देवेशो बुद्धिं बुद्धिमतां वरः	022c  
स्वरूपिणी ततो बुद्धिरुपतस्थे हरिं प्रभुम्	023a  
योगेन चैनां निर्योगः स्वयं नियुयुजे तदा	023c  
स तामैश्वर्ययोगस्थां बुद्धिं शक्तिमतीं सतीम्	024a  
उवाच वचनं देवो बुद्धिं वै प्रभुरव्ययः	024c  
ब्रह्माणं प्रविशस्वेति लोकसृष्ट्यर्थसिद्धये	025a  
ततस्तमीश्वरादिष्टा बुद्धिः क्षिप्रं विवेश सा	025c  
अथैनं बुद्धिसंयुक्तं पुनः स ददृशे हरिः	026a  
भूयश्चैनं वचः प्राह सृजेमा विविधाः प्रजाः	026c  
एवमुक्त्वा स भगवांस्तत्रैवान्तरधीयत	027a  
प्राप चैव मुहूर्तेन स्वस्थानं देवसञ्ज्ञितम्	027c  
तां चैव प्रकृतिं प्राप्य एकीभावगतोऽभवत्	028a  
अथास्य बुद्धिरभवत्पुनरन्या तदा किल	028c  
सृष्टा इमाः प्रजाः सर्वा ब्रह्मणा परमेष्ठिना	029a  
दैत्यदानवगन्धर्वरक्षोगणसमाकुलाः	029c  
जाता हीयं वसुमती भाराक्रान्ता तपस्विनी	029e   
बहवो बलिनः पृथ्व्यां दैत्यदानवराक्षसाः	030a  
भविष्यन्ति तपोयुक्ता वरान्प्राप्स्यन्ति चोत्तमान्	030c  
अवश्यमेव तैः सर्वैर्वरदानेन दर्पितैः	031a  
बाधितव्याः सुरगणा ऋषयश्च तपोधनाः	031c  
तत्र न्याय्यमिदं कर्तुं भारावतरणं मया	031e   
अथ नानासमुद्भूतैर्वसुधायां यथाक्रमम्	032a  
निग्रहेण च पापानां साधूनां प्रग्रहेण च	032c  
इमां तपस्विनीं सत्यां धारयिष्यामि मेदिनीम्	033a  
मया ह्येषा हि ध्रियते पातालस्थेन भोगिना	033c  
मया धृता धारयति जगद्धि सचराचरम्	034a  
तस्मात्पृथ्व्याः परित्राणं करिष्ये सम्भवं गतः	034c  
एवं स चिन्तयित्वा तु भगवान्मधुसूदनः	035a  
रूपाण्यनेकान्यसृजत्प्रादुर्भावभवाय सः	035c  
वाराहं नारसिंहं च वामनं मानुषं तथा	036a  
एभिर्मया निहन्तव्या दुर्विनीताः सुरारयः	036c  
अथ भूयो जगत्स्रष्टा भोःशब्देनानुनादयन्	037a  
सरस्वतीमुच्चचार तत्र सारस्वतोऽभवत्	037c  
अपान्तरतमा नाम सुतो वाक्सम्भवो विभोः	038a  
भूतभव्यभविष्यज्ञः सत्यवादी दृढव्रतः	038c  
तमुवाच नतं मूर्ध्ना देवानामादिरव्ययः	039a  
वेदाख्याने श्रुतिः कार्या त्वया मतिमतां वर	039c  
तस्मात्कुरु यथाज्ञप्तं मयैतद्वचनं मुने	039e   
तेन भिन्नास्तदा वेदा मनोः स्वायम्भुवेऽन्तरे	040a  
ततस्तुतोष भगवान्हरिस्तेनास्य कर्मणा	040c  
तपसा च सुतप्तेन यमेन नियमेन च	040e   
श्रीभगवानुवाच	041    
मन्वन्तरेषु पुत्र त्वमेवं लोकप्रवर्तकः	041a  
भविष्यस्यचलो ब्रह्मन्नप्रधृष्यश्च नित्यशः	041c  
पुनस्तिष्ये च सम्प्राप्ते कुरवो नाम भारताः	042a  
भविष्यन्ति महात्मानो राजानः प्रथिता भुवि	042c  
तेषां त्वत्तः प्रसूतानां कुलभेदो भविष्यति	043a  
परस्परविनाशार्थं त्वामृते द्विजसत्तम	043c  
तत्राप्यनेकधा वेदान्भेत्स्यसे तपसान्वितः	044a  
कृष्णे युगे च सम्प्राप्ते कृष्णवर्णो भविष्यसि	044c  
धर्माणां विविधानां च कर्ता ज्ञानकरस्तथा	045a  
भविष्यसि तपोयुक्तो न च रागाद्विमोक्ष्यसे	045c  
वीतरागश्च पुत्रस्ते परमात्मा भविष्यति	046a  
महेश्वरप्रसादेन नैतद्वचनमन्यथा	046c  
यं मानसं वै प्रवदन्ति पुत्रं पितामहस्योत्तमबुद्धियुक्तम्	047a  
वसिष्ठमग्र्यं तपसो निधानं यश्चापि सूर्यं व्यतिरिच्य भाति	047c  
तस्यान्वये चापि ततो महर्षिः पराशरो नाम महाप्रभावः	048a  
पिता स ते वेदनिधिर्वरिष्ठो महातपा वै तपसो निवासः	048c  
कानीनगर्भः पितृकन्यकायां तस्मादृषेस्त्वं भविता च पुत्रः	048e   
भूतभव्यभविष्याणां छिन्नसर्वार्थसंशयः	049a  
ये ह्यतिक्रान्तकाः पूर्वं सहस्रयुगपर्ययाः	049c  
तांश्च सर्वान्मयोद्दिष्टान्द्रक्ष्यसे तपसान्वितः	050a  
पुनर्द्रक्ष्यसि चानेकसहस्रयुगपर्ययान्	050c  
अनादिनिधनं लोके चक्रहस्तं च मां मुने	051a  
अनुध्यानान्मम मुने नैतद्वचनमन्यथा	051c  
शनैश्चरः सूर्यपुत्रो भविष्यति मनुर्महान्	052a  
तस्मिन्मन्वन्तरे चैव सप्तर्षिगणपूर्वकः	052c  
त्वमेव भविता वत्स मत्प्रसादान्न संशयः	052e   
व्यास उवाच	053    
एवं सारस्वतमृषिमपान्तरतमं तदा	053a  
उक्त्वा वचनमीशानः साधयस्वेत्यथाब्रवीत्	053c  
सोऽहं तस्य प्रसादेन देवस्य हरिमेधसः	054a  
अपान्तरतमा नाम ततो जातोऽऽज्ञया हरेः	054c  
पुनश्च जातो विख्यातो वसिष्ठकुलनन्दनः	054e   
तदेतत्कथितं जन्म मया पूर्वकमात्मनः	055a  
नारायणप्रसादेन तथा नारायणांशजम्	055c  
मया हि सुमहत्तप्तं तपः परमदारुणम्	056a  
पुरा मतिमतां श्रेष्ठाः परमेण समाधिना	056c  
एतद्वः कथितं सर्वं यन्मां पृच्छथ पुत्रकाः	057a  
पूर्वजन्म भविष्यं च भक्तानां स्नेहतो मया	057c  
वैशम्पायन उवाच	058    
एष ते कथितः पूर्वं सम्भवोऽस्मद्गुरोर्नृप	058a  
व्यासस्याक्लिष्टमनसो यथा पृष्टः पुनः शृणु	058c  
साङ्ख्यं योगं पञ्चरात्रं वेदाः पाशुपतं तथा	059a  
ज्ञानान्येतानि राजर्षे विद्धि नानामतानि वै	059c  
साङ्ख्यस्य वक्ता कपिलः परमर्षिः स उच्यते	060a  
हिरण्यगर्भो योगस्य वेत्ता नान्यः पुरातनः	060c  
अपान्तरतमाश्चैव वेदाचार्यः स उच्यते	061a  
प्राचीनगर्भं तमृषिं प्रवदन्तीह केचन	061c  
उमापतिर्भूतपतिः श्रीकण्ठो ब्रह्मणः सुतः	062a  
उक्तवानिदमव्यग्रो ज्ञानं पाशुपतं शिवः	062c  
पञ्चरात्रस्य कृत्स्नस्य वेत्ता तु भगवान्स्वयम्	063a  
सर्वेषु च नृपश्रेष्ठ ज्ञानेष्वेतेषु दृश्यते	063c  
यथागमं यथाज्ञानं निष्ठा नारायणः प्रभुः	064a  
न चैनमेवं जानन्ति तमोभूता विशां पते	064c  
तमेव शास्त्रकर्तारं प्रवदन्ति मनीषिणः	065a  
निष्ठां नारायणमृषिं नान्योऽस्तीति च वादिनः	065c  
निःसंशयेषु सर्वेषु नित्यं वसति वै हरिः	066a  
ससंशयान्हेतुबलान्नाध्यावसति माधवः	066c  
पञ्चरात्रविदो ये तु यथाक्रमपरा नृप	067a  
एकान्तभावोपगतास्ते हरिं प्रविशन्ति वै	067c  
साङ्ख्यं च योगं च सनातने द्वे वेदाश्च सर्वे निखिलेन राजन्	068a  
सर्वैः समस्तैर्ॠषिभिर्निरुक्तो नारायणो विश्वमिदं पुराणम्	068c  
शुभाशुभं कर्म समीरितं यत्प्रवर्तते सर्वलोकेषु किञ्चित्	069a  
तस्मादृषेस्तद्भवतीति विद्याद्दिव्यन्तरिक्षे भुवि चाप्सु चापि	069c  

