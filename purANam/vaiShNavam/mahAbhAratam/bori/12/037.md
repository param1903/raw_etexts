001  वैशम्पायन उवाच
001a एवमुक्तो भगवता धर्मराजो युधिष्ठिरः
001c चिन्तयित्वा मुहूर्तं तु प्रत्युवाच तपोधनम्
002a किं भक्ष्यं किमभक्ष्यं च किं च देयं प्रशस्यते
002c किं च पात्रमपात्रं वा तन्मे ब्रूहि पितामह
003  व्यास उवाच
003a अत्राप्युदाहरन्तीममितिहासं पुरातनम्
003c सिद्धानां चैव संवादं मनोश्चैव प्रजापतेः
004a सिद्धास्तपोव्रतपराः समागम्य पुरा विभुम्
004c धर्मं पप्रच्छुरासीनमादिकाले प्रजापतिम्
005a कथमन्नं कथं दानं कथमध्ययनं तपः
005c कार्याकार्यं च नः सर्वं शंस वै त्वं प्रजापते
006a तैरेवमुक्तो भगवान्मनुः स्वायम्भुवोऽब्रवीत्
006c शुश्रूषध्वं यथावृत्तं धर्मं व्याससमासतः
007a अदत्तस्यानुपादानं दानमध्ययनं तपः
007c अहिंसा सत्यमक्रोधः क्षमेज्या धर्मलक्षणम्
008a य एव धर्मः सोऽधर्मोऽदेशेऽकाले प्रतिष्ठितः
008c आदानमनृतं हिंसा धर्मो व्यावस्थिकः स्मृतः
009a द्विविधौ चाप्युभावेतौ धर्माधर्मौ विजानताम्
009c अप्रवृत्तिः प्रवृत्तिश्च द्वैविध्यं लोकवेदयोः
010a अप्रवृत्तेरमर्त्यत्वं मर्त्यत्वं कर्मणः फलम्
010c अशुभस्याशुभं विद्याच्छुभस्य शुभमेव च
011a एतयोश्चोभयोः स्यातां शुभाशुभतया तथा
011c दैवं च दैवयुक्तं च प्राणश्च प्रलयश्च ह
012a अप्रेक्षापूर्वकरणादशुभानां शुभं फलम्
012c ऊर्ध्वं भवति सन्देहादिह दृष्टार्थमेव वा
012e अप्रेक्षापूर्वकरणात्प्रायश्चित्तं विधीयते
013a क्रोधमोहकृते चैव दृष्टान्तागमहेतुभिः
013c शरीराणामुपक्लेशो मनसश्च प्रियाप्रिये
013e तदौषधैश्च मन्त्रैश्च प्रायश्चित्तैश्च शाम्यति
014a जातिश्रेण्यधिवासानां कुलधर्मांश्च सर्वतः
014c वर्जयेन्न हि तं धर्मं येषां धर्मो न विद्यते
015a दश वा वेदशास्त्रज्ञास्त्रयो वा धर्मपाठकाः
015c यद्ब्रूयुः कार्य उत्पन्ने स धर्मो धर्मसंशये
016a अरुणा मृत्तिका चैव तथा चैव पिपीलकाः
016c श्लेष्मातकस्तथा विप्रैरभक्ष्यं विषमेव च
017a अभक्ष्या ब्राह्मणैर्मत्स्याः शकलैर्ये विवर्जिताः
017c चतुष्पात्कच्छपादन्यो मण्डूका जलजाश्च ये
018a भासा हंसाः सुपर्णाश्च चक्रवाका बकाः प्लवाः
018c कङ्को मद्गुश्च गृध्राश्च काकोलूकं तथैव च
019a क्रव्यादाः पक्षिणः सर्वे चतुष्पादाश्च दंष्ट्रिणः
019c येषां चोभयतो दन्ताश्चतुर्दंष्ट्राश्च सर्वशः
020a एडकाश्वखरोष्ट्रीणां सूतिकानां गवामपि
020c मानुषीणां मृगीणां च न पिबेद्ब्राह्मणः पयः
021a प्रेतान्नं सूतिकान्नं च यच्च किञ्चिदनिर्दशम्
021c अभोज्यं चाप्यपेयं च धेन्वा दुग्धमनिर्दशम्
022a तक्ष्णश्चर्मावकर्तुश्च पुंश्चल्या रजकस्य च
022c चिकित्सकस्य यच्चान्नमभोज्यं रक्षिणस्तथा
023a गणग्रामाभिशस्तानां रङ्गस्त्रीजीविनश्च ये
023c परिवित्तिनपुंषां च बन्दिद्यूतविदां तथा
024a वार्यमाणाहृतं चान्नं शुक्तं पर्युषितं च यत्
024c सुरानुगतमुच्छिष्टमभोज्यं शेषितं च यत्
025a पिष्टमांसेक्षुशाकानां विकाराः पयसस्तथा
025c सक्तुधानाकरम्भाश्च नोपभोज्याश्चिरस्थिताः
026a पायसं कृसरं मांसमपूपाश्च वृथा कृताः
026c अभोज्याश्चाप्यभक्ष्याश्च ब्राह्मणैर्गृहमेधिभिः
027a देवान्पितॄन्मनुष्यांश्च मुनीन्गृह्याश्च देवताः
027c पूजयित्वा ततः पश्चाद्गृहस्थो भोक्तुमर्हति
028a यथा प्रव्रजितो भिक्षुर्गृहस्थः स्वगृहे वसेत्
028c एवंवृत्तः प्रियैर्दारैः संवसन्धर्ममाप्नुयात्
029a न दद्याद्यशसे दानं न भयान्नोपकारिणे
029c न नृत्तगीतशीलेषु हासकेषु च धार्मिकः
030a न मत्ते नैव चोन्मत्ते न स्तेने न चिकित्सके
030c न वाग्घीने विवर्णे वा नाङ्गहीने न वामने
031a न दुर्जने दौष्कुले वा व्रतैर्वा यो न संस्कृतः
031c अश्रोत्रिये मृतं दानं ब्राह्मणेऽब्रह्मवादिनि
032a असम्यक्चैव यद्दत्तमसम्यक्च प्रतिग्रहः
032c उभयोः स्यादनर्थाय दातुरादातुरेव च
033a यथा खदिरमालम्ब्य शिलां वाप्यर्णवं तरन्
033c मज्जते मज्जते तद्वद्दाता यश्च प्रतीच्छकः
034a काष्ठैरार्द्रैर्यथा वह्निरुपस्तीर्णो न दीप्यते
034c तपःस्वाध्यायचारित्रैरेवं हीनः प्रतिग्रही
035a कपाले यद्वदापः स्युः श्वदृतौ वा यथा पयः
035c आश्रयस्थानदोषेण वृत्तहीने तथा श्रुतम्
036a निर्मन्त्रो निर्व्रतो यः स्यादशास्त्रज्ञोऽनसूयकः
036c अनुक्रोशात्प्रदातव्यं दीनेष्वेवं नरेष्वपि
037a न वै देयमनुक्रोशाद्दीनायाप्यपकारिणे
037c आप्ताचरितमित्येव धर्म इत्येव वा पुनः
038a निष्कारणं स्म तद्दत्तं ब्राह्मणे धर्मवर्जिते
038c भवेदपात्रदोषेण न मेऽत्रास्ति विचारणा
039a यथा दारुमयो हस्ती यथा चर्ममयो मृगः
039c ब्राह्मणश्चानधीयानस्त्रयस्ते नामधारकाः
040a यथा षण्ढोऽफलः स्त्रीषु यथा गौर्गवि चाफला
040c शकुनिर्वाप्यपक्षः स्यान्निर्मन्त्रो ब्राह्मणस्तथा
041a ग्रामधान्यं यथा शून्यं यथा कूपश्च निर्जलः
041c यथा हुतमनग्नौ च तथैव स्यान्निराकृतौ
042a देवतानां पितॄणां च हव्यकव्यविनाशनः
042c शत्रुरर्थहरो मूर्खो न लोकान्प्राप्तुमर्हति
043a एतत्ते कथितं सर्वं यथा वृत्तं युधिष्ठिर
043c समासेन महद्ध्येतच्छ्रोतव्यं भरतर्षभ

