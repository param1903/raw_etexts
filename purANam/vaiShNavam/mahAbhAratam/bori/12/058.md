001  भीष्म उवाच
001a एतत्ते राजधर्माणां नवनीतं युधिष्ठिर
001c बृहस्पतिर्हि भगवान्नान्यं धर्मं प्रशंसति
002a विशालाक्षश्च भगवान्काव्यश्चैव महातपाः
002c सहस्राक्षो महेन्द्रश्च तथा प्राचेतसो मनुः
003a भरद्वाजश्च भगवांस्तथा गौरशिरा मुनिः
003c राजशास्त्रप्रणेतारो ब्रह्मण्या ब्रह्मवादिनः
004a रक्षामेव प्रशंसन्ति धर्मं धर्मभृतां वर
004c राज्ञां राजीवताम्राक्ष साधनं चात्र वै शृणु
005a चारश्च प्रणिधिश्चैव काले दानममत्सरः
005c युक्त्यादानं न चादानमयोगेन युधिष्ठिर
006a सतां सङ्ग्रहणं शौर्यं दाक्ष्यं सत्यं प्रजाहितम्
006c अनार्जवैरार्जवैश्च शत्रुपक्षस्य भेदनम्
007a साधूनामपरित्यागः कुलीनानां च धारणम्
007c निचयश्च निचेयानां सेवा बुद्धिमतामपि
008a बलानां हर्षणं नित्यं प्रजानामन्ववेक्षणम्
008c कार्येष्वखेदः कोशस्य तथैव च विवर्धनम्
009a पुरगुप्तिरविश्वासः पौरसङ्घातभेदनम्
009c केतनानां च जीर्णानामवेक्षा चैव सीदताम्
010a द्विविधस्य च दण्डस्य प्रयोगः कालचोदितः
010c अरिमध्यस्थमित्राणां यथावच्चान्ववेक्षणम्
011a उपजापश्च भृत्यानामात्मनः परदर्शनात्
011c अविश्वासः स्वयं चैव परस्याश्वासनं तथा
012a नीतिधर्मानुसरणं नित्यमुत्थानमेव च
012c रिपूणामनवज्ञानं नित्यं चानार्यवर्जनम्
013a उत्थानं हि नरेन्द्राणां बृहस्पतिरभाषत
013c राजधर्मस्य यन्मूलं श्लोकांश्चात्र निबोध मे
014a उत्थानेनामृतं लब्धमुत्थानेनासुरा हताः
014c उत्थानेन महेन्द्रेण श्रैष्ठ्यं प्राप्तं दिवीह च
015a उत्थानधीरः पुरुषो वाग्धीरानधितिष्ठति
015c उत्थानधीरं वाग्धीरा रमयन्त उपासते
016a उत्थानहीनो राजा हि बुद्धिमानपि नित्यशः
016c धर्षणीयो रिपूणां स्याद्भुजङ्ग इव निर्विषः
017a न च शत्रुरवज्ञेयो दुर्बलोऽपि बलीयसा
017c अल्पोऽपि हि दहत्यग्निर्विषमल्पं हिनस्ति च
018a एकाश्वेनापि सम्भूतः शत्रुर्दुर्गसमाश्रितः
018c तं तं तापयते देशमपि राज्ञः समृद्धिनः
019a राज्ञो रहस्यं यद्वाक्यं जयार्थं लोकसङ्ग्रहः
019c हृदि यच्चास्य जिह्मं स्यात्कारणार्थं च यद्भवेत्
020a यच्चास्य कार्यं वृजिनमार्जवेनैव धार्यते
020c दम्भनार्थाय लोकस्य धर्मिष्ठामाचरेत्क्रियाम्
021a राज्यं हि सुमहत्तन्त्रं दुर्धार्यमकृतात्मभिः
021c न शक्यं मृदुना वोढुमाघातस्थानमुत्तमम्
022a राज्यं सर्वामिषं नित्यमार्जवेनेह धार्यते
022c तस्मान्मिश्रेण सततं वर्तितव्यं युधिष्ठिर
023a यद्यप्यस्य विपत्तिः स्याद्रक्षमाणस्य वै प्रजाः
023c सोऽप्यस्य विपुलो धर्म एवंवृत्ता हि भूमिपाः
024a एष ते राजधर्माणां लेशः समनुवर्णितः
024c भूयस्ते यत्र सन्देहस्तद्ब्रूहि वदतां वर
025  वैशम्पायन उवाच
025a ततो व्यासश्च भगवान्देवस्थानोऽश्मना सह
025c वासुदेवः कृपश्चैव सात्यकिः सञ्जयस्तथा
026a साधु साध्विति संहृष्टाः पुष्यमाणैरिवाननैः
026c अस्तुवंस्ते नरव्याघ्रं भीष्मं धर्मभृतां वरम्
027a ततो दीनमना भीष्ममुवाच कुरुसत्तमः
027c नेत्राभ्यामश्रुपूर्णाभ्यां पादौ तस्य शनैः स्पृशन्
028a श्व इदानीं स्वसन्देहं प्रक्ष्यामि त्वं पितामह
028c उपैति सविताप्यस्तं रसमापीय पार्थिवम्
029a ततो द्विजातीनभिवाद्य केशवः कृपश्च ते चैव युधिष्ठिरादयः
029c प्रदक्षिणीकृत्य महानदीसुतं ततो रथानारुरुहुर्मुदा युताः
030a दृषद्वतीं चाप्यवगाह्य सुव्रताः कृतोदकार्याः कृतजप्यमङ्गलाः
030c उपास्य सन्ध्यां विधिवत्परन्तपास्ततः पुरं ते विविशुर्गजाह्वयम्

