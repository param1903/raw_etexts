नारद उवाच	001    
विनीय दुःखमबला सा त्वतीवायतेक्षणा	001a  
उवाच प्राञ्जलिर्भूत्वा लतेवावर्जिता तदा	001c  
त्वया सृष्टा कथं नारी मादृशी वदतां वर	002a  
रौद्रकर्माभिजायेत सर्वप्राणिभयङ्करी	002c  
बिभेम्यहमधर्मस्य धर्म्यमादिश कर्म मे	003a  
त्वं मां भीतामवेक्षस्व शिवेनेश्वर चक्षुषा	003c  
बालान्वृद्धान्वयःस्थांश्च न हरेयमनागसः	004a  
प्राणिनः प्राणिनामीश नमस्तेऽभिप्रसीद मे	004c  
प्रियान्पुत्रान्वयस्यांश्च भ्रातॄन्मातॄः पितॄनपि	005a  
अपध्यास्यन्ति यद्देव मृतांस्तेषां बिभेम्यहम्	005c  
कृपणाश्रुपरिक्लेदो दहेन्मां शाश्वतीः समाः	006a  
तेभ्योऽहं बलवद्भीता शरणं त्वामुपागता	006c  
यमस्य भवने देव यात्यन्ते पापकर्मिणः	007a  
प्रसादये त्वा वरद प्रसादं कुरु मे प्रभो	007c  
एतमिच्छाम्यहं कामं त्वत्तो लोकपितामह	008a  
इच्छेयं त्वत्प्रसादाच्च तपस्तप्तुं सुरेश्वर	008c  
पितामह उवाच	009    
मृत्यो सङ्कल्पिता मे त्वं प्रजासंहारहेतुना	009a  
गच्छ संहर सर्वास्त्वं प्रजा मा च विचारय	009c  
एतदेवमवश्यं हि भविता नैतदन्यथा	010a  
क्रियतामनवद्याङ्गि यथोक्तं मद्वचोऽनघे	010c  
नारद उवाच	011    
एवमुक्ता महाबाहो मृत्युः परपुरञ्जय	011a  
न व्याजहार तस्थौ च प्रह्वा भगवदुन्मुखी	011c  
पुनः पुनरथोक्ता सा गतसत्त्वेव भामिनी	012a  
तूष्णीमासीत्ततो देवो देवानामीश्वरेश्वरः	012c  
प्रससाद किल ब्रह्मा स्वयमेवात्मनात्मवान्	013a  
स्मयमानश्च लोकेशो लोकान्सर्वानवैक्षत	013c  
निवृत्तरोषे तस्मिंस्तु भगवत्यपराजिते	014a  
सा कन्यापजगामास्य समीपादिति नः श्रुतम्	014c  
अपसृत्याप्रतिश्रुत्य प्रजासंहरणं तदा	015a  
त्वरमाणेव राजेन्द्र मृत्युर्धेनुकमभ्ययात्	015c  
सा तत्र परमं देवी तपोऽचरत दुश्चरम्	016a  
समा ह्येकपदे तस्थौ दश पद्मानि पञ्च च	016c  
तां तथा कुर्वतीं तत्र तपः परमदुश्चरम्	017a  
पुनरेव महातेजा ब्रह्मा वचनमब्रवीत्	017c  
कुरुष्व मे वचो मृत्यो तदनादृत्य सत्वरा	018a  
तथैवैकपदे तात पुनरन्यानि सप्त सा	018c  
तस्थौ पद्मानि षट्चैव पञ्च द्वे चैव मानद	019a  
भूयः पद्मायुतं तात मृगैः सह चचार सा	019c  
पुनर्गत्वा ततो राजन्मौनमातिष्ठदुत्तमम्	020a  
अप्सु वर्षसहस्राणि सप्त चैकं च पार्थिव	020c  
ततो जगाम सा कन्या कौशिकीं भरतर्षभ	021a  
तत्र वायुजलाहारा चचार नियमं पुनः	021c  
ततो ययौ महाभागा गङ्गां मेरुं च केवलम्	022a  
तस्थौ दार्विव निश्चेष्टा भूतानां हितकाम्यया	022c  
ततो हिमवतो मूर्ध्नि यत्र देवाः समीजिरे	023a  
तत्राङ्गुष्ठेन राजेन्द्र निखर्वमपरं ततः	023c  
तस्थौ पितामहं चैव तोषयामास यत्नतः	023e   
ततस्तामब्रवीत्तत्र लोकानां प्रभवाप्ययः	024a  
किमिदं वर्तते पुत्रि क्रियतां तद्वचो मम	024c  
ततोऽब्रवीत्पुनर्मृत्युर्भगवन्तं पितामहम्	025a  
न हरेयं प्रजा देव पुनस्त्वाहं प्रसादये	025c  
तामधर्मभयत्रस्तां पुनरेव च याचतीम्	026a  
तदाब्रवीद्देवदेवो निगृह्येदं वचस्ततः	026c  
अधर्मो नास्ति ते मृत्यो संयच्छेमाः प्रजाः शुभे	027a  
मया ह्युक्तं मृषा भद्रे भविता नेह किञ्चन	027c  
धर्मः सनातनश्च त्वामिहैवानुप्रवेक्ष्यते	028a  
अहं च विबुधाश्चैव त्वद्धिते निरताः सदा	028c  
इममन्यं च ते कामं ददामि मनसेप्सितम्	029a  
न त्वा दोषेण यास्यन्ति व्याधिसम्पीडिताः प्रजाः	029c  
पुरुषेषु च रूपेण पुरुषस्त्वं भविष्यसि	030a  
स्त्रीषु स्त्रीरूपिणी चैव तृतीयेषु नपुंसकम्	030c  
सैवमुक्ता महाराज कृताञ्जलिरुवाच ह	031a  
पुनरेव महात्मानं नेति देवेशमव्ययम्	031c  
तामब्रवीत्तदा देवो मृत्यो संहर मानवान्	032a  
अधर्मस्ते न भविता तथा ध्यास्याम्यहं शुभे	032c  
यानश्रुबिन्दून्पतितानपश्यं ये पाणिभ्यां धारितास्ते पुरस्तात्	033a  
ते व्याधयो मानवान्घोररूपाः प्राप्ते काले पीडयिष्यन्ति मृत्यो	033c  
सर्वेषां त्वं प्राणिनामन्तकाले कामक्रोधौ सहितौ योजयेथाः	034a  
एवं धर्मस्त्वामुपैष्यत्यमेयो न चाधर्मं लप्स्यसे तुल्यवृत्तिः	034c  
एवं धर्मं पालयिष्यस्यथोक्तं न चात्मानं मज्जयिष्यस्यधर्मे	035a  
तस्मात्कामं रोचयाभ्यागतं त्वं संयोज्याथो संहरस्वेह जन्तून्	035c  
सा वै तदा मृत्युसञ्ज्ञापदेशाच्छापाद्भीता बाढमित्यब्रवीत्तम्	036a  
अथो प्राणान्प्राणिनामन्तकाले कामक्रोधौ प्राप्य निर्मोह्य हन्ति	036c  
मृत्योर्ये ते व्याधयश्चाश्रुपाता मनुष्याणां रुज्यते यैः शरीरम्	037a  
सर्वेषां वै प्राणिनां प्राणनान्ते तस्माच्छोकं मा कृथा बुध्य बुद्ध्या	037c  
सर्वे देवाः प्राणिनां प्राणनान्ते गत्वा वृत्ताः सन्निवृत्तास्तथैव	038a  
एवं सर्वे मानवाः प्राणनान्ते गत्वावृत्ता देववद्राजसिंह	038c  
वायुर्भीमो भीमनादो महौजाः सर्वेषां च प्राणिनां प्राणभूतः	039a  
नानावृत्तिर्देहिनां देहभेदे तस्माद्वायुर्देवदेवो विशिष्टः	039c  
सर्वे देवा मर्त्यसञ्ज्ञाविशिष्टाः सर्वे मर्त्या देवसञ्ज्ञाविशिष्टाः	040a  
तस्मात्पुत्रं मा शुचो राजसिंह पुत्रः स्वर्गं प्राप्य ते मोदते ह	040c  
एवं मृत्युर्देवसृष्टा प्रजानां प्राप्ते काले संहरन्ती यथावत्	041a  
तस्याश्चैव व्याधयस्तेऽश्रुपाताः प्राप्ते काले संहरन्तीह जन्तून्	041c  

