पराशर उवाच	001  
प्रतिग्रहागता विप्रे क्षत्रिये शस्त्रनिर्जिताः	001a  
वैश्ये न्यायार्जिताश्चैव शूद्रे शुश्रूषयार्जिताः	001c  
स्वल्पाप्यर्थाः प्रशस्यन्ते धर्मस्यार्थे महाफलाः	001e  
नित्यं त्रयाणां वर्णानां शूद्रः शुश्रूषुरुच्यते	002a  
क्षत्रधर्मा वैश्यधर्मा नावृत्तिः पतति द्विजः	002c  
शूद्रकर्मा यदा तु स्यात्तदा पतति वै द्विजः	002e  
वाणिज्यं पाशुपाल्यं च तथा शिल्पोपजीवनम्	003a  
शूद्रस्यापि विधीयन्ते यदा वृत्तिर्न जायते	003c  
रङ्गावतरणं चैव तथा रूपोपजीवनम्	004a  
मद्यमांसोपजीव्यं च विक्रयो लोहचर्मणोः	004c  
अपूर्विणा न कर्तव्यं कर्म लोके विगर्हितम्	005a  
कृतपूर्विणस्तु त्यजतो महान्धर्म इति श्रुतिः	005c  
संसिद्धः पुरुषो लोके यदाचरति पापकम्	006a  
मदेनाभिप्लुतमनास्तच्च न ग्राह्यमुच्यते	006c  
श्रूयन्ते हि पुराणे वै प्रजा धिग्दण्डशासनाः	007a  
दान्ता धर्मप्रधानाश्च न्यायधर्मानुवर्तकाः	007c  
धर्म एव सदा नॄणामिह राजन्प्रशस्यते	008a  
धर्मवृद्धा गुणानेव सेवन्ते हि नरा भुवि	008c  
तं धर्ममसुरास्तात नामृष्यन्त जनाधिप	009a  
विवर्धमानाः क्रमशस्तत्र तेऽन्वाविशन्प्रजाः	009c  
तेषां दर्पः समभवत्प्रजानां धर्मनाशनः	010a  
दर्पात्मनां ततः क्रोधः पुनस्तेषामजायत	010c  
ततः क्रोधाभिभूतानां वृत्तं लज्जासमन्वितम्	011a  
ह्रीश्चैवाप्यनशद्राजंस्ततो मोहो व्यजायत	011c  
ततो मोहपरीतास्ते नापश्यन्त यथा पुरा	012a  
परस्परावमर्देन वर्तयन्ति यथासुखम्	012c  
तान्प्राप्य तु स धिग्दण्डो नकारणमतोऽभवत्	013a  
ततोऽभ्यगच्छन्देवांश्च ब्राह्मणांश्चावमन्य ह	013c  
एतस्मिन्नेव काले तु देवा देववरं शिवम्	014a  
अगच्छञ्शरणं वीरं बहुरूपं गणाधिपम्	014c  
तेन स्म ते गगनगाः सपुराः पातिताः क्षितौ	015a  
तिस्रोऽप्येकेन बाणेन देवाप्यायिततेजसा	015c  
तेषामधिपतिस्त्वासीद्भीमो भीमपराक्रमः	016a  
देवतानां भयकरः स हतः शूलपाणिना	016c  
तस्मिन्हतेऽथ स्वं भावं प्रत्यपद्यन्त मानवाः	017a  
प्रावर्तन्त च वेदा वै शास्त्राणि च यथा पुरा	017c  
ततोऽभ्यषिञ्चन्राज्येन देवानां दिवि वासवम्	018a  
सप्तर्षयश्चान्वयुञ्जन्नराणां दण्डधारणे	018c  
सप्तर्षीणामथोर्ध्वं च विपृथुर्नाम पार्थिवः	019a  
राजानः क्षत्रियाश्चैव मण्डलेषु पृथक्पृथक्	019c  
महाकुलेषु ये जाता वृत्ताः पूर्वतराश्च ये	020a  
तेषामथासुरो भावो हृदयान्नापसर्पति	020c  
तस्मात्तेनैव भावेन सानुषङ्गेन पार्थिवाः	021a  
आसुराण्येव कर्माणि न्यषेवन्भीमविक्रमाः	021c  
प्रत्यतिष्ठंश्च तेष्वेव तान्येव स्थापयन्ति च	022a  
भजन्ते तानि चाद्यापि ये बालिशतमा नराः	022c  
तस्मादहं ब्रवीमि त्वां राजन्सञ्चिन्त्य शास्त्रतः	023a  
संसिद्धाधिगमं कुर्यात्कर्म हिंसात्मकं त्यजेत्	023c  
न सङ्करेण द्रविणं विचिन्वीत विचक्षणः	024a  
धर्मार्थं न्यायमुत्सृज्य न तत्कल्याणमुच्यते	024c  
स त्वमेवंविधो दान्तः क्षत्रियः प्रियबान्धवः	025a  
प्रजा भृत्यांश्च पुत्रांश्च स्वधर्मेणानुपालय	025c  
इष्टानिष्टसमायोगो वैरं सौहार्दमेव च	026a  
अथ जातिसहस्राणि बहूनि परिवर्तते	026c  
तस्माद्गुणेषु रज्येथा मा दोषेषु कदाचन	027a  
निर्गुणो यो हि दुर्बुद्धिरात्मनः सोऽरिरुच्यते	027c  
मानुषेषु महाराज धर्माधर्मौ प्रवर्ततः	028a  
न तथान्येषु भूतेषु मनुष्यरहितेष्विह	028c  
धर्मशीलो नरो विद्वानीहकोऽनीहकोऽपि वा	029a  
आत्मभूतः सदा लोके चरेद्भूतान्यहिंसयन्	029c  
यदा व्यपेतहृल्लेखं मनो भवति तस्य वै	030a  
नानृतं चैव भवति तदा कल्याणमृच्छति	030c  

