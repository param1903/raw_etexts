अतिथिरुवाच	001    
उपदेशं तु ते विप्र करिष्येऽहं यथागमम्	001a  
गुरुणा मे यथाख्यातमर्थतस्तच्च मे शृणु	001c  
यत्र पूर्वाभिसर्गेण धर्मचक्रं प्रवर्तितम्	002a  
नैमिषे गोमतीतीरे तत्र नागाह्वयं पुरम्	002c  
समग्रैस्त्रिदशैस्तत्र इष्टमासीद्द्विजर्षभ	003a  
यत्रेन्द्रातिक्रमं चक्रे मान्धाता राजसत्तमः	003c  
कृताधिवासो धर्मात्मा तत्र चक्षुःश्रवा महान्	004a  
पद्मनाभो महाभागः पद्म इत्येव विश्रुतः	004c  
स वाचा कर्मणा चैव मनसा च द्विजर्षभ	005a  
प्रसादयति भूतानि त्रिविधे वर्त्मनि स्थितः	005c  
साम्ना दानेन भेदेन दण्डेनेति चतुर्विधम्	006a  
विषमस्थं जनं स्वं च चक्षुर्ध्यानेन रक्षति	006c  
तमभिक्रम्य विधिना प्रष्टुमर्हसि काङ्क्षितम्	007a  
स ते परमकं धर्मं नमिथ्या दर्शयिष्यति	007c  
स हि सर्वातिथिर्नागो बुद्धिशास्त्रविशारदः	008a  
गुणैरनवमैर्युक्तः समस्तैराभिकामिकैः	008c  
प्रकृत्या नित्यसलिलो नित्यमध्ययने रतः	009a  
तपोदमाभ्यां संयुक्तो वृत्तेनानवरेण च	009c  
यज्वा दानरुचिः क्षान्तो वृत्ते च परमे स्थितः	010a  
सत्यवागनसूयुश्च शीलवानभिसंश्रितः	010c  
शेषान्नभोक्ता वचनानुकूलो हितार्जवोत्कृष्टकृताकृतज्ञः	011a  
अवैरकृद्भूतहिते नियुक्तो गङ्गाह्रदाम्भोऽभिजनोपपन्नः	011c  

