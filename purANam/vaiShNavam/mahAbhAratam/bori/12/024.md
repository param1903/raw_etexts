001  युधिष्ठिर उवाच
001a भगवन्कर्मणा केन सुद्युम्नो वसुधाधिपः
001c संसिद्धिं परमां प्राप्तः श्रोतुमिच्छामि तं नृपम्
002  व्यास उवाच
002a अत्राप्युदाहरन्तीममितिहासं पुरातनम्
002c शङ्खश्च लिखितश्चास्तां भ्रातरौ संयतव्रतौ
003a तयोरावसथावास्तां रमणीयौ पृथक्पृथक्
003c नित्यपुष्पफलैर्वृक्षैरुपेतौ बाहुदामनु
004a ततः कदाचिल्लिखितः शङ्खस्याश्रममागमत्
004c यदृच्छयापि शङ्खोऽथ निष्क्रान्तोऽभवदाश्रमात्
005a सोऽभिगम्याश्रमं भ्रातुः शङ्खस्य लिखितस्तदा
005c फलानि शातयामास सम्यक्परिणतान्युत
006a तान्युपादाय विस्रब्धो भक्षयामास स द्विजः
006c तस्मिंश्च भक्षयत्येव शङ्खोऽप्याश्रममागमत्
007a भक्षयन्तं तु तं दृष्ट्वा शङ्खो भ्रातरमब्रवीत्
007c कुतः फलान्यवाप्तानि हेतुना केन खादसि
008a सोऽब्रवीद्भ्रातरं ज्येष्ठमुपस्पृश्याभिवाद्य च
008c इत एव गृहीतानि मयेति प्रहसन्निव
009a तमब्रवीत्तदा शङ्खस्तीव्रकोपसमन्वितः
009c स्तेयं त्वया कृतमिदं फलान्याददता स्वयम्
009e गच्छ राजानमासाद्य स्वकर्म प्रथयस्व वै
010a अदत्तादानमेवेदं कृतं पार्थिवसत्तम
010c स्तेनं मां त्वं विदित्वा च स्वधर्ममनुपालय
010e शीघ्रं धारय चौरस्य मम दण्डं नराधिप
011a इत्युक्तस्तस्य वचनात्सुद्युम्नं वसुधाधिपम्
011c अभ्यगच्छन्महाबाहो लिखितः संशितव्रतः
012a सुद्युम्नस्त्वन्तपालेभ्यः श्रुत्वा लिखितमागतम्
012c अभ्यगच्छत्सहामात्यः पद्भ्यामेव नरेश्वरः
013a तमब्रवीत्समागत्य स राजा ब्रह्मवित्तमम्
013c किमागमनमाचक्ष्व भगवन्कृतमेव तत्
014a एवमुक्तः स विप्रर्षिः सुद्युम्नमिदमब्रवीत्
014c प्रतिश्रौषि करिष्येति श्रुत्वा तत्कर्तुमर्हसि
015a अनिसृष्टानि गुरुणा फलानि पुरुषर्षभ
015c भक्षितानि मया राजंस्तत्र मां शाधि माचिरम्
016  सुद्युम्न उवाच
016a प्रमाणं चेन्मतो राजा भवतो दण्डधारणे
016c अनुज्ञायामपि तथा हेतुः स्याद्ब्राह्मणर्षभ
017a स भवानभ्यनुज्ञातः शुचिकर्मा महाव्रतः
017c ब्रूहि कामानतोऽन्यांस्त्वं करिष्यामि हि ते वचः
018  व्यास उवाच
018a छन्द्यमानोऽपि ब्रह्मर्षिः पार्थिवेन महात्मना
018c नान्यं वै वरयामास तस्माद्दण्डादृते वरम्
019a ततः स पृथिवीपालो लिखितस्य महात्मनः
019c करौ प्रच्छेदयामास धृतदण्डो जगाम सः
020a स गत्वा भ्रातरं शङ्खमार्तरूपोऽब्रवीदिदम्
020c धृतदण्डस्य दुर्भुद्धेर्भगवन्क्षन्तुमर्हसि
021  शङ्ख उवाच
021a न कुप्ये तव धर्मज्ञ न च दूषयसे मम
021c धर्मस्तु ते व्यतिक्रान्तस्ततस्ते निष्कृतिः कृता
022a स गत्वा बाहुदां शीघ्रं तर्पयस्व यथाविधि
022c देवान्पितॄनृषींश्चैव मा चाधर्मे मनः कृथाः
023  व्यास उवाच
023a तस्य तद्वचनं श्रुत्वा शङ्खस्य लिखितस्तदा
023c अवगाह्यापगां पुण्यामुदकार्थं प्रचक्रमे
024a प्रादुरास्तां ततस्तस्य करौ जलजसन्निभौ
024c ततः स विस्मितो भ्रातुर्दर्शयामास तौ करौ
025a ततस्तमब्रवीच्छङ्खस्तपसेदं कृतं मया
025c मा च तेऽत्र विशङ्का भूद्दैवमेव विधीयते
026  लिखित उवाच
026a किं नु नाहं त्वया पूतः पूर्वमेव महाद्युते
026c यस्य ते तपसो वीर्यमीदृशं द्विजसत्तम
027  शङ्ख उवाच
027a एवमेतन्मया कार्यं नाहं दण्डधरस्तव
027c स च पूतो नरपतिस्त्वं चापि पितृभिः सह
028  व्यास उवाच
028a स राजा पाण्डवश्रेष्ठ श्रेष्ठो वै तेन कर्मणा
028c प्राप्तवान्परमां सिद्धिं दक्षः प्राचेतसो यथा
029a एष धर्मः क्षत्रियाणां प्रजानां परिपालनम्
029c उत्पथेऽस्मिन्महाराज मा च शोके मनः कृथाः
030a भ्रातुरस्य हितं वाक्यं शृणु धर्मज्ञसत्तम
030c दण्ड एव हि राजेन्द्र क्षत्रधर्मो न मुण्डनम्

