001  युधिष्ठिर उवाच
001a यदप्यल्पतरं कर्म तदप्येकेन दुष्करम्
001c पुरुषेणासहायेन किमु राज्यं पितामह
002a किंशीलः किंसमाचारो राज्ञोऽर्थसचिवो भवेत्
002c कीदृशे विश्वसेद्राजा कीदृशे नापि विश्वसेत्
003  भीष्म उवाच
003a चतुर्विधानि मित्राणि राज्ञां राजन्भवन्त्युत
003c सहार्थो भजमानश्च सहजः कृत्रिमस्तथा
004a धर्मात्मा पञ्चमं मित्रं स तु नैकस्य न द्वयोः
004c यतो धर्मस्ततो वा स्यान्मध्यस्थो वा ततो भवेत्
005a यस्तस्यार्थो न रोचेत न तं तस्य प्रकाशयेत्
005c धर्माधर्मेण राजानश्चरन्ति विजिगीषवः
006a चतुर्णां मध्यमौ श्रेष्ठौ नित्यं शङ्क्यौ तथापरौ
006c सर्वे नित्यं शङ्कितव्याः प्रत्यक्षं कार्यमात्मनः
007a न हि राज्ञा प्रमादो वै कर्तव्यो मित्ररक्षणे
007c प्रमादिनं हि राजानं लोकाः परिभवन्त्युत
008a असाधुः साधुतामेति साधुर्भवति दारुणः
008c अरिश्च मित्रं भवति मित्रं चापि प्रदुष्यति
009a अनित्यचित्तः पुरुषस्तस्मिन्को जातु विश्वसेत्
009c तस्मात्प्रधानं यत्कार्यं प्रत्यक्षं तत्समाचरेत्
010a एकान्तेन हि विश्वासः कृत्स्नो धर्मार्थनाशकः
010c अविश्वासश्च सर्वत्र मृत्युना न विशिष्यते
011a अकालमृत्युर्विश्वासो विश्वसन्हि विपद्यते
011c यस्मिन्करोति विश्वासमिच्छतस्तस्य जीवति
012a तस्माद्विश्वसितव्यं च शङ्कितव्यं च केषुचित्
012c एषा नीतिगतिस्तात लक्ष्मीश्चैव सनातनी
013a यं मन्येत ममाभावादिममर्थागमः स्पृशेत्
013c नित्यं तस्माच्छङ्कितव्यममित्रं तं विदुर्बुधाः
014a यस्य क्षेत्रादप्युदकं क्षेत्रमन्यस्य गच्छति
014c न तत्रानिच्छतस्तस्य भिद्येरन्सर्वसेतवः
015a तथैवात्युदकाद्भीतस्तस्य भेदनमिच्छति
015c यमेवंलक्षणं विद्यात्तममित्रं विनिर्दिशेत्
016a यः समृद्ध्या न तुष्येत क्षये दीनतरो भवेत्
016c एतदुत्तममित्रस्य निमित्तमभिचक्षते
017a यं मन्येत ममाभावादस्याभावो भवेदिति
017c तस्मिन्कुर्वीत विश्वासं यथा पितरि वै तथा
018a तं शक्त्या वर्धमानश्च सर्वतः परिबृंहयेत्
018c नित्यं क्षताद्वारयति यो धर्मेष्वपि कर्मसु
019a क्षताद्भीतं विजानीयादुत्तमं मित्रलक्षणम्
019c ये तस्य क्षतमिच्छन्ति ते तस्य रिपवः स्मृताः
020a व्यसनान्नित्यभीतोऽसौ समृद्ध्यामेव तृप्यते
020c यत्स्यादेवंविधं मित्रं तदात्मसममुच्यते
021a रूपवर्णस्वरोपेतस्तितिक्षुरनसूयकः
021c कुलीनः शीलसम्पन्नः स ते स्यात्प्रत्यनन्तरः
022a मेधावी स्मृतिमान्दक्षः प्रकृत्या चानृशंसवान्
022c यो मानितोऽमानितो वा न सन्दूष्येत्कदाचन
023a ऋत्विग्वा यदि वाचार्यः सखा वात्यन्तसंस्तुतः
023c गृहे वसेदमात्यस्ते यः स्यात्परमपूजितः
024a स ते विद्यात्परं मन्त्रं प्रकृतिं चार्थधर्मयोः
024c विश्वासस्ते भवेत्तत्र यथा पितरि वै तथा
025a नैव द्वौ न त्रयः कार्या न मृष्येरन्परस्परम्
025c एकार्थादेव भूतानां भेदो भवति सर्वदा
026a कीर्तिप्रधानो यश्च स्याद्यश्च स्यात्समये स्थितः
026c समर्थान्यश्च न द्वेष्टि समर्थान्कुरुते च यः
027a यो न कामाद्भयाल्लोभात्क्रोधाद्वा धर्ममुत्सृजेत्
027c दक्षः पर्याप्तवचनः स ते स्यात्प्रत्यनन्तरः
028a शूरश्चार्यश्च विद्वांश्च प्रतिपत्तिविशारदः
028c कुलीनः शीलसम्पन्नस्तितिक्षुरनसूयकः
029a एते ह्यमात्याः कर्तव्याः सर्वकर्मस्ववस्थिताः
029c पूजिताः संविभक्ताश्च सुसहायाः स्वनुष्ठिताः
030a कृत्स्नमेते विनिक्षिप्ताः प्रतिरूपेषु कर्मसु
030c युक्ता महत्सु कार्येषु श्रेयांस्युत्पादयन्ति च
031a एते कर्माणि कुर्वन्ति स्पर्धमाना मिथः सदा
031c अनुतिष्ठन्ति चैवार्थानाचक्षाणाः परस्परम्
032a ज्ञातिभ्यश्चैव बिभ्येथा मृत्योरिव यतः सदा
032c उपराजेव राजर्धिं ज्ञातिर्न सहते सदा
033a ऋजोर्मृदोर्वदान्यस्य ह्रीमतः सत्यवादिनः
033c नान्यो ज्ञातेर्महाबाहो विनाशमभिनन्दति
034a अज्ञातिता नातिसुखा नावज्ञेयास्त्वतः परम्
034c अज्ञातिमन्तं पुरुषं परे परिभवन्त्युत
035a निकृतस्य नरैरन्यैर्ज्ञातिरेव परायणम्
035c नान्यैर्निकारं सहते ज्ञातेर्ज्ञातिः कदाचन
036a आत्मानमेव जानाति निकृतं बान्धवैरपि
036c तेषु सन्ति गुणाश्चैव नैर्गुण्यं तेषु लक्ष्यते
037a नाज्ञातिरनुगृह्णाति नाज्ञातिर्दिग्धमस्यति
037c उभयं ज्ञातिलोकेषु दृश्यते साध्वसाधु च
038a तान्मानयेत्पूजयेच्च नित्यं वाचा च कर्मणा
038c कुर्याच्च प्रियमेतेभ्यो नाप्रियं किञ्चिदाचरेत्
039a विश्वस्तवदविश्वस्तस्तेषु वर्तेत सर्वदा
039c न हि दोषो गुणो वेति निस्पृक्तस्तेषु दृश्यते
040a तस्यैवं वर्तमानस्य पुरुषस्याप्रमादिनः
040c अमित्राः सम्प्रसीदन्ति तथा मित्रीभवन्त्यपि
041a य एवं वर्तते नित्यं ज्ञातिसम्बन्धिमण्डले
041c मित्रेष्वमित्रेष्वैश्वर्ये चिरं यशसि तिष्ठति

