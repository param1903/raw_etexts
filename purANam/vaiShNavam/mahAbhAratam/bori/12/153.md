001  युधिष्ठिर उवाच
001a अनर्थानामधिष्ठानमुक्तो लोभः पितामह
001c अज्ञानमपि वै तात श्रोतुमिच्छामि तत्त्वतः
002  भीष्म उवाच
002a करोति पापं योऽज्ञानान्नात्मनो वेत्ति च क्षमम्
002c प्रद्वेष्टि साधुवृत्तांश्च स लोकस्यैति वाच्यताम्
003a अज्ञानान्निरयं याति तथाज्ञानेन दुर्गतिम्
003c अज्ञानात्क्लेशमाप्नोति तथापत्सु निमज्जति
004  युधिष्ठिर उवाच
004a अज्ञानस्य प्रवृत्तिं च स्थानं वृद्धिं क्षयोदयौ
004c मूलं योगं गतिं कालं कारणं हेतुमेव च
005a श्रोतुमिच्छामि तत्त्वेन यथावदिह पार्थिव
005c अज्ञानप्रभवं हीदं यद्दुःखमुपलभ्यते
006  भीष्म उवाच
006a रागो द्वेषस्तथा मोहो हर्षः शोकोऽभिमानिता
006c कामः क्रोधश्च दर्पश्च तन्द्रीरालस्यमेव च
007a इच्छा द्वेषस्तथा तापः परवृद्ध्युपतापिता
007c अज्ञानमेतन्निर्दिष्टं पापानां चैव याः क्रियाः
008a एतया या प्रवृत्तिश्च वृद्ध्यादीन्यांश्च पृच्छसि
008c विस्तरेण महाबाहो शृणु तच्च विशां पते
009a उभावेतौ समफलौ समदोषौ च भारत
009c अज्ञानं चातिलोभश्चाप्येकं जानीहि पार्थिव
010a लोभप्रभवमज्ञानं वृद्धं भूयः प्रवर्धते
010c स्थाने स्थानं क्षये क्षैण्यमुपैति विविधां गतिम्
011a मूलं लोभस्य महतः कालात्मगतिरेव च
011c छिन्नेऽच्छिन्ने तथा लोभे कारणं काल एव हि
012a तस्याज्ञानात्तु लोभो हि लोभादज्ञानमेव च
012c सर्वे दोषास्तथा लोभात्तस्माल्लोभं विवर्जयेत्
013a जनको युवनाश्वश्च वृषादर्भिः प्रसेनजित्
013c लोभक्षयाद्दिवं प्राप्तास्तथैवान्ये जनाधिपाः
014a प्रत्यक्षं तु कुरुश्रेष्ठ त्यज लोभमिहात्मना
014c त्यक्त्वा लोभं सुखं लोके प्रेत्य चानुचरिष्यसि

