युधिष्ठिर उवाच	001  
शोकाद्दुःखाच्च मृत्योश्च त्रस्यन्ति प्राणिनः सदा	001a  
उभयं मे यथा न स्यात्तन्मे ब्रूहि पितामह	001c  
भीष्म उवाच	002  
अत्रैवोदाहरन्तीममितिहासं पुरातनम्	002a  
नारदस्य च संवादं समङ्गस्य च भारत	002c  
नारद उवाच	003  
उरसेव प्रणमसे बाहुभ्यां तरसीव च	003a  
सम्प्रहृष्टमना नित्यं विशोक इव लक्ष्यसे	003c  
उद्वेगं नेह ते किञ्चित्सुसूक्ष्ममपि लक्षये	004a  
नित्यतृप्त इव स्वस्थो बालवच्च विचेष्टसे	004c  
समङ्ग उवाच	005  
भूतं भव्यं भविष्यच्च सर्वं सत्त्वेषु मानद	005a  
तेषां तत्त्वानि जानामि ततो न विमना ह्यहम्	005c  
उपक्रमानहं वेद पुनरेव फलोदयान्	006a  
लोके फलानि चित्राणि ततो न विमना ह्यहम्	006c  
अगाधाश्चाप्रतिष्ठाश्च गतिमन्तश्च नारद	007a  
अन्धा जडाश्च जीवन्ति पश्यास्मानपि जीवतः	007c  
विहितेनैव जीवन्ति अरोगाङ्गा दिवौकसः	008a  
बलवन्तोऽबलाश्चैव तद्वदस्मान्सभाजय	008c  
सहस्रिणश्च जीवन्ति जीवन्ति शतिनस्तथा	009a  
शाकेन चान्ये जीवन्ति पश्यास्मानपि जीवतः	009c  
यदा न शोचेमहि किं नु न स्याद्धर्मेण वा नारद कर्मणा वा	010a  
कृतान्तवश्यानि यदा सुखानि दुःखानि वा यन्न विधर्षयन्ति	010c  
यस्मै प्रज्ञां कथयन्ते मनुष्याः प्रज्ञामूलो हीन्द्रियाणां प्रसादः	011a  
मुह्यन्ति शोचन्ति यदेन्द्रियाणि प्रज्ञालाभो नास्ति मूढेन्द्रियस्य	011c  
मूढस्य दर्पः स पुनर्मोह एव मूढस्य नायं न परोऽस्ति लोकः	012a  
न ह्येव दुःखानि सदा भवन्ति सुखस्य वा नित्यशो लाभ एव	012c  
भावात्मकं सम्परिवर्तमानं न मादृशः सञ्ज्वरं जातु कुर्यात्	013a  
इष्टान्भोगान्नानुरुध्येत्सुखं वा न चिन्तयेद्दुःखमभ्यागतं वा	013c  
समाहितो न स्पृहयेत्परेषां नानागतं नाभिनन्देत लाभम्	014a  
न चापि हृष्येद्विपुलेऽर्थलाभे तथार्थनाशे च न वै विषीदेत्	014c  
न बान्धवा न च वित्तं न कौली न च श्रुतं न च मन्त्रा न वीर्यम्	015a  
दुःखात्त्रातुं सर्व एवोत्सहन्ते परत्र शीले न तु यान्ति शान्तिम्	015c  
नास्ति बुद्धिरयुक्तस्य नायोगाद्विद्यते सुखम्	016a  
धृतिश्च दुःखत्यागश्चाप्युभयं नः सुखोदयम्	016c  
प्रियं हि हर्षजननं हर्ष उत्सेकवर्धनः	017a  
उत्सेको नरकायैव तस्मात्तं सन्त्यजाम्यहम्	017c  
एताञ्शोकभयोत्सेकान्मोहनान्सुखदुःखयोः	018a  
पश्यामि साक्षिवल्लोके देहस्यास्य विचेष्टनात्	018c  
अर्थकामौ परित्यज्य विशोको विगतज्वरः	019a  
तृष्णामोहौ तु सन्त्यज्य चरामि पृथिवीमिमाम्	019c  
न मृत्युतो न चाधर्मान्न लोभान्न कुतश्चन	020a  
पीतामृतस्येवात्यन्तमिह चामुत्र वा भयम्	020c  
एतद्ब्रह्मन्विजानामि महत्कृत्वा तपोऽव्ययम्	021a  
तेन नारद सम्प्राप्तो न मां शोकः प्रबाधते	021c  

