श्रीभगवानुवाच	001    
सूर्याचन्द्रमसौ शश्वत्केशैर्मे अंशुसञ्ज्ञितैः	001a  
बोधयंस्तापयंश्चैव जगदुत्तिष्ठतः पृथक्	001c  
बोधनात्तापनाच्चैव जगतो हर्षणं भवेत्	002a  
अग्नीषोमकृतैरेभिः कर्मभिः पाण्डुनन्दन	002c  
हृषीकेशोऽहमीशानो वरदो लोकभावनः	002e   
इडोपहूतयोगेन हरे भागं क्रतुष्वहम्	003a  
वर्णश्च मे हरिश्रेष्ठस्तस्माद्धरिरहं स्मृतः	003c  
धाम सारो हि लोकानामृतं चैव विचारितम्	004a  
ऋतधामा ततो विप्रैः सत्यश्चाहं प्रकीर्तितः	004c  
नष्टां च धरणीं पूर्वमविन्दं वै गुहागताम्	005a  
गोविन्द इति मां देवा वाग्भिः समभितुष्टुवुः	005c  
शिपिविष्टेति चाख्यायां हीनरोमा च यो भवेत्	006a  
तेनाविष्टं हि यत्किञ्चिच्छिपिविष्टं हि तत्स्मृतम्	006c  
यास्को मामृषिरव्यग्रो नैकयज्ञेषु गीतवान्	007a  
शिपिविष्ट इति ह्यस्माद्गुह्यनामधरो ह्यहम्	007c  
स्तुत्वा मां शिपिविष्टेति यास्को ऋषिरुदारधीः	008a  
मत्प्रसादादधो नष्टं निरुक्तमभिजग्मिवान्	008c  
न हि जातो न जायेऽहं न जनिष्ये कदाचन	009a  
क्षेत्रज्ञः सर्वभूतानां तस्मादहमजः स्मृतः	009c  
नोक्तपूर्वं मया क्षुद्रमश्लीलं वा कदाचन	010a  
ऋता ब्रह्मसुता सा मे सत्या देवी सरस्वती	010c  
सच्चासच्चैव कौन्तेय मयावेशितमात्मनि	011a  
पौष्करे ब्रह्मसदने सत्यं मामृषयो विदुः	011c  
सत्त्वान्न च्युतपूर्वोऽहं सत्त्वं वै विद्धि मत्कृतम्	012a  
जन्मनीहाभवत्सत्त्वं पौर्विकं मे धनञ्जय	012c  
निराशीःकर्मसंयुक्तं सात्वतं मां प्रकल्पय	013a  
सात्वतज्ञानदृष्टोऽहं सात्वतः सात्वतां पतिः	013c  
कृषामि मेदिनीं पार्थ भूत्वा कार्ष्णायसो महान्	014a  
कृष्णो वर्णश्च मे यस्मात्तस्मात्कृष्णोऽहमर्जुन	014c  
मया संश्लेषिता भूमिरद्भिर्व्योम च वायुना	015a  
वायुश्च तेजसा सार्धं वैकुण्ठत्वं ततो मम	015c  
निर्वाणं परमं सौख्यं धर्मोऽसौ पर उच्यते	016a  
तस्मान्न च्युतपूर्वोऽहमच्युतस्तेन कर्मणा	016c  
पृथिवीनभसी चोभे विश्रुते विश्वलौकिके	017a  
तयोः सन्धारणार्थं हि मामधोक्षजमञ्जसा	017c  
निरुक्तं वेदविदुषो ये च शब्दार्थचिन्तकाः	018a  
ते मां गायन्ति प्राग्वंशे अधोक्षज इति स्थितिः	018c  
शब्द एकमतैरेष व्याहृतः परमर्षिभिः	019a  
नान्यो ह्यधोक्षजो लोके ऋते नारायणं प्रभुम्	019c  
घृतं ममार्चिषो लोके जन्तूनां प्राणधारणम्	020a  
घृतार्चिरहमव्यग्रैर्वेदज्ञैः परिकीर्तितः	020c  
त्रयो हि धातवः ख्याताः कर्मजा इति च स्मृताः	021a  
पित्तं श्लेष्मा च वायुश्च एष सङ्घात उच्यते	021c  
एतैश्च धार्यते जन्तुरेतैः क्षीणैश्च क्षीयते	022a  
आयुर्वेदविदस्तस्मात्त्रिधातुं मां प्रचक्षते	022c  
वृषो हि भगवान्धर्मः ख्यातो लोकेषु भारत	023a  
नैघण्टुकपदाख्यातं विद्धि मां वृषमुत्तमम्	023c  
कपिर्वराहः श्रेष्ठश्च धर्मश्च वृष उच्यते	024a  
तस्माद्वृषाकपिं प्राह कश्यपो मां प्रजापतिः	024c  
न चादिं न मध्यं तथा नैव चान्तं कदाचिद्विदन्ते सुराश्चासुराश्च	025a  
अनाद्यो ह्यमध्यस्तथा चाप्यनन्तः प्रगीतोऽहमीशो विभुर्लोकसाक्षी	025c  
शुचीनि श्रवणीयानि शृणोमीह धनञ्जय	026a  
न च पापानि गृह्णामि ततोऽहं वै शुचिश्रवाः	026c  
एकशृङ्गः पुरा भूत्वा वराहो दिव्यदर्शनः	027a  
इमामुद्धृतवान्भूमिमेकशृङ्गस्ततो ह्यहम्	027c  
तथैवासं त्रिककुदो वाराहं रूपमास्थितः	028a  
त्रिककुत्तेन विख्यातः शरीरस्य तु मापनात्	028c  
विरिञ्च इति यः प्रोक्तः कपिलज्ञानचिन्तकैः	029a  
स प्रजापतिरेवाहं चेतनात्सर्वलोककृत्	029c  
विद्यासहायवन्तं मामादित्यस्थं सनातनम्	030a  
कपिलं प्राहुराचार्याः साङ्ख्या निश्चितनिश्चयाः	030c  
हिरण्यगर्भो द्युतिमानेष यश्छन्दसि स्तुतः	031a  
योगैः सम्पूज्यते नित्यं स एवाहं विभुः स्मृतः	031c  
एकविंशतिशाखं च ऋग्वेदं मां प्रचक्षते	032a  
सहस्रशाखं यत्साम ये वै वेदविदो जनाः	032c  
गायन्त्यारण्यके विप्रा मद्भक्तास्तेऽपि दुर्लभाः	032e   
षट्पञ्चाशतमष्टौ च सप्तत्रिंशतमित्युत	033a  
यस्मिञ्शाखा यजुर्वेदे सोऽहमाध्वर्यवे स्मृतः	033c  
पञ्चकल्पमथर्वाणं कृत्याभिः परिबृंहितम्	034a  
कल्पयन्ति हि मां विप्रा अथर्वाणविदस्तथा	034c  
शाखाभेदाश्च ये केचिद्याश्च शाखासु गीतयः	035a  
स्वरवर्णसमुच्चाराः सर्वांस्तान्विद्धि मत्कृतान्	035c  
यत्तद्धयशिरः पार्थ समुदेति वरप्रदम्	036a  
सोऽहमेवोत्तरे भागे क्रमाक्षरविभागवित्	036c  
रामादेशितमार्गेण मत्प्रसादान्महात्मना	037a  
पाञ्चालेन क्रमः प्राप्तस्तस्माद्भूतात्सनातनात्	037c  
बाभ्रव्यगोत्रः स बभौ प्रथमः क्रमपारगः	037e   
नारायणाद्वरं लब्ध्वा प्राप्य योगमनुत्तमम्	038a  
क्रमं प्रणीय शिक्षां च प्रणयित्वा स गालवः	038c  
कण्डरीकोऽथ राजा च ब्रह्मदत्तः प्रतापवान्	039a  
जातीमरणजं दुःखं स्मृत्वा स्मृत्वा पुनः पुनः	039c  
सप्तजातिषु मुख्यत्वाद्योगानां सम्पदं गतः	039e   
पुराहमात्मजः पार्थ प्रथितः कारणान्तरे	040a  
धर्मस्य कुरुशार्दूल ततोऽहं धर्मजः स्मृतः	040c  
नरनारायणौ पूर्वं तपस्तेपतुरव्ययम्	041a  
धर्मयानं समारूढौ पर्वते गन्धमादने	041c  
तत्कालसमयं चैव दक्षयज्ञो बभूव ह	042a  
न चैवाकल्पयद्भागं दक्षो रुद्रस्य भारत	042c  
ततो दधीचिवचनाद्दक्षयज्ञमपाहरत्	043a  
ससर्ज शूलं क्रोधेन प्रज्वलन्तं मुहुर्मुहुः	043c  
तच्छूलं भस्मसात्कृत्वा दक्षयज्ञं सविस्तरम्	044a  
आवयोः सहसागच्छद्बदर्याश्रममन्तिकात्	044c  
वेगेन महता पार्थ पतन्नारायणोरसि	044e   
ततः स्वतेजसाविष्टाः केशा नारायणस्य ह	045a  
बभूवुर्मुञ्जवर्णास्तु ततोऽहं मुञ्जकेशवान्	045c  
तच्च शूलं विनिर्धूतं हुङ्कारेण महात्मना	046a  
जगाम शङ्करकरं नारायणसमाहतम्	046c  
अथ रुद्र उपाधावत्तावृषी तपसान्वितौ	047a  
तत एनं समुद्धूतं कण्ठे जग्राह पाणिना	047c  
नारायणः स विश्वात्मा तेनास्य शितिकण्ठता	047e   
अथ रुद्रविघातार्थमिषीकां जगृहे नरः	048a  
मन्त्रैश्च संयुयोजाशु सोऽभवत्परशुर्महान्	048c  
क्षिप्तश्च सहसा रुद्रे खण्डनं प्राप्तवांस्तदा	049a  
ततोऽहं खण्डपरशुः स्मृतः परशुखण्डनात्	049c  
अर्जुन उवाच	050    
अस्मिन्युद्धे तु वार्ष्णेय त्रैलोक्यमथने तदा	050a  
जयं कः प्राप्तवांस्तत्र शंसैतन्मे जनार्दन	050c  
श्रीभगवानुवाच	051    
तयोः संलग्नयोर्युद्धे रुद्रनारायणात्मनोः	051a  
उद्विग्नाः सहसा कृत्स्ना लोकाः सर्वेऽभवंस्तदा	051c  
नागृह्णात्पावकः शुभ्रं मखेषु सुहुतं हविः	052a  
वेदा न प्रतिभान्ति स्म ऋषीणां भावितात्मनाम्	052c  
देवान्रजस्तमश्चैव समाविविशतुस्तदा	053a  
वसुधा सञ्चकम्पेऽथ नभश्च विपफाल ह	053c  
निष्प्रभाणि च तेजांसि ब्रह्मा चैवासनाच्च्युतः	054a  
अगाच्छोषं समुद्रश्च हिमवांश्च व्यशीर्यत	054c  
तस्मिन्नेवं समुत्पन्ने निमित्ते पाण्डुनन्दन	055a  
ब्रह्मा वृतो देवगणैर्ॠषिभिश्च महात्मभिः	055c  
आजगामाशु तं देशं यत्र युद्धमवर्तत	055e   
साञ्जलिप्रग्रहो भूत्वा चतुर्वक्त्रो निरुक्तगः	056a  
उवाच वचनं रुद्रं लोकानामस्तु वै शिवम्	056c  
न्यस्यायुधानि विश्वेश जगतो हितकाम्यया	056e   
यदक्षरमथाव्यक्तमीशं लोकस्य भावनम्	057a  
कूटस्थं कर्तृनिर्द्वन्द्वमकर्तेति च यं विदुः	057c  
व्यक्तिभावगतस्यास्य एका मूर्तिरियं शिवा	058a  
नरो नारायणश्चैव जातौ धर्मकुलोद्वहौ	058c  
तपसा महता युक्तौ देवश्रेष्ठौ महाव्रतौ	059a  
अहं प्रसादजस्तस्य कस्मिंश्चित्कारणान्तरे	059c  
त्वं चैव क्रोधजस्तात पूर्वसर्गे सनातनः	059e   
मया च सार्धं वरदं विबुधैश्च महर्षिभिः	060a  
प्रससादयाशु लोकानां शान्तिर्भवतु माचिरम्	060c  
ब्रह्मणा त्वेवमुक्तस्तु रुद्रः क्रोधाग्निमुत्सृजन्	061a  
प्रसादयामास ततो देवं नारायणं प्रभुम्	061c  
शरणं च जगामाद्यं वरेण्यं वरदं हरिम्	061e   
ततोऽथ वरदो देवो जितक्रोधो जितेन्द्रियः	062a  
प्रीतिमानभवत्तत्र रुद्रेण सह सङ्गतः	062c  
ऋषिभिर्ब्रह्मणा चैव विबुधैश्च सुपूजितः	063a  
उवाच देवमीशानमीशः स जगतो हरिः	063c  
यस्त्वां वेत्ति स मां वेत्ति यस्त्वामनु स मामनु	064a  
नावयोरन्तरं किञ्चिन्मा ते भूद्बुद्धिरन्यथा	064c  
अद्य प्रभृति श्रीवत्सः शूलाङ्कोऽयं भवत्वयम्	065a  
मम पाण्यङ्कितश्चापि श्रीकण्ठस्त्वं भविष्यसि	065c  
एवं लक्षणमुत्पाद्य परस्परकृतं तदा	066a  
सख्यं चैवातुलं कृत्वा रुद्रेण सहितावृषी	066c  
तपस्तेपतुरव्यग्रौ विसृज्य त्रिदिवौकसः	066e   
एष ते कथितः पार्थ नारायणजयो मृधे	067a  
नामानि चैव गुह्यानि निरुक्तानि च भारत	067c  
ऋषिभिः कथितानीह यानि सङ्कीर्तितानि ते	067e   
एवं बहुविधै रूपैश्चरामीह वसुन्धराम्	068a  
ब्रह्मलोकं च कौन्तेय गोलोकं च सनातनम्	068c  
मया त्वं रक्षितो युद्धे महान्तं प्राप्तवाञ्जयम्	068e   
यस्तु ते सोऽग्रतो याति युद्धे सम्प्रत्युपस्थिते	069a  
तं विद्धि रुद्रं कौन्तेय देवदेवं कपर्दिनम्	069c  
कालः स एव कथितः क्रोधजेति मया तव	070a  
निहतांस्तेन वै पूर्वं हतवानसि वै रिपून्	070c  
अप्रमेयप्रभावं तं देवदेवमुमापतिम्	071a  
नमस्व देवं प्रयतो विश्वेशं हरमव्ययम्	071c  

