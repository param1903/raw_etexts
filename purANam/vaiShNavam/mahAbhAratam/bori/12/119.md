001  भीष्म उवाच
001a एवं शुनासमान्भृत्यान्स्वस्थाने यो नराधिपः
001c नियोजयति कृत्येषु स राज्यफलमश्नुते
002a न श्वा स्वस्थानमुत्क्रम्य प्रमाणमभि सत्कृतः
002c आरोप्यः श्वा स्वकात्स्थानादुत्क्रम्यान्यत्प्रपद्यते
003a स्वजातिकुलसम्पन्नाः स्वेषु कर्मस्ववस्थिताः
003c प्रकर्तव्या बुधा भृत्या नास्थाने प्रक्रिया क्षमा
004a अनुरूपाणि कर्माणि भृत्येभ्यो यः प्रयच्छति
004c स भृत्यगुणसम्पन्नं राजा फलमुपाश्नुते
005a शरभः शरभस्थाने सिंहः सिंह इवोर्जितः
005c व्याघ्रो व्याघ्र इव स्थाप्यो द्वीपी द्वीपी यथा तथा
006a कर्मस्विहानुरूपेषु न्यस्या भृत्या यथाविधि
006c प्रतिलोमं न भृत्यास्ते स्थाप्याः कर्मफलैषिणा
007a यः प्रमाणमतिक्रम्य प्रतिलोमं नराधिपः
007c भृत्यान्स्थापयतेऽबुद्धिर्न स रञ्जयते प्रजाः
008a न बालिशा न च क्षुद्रा न चाप्रतिमितेन्द्रियाः
008c नाकुलीना नराः पार्श्वे स्थाप्या राज्ञा हितैषिणा
009a साधवः कुशलाः शूरा ज्ञानवन्तोऽनसूयकाः
009c अक्षुद्राः शुचयो दक्षा नराः स्युः पारिपार्श्वकाः
010a न्यग्भूतास्तत्पराः क्षान्ताश्चौक्षाः प्रकृतिजाः शुभाः
010c स्वे स्वे स्थानेऽपरिक्रुष्टास्ते स्यू राज्ञो बहिश्चराः
011a सिंहस्य सततं पार्श्वे सिंह एव जनो भवेत्
011c असिंहः सिंहसहितः सिंहवल्लभते फलम्
012a यस्तु सिंहः श्वभिः कीर्णः सिंहकर्मफले रतः
012c न स सिंहफलं भोक्तुं शक्तः श्वभिरुपासितः
013a एवमेतैर्मनुष्येन्द्र शूरैः प्राज्ञैर्बहुश्रुतैः
013c कुलीनैः सह शक्येत कृत्स्नां जेतुं वसुन्धराम्
014a नावैद्यो नानृजुः पार्श्वे नाविद्यो नामहाधनः
014c सङ्ग्राह्यो वसुधापालैर्भृत्यो भृत्यवतां वर
015a बाणवद्विसृता यान्ति स्वामिकार्यपरा जनाः
015c ये भृत्याः पार्थिवहितास्तेषां सान्त्वं प्रयोजयेत्
016a कोशश्च सततं रक्ष्यो यत्नमास्थाय राजभिः
016c कोशमूला हि राजानः कोशमूलकरो भव
017a कोष्ठागारं च ते नित्यं स्फीतं धान्यैः सुसञ्चितम्
017c सदास्तु सत्सु सन्न्यस्तं धनधान्यपरो भव
018a नित्ययुक्ताश्च ते भृत्या भवन्तु रणकोविदाः
018c वाजिनां च प्रयोगेषु वैशारद्यमिहेष्यते
019a ज्ञातिबन्धुजनावेक्षी मित्रसम्बन्धिसंवृतः
019c पौरकार्यहितान्वेषी भव कौरवनन्दन
020a एषा ते नैष्ठिकी बुद्धिः प्रज्ञा चाभिहिता मया
020c श्वा ते निदर्शनं तात किं भूयः श्रोतुमिच्छसि

