001  युधिष्ठिर उवाच
001a बान्धवाः कर्म वित्तं वा प्रज्ञा वेह पितामह
001c नरस्य का प्रतिष्ठा स्यादेतत्पृष्टो वदस्व मे
002  भीष्म उवाच
002a प्रज्ञा प्रतिष्ठा भूतानां प्रज्ञा लाभः परो मतः
002c प्रज्ञा नैःश्रेयसी लोके प्रज्ञा स्वर्गो मतः सताम्
003a प्रज्ञया प्रापितार्थो हि बलिरैश्वर्यसङ्क्षये
003c प्रह्रादो नमुचिर्मङ्किस्तस्याः किं विद्यते परम्
004a अत्राप्युदाहरन्तीममितिहासं पुरातनम्
004c इन्द्रकाश्यपसंवादं तन्निबोध युधिष्ठिर
005a वैश्यः कश्चिदृषिं तात काश्यपं संशितव्रतम्
005c रथेन पातयामास श्रीमान्दृप्तस्तपस्विनम्
006a आर्तः स पतितः क्रुद्धस्त्यक्त्वात्मानमथाब्रवीत्
006c मरिष्याम्यधनस्येह जीवितार्थो न विद्यते
007a तथा मुमूर्षुमासीनमकूजन्तमचेतसम्
007c इन्द्रः सृगालरूपेण बभाषे क्रुद्धमानसम्
008a मनुष्ययोनिमिच्छन्ति सर्वभूतानि सर्वशः
008c मनुष्यत्वे च विप्रत्वं सर्व एवाभिनन्दति
009a मनुष्यो ब्राह्मणश्चासि श्रोत्रियश्चासि काश्यप
009c सुदुर्लभमवाप्यैतददोषान्मर्तुमिच्छसि
010a सर्वे लाभाः साभिमाना इति सत्या बत श्रुतिः
010c सन्तोषणीयरूपोऽसि लोभाद्यदभिमन्यसे
011a अहो सिद्धार्थता तेषां येषां सन्तीह पाणयः
011c पाणिमद्भ्यः स्पृहास्माकं यथा तव धनस्य वै
012a न पाणिलाभादधिको लाभः कश्चन विद्यते
012c अपाणित्वाद्वयं ब्रह्मन्कण्टकान्नोद्धरामहे
013a अथ येषां पुनः पाणी देवदत्तौ दशाङ्गुली
013c उद्धरन्ति कृमीनङ्गाद्दशमानान्कषन्ति च
014a हिमवर्षातपानां च परित्राणानि कुर्वते
014c चेलमन्नं सुखं शय्यां निवातं चोपभुञ्जते
015a अधिष्ठाय च गां लोके भुञ्जते वाहयन्ति च
015c उपायैर्बहुभिश्चैव वश्यानात्मनि कुर्वते
016a ये खल्वजिह्वाः कृपणा अल्पप्राणा अपाणयः
016c सहन्ते तानि दुःखानि दिष्ट्या त्वं न तथा मुने
017a दिष्ट्या त्वं न सृगालो वै न कृमिर्न च मूषकः
017c न सर्पो न च मण्डूको न चान्यः पापयोनिजः
018a एतावतापि लाभेन तोष्टुमर्हसि काश्यप
018c किं पुनर्योऽसि सत्त्वानां सर्वेषां ब्राह्मणोत्तमः
019a इमे मां कृमयोऽदन्ति तेषामुद्धरणाय मे
019c नास्ति शक्तिरपाणित्वात्पश्यावस्थामिमां मम
020a अकार्यमिति चैवेमं नात्मानं सन्त्यजाम्यहम्
020c नेतः पापीयसीं योनिं पतेयमपरामिति
021a मध्ये वै पापयोनीनां सार्गाली यामहं गतः
021c पापीयस्यो बहुतरा इतोऽन्याः पापयोनयः
022a जात्यैवैके सुखतराः सन्त्यन्ये भृशदुःखिताः
022c नैकान्तसुखमेवेह क्वचित्पश्यामि कस्यचित्
023a मनुष्या ह्याढ्यतां प्राप्य राज्यमिच्छन्त्यनन्तरम्
023c राज्याद्देवत्वमिच्छन्ति देवत्वादिन्द्रतामपि
024a भवेस्त्वं यद्यपि त्वाढ्यो न राजा न च दैवतम्
024c देवत्वं प्राप्य चेन्द्रत्वं नैव तुष्येस्तथा सति
025a न तृप्तिः प्रियलाभेऽस्ति तृष्णा नाद्भिः प्रशाम्यति
025c सम्प्रज्वलति सा भूयः समिद्भिरिव पावकः
026a अस्त्येव त्वयि शोको वै हर्षश्चास्ति तथा त्वयि
026c सुखदुःखे तथा चोभे तत्र का परिदेवना
027a परिच्छिद्यैव कामानां सर्वेषां चैव कर्मणाम्
027c मूलं रुन्धीन्द्रियग्रामं शकुन्तानिव पञ्जरे
028a न खल्वप्यरसज्ञस्य कामः क्वचन जायते
028c संस्पर्शाद्दर्शनाद्वापि श्रवणाद्वापि जायते
029a न त्वं स्मरसि वारुण्या लट्वाकानां च पक्षिणाम्
029c ताभ्यां चाभ्यधिको भक्ष्यो न कश्चिद्विद्यते क्वचित्
030a यानि चान्यानि दूरेषु भक्ष्यभोज्यानि काश्यप
030c येषामभुक्तपूर्वं ते तेषामस्मृतिरेव च
031a अप्राशनमसंस्पर्शमसन्दर्शनमेव च
031c पुरुषस्यैष नियमो मन्ये श्रेयो न संशयः
032a पाणिमन्तो धनैर्युक्ता बलवन्तो न संशयः
032c मनुष्या मानुषैरेव दासत्वमुपपादिताः
033a वधबन्धपरिक्लेशैः क्लिश्यन्ते च पुनः पुनः
033c ते खल्वपि रमन्ते च मोदन्ते च हसन्ति च
034a अपरे बाहुबलिनः कृतविद्या मनस्विनः
034c जुगुप्सितां सुकृपणां पापां वृत्तिमुपासते
035a उत्सहन्ते च ते वृत्तिमन्यामप्युपसेवितुम्
035c स्वकर्मणा तु नियतं भवितव्यं तु तत्तथा
036a न पुल्कसो न चण्डाल आत्मानं त्यक्तुमिच्छति
036c असन्तुष्टः स्वया योन्या मायां पश्यस्व यादृशीम्
037a दृष्ट्वा कुणीन्पक्षहतान्मनुष्यानामयाविनः
037c सुसम्पूर्णः स्वया योन्या लब्धलाभोऽसि काश्यप
038a यदि ब्राह्मण देहस्ते निरातङ्को निरामयः
038c अङ्गानि च समग्राणि न च लोकेषु धिक्कृतः
039a न केनचित्प्रवादेन सत्येनैवापहारिणा
039c धर्मायोत्तिष्ठ विप्रर्षे नात्मानं त्यक्तुमर्हसि
040a यदि ब्रह्मञ्शृणोष्येतच्छ्रद्दधासि च मे वचः
040c वेदोक्तस्य च धर्मस्य फलं मुख्यमवाप्स्यसि
041a स्वाध्यायमग्निसंस्कारमप्रमत्तोऽनुपालय
041c सत्यं दमं च दानं च स्पर्धिष्ठा मा च केनचित्
042a ये केचन स्वध्ययनाः प्राप्ता यजनयाजनम्
042c कथं ते जातु शोचेयुर्ध्यायेयुर्वाप्यशोभनम्
043a इच्छन्तस्ते विहाराय सुखं महदवाप्नुयुः
043c उत जाताः सुनक्षत्रे सुतीर्थाः सुमुहूर्तजाः
044a नक्षत्रेष्वासुरेष्वन्ये दुस्तीर्था दुर्मुहूर्तजाः
044c सम्पतन्त्यासुरीं योनिं यज्ञप्रसववर्जिताम्
045a अहमासं पण्डितको हैतुको वेदनिन्दकः
045c आन्वीक्षिकीं तर्कविद्यामनुरक्तो निरर्थिकाम्
046a हेतुवादान्प्रवदिता वक्ता संसत्सु हेतुमत्
046c आक्रोष्टा चाभिवक्ता च ब्रह्मयज्ञेषु वै द्विजान्
047a नास्तिकः सर्वशङ्की च मूर्खः पण्डितमानिकः
047c तस्येयं फलनिर्वृत्तिः सृगालत्वं मम द्विज
048a अपि जातु तथा तत्स्यादहोरात्रशतैरपि
048c यदहं मानुषीं योनिं सृगालः प्राप्नुयां पुनः
049a सन्तुष्टश्चाप्रमत्तश्च यज्ञदानतपोरतिः
049c ज्ञेयज्ञाता भवेयं वै वर्ज्यवर्जयिता तथा
050a ततः स मुनिरुत्थाय काश्यपस्तमुवाच ह
050c अहो बतासि कुशलो बुद्धिमानिति विस्मितः
051a समवैक्षत तं विप्रो ज्ञानदीर्घेण चक्षुषा
051c ददर्श चैनं देवानामिन्द्रं देवं शचीपतिम्
052a ततः सम्पूजयामास काश्यपो हरिवाहनम्
052c अनुज्ञातश्च तेनाथ प्रविवेश स्वमाश्रमम्
