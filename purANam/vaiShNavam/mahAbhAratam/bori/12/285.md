जनक उवाच	001  
वर्णो विशेषवर्णानां महर्षे केन जायते	001a  
एतदिच्छाम्यहं श्रोतुं तद्ब्रूहि वदतां वर	001c  
यदेतज्जायतेऽपत्यं स एवायमिति श्रुतिः	002a  
कथं ब्राह्मणतो जातो विशेषग्रहणं गतः	002c  
पराशर उवाच	003  
एवमेतन्महाराज येन जातः स एव सः	003a  
तपसस्त्वपकर्षेण जातिग्रहणतां गतः	003c  
सुक्षेत्राच्च सुबीजाच्च पुण्यो भवति सम्भवः	004a  
अतोऽन्यतरतो हीनादवरो नाम जायते	004c  
वक्त्राद्भुजाभ्यामूरुभ्यां पद्भ्यां चैवाथ जज्ञिरे	005a  
सृजतः प्रजापतेर्लोकानिति धर्मविदो विदुः	005c  
मुखजा ब्राह्मणास्तात बाहुजाः क्षत्रबन्धवः	006a  
ऊरुजा धनिनो राजन्पादजाः परिचारकाः	006c  
चतुर्णामेव वर्णानामागमः पुरुषर्षभ	007a  
अतोऽन्ये त्वतिरिक्ता ये ते वै सङ्करजाः स्मृताः	007c  
क्षत्रजातिरथाम्बष्ठा उग्रा वैदेहकास्तथा	008a  
श्वपाकाः पुल्कसाः स्तेना निषादाः सूतमागधाः	008c  
आयोगाः करणा व्रात्याश्चण्डालाश्च नराधिप	009a  
एते चतुर्भ्यो वर्णेभ्यो जायन्ते वै परस्परम्	009c  
जनक उवाच	010  
ब्रह्मणैकेन जातानां नानात्वं गोत्रतः कथम्	010a  
बहूनीह हि लोके वै गोत्राणि मुनिसत्तम	010c  
यत्र तत्र कथं जाताः स्वयोनिं मुनयो गताः	011a  
शूद्रयोनौ समुत्पन्ना वियोनौ च तथापरे	011c  
पराशर उवाच	012  
राजन्नैतद्भवेद्ग्राह्यमपकृष्टेन जन्मना	012a  
महात्मनां समुत्पत्तिस्तपसा भावितात्मनाम्	012c  
उत्पाद्य पुत्रान्मुनयो नृपते यत्र तत्र ह	013a  
स्वेनैव तपसा तेषामृषित्वं विदधुः पुनः	013c  
पितामहश्च मे पूर्वमृश्यशृङ्गश्च काश्यपः	014a  
वटस्ताण्ड्यः कृपश्चैव कक्षीवान्कमठादयः	014c  
यवक्रीतश्च नृपते द्रोणश्च वदतां वरः	015a  
आयुर्मतङ्गो दत्तश्च द्रुपदो मत्स्य एव च	015c  
एते स्वां प्रकृतिं प्राप्ता वैदेह तपसोऽऽश्रयात्	016a  
प्रतिष्ठिता वेदविदो दमे तपसि चैव हि	016c  
मूलगोत्राणि चत्वारि समुत्पन्नानि पार्थिव	017a  
अङ्गिराः कश्यपश्चैव वसिष्ठो भृगुरेव च	017c  
कर्मतोऽन्यानि गोत्राणि समुत्पन्नानि पार्थिव	018a  
नामधेयानि तपसा तानि च ग्रहणं सताम्	018c  
जनक उवाच	019  
विशेषधर्मान्वर्णानां प्रब्रूहि भगवन्मम	019a  
तथा सामान्यधर्मांश्च सर्वत्र कुशलो ह्यसि	019c  
पराशर उवाच	020  
प्रतिग्रहो याजनं च तथैवाध्यापनं नृप	020a  
विशेषधर्मो विप्राणां रक्षा क्षत्रस्य शोभना	020c  
कृषिश्च पाशुपाल्यं च वाणिज्यं च विशामपि	021a  
द्विजानां परिचर्या च शूद्रकर्म नराधिप	021c  
विशेषधर्मा नृपते वर्णानां परिकीर्तिताः	022a  
धर्मान्साधारणांस्तात विस्तरेण शृणुष्व मे	022c  
आनृशंस्यमहिंसा चाप्रमादः संविभागिता	023a  
श्राद्धकर्मातिथेयं च सत्यमक्रोध एव च	023c  
स्वेषु दारेषु सन्तोषः शौचं नित्यानसूयता	024a  
आत्मज्ञानं तितिक्षा च धर्माः साधारणा नृप	024c  
ब्राह्मणाः क्षत्रिया वैश्यास्त्रयो वर्णा द्विजातयः	025a  
अत्र तेषामधीकारो धर्मेषु द्विपदां वर	025c  
विकर्मावस्थिता वर्णाः पतन्ति नृपते त्रयः	026a  
उन्नमन्ति यथासन्तमाश्रित्येह स्वकर्मसु	026c  
न चापि शूद्रः पततीति निश्चयो न चापि संस्कारमिहार्हतीति वा	027a  
श्रुतिप्रवृत्तं न च धर्ममाप्नुते न चास्य धर्मे प्रतिषेधनं कृतम्	027c  
वैदेहकं शूद्रमुदाहरन्ति; द्विजा महाराज श्रुतोपपन्नाः	028a  
अहं हि पश्यामि नरेन्द्र देवं विश्वस्य विष्णुं जगतः प्रधानम्	028c  
सतां वृत्तमनुष्ठाय निहीना उज्जिहीर्षवः	029a  
मन्त्रवर्जं न दुष्यन्ति कुर्वाणाः पौष्टिकीः क्रियाः	029c  
यथा यथा हि सद्वृत्तमालम्बन्तीतरे जनाः	030a  
तथा तथा सुखं प्राप्य प्रेत्य चेह च शेरते	030c  
जनक उवाच	031  
किं कर्म दूषयत्येनमथ जातिर्महामुने	031a  
सन्देहो मे समुत्पन्नस्तन्मे व्याख्यातुमर्हसि	031c  
पराशर उवाच	032  
असंशयं महाराज उभयं दोषकारकम्	032a  
कर्म चैव हि जातिश्च विशेषं तु निशामय	032c  
जात्या च कर्मणा चैव दुष्टं कर्म निषेवते	033a  
जात्या दुष्टश्च यः पापं न करोति स पूरुषः	033c  
जात्या प्रधानं पुरुषं कुर्वाणं कर्म धिक्कृतम्	034a  
कर्म तद्दूषयत्येनं तस्मात्कर्म न शोभनम्	034c  
जनक उवाच	035  
कानि कर्माणि धर्म्याणि लोकेऽस्मिन्द्विजसत्तम	035a  
न हिंसन्तीह भूतानि क्रियमाणानि सर्वदा	035c  
पराशर उवाच	036  
शृणु मेऽत्र महाराज यन्मां त्वं परिपृच्छसि	036a  
यानि कर्माण्यहिंस्राणि नरं त्रायन्ति सर्वदा	036c  
सन्न्यस्याग्नीनुपासीनाः पश्यन्ति विगतज्वराः	037a  
नैःश्रेयसं धर्मपथं समारुह्य यथाक्रमम्	037c  
प्रश्रिता विनयोपेता दमनित्याः सुसंशिताः	038a  
प्रयान्ति स्थानमजरं सर्वकर्मविवर्जिताः	038c  
सर्वे वर्णा धर्मकार्याणि सम्यक्कृत्वा राजन्सत्यवाक्यानि चोक्त्वा	039a  
त्यक्त्वाधर्मं दारुणं जीवलोके यान्ति स्वर्गं नात्र कार्यो विचारः	039c  

