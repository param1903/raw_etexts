  गुरुरुवाच	001    
 अत्रोपायं प्रवक्ष्यामि यथावच्छास्त्रचक्षुषा	001a  
 तद्विज्ञानाच्चरन्प्राज्ञः प्राप्नुयात्परमां गतिम्	001c   
 सर्वेषामेव भूतानां पुरुषः श्रेष्ठ उच्यते	002a  
 पुरुषेभ्यो द्विजानाहुर्द्विजेभ्यो मन्त्रवादिनः	002c   
 सर्वभूतविशिष्टास्ते सर्वज्ञाः सर्वदर्शिनः	003a  
 ब्राह्मणा वेदतत्त्वज्ञास्तत्त्वार्थगतिनिश्चयाः	003c   
 नेत्रहीनो यथा ह्येकः कृच्छ्राणि लभतेऽध्वनि	004a  
 ज्ञानहीनस्तथा लोके तस्माज्ज्ञानविदोऽधिकाः	004c   
 तांस्तानुपासते धर्मान्धर्मकामा यथागमम्	005a  
 न त्वेषामर्थसामान्यमन्तरेण गुणानिमान्	005c   
 वाग्देहमनसां शौचं क्षमा सत्यं धृतिः स्मृतिः	006a  
 सर्वधर्मेषु धर्मज्ञा ज्ञापयन्ति गुणानिमान्	006c   
 यदिदं ब्रह्मणो रूपं ब्रह्मचर्यमिति स्मृतम्	007a  
 परं तत्सर्वभूतेभ्यस्तेन यान्ति परां गतिम्	007c   
 लिङ्गसंयोगहीनं यच्छरीरस्पर्शवर्जितम्	008a  
 श्रोत्रेण श्रवणं चैव चक्षुषा चैव दर्शनम्	008c   
 जिह्वया रसनं यच्च तदेव परिवर्जितम्	009a  
 बुद्ध्या च व्यवसायेन ब्रह्मचर्यमकल्मषम्	009c   
 सम्यग्वृत्तिर्ब्रह्मलोकं प्राप्नुयान्मध्यमः सुरान्	010a  
 द्विजाग्र्यो जायते विद्वान्कन्यसीं वृत्तिमास्थितः	010c   
 सुदुष्करं ब्रह्मचर्यमुपायं तत्र मे शृणु	011a  
 सम्प्रवृत्तमुदीर्णं च निगृह्णीयाद्द्विजो मनः	011c   
 योषितां न कथाः श्राव्या न निरीक्ष्या निरम्बराः	012a  
 कदाचिद्दर्शनादासां दुर्बलानाविशेद्रजः	012c   
 रागोत्पत्तौ चरेत्कृच्छ्रमह्नस्त्रिः प्रविशेदपः	013a  
 मग्नः स्वप्ने च मनसा त्रिर्जपेदघमर्षणम्	013c   
 पाप्मानं निर्दहेदेवमन्तर्भूतं रजोमयम्	014a  
 ज्ञानयुक्तेन मनसा सन्ततेन विचक्षणः	014c   
 कुणपामेध्यसंयुक्तं यद्वदच्छिद्रबन्धनम्	015a  
 तद्वद्देहगतं विद्यादात्मानं देहबन्धनम्	015c   
 वातपित्तकफान्रक्तं त्वङ्मांसं स्नायुमस्थि च	016a  
 मज्जां चैव सिराजालैस्तर्पयन्ति रसा नृणाम्	016c   
 दश विद्याद्धमन्योऽत्र पञ्चेन्द्रियगुणावहाः	017a  
 याभिः सूक्ष्माः प्रतायन्ते धमन्योऽन्याः सहस्रशः	017c   
 एवमेताः सिरानद्यो रसोदा देहसागरम्	018a  
 तर्पयन्ति यथाकालमापगा इव सागरम्	018c   
 मध्ये च हृदयस्यैका सिरा त्वत्र मनोवहा	019a  
 शुक्रं सङ्कल्पजं नॄणां सर्वगात्रैर्विमुञ्चति	019c   
 सर्वगात्रप्रतायिन्यस्तस्या ह्यनुगताः सिराः	020a  
 नेत्रयोः प्रतिपद्यन्ते वहन्त्यस्तैजसं गुणम्	020c   
 पयस्यन्तर्हितं सर्पिर्यद्वन्निर्मथ्यते खजैः	021a  
 शुक्रं निर्मथ्यते तद्वद्देहसङ्कल्पजैः खजैः	021c   
 स्वप्नेऽप्येवं यथाभ्येति मनःसङ्कल्पजं रजः	022a  
 शुक्रमस्पर्शजं देहात्सृजन्त्यस्य मनोवहा	022c   
 महर्षिर्भगवानत्रिर्वेद तच्छुक्रसम्भवम्	023a  
 त्रिबीजमिन्द्रदैवत्यं तस्मादिन्द्रियमुच्यते	023c   
 ये वै शुक्रगतिं विद्युर्भूतसङ्करकारिकाम्	024a  
 विरागा दग्धदोषास्ते नाप्नुयुर्देहसम्भवम्	024c   
 गुणानां साम्यमागम्य मनसैव मनोवहम्	025a  
 देहकर्म नुदन्प्राणानन्तकाले विमुच्यते	025c   
 भविता मनसो ज्ञानं मन एव प्रतायते	026a  
 ज्योतिष्मद्विरजो दिव्यमत्र सिद्धं महात्मनाम्	026c   
 तस्मात्तदविघाताय कर्म कुर्यादकल्मषम्	027a  
 रजस्तमश्च हित्वेह न तिर्यग्गतिमाप्नुयात्	027c   
 तरुणाधिगतं ज्ञानं जरादुर्बलतां गतम्	028a  
 परिपक्वबुद्धिः कालेन आदत्ते मानसं बलम्	028c   
 सुदुर्गमिव पन्थानमतीत्य गुणबन्धनम्	029a  
 यदा पश्येत्तदा दोषानतीत्यामृतमश्नुते	029c   

