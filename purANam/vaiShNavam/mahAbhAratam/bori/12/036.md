001  व्यास उवाच
001a तपसा कर्मभिश्चैव प्रदानेन च भारत
001c पुनाति पापं पुरुषः पूतश्चेन्न प्रवर्तते
002a एककालं तु भुञ्जानश्चरन्भैक्षं स्वकर्मकृत्
002c कपालपाणिः खट्वाङ्गी ब्रह्मचारी सदोत्थितः
003a अनसूयुरधःशायी कर्म लोके प्रकाशयन्
003c पूर्णैर्द्वादशभिर्वर्षैर्ब्रह्महा विप्रमुच्यते
004a षड्भिर्वर्षैः कृच्छ्रभोजी ब्रह्महा पूयते नरः
004c मासे मासे समश्नंस्तु त्रिभिर्वर्षैः प्रमुच्यते
005a संवत्सरेण मासाशी पूयते नात्र संशयः
005c तथैवोपरमन्राजन्स्वल्पेनापि प्रमुच्यते
006a क्रतुना चाश्वमेधेन पूयते नात्र संशयः
006c ये चास्यावभृथे स्नान्ति केचिदेवंविधा नराः
007a ते सर्वे पूतपाप्मानो भवन्तीति परा श्रुतिः
007c ब्राह्मणार्थे हतो युद्धे मुच्यते ब्रह्महत्यया
008a गवां शतसहस्रं तु पात्रेभ्यः प्रतिपादयन्
008c ब्रह्महा विप्रमुच्येत सर्वपापेभ्य एव च
009a कपिलानां सहस्राणि यो दद्यात्पञ्चविंशतिम्
009c दोग्ध्रीणां स च पापेभ्यः सर्वेभ्यो विप्रमुच्यते
010a गोसहस्रं सवत्सानां दोग्ध्रीणां प्राणसंशये
010c साधुभ्यो वै दरिद्रेभ्यो दत्त्वा मुच्येत किल्बिषात्
011a शतं वै यस्तु काम्बोजान्ब्राह्मणेभ्यः प्रयच्छति
011c नियतेभ्यो महीपाल स च पापात्प्रमुच्यते
012a मनोरथं तु यो दद्यादेकस्मा अपि भारत
012c न कीर्तयेत दत्त्वा यः स च पापात्प्रमुच्यते
013a सुरापानं सकृत्पीत्वा योऽग्निवर्णां पिबेद्द्विजः
013c स पावयत्यथात्मानमिह लोके परत्र च
014a मेरुप्रपातं प्रपतञ्ज्वलनं वा समाविशन्
014c महाप्रस्थानमातिष्ठन्मुच्यते सर्वकिल्बिषैः
015a बृहस्पतिसवेनेष्ट्वा सुरापो ब्राह्मणः पुनः
015c समितिं ब्राह्मणैर्गच्छेदिति वै ब्राह्मणी श्रुतिः
016a भूमिप्रदानं कुर्याद्यः सुरां पीत्वा विमत्सरः
016c पुनर्न च पिबेद्राजन्संस्कृतः शुध्यते नरः
017a गुरुतल्पी शिलां तप्तामायसीमधिसंविशेत्
017c पाणावाधाय वा शेफं प्रव्रजेदूर्ध्वदर्शनः
018a शरीरस्य विमोक्षेण मुच्यते कर्मणोऽशुभात्
018c कर्मभ्यो विप्रमुच्यन्ते यत्ताः संवत्सरं स्त्रियः
019a महाव्रतं चरेद्यस्तु दद्यात्सर्वस्वमेव तु
019c गुर्वर्थे वा हतो युद्धे स मुच्येत्कर्मणोऽशुभात्
020a अनृतेनोपचर्ता च प्रतिरोद्धा गुरोस्तथा
020c उपहृत्य प्रियं तस्मै तस्मात्पापात्प्रमुच्यते
021a अवकीर्णिनिमित्तं तु ब्रह्महत्याव्रतं चरेत्
021c खरचर्मवासाः षण्मासं तथा मुच्येत किल्बिषात्
022a परदारापहारी च परस्यापहरन्वसु
022c संवत्सरं व्रती भूत्वा तथा मुच्येत किल्बिषात्
023a स्तेयं तु यस्यापहरेत्तस्मै दद्यात्समं वसु
023c विविधेनाभ्युपायेन तेन मुच्येत किल्बिषात्
024a कृच्छ्राद्द्वादशरात्रेण स्वभ्यस्तेन दशावरम्
024c परिवेत्ता भवेत्पूतः परिवित्तिश्च भारत
025a निवेश्यं तु भवेत्तेन सदा तारयिता पितॄन्
025c न तु स्त्रिया भवेद्दोषो न तु सा तेन लिप्यते
026a भजने ह्यृतुना शुद्धं चातुर्मास्यं विधीयते
026c स्त्रियस्तेन विशुध्यन्ति इति धर्मविदो विदुः
027a स्त्रियस्त्वाशङ्किताः पापैर्नोपगम्या हि जानता
027c रजसा ता विशुध्यन्ते भस्मना भाजनं यथा
028a चतुष्पात्सकलो धर्मो ब्राह्मणानां विधीयते
028c पादावकृष्टो राजन्ये तथा धर्मो विधीयते
029a तथा वैश्ये च शूद्रे च पादः पादो विधीयते
029c विद्यादेवंविधेनैषां गुरुलाघवनिश्चयम्
030a तिर्यग्योनिवधं कृत्वा द्रुमांश्छित्त्वेतरान्बहून्
030c त्रिरात्रं वायुभक्षः स्यात्कर्म च प्रथयेन्नरः
031a अगम्यागमने राजन्प्रायश्चित्तं विधीयते
031c आर्द्रवस्त्रेण षण्मासं विहार्यं भस्मशायिना
032a एष एव तु सर्वेषामकार्याणां विधिर्भवेत्
032c ब्राह्मणोक्तेन विधिना दृष्टान्तागमहेतुभिः
033a सावित्रीमप्यधीयानः शुचौ देशे मिताशनः
033c अहिंस्रोऽमन्दकोऽजल्पन्मुच्यते सर्वकिल्बिषैः
034a अहःसु सततं तिष्ठेदभ्याकाशं निशि स्वपेत्
034c त्रिरह्नस्त्रिर्निशायाश्च सवासा जलमाविशेत्
035a स्त्रीशूद्रपतितांश्चापि नाभिभाषेद्व्रतान्वितः
035c पापान्यज्ञानतः कृत्वा मुच्येदेवंव्रतो द्विजः
036a शुभाशुभफलं प्रेत्य लभते भूतसाक्षिकः
036c अतिरिच्येत्तयोर्यत्तु तत्कर्ता लभते फलम्
037a तस्माद्दानेन तपसा कर्मणा च शुभं फलम्
037c वर्धयेदशुभं कृत्वा यथा स्यादतिरेकवान्
038a कुर्याच्छुभानि कर्माणि निमित्ते पापकर्मणाम्
038c दद्यान्नित्यं च वित्तानि तथा मुच्येत किल्बिषात्
039a अनुरूपं हि पापस्य प्रायश्चित्तमुदाहृतम्
039c महापातकवर्जं तु प्रायश्चित्तं विधीयते
040a भक्ष्याभक्ष्येषु सर्वेषु वाच्यावाच्ये तथैव च
040c अज्ञानज्ञानयो राजन्विहितान्यनुजानते
041a जानता तु कृतं पापं गुरु सर्वं भवत्युत
041c अज्ञानात्स्खलिते दोषे प्रायश्चित्तं विधीयते
042a शक्यते विधिना पापं यथोक्तेन व्यपोहितुम्
042c आस्तिके श्रद्दधाने तु विधिरेष विधीयते
043a नास्तिकाश्रद्दधानेषु पुरुषेषु कदाचन
043c दम्भदोषप्रधानेषु विधिरेष न दृश्यते
044a शिष्टाचारश्च शिष्टश्च धर्मो धर्मभृतां वर
044c सेवितव्यो नरव्याघ्र प्रेत्य चेह सुखार्थिना
045a स राजन्मोक्ष्यसे पापात्तेन पूर्वेण हेतुना
045c त्राणार्थं वा वधेनैषामथ वा नृपकर्मणा
046a अथ वा ते घृणा काचित्प्रायश्चित्तं चरिष्यसि
046c मा त्वेवानार्यजुष्टेन कर्मणा निधनं गमः

