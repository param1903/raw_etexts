001  युधिष्ठिर उवाच
001a कथं धर्मे स्थातुमिच्छन्नरो वर्तेत भारत
001c विद्वञ्जिज्ञासमानाय प्रब्रूहि भरतर्षभ
002a सत्यं चैवानृतं चोभे लोकानावृत्य तिष्ठतः
002c तयोः किमाचरेद्राजन्पुरुषो धर्मनिश्चितः
003a किं स्वित्सत्यं किमनृतं किं स्विद्धर्म्यं सनातनम्
003c कस्मिन्काले वदेत्सत्यं कस्मिन्कालेऽनृतं वदेत्
004  भीष्म उवाच
004a सत्यस्य वचनं साधु न सत्याद्विद्यते परम्
004c यद्भूलोके सुदुर्ज्ञातं तत्ते वक्ष्यामि भारत
005a भवेत्सत्यं न वक्तव्यं वक्तव्यमनृतं भवेत्
005c यत्रानृतं भवेत्सत्यं सत्यं वाप्यनृतं भवेत्
006a तादृशे मुह्यते बालो यत्र सत्यमनिष्ठितम्
006c सत्यानृते विनिश्चित्य ततो भवति धर्मवित्
007a अप्यनार्योऽकृतप्रज्ञः पुरुषोऽपि सुदारुणः
007c सुमहत्प्राप्नुयात्पुण्यं बलाकोऽन्धवधादिव
008a किमाश्चर्यं च यन्मूढो धर्मकामोऽप्यधर्मवित्
008c सुमहत्प्राप्नुयात्पापं गङ्गायामिव कौशिकः
009a तादृशोऽयमनुप्रश्नो यत्र धर्मः सुदुर्वचः
009c दुष्करः प्रतिसङ्ख्यातुं तर्केणात्र व्यवस्यति
010a प्रभावार्थाय भूतानां धर्मप्रवचनं कृतम्
010c यत्स्यादहिंसासंयुक्तं स धर्म इति निश्चयः
011a धारणाद्धर्म इत्याहुर्धर्मेण विधृताः प्रजाः
011c यत्स्याद्धारणसंयुक्तं स धर्म इति निश्चयः
012a श्रुतिधर्म इति ह्येके नेत्याहुरपरे जनाः
012c न तु तत्प्रत्यसूयामो न हि सर्वं विधीयते
013a येऽन्यायेन जिहीर्षन्तो धनमिच्छन्ति कर्हिचित्
013c तेभ्यस्तन्न तदाख्येयं स धर्म इति निश्चयः
014a अकूजनेन चेन्मोक्षो नात्र कूजेत्कथञ्चन
014c अवश्यं कूजितव्यं वा शङ्केरन्वाप्यकूजनात्
015a श्रेयस्तत्रानृतं वक्तुं सत्यादिति विचारितम्
015c यः पापैः सह सम्बन्धान्मुच्यते शपथादिति
016a न च तेभ्यो धनं देयं शक्ये सति कथञ्चन
016c पापेभ्यो हि धनं दत्तं दातारमपि पीडयेत्
017a स्वशरीरोपरोधेन वरमादातुमिच्छतः
017c सत्यसम्प्रतिपत्त्यर्थं ये ब्रूयुः साक्षिणः क्वचित्
017e अनुक्त्वा तत्र तद्वाच्यं सर्वे तेऽनृतवादिनः
018a प्राणात्यये विवाहे च वक्तव्यमनृतं भवेत्
018c अर्थस्य रक्षणार्थाय परेषां धर्मकारणात्
018e परेषां धर्ममाकाङ्क्षन्नीचः स्याद्धर्मभिक्षुकः
019a प्रतिश्रुत्य तु दातव्यं श्वःकार्यस्तु बलात्कृतः
019c यः कश्चिद्धर्मसमयात्प्रच्युतोऽधर्ममास्थितः
020a शठः स्वधर्ममुत्सृज्य तमिच्छेदुपजीवितुम्
020c सर्वोपायैर्निहन्तव्यः पापो निकृतिजीवनः
021a धनमित्येव पापानां सर्वेषामिह निश्चयः
021c येऽविषह्या ह्यसम्भोज्या निकृत्या पतनं गताः
022a च्युता देवमनुष्येभ्यो यथा प्रेतास्तथैव ते
022c धनादानाद्दुःखतरं जीविताद्विप्रयोजनम्
023a अयं वो रोचतां धर्म इति वाच्यः प्रयत्नतः
023c न कश्चिदस्ति पापानां धर्म इत्येष निश्चयः
024a तथागतं च यो हन्यान्नासौ पापेन लिप्यते
024c स्वकर्मणा हतं हन्ति हत एव स हन्यते
024e तेषु यः समयं कश्चित्कुर्वीत हतबुद्धिषु
025a यथा काकश्च गृध्रश्च तथैवोपधिजीविनः
025c ऊर्ध्वं देहविमोक्षान्ते भवन्त्येतासु योनिषु
026a यस्मिन्यथा वर्तते यो मनुष्यस्तस्मिंस्तथा वर्तितव्यं स धर्मः
026c मायाचारो मायया वर्तितव्यः साध्वाचारः साधुना प्रत्युदेयः

