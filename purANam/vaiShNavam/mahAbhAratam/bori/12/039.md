001  वैशम्पायन उवाच
001a प्रवेशने तु पार्थानां जनस्य पुरवासिनः
001c दिदृक्षूणां सहस्राणि समाजग्मुर्बहून्यथ
002a स राजमार्गः शुशुभे समलङ्कृतचत्वरः
002c यथा चन्द्रोदये राजन्वर्धमानो महोदधिः
003a गृहाणि राजमार्गे तु रत्नवन्ति बृहन्ति च
003c प्राकम्पन्तेव भारेण स्त्रीणां पूर्णानि भारत
004a ताः शनैरिव सव्रीडं प्रशशंसुर्युधिष्ठिरम्
004c भीमसेनार्जुनौ चैव माद्रीपुत्रौ च पाण्डवौ
005a धन्या त्वमसि पाञ्चालि या त्वं पुरुषसत्तमान्
005c उपतिष्ठसि कल्याणि महर्षीनिव गौतमी
006a तव कर्माण्यमोघानि व्रतचर्या च भामिनि
006c इति कृष्णां महाराज प्रशशंसुस्तदा स्त्रियः
007a प्रशंसावचनैस्तासां मिथःशब्दैश्च भारत
007c प्रीतिजैश्च तदा शब्दैः पुरमासीत्समाकुलम्
008a तमतीत्य यथायुक्तं राजमार्गं युधिष्ठिरः
008c अलङ्कृतं शोभमानमुपायाद्राजवेश्म ह
009a ततः प्रकृतयः सर्वाः पौरजानपदास्तथा
009c ऊचुः कथाः कर्णसुखाः समुपेत्य ततस्ततः
010a दिष्ट्या जयसि राजेन्द्र शत्रूञ्शत्रुनिसूदन
010c दिष्ट्या राज्यं पुनः प्राप्तं धर्मेण च बलेन च
011a भव नस्त्वं महाराज राजेह शरदां शतम्
011c प्रजाः पालय धर्मेण यथेन्द्रस्त्रिदिवं नृप
012a एवं राजकुलद्वारि मङ्गलैरभिपूजितः
012c आशीर्वादान्द्विजैरुक्तान्प्रतिगृह्य समन्ततः
013a प्रविश्य भवनं राजा देवराजगृहोपमम्
013c श्रुत्वा विजयसंयुक्तं रथात्पश्चादवातरत्
014a प्रविश्याभ्यन्तरं श्रीमान्दैवतान्यभिगम्य च
014c पूजयामास रत्नैश्च गन्धैर्माल्यैश्च सर्वशः
015a निश्चक्राम ततः श्रीमान्पुनरेव महायशाः
015c ददर्श ब्राह्मणांश्चैव सोऽभिरूपानुपस्थितान्
016a स संवृतस्तदा विप्रैराशीर्वादविवक्षुभिः
016c शुशुभे विमलश्चन्द्रस्तारागणवृतो यथा
017a तान्स सम्पूजयामास कौन्तेयो विधिवद्द्विजान्
017c धौम्यं गुरुं पुरस्कृत्य ज्येष्ठं पितरमेव च
018a सुमनोमोदकै रत्नैर्हिरण्येन च भूरिणा
018c गोभिर्वस्त्रैश्च राजेन्द्र विविधैश्च किमिच्छकैः
019a ततः पुण्याहघोषोऽभूद्दिवं स्तब्ध्वेव भारत
019c सुहृदां हर्षजननः पुण्यः श्रुतिसुखावहः
020a हंसवन्नेदुषां राजन्द्विजानां तत्र भारती
020c शुश्रुवे वेदविदुषां पुष्कलार्थपदाक्षरा
021a ततो दुन्दुभिनिर्घोषः शङ्खानां च मनोरमः
021c जयं प्रवदतां तत्र स्वनः प्रादुरभून्नृप
022a निःशब्दे च स्थिते तत्र ततो विप्रजने पुनः
022c राजानं ब्राह्मणच्छद्मा चार्वाको राक्षसोऽब्रवीत्
023a तत्र दुर्योधनसखा भिक्षुरूपेण संवृतः
023c साङ्ख्यः शिखी त्रिदण्डी च धृष्टो विगतसाध्वसः
024a वृतः सर्वैस्तदा विप्रैराशीर्वादविवक्षुभिः
024c परंसहस्रै राजेन्द्र तपोनियमसंस्थितैः
025a स दुष्टः पापमाशंसन्पाण्डवानां महात्मनाम्
025c अनामन्त्र्यैव तान्विप्रांस्तमुवाच महीपतिम्
026a इमे प्राहुर्द्विजाः सर्वे समारोप्य वचो मयि
026c धिग्भवन्तं कुनृपतिं ज्ञातिघातिनमस्तु वै
027a किं ते राज्येन कौन्तेय कृत्वेमं ज्ञातिसङ्क्षयम्
027c घातयित्वा गुरूंश्चैव मृतं श्रेयो न जीवितम्
028a इति ते वै द्विजाः श्रुत्वा तस्य घोरस्य रक्षसः
028c विव्यथुश्चुक्रुशुश्चैव तस्य वाक्यप्रधर्षिताः
029a ततस्ते ब्राह्मणाः सर्वे स च राजा युधिष्ठिरः
029c व्रीडिताः परमोद्विग्नास्तूष्णीमासन्विशाम्पते
030  युधिष्ठिर उवाच
030a प्रसीदन्तु भवन्तो मे प्रणतस्याभियाचतः
030c प्रत्यापन्नं व्यसनिनं न मां धिक्कर्तुमर्हथ
031  वैशम्पायन उवाच
031a ततो राजन्ब्राह्मणास्ते सर्व एव विशाम्पते
031c ऊचुर्नैतद्वचोऽस्माकं श्रीरस्तु तव पार्थिव
032a जज्ञुश्चैव महात्मानस्ततस्तं ज्ञानचक्षुषा
032c ब्राह्मणा वेदविद्वांसस्तपोभिर्विमलीकृताः
033  ब्राह्मणा ऊचुः
033a एष दुर्योधनसखा चार्वाको नाम राक्षसः
033c परिव्राजकरूपेण हितं तस्य चिकीर्षति
034a न वयं ब्रूम धर्मात्मन्व्येतु ते भयमीदृशम्
034c उपतिष्ठतु कल्याणं भवन्तं भ्रातृभिः सह
035  वैशम्पायन उवाच
035a ततस्ते ब्राह्मणाः सर्वे हुङ्कारैः क्रोधमूर्छिताः
035c निर्भर्त्सयन्तः शुचयो निजघ्नुः पापराक्षसम्
036a स पपात विनिर्दग्धस्तेजसा ब्रह्मवादिनाम्
036c महेन्द्राशनिनिर्दग्धः पादपोऽङ्कुरवानिव
037a पूजिताश्च ययुर्विप्रा राजानमभिनन्द्य तम्
037c राजा च हर्षमापेदे पाण्डवः ससुहृज्जनः
038  वासुदेव उवाच
038a ब्राह्मणास्तात लोकेऽस्मिन्नर्चनीयाः सदा मम
038c एते भूमिचरा देवा वाग्विषाः सुप्रसादकाः
039a पुरा कृतयुगे तात चार्वाको नाम राक्षसः
039c तपस्तेपे महाबाहो बदर्यां बहुवत्सरम्
040a छन्द्यमानो वरेणाथ ब्रह्मणा स पुनः पुनः
040c अभयं सर्वभूतेभ्यो वरयामास भारत
041a द्विजावमानादन्यत्र प्रादाद्वरमनुत्तमम्
041c अभयं सर्वभूतेभ्यस्ततस्तस्मै जगत्प्रभुः
042a स तु लब्धवरः पापो देवानमितविक्रमः
042c राक्षसस्तापयामास तीव्रकर्मा महाबलः
043a ततो देवाः समेत्याथ ब्रह्माणमिदमब्रुवन्
043c वधाय रक्षसस्तस्य बलविप्रकृतास्तदा
044a तानुवाचाव्ययो देवो विहितं तत्र वै मया
044c यथास्य भविता मृत्युरचिरेणैव भारत
045a राजा दुर्योधनो नाम सखास्य भविता नृप
045c तस्य स्नेहावबद्धोऽसौ ब्राह्मणानवमंस्यते
046a तत्रैनं रुषिता विप्रा विप्रकारप्रधर्षिताः
046c धक्ष्यन्ति वाग्बलाः पापं ततो नाशं गमिष्यति
047a स एष निहतः शेते ब्रह्मदण्डेन राक्षसः
047c चार्वाको नृपतिश्रेष्ठ मा शुचो भरतर्षभ
048a हतास्ते क्षत्रधर्मेण ज्ञातयस्तव पार्थिव
048c स्वर्गताश्च महात्मानो वीराः क्षत्रियपुङ्गवाः
049a स त्वमातिष्ठ कल्याणं मा ते भूद्ग्लानिरच्युत
049c शत्रूञ्जहि प्रजा रक्ष द्विजांश्च प्रतिपालय

