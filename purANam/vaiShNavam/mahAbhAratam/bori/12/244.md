व्यास उवाच	001    
द्वन्द्वानि मोक्षजिज्ञासुरर्थधर्मावनुष्ठितः	001a  
वक्त्रा गुणवता शिष्यः श्राव्यः पूर्वमिदं महत्	001c  
आकाशं मारुतो ज्योतिरापः पृथ्वी च पञ्चमी	002a  
भावाभावौ च कालश्च सर्वभूतेषु पञ्चसु	002c  
अन्तरात्मकमाकाशं तन्मयं श्रोत्रमिन्द्रियम्	003a  
तस्य शब्दं गुणं विद्यान्मूर्तिशास्त्रविधानवित्	003c  
चरणं मारुतात्मेति प्राणापानौ च तन्मयौ	004a  
स्पर्शनं चेन्द्रियं विद्यात्तथा स्पर्शं च तन्मयम्	004c  
ततः पाकः प्रकाशश्च ज्योतिश्चक्षुश्च तन्मयम्	005a  
तस्य रूपं गुणं विद्यात्तमोऽन्ववसितात्मकम्	005c  
प्रक्लेदः क्षुद्रता स्नेह इत्यापो ह्युपदिश्यते	006a  
रसनं चेन्द्रियं जिह्वा रसश्चापां गुणो मतः	006c  
सङ्घातः पार्थिवो धातुरस्थिदन्तनखानि च	007a  
श्मश्रु लोम च केशाश्च सिराः स्नायु च चर्म च	007c  
इन्द्रियं घ्राणसञ्ज्ञानं नासिकेत्यभिधीयते	008a  
गन्धश्चैवेन्द्रियार्थोऽयं विज्ञेयः पृथिवीमयः	008c  
उत्तरेषु गुणाः सन्ति सर्वे सर्वेषु चोत्तराः	009a  
पञ्चानां भूतसङ्घानां सन्ततिं मुनयो विदुः	009c  
मनो नवममेषां तु बुद्धिस्तु दशमी स्मृता	010a  
एकादशोऽन्तरात्मा च सर्वतः पर उच्यते	010c  
व्यवसायात्मिका बुद्धिर्मनो व्याकरणात्मकम्	011a  
कर्मानुमानाद्विज्ञेयः स जीवः क्षेत्रसञ्ज्ञकः	011c  
एभिः कालाष्टमैर्भावैर्यः सर्वैः सर्वमन्वितम्	012a  
पश्यत्यकलुषं प्राज्ञः स मोहं नानुवर्तते	012c  

