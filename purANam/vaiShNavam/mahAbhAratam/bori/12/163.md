001  भीष्म उवाच
001a तस्यां निशायां व्युष्टायां गते तस्मिन्द्विजोत्तमे
001c निष्क्रम्य गौतमोऽगच्छत्समुद्रं प्रति भारत
002a सामुद्रकान्स वणिजस्ततोऽपश्यत्स्थितान्पथि
002c स तेन सार्थेन सह प्रययौ सागरं प्रति
003a स तु सार्थो महाराज कस्मिंश्चिद्गिरिगह्वरे
003c मत्तेन द्विरदेनाथ निहतः प्रायशोऽभवत्
004a स कथञ्चित्ततस्तस्मात्सार्थान्मुक्तो द्विजस्तदा
004c कान्दिग्भूतो जीवितार्थी प्रदुद्रावोत्तरां दिशम्
005a स सर्वतः परिभ्रष्टः सार्थाद्देशात्तथार्थतः
005c एकाकी व्यद्रवत्तत्र वने किम्पुरुषो यथा
006a स पन्थानमथासाद्य समुद्राभिसरं तदा
006c आससाद वनं रम्यं महत्पुष्पितपादपम्
007a सर्वर्तुकैराम्रवनैः पुष्पितैरुपशोभितम्
007c नन्दनोद्देशसदृशं यक्षकिन्नरसेवितम्
008a शालतालधवाश्वत्थत्वचागुरुवनैस्तथा
008c चन्दनस्य च मुख्यस्य पादपैरुपशोभितम्
008e गिरिप्रस्थेषु रम्येषु शुभेषु सुसुगन्धिषु
009a समन्ततो द्विजश्रेष्ठा वल्गु कूजन्ति तत्र वै
009c मनुष्यवदनास्त्वन्ये भारुण्डा इति विश्रुताः
009e भूलिङ्गशकुनाश्चान्ये समुद्रं सर्वतोऽभवन्
010a स तान्यतिमनोज्ञानि विहङ्गाभिरुतानि वै
010c शृण्वन्सुरमणीयानि विप्रोऽगच्छत गौतमः
011a ततोऽपश्यत्सुरम्ये स सुवर्णसिकताचिते
011c देशभागे समे चित्रे स्वर्गोद्देशसमप्रभे
012a श्रिया जुष्टं महावृक्षं न्यग्रोधं परिमण्डलम्
012c शाखाभिरनुरूपाभिर्भूषितं छत्रसन्निभम्
013a तस्य मूलं सुसंसिक्तं वरचन्दनवारिणा
013c दिव्यपुष्पान्वितं श्रीमत्पितामहसदोपमम्
014a तं दृष्ट्वा गौतमः प्रीतो मुनिकान्तमनुत्तमम्
014c मेध्यं सुरगृहप्रख्यं पुष्पितैः पादपैर्वृतम्
014e तमागम्य मुदा युक्तस्तस्याधस्तादुपाविशत्
015a तत्रासीनस्य कौरव्य गौतमस्य सुखः शिवः
015c पुष्पाणि समुपस्पृश्य प्रववावनिलः शुचिः
015e ह्लादयन्सर्वगात्राणि गौतमस्य तदा नृप
016a स तु विप्रः परिश्रान्तः स्पृष्टः पुण्येन वायुना
016c सुखमासाद्य सुष्वाप भास्करश्चास्तमभ्यगात्
017a ततोऽस्तं भास्करे याते सन्ध्याकाल उपस्थिते
017c आजगाम स्वभवनं ब्रह्मलोकात्खगोत्तमः
018a नाडीजङ्घ इति ख्यातो दयितो ब्रह्मणः सखा
018c बकराजो महाप्राज्ञः कश्यपस्यात्मसम्भवः
019a राजधर्मेति विख्यातो बभूवाप्रतिमो भुवि
019c देवकन्यासुतः श्रीमान्विद्वान्देवपतिप्रभः
020a मृष्टहाटकसञ्छन्नो भूषणैरर्कसन्निभैः
020c भूषितः सर्वगात्रेषु देवगर्भः श्रिया ज्वलन्
021a तमागतं द्विजं दृष्ट्वा विस्मितो गौतमोऽभवत्
021c क्षुत्पिपासापरीतात्मा हिंसार्थी चाप्यवैक्षत
022  राजधर्मोवाच
022a स्वागतं भवते विप्र दिष्ट्या प्राप्तोऽसि मे गृहम्
022c अस्तं च सविता यातः सन्ध्येयं समुपस्थिता
023a मम त्वं निलयं प्राप्तः प्रियातिथिरनिन्दितः
023c पूजितो यास्यसि प्रातर्विधिदृष्टेन कर्मणा
