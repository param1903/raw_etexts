001  भरद्वाज उवाच
001a पार्थिवं धातुमाश्रित्य शारीरोऽग्निः कथं भवेत्
001c अवकाशविशेषेण कथं वर्तयतेऽनिलः
002  भृगुरुवाच
002a वायोर्गतिमहं ब्रह्मन्कीर्तयिष्यामि तेऽनघ
002c प्राणिनामनिलो देहान्यथा चेष्टयते बली
003a श्रितो मूर्धानमग्निस्तु शरीरं परिपालयन्
003c प्राणो मूर्धनि चाग्नौ च वर्तमानो विचेष्टते
004a स जन्तुः सर्वभूतात्मा पुरुषः स सनातनः
004c मनो बुद्धिरहङ्कारो भूतानि विषयाश्च सः
005a एवं त्विह स सर्वत्र प्राणेन परिपाल्यते
005c पृष्ठतश्च समानेन स्वां स्वां गतिमुपाश्रितः
006a वस्तिमूलं गुदं चैव पावकं च समाश्रितः
006c वहन्मूत्रं पुरीषं चाप्यपानः परिवर्तते
007a प्रयत्ने कर्मणि बले य एकस्त्रिषु वर्तते
007c उदान इति तं प्राहुरध्यात्मविदुषो जनाः
008a सन्धिष्वपि च सर्वेषु सन्निविष्टस्तथानिलः
008c शरीरेषु मनुष्याणां व्यान इत्युपदिश्यते
009a धातुष्वग्निस्तु विततः समानेन समीरितः
009c रसान्धातूंश्च दोषांश्च वर्तयन्नवतिष्ठति
010a अपानप्राणयोर्मध्ये प्राणापानसमाहितः
010c समन्वितः स्वधिष्ठानः सम्यक्पचति पावकः
011a आस्यं हि पायुसंयुक्तमन्ते स्याद्गुदसञ्ज्ञितम्
011c स्रोतस्तस्मात्प्रजायन्ते सर्वस्रोतांसि देहिनाम्
012a प्राणानां सन्निपाताच्च सन्निपातः प्रजायते
012c ऊष्मा चाग्निरिति ज्ञेयो योऽन्नं पचति देहिनाम्
013a अग्निवेगवहः प्राणो गुदान्ते प्रतिहन्यते
013c स ऊर्ध्वमागम्य पुनः समुत्क्षिपति पावकम्
014a पक्वाशयस्त्वधो नाभेरूर्ध्वमामाशयः स्थितः
014c नाभिमध्ये शरीरस्य सर्वे प्राणाः समाहिताः
015a प्रसृता हृदयात्सर्वे तिर्यगूर्ध्वमधस्तथा
015c वहन्त्यन्नरसान्नाड्यो दश प्राणप्रचोदिताः
016a एष मार्गोऽथ योगानां येन गच्छन्ति तत्पदम्
016c जितक्लमासना धीरा मूर्धन्यात्मानमादधुः
017a एवं सर्वेषु विहितः प्राणापानेषु देहिनाम्
017c तस्मिन्स्थितो नित्यमग्निः स्थाल्यामिव समाहितः

