भीष्म उवाच	001    
पुनरेव तु तं शक्रः प्रहसन्निदमब्रवीत्	001a  
निःश्वसन्तं यथा नागं प्रव्याहाराय भारत	001c  
यत्तद्यानसहस्रेण ज्ञातिभिः परिवारितः	002a  
लोकान्प्रतापयन्सर्वान्यास्यस्मानवितर्कयन्	002c  
दृष्ट्वा सुकृपणां चेमामवस्थामात्मनो बले	003a  
ज्ञातिमित्रपरित्यक्तः शोचस्याहो न शोचसि	003c  
प्रीतिं प्राप्यातुलां पूर्वं लोकांश्चात्मवशे स्थितान्	004a  
विनिपातमिमं चाद्य शोचस्याहो न शोचसि	004c  
बलिरुवाच	005    
अनित्यमुपलक्ष्येदं कालपर्यायमात्मनः	005a  
तस्माच्छक्र न शोचामि सर्वं ह्येवेदमन्तवत्	005c  
अन्तवन्त इमे देहा भूतानाममराधिप	006a  
तेन शक्र न शोचामि नापराधादिदं मम	006c  
जीवितं च शरीरं च प्रेत्य वै सह जायते	007a  
उभे सह विवर्धेते उभे सह विनश्यतः	007c  
तदीदृशमिदं भावमवशः प्राप्य केवलम्	008a  
यद्येवमभिजानामि का व्यथा मे विजानतः	008c  
भूतानां निधनं निष्ठा स्रोतसामिव सागरः	009a  
नैतत्सम्यग्विजानन्तो नरा मुह्यन्ति वज्रभृत्	009c  
ये त्वेवं नाभिजानन्ति रजोमोहपरायणाः	010a  
ते कृच्छ्रं प्राप्य सीदन्ति बुद्धिर्येषां प्रणश्यति	010c  
बुद्धिलाभे हि पुरुषः सर्वं नुदति किल्बिषम्	011a  
विपाप्मा लभते सत्त्वं सत्त्वस्थः सम्प्रसीदति	011c  
ततस्तु ये निवर्तन्ते जायन्ते वा पुनः पुनः	012a  
कृपणाः परितप्यन्ते तेऽनर्थैः परिचोदिताः	012c  
अर्थसिद्धिमनर्थं च जीवितं मरणं तथा	013a  
सुखदुःखफलं चैव न द्वेष्मि न च कामये	013c  
हतं हन्ति हतो ह्येव यो नरो हन्ति कञ्चन	014a  
उभौ तौ न विजानीतो यश्च हन्ति हतश्च यः	014c  
हत्वा जित्वा च मघवन्यः कश्चित्पुरुषायते	015a  
अकर्ता ह्येव भवति कर्ता त्वेव करोति तत्	015c  
को हि लोकस्य कुरुते विनाशप्रभवावुभौ	016a  
कृतं हि तत्कृतेनैव कर्ता तस्यापि चापरः	016c  
पृथिवी वायुराकाशमापो ज्योतिश्च पञ्चमम्	017a  
एतद्योनीनि भूतानि तत्र का परिदेवना	017c  
महाविद्योऽल्पविद्यश्च बलवान्दुर्बलश्च यः	018a  
दर्शनीयो विरूपश्च सुभगो दुर्भगश्च यः	018c  
सर्वं कालः समादत्ते गम्भीरः स्वेन तेजसा	019a  
तस्मिन्कालवशं प्राप्ते का व्यथा मे विजानतः	019c  
दग्धमेवानुदहति हतमेवानुहन्ति च	020a  
नश्यते नष्टमेवाग्रे लब्धव्यं लभते नरः	020c  
नास्य द्वीपः कुतः पारं नावारः सम्प्रदृश्यते	021a  
नान्तमस्य प्रपश्यामि विधेर्दिव्यस्य चिन्तयन्	021c  
यदि मे पश्यतः कालो भूतानि न विनाशयेत्	022a  
स्यान्मे हर्षश्च दर्पश्च क्रोधश्चैव शचीपते	022c  
तुषभक्षं तु मां ज्ञात्वा प्रविविक्तजने गृहे	023a  
बिभ्रतं गार्दभं रूपमादिश्य परिगर्हसे	023c  
इच्छन्नहं विकुर्यां हि रूपाणि बहुधात्मनः	024a  
विभीषणानि यानीक्ष्य पलायेथास्त्वमेव मे	024c  
कालः सर्वं समादत्ते कालः सर्वं प्रयच्छति	025a  
कालेन विधृतं सर्वं मा कृथाः शक्र पौरुषम्	025c  
पुरा सर्वं प्रव्यथते मयि क्रुद्धे पुरन्दर	026a  
अवैमि त्वस्य लोकस्य धर्मं शक्र सनातनम्	026c  
त्वमप्येवमपेक्षस्व मात्मना विस्मयं गमः	027a  
प्रभवश्च प्रभावश्च नात्मसंस्थः कदाचन	027c  
कौमारमेव ते चित्तं तथैवाद्य यथा पुरा	028a  
समवेक्षस्व मघवन्बुद्धिं विन्दस्व नैष्ठिकीम्	028c  
देवा मनुष्याः पितरो गन्धर्वोरगराक्षसाः	029a  
आसन्सर्वे मम वशे तत्सर्वं वेत्थ वासव	029c  
नमस्तस्यै दिशेऽप्यस्तु यस्यां वैरोचनो बलिः	030a  
इति मामभ्यपद्यन्त बुद्धिमात्सर्यमोहिताः	030c  
नाहं तदनुशोचामि नात्मभ्रंशं शचीपते	031a  
एवं मे निश्चिता बुद्धिः शास्तुस्तिष्ठाम्यहं वशे	031c  
दृश्यते हि कुले जातो दर्शनीयः प्रतापवान्	032a  
दुःखं जीवन्सहामात्यो भवितव्यं हि तत्तथा	032c  
दौष्कुलेयस्तथा मूढो दुर्जातः शक्र दृश्यते	033a  
सुखं जीवन्सहामात्यो भवितव्यं हि तत्तथा	033c  
कल्याणी रूपसम्पन्ना दुर्भगा शक्र दृश्यते	034a  
अलक्षणा विरूपा च सुभगा शक्र दृश्यते	034c  
नैतदस्मत्कृतं शक्र नैतच्छक्र त्वया कृतम्	035a  
यत्त्वमेवङ्गतो वज्रिन्यद्वाप्येवङ्गता वयम्	035c  
न कर्म तव नान्येषां कुतो मम शतक्रतो	036a  
ऋद्धिर्वाप्यथ वा नर्द्धिः पर्यायकृतमेव तत्	036c  
पश्यामि त्वा विराजन्तं देवराजमवस्थितम्	037a  
श्रीमन्तं द्युतिमन्तं च गर्जन्तं च ममोपरि	037c  
एतच्चैवं न चेत्कालो मामाक्रम्य स्थितो भवेत्	038a  
पातयेयमहं त्वाद्य सवज्रमपि मुष्टिना	038c  
न तु विक्रमकालोऽयं क्षमाकालोऽयमागतः	039a  
कालः स्थापयते सर्वं कालः पचति वै तथा	039c  
मां चेदभ्यागतः कालो दानवेश्वरमूर्जितम्	040a  
गर्जन्तं प्रतपन्तं च कमन्यं नागमिष्यति	040c  
द्वादशानां हि भवतामादित्यानां महात्मनाम्	041a  
तेजांस्येकेन सर्वेषां देवराज हृतानि मे	041c  
अहमेवोद्वहाम्यापो विसृजामि च वासव	042a  
तपामि चैव त्रैलोक्यं विद्योताम्यहमेव च	042c  
संरक्षामि विलुम्पामि ददाम्यहमथाददे	043a  
संयच्छामि नियच्छामि लोकेषु प्रभुरीश्वरः	043c  
तदद्य विनिवृत्तं मे प्रभुत्वममराधिप	044a  
कालसैन्यावगाढस्य सर्वं न प्रतिभाति मे	044c  
नाहं कर्ता न चैव त्वं नान्यः कर्ता शचीपते	045a  
पर्यायेण हि भुज्यन्ते लोकाः शक्र यदृच्छया	045c  
मासार्धमासवेश्मानमहोरात्राभिसंवृतम्	046a  
ऋतुद्वारं वर्षमुखमाहुर्वेदविदो जनाः	046c  
आहुः सर्वमिदं चिन्त्यं जनाः केचिन्मनीषया	047a  
अस्याः पञ्चैव चिन्तायाः पर्येष्यामि च पञ्चधा	047c  
गम्भीरं गहनं ब्रह्म महत्तोयार्णवं यथा	048a  
अनादिनिधनं चाहुरक्षरं परमेव च	048c  
सत्त्वेषु लिङ्गमावेश्य नलिङ्गमपि तत्स्वयम्	049a  
मन्यन्ते ध्रुवमेवैनं ये नरास्तत्त्वदर्शिनः	049c  
भूतानां तु विपर्यासं मन्यते गतवानिति	050a  
न ह्येतावद्भवेद्गम्यं न यस्मात्प्रकृतेः परः	050c  
गतिं हि सर्वभूतानामगत्वा क्व गमिष्यसि	051a  
यो धावता न हातव्यस्तिष्ठन्नपि न हीयते	051c  
तमिन्द्रियाणि सर्वाणि नानुपश्यन्ति पञ्चधा	051e  
आहुश्चैनं केचिदग्निं केचिदाहुः प्रजापतिम्	052a  
ऋतुमासार्धमासांश्च दिवसांस्तु क्षणांस्तथा	052c  
पूर्वाह्णमपराह्णं च मध्याह्नमपि चापरे	053a  
मुहूर्तमपि चैवाहुरेकं सन्तमनेकधा	053c  
तं कालमवजानीहि यस्य सर्वमिदं वशे	053e  
बहूनीन्द्रसहस्राणि समतीतानि वासव	054a  
बलवीर्योपपन्नानि यथैव त्वं शचीपते	054c  
त्वामप्यतिबलं शक्रं देवराजं बलोत्कटम्	055a  
प्राप्ते काले महावीर्यः कालः संशमयिष्यति	055c  
य इदं सर्वमादत्ते तस्माच्छक्र स्थिरो भव	056a  
मया त्वया च पूर्वैश्च न स शक्योऽतिवर्तितुम्	056c  
यामेतां प्राप्य जानीषे राजश्रियमनुत्तमाम्	057a  
स्थिता मयीति तन्मिथ्या नैषा ह्येकत्र तिष्ठति	057c  
स्थिता हीन्द्रसहस्रेषु त्वद्विशिष्टतमेष्वियम्	058a  
मां च लोला परित्यज्य त्वामगाद्विबुधाधिप	058c  
मैवं शक्र पुनः कार्षीः शान्तो भवितुमर्हसि	059a  
त्वामप्येवङ्गतं त्यक्त्वा क्षिप्रमन्यं गमिष्यति	059c  

