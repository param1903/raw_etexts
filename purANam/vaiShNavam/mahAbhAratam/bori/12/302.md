याज्ञवल्क्य उवाच	001    
एते प्रधानस्य गुणास्त्रयः पुरुषसत्तम	001a  
कृत्स्नस्य चैव जगतस्तिष्ठन्त्यनपगाः सदा	001c  
शतधा सहस्रधा चैव तथा शतसहस्रधा	002a  
कोटिशश्च करोत्येष प्रत्यगात्मानमात्मना	002c  
सात्त्विकस्योत्तमं स्थानं राजसस्येह मध्यमम्	003a  
तामसस्याधमं स्थानं प्राहुरध्यात्मचिन्तकाः	003c  
केवलेनेह पुण्येन गतिमूर्ध्वामवाप्नुयात्	004a  
पुण्यपापेन मानुष्यमधर्मेणाप्यधोगतिम्	004c  
द्वन्द्वमेषां त्रयाणां तु सन्निपातं च तत्त्वतः	005a  
सत्त्वस्य रजसश्चैव तमसश्च शृणुष्व मे	005c  
सत्त्वस्य तु रजो दृष्टं रजसश्च तमस्तथा	006a  
तमसश्च तथा सत्त्वं सत्त्वस्याव्यक्तमेव च	006c  
अव्यक्तसत्त्वसंयुक्तो देवलोकमवाप्नुयात्	007a  
रजःसत्त्वसमायुक्तो मनुष्येषूपपद्यते	007c  
रजस्तमोभ्यां संयुक्तस्तिर्यग्योनिषु जायते	008a  
रजस्तामससत्त्वैश्च युक्तो मानुष्यमाप्नुयात्	008c  
पुण्यपापवियुक्तानां स्थानमाहुर्मनीषिणाम्	009a  
शास्वतं चाव्ययं चैव अक्षरं चाभयं च यत्	009c  
ज्ञानिनां सम्भवं श्रेष्ठं स्थानमव्रणमच्युतम्	010a  
अतीन्द्रियमबीजं च जन्ममृत्युतमोनुदम्	010c  
अव्यक्तस्थं परं यत्तत्पृष्टस्तेऽहं नराधिप	011a  
स एष प्रकृतिष्ठो हि तस्थुरित्यभिधीयते	011c  
अचेतनश्चैष मतः प्रकृतिस्थश्च पार्थिव	012a  
एतेनाधिष्ठितश्चैव सृजते संहरत्यपि	012c  
जनक उवाच	013    
अनादिनिधनावेतावुभावेव महामुने	013a  
अमूर्तिमन्तावचलावप्रकम्प्यौ च निर्व्रणौ	013c  
अग्राह्यावृषिशार्दूल कथमेको ह्यचेतनः	014a  
चेतनावांस्तथा चैकः क्षेत्रज्ञ इति भाषितः	014c  
त्वं हि विप्रेन्द्र कार्त्स्न्येन मोक्षधर्ममुपाससे	015a  
साकल्यं मोक्षधर्मस्य श्रोतुमिच्छामि तत्त्वतः	015c  
अस्तित्वं केवलत्वं च विनाभावं तथैव च	016a  
तथैवोत्क्रमणस्थानं देहिनोऽपि वियुज्यतः	016c  
कालेन यद्धि प्राप्नोति स्थानं तद्ब्रूहि मे द्विज	017a  
साङ्ख्यज्ञानं च तत्त्वेन पृथग्योगं तथैव च	017c  
अरिष्टानि च तत्त्वेन वक्तुमर्हसि सत्तम	018a  
विदितं सर्वमेतत्ते पाणावामलकं यथा	018c  

