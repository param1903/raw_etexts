भीष्म उवाच	001    
अत्राप्युदाहरन्तीममितिहासं पुरातनम्	001a  
प्रजानामनुकम्पार्थं गीतं राज्ञा विचख्नुना	001c  
छिन्नस्थूणं वृषं दृष्ट्वा विरावं च गवां भृशम्	002a  
गोग्रहे यज्ञवाटस्य प्रेक्षमाणः स पार्थिवः	002c  
स्वस्ति गोभ्योऽस्तु लोकेषु ततो निर्वचनं कृतम्	003a  
हिंसायां हि प्रवृत्तायामाशीरेषानुकल्पिता	003c  
अव्यवस्थितमर्यादैर्विमूढैर्नास्तिकैर्नरैः	004a  
संशयात्मभिरव्यक्तैर्हिंसा समनुकीर्तिता	004c  
सर्वकर्मस्वहिंसा हि धर्मात्मा मनुरब्रवीत्	005a  
कामरागाद्विहिंसन्ति बहिर्वेद्यां पशून्नराः	005c  
तस्मात्प्रमाणतः कार्यो धर्मः सूक्ष्मो विजानता	006a  
अहिंसैव हि सर्वेभ्यो धर्मेभ्यो ज्यायसी मता	006c  
उपोष्य संशितो भूत्वा हित्वा वेदकृताः श्रुतीः	007a  
आचार इत्यनाचाराः कृपणाः फलहेतवः	007c  
यदि यज्ञांश्च वृक्षांश्च यूपांश्चोद्दिश्य मानवाः	008a  
वृथा मांसानि खादन्ति नैष धर्मः प्रशस्यते	008c  
मांसं मधु सुरा मत्स्या आसवं कृसरौदनम्	009a  
धूर्तैः प्रवर्तितं ह्येतन्नैतद्वेदेषु कल्पितम्	009c  
कामान्मोहाच्च लोभाच्च लौल्यमेतत्प्रवर्तितम्	010a  
विष्णुमेवाभिजानन्ति सर्वयज्ञेषु ब्राह्मणाः	010c  
पायसैः सुमनोभिश्च तस्यापि यजनं स्मृतम्	010e  
यज्ञियाश्चैव ये वृक्षा वेदेषु परिकल्पिताः	011a  
यच्चापि किञ्चित्कर्तव्यमन्यच्चोक्षैः सुसंस्कृतम्	011c  
महासत्त्वैः शुद्धभावैः सर्वं देवार्हमेव तत्	011e  
युधिष्ठिर उवाच	012    
शरीरमापदश्चापि विवदन्त्यविहिंसतः	012a  
कथं यात्रा शरीरस्य निरारम्भस्य सेत्स्यति	012c  
भीष्म उवाच	013    
यथा शरीरं न ग्लायेन्नेयान्मृत्युवशं यथा	013a  
तथा कर्मसु वर्तेत समर्थो धर्ममाचरेत्	013c  

