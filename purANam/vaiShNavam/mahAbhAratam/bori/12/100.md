001  भीष्म उवाच
001a अत्राप्युदाहरन्तीममितिहासं पुरातनम्
001c प्रतर्दनो मैथिलश्च सङ्ग्रामं यत्र चक्रतुः
002a यज्ञोपवीती सङ्ग्रामे जनको मैथिलो यथा
002c योधानुद्धर्षयामास तन्निबोध युधिष्ठिर
003a जनको मैथिलो राजा महात्मा सर्वतत्त्ववित्
003c योधान्स्वान्दर्शयामास स्वर्गं नरकमेव च
004a अभीतानामिमे लोका भास्वन्तो हन्त पश्यत
004c पूर्णा गन्धर्वकन्याभिः सर्वकामदुहोऽक्षयाः
005a इमे पलायमानानां नरकाः प्रत्युपस्थिताः
005c अकीर्तिः शाश्वती चैव पतितव्यमनन्तरम्
006a तान्दृष्ट्वारीन्विजयतो भूत्वा सन्त्यागबुद्धयः
006c नरकस्याप्रतिष्ठस्य मा भूत वशवर्तिनः
007a त्यागमूलं हि शूराणां स्वर्गद्वारमनुत्तमम्
007c इत्युक्तास्ते नृपतिना योधाः परपुरञ्जय
008a व्यजयन्त रणे शत्रून्हर्षयन्तो जनेश्वरम्
008c तस्मादात्मवता नित्यं स्थातव्यं रणमूर्धनि
009a गजानां रथिनो मध्ये रथानामनु सादिनः
009c सादिनामन्तरा स्थाप्यं पादातमिह दंशितम्
010a य एवं व्यूहते राजा स नित्यं जयते द्विषः
010c तस्मादेवं विधातव्यं नित्यमेव युधिष्ठिर
011a सर्वे सुकृतमिच्छन्तः सुयुद्धेनातिमन्यवः
011c क्षोभयेयुरनीकानि सागरं मकरा इव
012a हर्षयेयुर्विषण्णांश्च व्यवस्थाप्य परस्परम्
012c जितां च भूमिं रक्षेत भग्नान्नात्यनुसारयेत्
013a पुनरावर्तमानानां निराशानां च जीविते
013c न वेगः सुसहो राजंस्तस्मान्नात्यनुसारयेत्
014a न हि प्रहर्तुमिच्छन्ति शूराः प्राद्रवतां भयात्
014c तस्मात्पलायमानानां कुर्यान्नात्यनुसारणम्
015a चराणामचरा ह्यन्नमदंष्ट्रा दंष्ट्रिणामपि
015c अपाणयः पाणिमतामन्नं शूरस्य कातराः
016a समानपृष्ठोदरपाणिपादाः पश्चाच्छूरं भीरवोऽनुव्रजन्ति
016c अतो भयार्ताः प्रणिपत्य भूयः कृत्वाञ्जलीनुपतिष्ठन्ति शूरान्
017a शूरबाहुषु लोकोऽयं लम्बते पुत्रवत्सदा
017c तस्मात्सर्वास्ववस्थासु शूरः सम्मानमर्हति
018a न हि शौर्यात्परं किञ्चित्त्रिषु लोकेषु विद्यते
018c शूरः सर्वं पालयति सर्वं शूरे प्रतिष्ठितम्

