001  युधिष्ठिर उवाच
001a पितामह महाप्राज्ञ कुरूणां कीर्तिवर्धन
001c प्रश्नं कञ्चित्प्रवक्ष्यामि तन्मे व्याख्यातुमर्हसि
002a कीदृशा मानवाः सौम्याः कैः प्रीतिः परमा भवेत्
002c आयत्यां च तदात्वे च के क्षमास्तान्वदस्व मे
003a न हि तत्र धनं स्फीतं न च सम्बन्धिबान्धवाः
003c तिष्ठन्ति यत्र सुहृदस्तिष्ठन्तीति मतिर्मम
004a दुर्लभो हि सुहृच्छ्रोता दुर्लभश्च हितः सुहृत्
004c एतद्धर्मभृतां श्रेष्ठ सर्वं व्याख्यातुमर्हसि
005  भीष्म उवाच
005a सन्धेयान्पुरुषान्राजन्नसन्धेयांश्च तत्त्वतः
005c वदतो मे निबोध त्वं निखिलेन युधिष्ठिर
006a लुब्धः क्रूरस्त्यक्तधर्मा निकृतः शठ एव च
006c क्षुद्रः पापसमाचारः सर्वशङ्की तथालसः
007a दीर्घसूत्रोऽनृजुः कष्टो गुरुदारप्रधर्षकः
007c व्यसने यः परित्यागी दुरात्मा निरपत्रपः
008a सर्वतः पापदर्शी च नास्तिको वेदनिन्दकः
008c सम्प्रकीर्णेन्द्रियो लोके यः कामनिरतश्चरेत्
009a असत्यो लोकविद्विष्टः समये चानवस्थितः
009c पिशुनोऽथाकृतप्रज्ञो मत्सरी पापनिश्चयः
010a दुःशीलोऽथाकृतात्मा च नृशंसः कितवस्तथा
010c मित्रैरर्थकृती नित्यमिच्छत्यर्थपरश्च यः
011a वहतश्च यथाशक्ति यो न तुष्यति मन्दधीः
011c अमित्रमिव यो भुङ्क्ते सदा मित्रं नरर्षभ
012a अस्थानक्रोधनो यश्च अकस्माच्च विरज्यते
012c सुहृदश्चैव कल्याणानाशु त्यजति किल्बिषी
013a अल्पेऽप्यपकृते मूढस्तथाज्ञानात्कृतेऽपि च
013c कार्योपसेवी मित्रेषु मित्रद्वेषी नराधिप
014a शत्रुर्मित्रमुखो यश्च जिह्मप्रेक्षी विलोभनः
014c न रज्यति च कल्याणे यस्त्यजेत्तादृशं नरम्
015a पानपो द्वेषणः क्रूरो निर्घृणः परुषस्तथा
015c परोपतापी मित्रध्रुक्तथा प्राणिवधे रतः
016a कृतघ्नश्चाधमो लोके न सन्धेयः कथञ्चन
016c छिद्रान्वेषी न सन्धेयः सन्धेयानपि मे शृणु
017a कुलीना वाक्यसम्पन्ना ज्ञानविज्ञानकोविदाः
017c मित्रज्ञाश्च कृतज्ञाश्च सर्वज्ञाः शोकवर्जिताः
018a माधुर्यगुणसम्पन्नाः सत्यसन्धा जितेन्द्रियाः
018c व्यायामशीलाः सततं भृतपुत्राः कुलोद्गताः
019a रूपवन्तो गुणोपेतास्तथालुब्धा जितश्रमाः
019c दोषैर्वियुक्ताः प्रथितैस्ते ग्राह्याः पार्थिवेन ह
020a यथाशक्तिसमाचाराः सन्तस्तुष्यन्ति हि प्रभो
020c नास्थाने क्रोधवन्तश्च न चाकस्माद्विरागिणः
021a विरक्ताश्च न रुष्यन्ति मनसाप्यर्थकोविदाः
021c आत्मानं पीडयित्वापि सुहृत्कार्यपरायणाः
021e न विरज्यन्ति मित्रेभ्यो वासो रक्तमिवाविकम्
022a दोषांश्च लोभमोहादीनर्थेषु युवतिष्वथ
022c न दर्शयन्ति सुहृदां विश्वस्ता बन्धुवत्सलाः
023a लोष्टकाञ्चनतुल्यार्थाः सुहृत्स्वशठबुद्धयः
023c ये चरन्त्यनभीमाना निसृष्टार्थविभूषणाः
023e सङ्गृह्णन्तः परिजनं स्वाम्यर्थपरमाः सदा
024a ईदृशैः पुरुषश्रेष्ठैः सन्धिं यः कुरुते नृपः
024c तस्य विस्तीर्यते राष्ट्रं ज्योत्स्ना ग्रहपतेरिव
025a शास्त्रनित्या जितक्रोधा बलवन्तो रणप्रियाः
025c क्षान्ताः शीलगुणोपेताः सन्धेयाः पुरुषोत्तमाः
026a ये च दोषसमायुक्ता नराः प्रोक्ता मयानघ
026c तेषामप्यधमो राजन्कृतघ्नो मित्रघातकः
026e त्यक्तव्यः स दुराचारः सर्वेषामिति निश्चयः
027  युधिष्ठिर उवाच
027a विस्तरेणार्थसम्बन्धं श्रोतुमिच्छामि पार्थिव
027c मित्रद्रोही कृतघ्नश्च यः प्रोक्तस्तं च मे वद
028  भीष्म उवाच
028a हन्त ते वर्तयिष्येऽहमितिहासं पुरातनम्
028c उदीच्यां दिशि यद्वृत्तं म्लेच्छेषु मनुजाधिप
029a ब्राह्मणो मध्यदेशीयः कृष्णाङ्गो ब्रह्मवर्जितः
029c ग्रामं प्रेक्ष्य जनाकीर्णं प्राविशद्भैक्षकाङ्क्षया
030a तत्र दस्युर्धनयुतः सर्ववर्णविशेषवित्
030c ब्रह्मण्यः सत्यसन्धश्च दाने च निरतोऽभवत्
031a तस्य क्षयमुपागम्य ततो भिक्षामयाचत
031c प्रतिश्रयं च वासार्थं भिक्षां चैवाथ वार्षिकीम्
032a प्रादात्तस्मै स विप्राय वस्त्रं च सदृशं नवम्
032c नारीं चापि वयोपेतां भर्त्रा विरहितां तदा
033a एतत्सम्प्राप्य हृष्टात्मा दस्योः सर्वं द्विजस्तदा
033c तस्मिन्गृहवरे राजंस्तया रेमे स गौतमः
034a कुटुम्बार्थेषु दस्योः स साहाय्यं चाप्यथाकरोत्
034c तत्रावसत्सोऽथ वर्षाः समृद्धे शबरालये
034e बाणवेध्ये परं यत्नमकरोच्चैव गौतमः
035a वक्राङ्गांस्तु स नित्यं वै सर्वतो बाणगोचरे
035c जघान गौतमो राजन्यथा दस्युगणस्तथा
036a हिंसापरो घृणाहीनः सदा प्राणिवधे रतः
036c गौतमः सन्निकर्षेण दस्युभिः समतामियात्
037a तथा तु वसतस्तस्य दस्युग्रामे सुखं तदा
037c अगच्छन्बहवो मासा निघ्नतः पक्षिणो बहून्
038a ततः कदाचिदपरो द्विजस्तं देशमागमत्
038c जटी चीराजिनधरः स्वाध्यायपरमः शुचिः
039a विनीतो नियताहारो ब्रह्मण्यो वेदपारगः
039c सब्रह्मचारी तद्देश्यः सखा तस्यैव सुप्रियम्
039e तं दस्युग्राममगमद्यत्रासौ गौतमोऽभवत्
040a स तु विप्रगृहान्वेषी शूद्रान्नपरिवर्जकः
040c ग्रामे दस्युजनाकीर्णे व्यचरत्सर्वतोदिशम्
041a ततः स गौतमगृहं प्रविवेश द्विजोत्तमः
041c गौतमश्चापि सम्प्राप्तस्तावन्योन्येन सङ्गतौ
042a वक्राङ्गभारहस्तं तं धनुष्पाणिं कृतागसम्
042c रुधिरेणावसिक्ताङ्गं गृहद्वारमुपागतम्
043a तं दृष्ट्वा पुरुषादाभमपध्वस्तं क्षयागतम्
043c अभिज्ञाय द्विजो व्रीडामगमद्वाक्यमाह च
044a किमिदं कुरुषे मौढ्याद्विप्रस्त्वं हि कुलोद्गतः
044c मध्यदेशपरिज्ञातो दस्युभावं गतः कथम्
045a पूर्वान्स्मर द्विजाग्र्यांस्तान्प्रख्यातान्वेदपारगान्
045c येषां वंशेऽभिजातस्त्वमीदृशः कुलपांसनः
046a अवबुध्यात्मनात्मानं सत्यं शीलं श्रुतं दमम्
046c अनुक्रोशं च संस्मृत्य त्यज वासमिमं द्विज
047a एवमुक्तः स सुहृदा तदा तेन हितैषिणा
047c प्रत्युवाच ततो राजन्विनिश्चित्य तदार्तवत्
048a अधनोऽस्मि द्विजश्रेष्ठ न च वेदविदप्यहम्
048c वृत्त्यर्थमिह सम्प्राप्तं विद्धि मां द्विजसत्तम
049a त्वद्दर्शनात्तु विप्रर्षे कृतार्थं वेद्म्यहं द्विज
049c आत्मानं सह यास्यावः श्वो वसाद्येह शर्वरीम्

