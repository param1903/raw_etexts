जाजलिरुवाच	001    
यथा प्रवर्तितो धर्मस्तुलां धारयता त्वया	001a  
स्वर्गद्वारं च वृत्तिं च भूतानामवरोत्स्यते	001c  
कृष्या ह्यन्नं प्रभवति ततस्त्वमपि जीवसि	002a  
पशुभिश्चौषधीभिश्च मर्त्या जीवन्ति वाणिज	002c  
यतो यज्ञः प्रभवति नास्तिक्यमपि जल्पसि	003a  
न हि वर्तेदयं लोको वार्तामुत्सृज्य केवलम्	003c  
तुलाधार उवाच	004    
वक्ष्यामि जाजले वृत्तिं नास्मि ब्राह्मण नास्तिकः	004a  
न च यज्ञं विनिन्दामि यज्ञवित्तु सुदुर्लभः	004c  
नमो ब्राह्मणयज्ञाय ये च यज्ञविदो जनाः	005a  
स्वयज्ञं ब्राह्मणा हित्वा क्षात्रं यज्ञमिहास्थिताः	005c  
लुब्धैर्वित्तपरैर्ब्रह्मन्नास्तिकैः सम्प्रवर्तितम्	006a  
वेदवादानविज्ञाय सत्याभासमिवानृतम्	006c  
इदं देयमिदं देयमिति नान्तं चिकीर्षति	007a  
अतः स्तैन्यं प्रभवति विकर्माणि च जाजले	007c  
तदेव सुकृतं हव्यं येन तुष्यन्ति देवताः	007e  
नमस्कारेण हविषा स्वाध्यायैरौषधैस्तथा	008a  
पूजा स्याद्देवतानां हि यथा शास्त्रनिदर्शनम्	008c  
इष्टापूर्तादसाधूनां विषमा जायते प्रजा	009a  
लुब्धेभ्यो जायते लुब्धः समेभ्यो जायते समः	009c  
यजमानो यथात्मानमृत्विजश्च तथा प्रजाः	010a  
यज्ञात्प्रजा प्रभवति नभसोऽम्भ इवामलम्	010c  
अग्नौ प्रास्ताहुतिर्ब्रह्मन्नादित्यमुपतिष्ठति	011a  
आदित्याज्जायते वृष्टिर्वृष्टेरन्नं ततः प्रजाः	011c  
तस्मात्स्वनुष्ठितात्पूर्वे सर्वान्कामांश्च लेभिरे	012a  
अकृष्टपच्या पृथिवी आशीर्भिर्वीरुधोऽभवन्	012c  
न ते यज्ञेष्वात्मसु वा फलं पश्यन्ति किञ्चन	012e  
शङ्कमानाः फलं यज्ञे ये यजेरन्कथञ्चन	013a  
जायन्तेऽसाधवो धूर्ता लुब्धा वित्तप्रयोजनाः	013c  
स स्म पापकृतां लोकान्गच्छेदशुभकर्मणा	014a  
प्रमाणमप्रमाणेन यः कुर्यादशुभं नरः	014c  
पापात्मा सोऽकृतप्रज्ञः सदैवेह द्विजोत्तम	014e  
कर्तव्यमिति कर्तव्यं वेत्ति यो ब्राह्मणोभयम्	015a  
ब्रह्मैव वर्तते लोके नैति कर्तव्यतां पुनः	015c  
विगुणं च पुनः कर्म ज्याय इत्यनुशुश्रुम	016a  
सर्वभूतोपघातश्च फलभावे च संयमः	016c  
सत्ययज्ञा दमयज्ञा अलुब्धाश्चात्मतृप्तयः	017a  
उत्पन्नत्यागिनः सर्वे जना आसन्नमत्सराः	017c  
क्षेत्रक्षेत्रज्ञतत्त्वज्ञाः स्वयज्ञपरिनिष्ठिताः	018a  
ब्राह्मं वेदमधीयन्तस्तोषयन्त्यमरानपि	018c  
अखिलं दैवतं सर्वं ब्रह्म ब्राह्मणसंश्रितम्	019a  
तृप्यन्ति तृप्यतो देवास्तृप्तास्तृप्तस्य जाजले	019c  
यथा सर्वरसैस्तृप्तो नाभिनन्दति किञ्चन	020a  
तथा प्रज्ञानतृप्तस्य नित्यं तृप्तिः सुखोदया	020c  
धर्मारामा धर्मसुखाः कृत्स्नव्यवसितास्तथा	021a  
अस्ति नस्तत्त्वतो भूय इति प्रज्ञागवेषिणः	021c  
ज्ञानविज्ञानिनः केचित्परं पारं तितीर्षवः	022a  
अतीव तत्सदा पुण्यं पुण्याभिजनसंहितम्	022c  
यत्र गत्वा न शोचन्ति न च्यवन्ति व्यथन्ति च	023a  
ते तु तद्ब्रह्मणः स्थानं प्राप्नुवन्तीह सात्त्विकाः	023c  
नैव ते स्वर्गमिच्छन्ति न यजन्ति यशोधनैः	024a  
सतां वर्त्मानुवर्तन्ते यथाबलमहिंसया	024c  
वनस्पतीनोषधीश्च फलमूलं च ते विदुः	025a  
न चैतानृत्विजो लुब्धा याजयन्ति धनार्थिनः	025c  
स्वमेव चार्थं कुर्वाणा यज्ञं चक्रुः पुनर्द्विजाः	026a  
परिनिष्ठितकर्माणः प्रजानुग्रहकाम्यया	026c  
प्रापयेयुः प्रजाः स्वर्गं स्वधर्मचरणेन वै	027a  
इति मे वर्तते बुद्धिः समा सर्वत्र जाजले	027c  
प्रयुञ्जते यानि यज्ञे सदा प्राज्ञा द्विजर्षभ	028a  
तेन ते देवयानेन पथा यान्ति महामुने	028c  
आवृत्तिस्तत्र चैकस्य नास्त्यावृत्तिर्मनीषिणाम्	029a  
उभौ तौ देवयानेन गच्छतो जाजले पथा	029c  
स्वयं चैषामनडुहो युज्यन्ति च वहन्ति च	030a  
स्वयमुस्राश्च दुह्यन्ते मनःसङ्कल्पसिद्धिभिः	030c  
स्वयं यूपानुपादाय यजन्ते स्वाप्तदक्षिणैः	031a  
यस्तथाभावितात्मा स्यात्स गामालब्धुमर्हति	031c  
ओषधीभिस्तथा ब्रह्मन्यजेरंस्ते नतादृशाः	032a  
बुद्धित्यागं पुरस्कृत्य तादृशं प्रब्रवीमि ते	032c  
निराशिषमनारम्भं निर्नमस्कारमस्तुतिम्	033a  
अक्षीणं क्षीणकर्माणं तं देवा ब्राह्मणं विदुः	033c  
नाश्रावयन्न च यजन्न ददद्ब्राह्मणेषु च	034a  
ग्राम्यां वृत्तिं लिप्समानः कां गतिं याति जाजले	034c  
इदं तु दैवतं कृत्वा यथा यज्ञमवाप्नुयात्	034e  
जाजलिरुवाच	035    
न वै मुनीनां शृणुमः स्म तत्त्वं पृच्छामि त्वा वाणिज कष्टमेतत्	035a  
पूर्वे पूर्वे चास्य नावेक्षमाणा नातः परं तमृषयः स्थापयन्ति	035c  
अस्मिन्नेवात्मतीर्थे न पशवः प्राप्नुयुः सुखम्	036a  
अथ स्वकर्मणा केन वाणिज प्राप्नुयात्सुखम्	036c  
शंस मे तन्महाप्राज्ञ भृशं वै श्रद्दधामि ते	036e  
तुलाधार उवाच	037    
उत यज्ञा उतायज्ञा मखं नार्हन्ति ते क्वचित्	037a  
आज्येन पयसा दध्ना पूर्णाहुत्या विशेषतः	037c  
वालैः शृङ्गेण पादेन सम्भवत्येव गौर्मखम्	037e  
पत्नीं चानेन विधिना प्रकरोति नियोजयन्	038a  
पुरोडाशो हि सर्वेषां पशूनां मेध्य उच्यते	038c  
सर्वा नद्यः सरस्वत्यः सर्वे पुण्याः शिलोच्चयाः	039a  
जाजले तीर्थमात्मैव मा स्म देशातिथिर्भव	039c  
एतानीदृशकान्धर्मानाचरन्निह जाजले	040a  
कारणैर्धर्ममन्विच्छन्न लोकानाप्नुते शुभान्	040c  
भीष्म उवाच	041    
एतानीदृशकान्धर्मांस्तुलाधारः प्रशंसति	041a  
उपपत्त्या हि सम्पन्नान्नित्यं सद्भिर्निषेवितान्	041c  

