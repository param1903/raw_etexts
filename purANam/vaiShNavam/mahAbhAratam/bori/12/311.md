भीष्म उवाच	001    
स लब्ध्वा परमं देवाद्वरं सत्यवतीसुतः	001a  
अरणीं त्वथ सङ्गृह्य ममन्थाग्निचिकीर्षया	001c  
अथ रूपं परं राजन्बिभ्रतीं स्वेन तेजसा	002a  
घृताचीं नामाप्सरसमपश्यद्भगवानृषिः	002c  
ऋषिरप्सरसं दृष्ट्वा सहसा काममोहितः	003a  
अभवद्भगवान्व्यासो वने तस्मिन्युधिष्ठिर	003c  
सा च कृत्वा तदा व्यासं कामसंविग्नमानसम्	004a  
शुकी भूत्वा महाराज घृताची समुपागमत्	004c  
स तामप्सरसं दृष्ट्वा रूपेणान्येन संवृताम्	005a  
शरीरजेनानुगतः सर्वगात्रातिगेन ह	005c  
स तु धैर्येण महता निगृह्णन्हृच्छयं मुनिः	006a  
न शशाक नियन्तुं तद्व्यासः प्रविसृतं मनः	006c  
भावित्वाच्चैव भावस्य घृताच्या वपुषा हृतः	006e   
यत्नान्नियच्छतस्तस्य मुनेरग्निचिकीर्षया	007a  
अरण्यामेव सहसा तस्य शुक्रमवापतत्	007c  
सोऽविशङ्केन मनसा तथैव द्विजसत्तमः	008a  
अरणीं ममन्थ ब्रह्मर्षिस्तस्यां जज्ञे शुको नृप	008c  
शुक्रे निर्मथ्यमाने तु शुको जज्ञे महातपाः	009a  
परमर्षिर्महायोगी अरणीगर्भसम्भवः	009c  
यथाध्वरे समिद्धोऽग्निर्भाति हव्यमुपात्तवान्	010a  
तथारूपः शुको जज्ञे प्रज्वलन्निव तेजसा	010c  
बिभ्रत्पितुश्च कौरव्य रूपवर्णमनुत्तमम्	011a  
बभौ तदा भावितात्मा विधूमोऽग्निरिव ज्वलन्	011c  
तं गङ्गा सरितां श्रेष्ठा मेरुपृष्ठे जनेश्वर	012a  
स्वरूपिणी तदाभ्येत्य स्नापयामास वारिणा	012c  
अन्तरिक्षाच्च कौरव्य दण्डः कृष्णाजिनं च ह	013a  
पपात भुवि राजेन्द्र शुकस्यार्थे महात्मनः	013c  
जेगीयन्ते स्म गन्धर्वा ननृतुश्चाप्सरोगणाः	014a  
देवदुन्दुभयश्चैव प्रावाद्यन्त महास्वनाः	014c  
विश्वावसुश्च गन्धर्वस्तथा तुम्बुरुनारदौ	015a  
हाहाहूहू च गन्धर्वौ तुष्टुवुः शुकसम्भवम्	015c  
तत्र शक्रपुरोगाश्च लोकपालाः समागताः	016a  
देवा देवर्षयश्चैव तथा ब्रह्मर्षयोऽपि च	016c  
दिव्यानि सर्वपुष्पाणि प्रववर्षात्र मारुतः	017a  
जङ्गमं स्थावरं चैव प्रहृष्टमभवज्जगत्	017c  
तं महात्मा स्वयं प्रीत्या देव्या सह महाद्युतिः	018a  
जातमात्रं मुनेः पुत्रं विधिनोपानयत्तदा	018c  
तस्य देवेश्वरः शक्रो दिव्यमद्भुतदर्शनम्	019a  
ददौ कमण्डलुं प्रीत्या देववासांसि चाभिभो	019c  
हंसाश्च शतपत्राश्च सारसाश्च सहस्रशः	020a  
प्रदक्षिणमवर्तन्त शुकाश्चाषाश्च भारत	020c  
आरणेयस्तथा दिव्यं प्राप्य जन्म महाद्युतिः	021a  
तत्रैवोवास मेधावी व्रतचारी समाहितः	021c  
उत्पन्नमात्रं तं वेदाः सरहस्याः ससङ्ग्रहाः	022a  
उपतस्थुर्महाराज यथास्य पितरं तथा	022c  
बृहस्पतिं तु वव्रे स वेदवेदाङ्गभाष्यवित्	023a  
उपाध्यायं महाराज धर्ममेवानुचिन्तयन्	023c  
सोऽधीत्य वेदानखिलान्सरहस्यान्ससङ्ग्रहान्	024a  
इतिहासं च कार्त्स्न्येन राजशास्त्राणि चाभिभो	024c  
गुरवे दक्षिणां दत्त्वा समावृत्तो महामुनिः	025a  
उग्रं तपः समारेभे ब्रह्मचारी समाहितः	025c  
देवतानामृषीणां च बाल्येऽपि स महातपाः	026a  
सम्मन्त्रणीयो मान्यश्च ज्ञानेन तपसा तथा	026c  
न त्वस्य रमते बुद्धिराश्रमेषु नराधिप	027a  
त्रिषु गार्हस्थ्यमूलेषु मोक्षधर्मानुदर्शिनः	027c  

