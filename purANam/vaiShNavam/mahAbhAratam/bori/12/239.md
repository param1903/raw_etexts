शुक उवाच	001    
अध्यात्मं विस्तरेणेह पुनरेव वदस्व मे	001a  
यदध्यात्मं यथा चेदं भगवन्नृषिसत्तम	001c  
व्यास उवाच	002    
अध्यात्मं यदिदं तात पुरुषस्येह विद्यते	002a  
तत्तेऽहं सम्प्रवक्ष्यामि तस्य व्याख्यामिमां शृणु	002c  
भूमिरापस्तथा ज्योतिर्वायुराकाशमेव च	003a  
महाभूतानि भूतानां सागरस्योर्मयो यथा	003c  
प्रसार्येह यथाङ्गानि कूर्मः संहरते पुनः	004a  
तद्वन्महान्ति भूतानि यवीयःसु विकुर्वते	004c  
इति तन्मयमेवेदं सर्वं स्थावरजङ्गमम्	005a  
सर्गे च प्रलये चैव तस्मान्निर्दिश्यते तथा	005c  
महाभूतानि पञ्चैव सर्वभूतेषु भूतकृत्	006a  
अकरोत्तात वैषम्यं यस्मिन्यदनुपश्यति	006c  
शुक उवाच	007    
अकरोद्यच्छरीरेषु कथं तदुपलक्षयेत्	007a  
इन्द्रियाणि गुणाः केचित्कथं तानुपलक्षयेत्	007c  
व्यास उवाच	008    
एतत्ते वर्तयिष्यामि यथावदिह दर्शनम्	008a  
शृणु तत्त्वमिहैकाग्रो यथातत्त्वं यथा च तत्	008c  
शब्दः श्रोत्रं तथा खानि त्रयमाकाशसम्भवम्	009a  
प्राणश्चेष्टा तथा स्पर्श एते वायुगुणास्त्रयः	009c  
रूपं चक्षुर्विपाकश्च त्रिधा ज्योतिर्विधीयते	010a  
रसोऽथ रसनं स्नेहो गुणास्त्वेते त्रयोऽम्भसाम्	010c  
घ्रेयं घ्राणं शरीरं च भूमेरेते गुणास्त्रयः	011a  
एतावानिन्द्रियग्रामो व्याख्यातः पाञ्चभौतिकः	011c  
वायोः स्पर्शो रसोऽद्भ्यश्च ज्योतिषो रूपमुच्यते	012a  
आकाशप्रभवः शब्दो गन्धो भूमिगुणः स्मृतः	012c  
मनो बुद्धिश्च भावश्च त्रय एतेऽऽत्मयोनिजाः	013a  
न गुणानतिवर्तन्ते गुणेभ्यः परमा मताः	013c  
इन्द्रियाणि नरे पञ्च षष्ठं तु मन उच्यते	014a  
सप्तमीं बुद्धिमेवाहुः क्षेत्रज्ञं पुनरष्टमम्	014c  
चक्षुरालोचनायैव संशयं कुरुते मनः	015a  
बुद्धिरध्यवसानाय साक्षी क्षेत्रज्ञ उच्यते	015c  
रजस्तमश्च सत्त्वं च त्रय एते स्वयोनिजाः	016a  
समाः सर्वेषु भूतेषु तद्गुणेषूपलक्षयेत्	016c  
यथा कूर्म इहाङ्गानि प्रसार्य विनियच्छति	017a  
एवमेवेन्द्रियग्रामं बुद्धिः सृष्ट्वा नियच्छति	017c  
यदूर्ध्वं पादतलयोरवाङ्मूर्ध्नश्च पश्यति	018a  
एतस्मिन्नेव कृत्ये वै वर्तते बुद्धिरुत्तमा	018c  
गुणान्नेनीयते बुद्धिर्बुद्धिरेवेन्द्रियाण्यपि	019a  
मनःषष्ठानि सर्वाणि बुद्ध्यभावे कुतो गुणाः	019c  
तत्र यत्प्रीतिसंयुक्तं किञ्चिदात्मनि लक्षयेत्	020a  
प्रशान्तमिव संशुद्धं सत्त्वं तदुपधारयेत्	020c  
यत्तु सन्तापसंयुक्तं काये मनसि वा भवेत्	021a  
रजः प्रवर्तकं तत्स्यात्सततं हारि देहिनाम्	021c  
यत्तु सम्मोहसंयुक्तमव्यक्तविषयं भवेत्	022a  
अप्रतर्क्यमविज्ञेयं तमस्तदुपधार्यताम्	022c  
प्रहर्षः प्रीतिरानन्दः साम्यं स्वस्थात्मचित्तता	023a  
अकस्माद्यदि वा कस्माद्वर्तते सात्त्विको गुणः	023c  
अभिमानो मृषावादो लोभो मोहस्तथाक्षमा	024a  
लिङ्गानि रजसस्तानि वर्तन्ते हेत्वहेतुतः	024c  
तथा मोहः प्रमादश्च तन्द्री निद्राप्रबोधिता	025a  
कथञ्चिदभिवर्तन्ते विज्ञेयास्तामसा गुणाः	025c  

