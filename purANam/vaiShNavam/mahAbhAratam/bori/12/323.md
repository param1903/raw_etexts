भीष्म उवाच	001    
ततोऽतीते महाकल्पे उत्पन्नेऽङ्गिरसः सुते	001a  
बभूवुर्निर्वृता देवा जाते देवपुरोहिते	001c  
बृहद्ब्रह्म महच्चेति शब्दाः पर्यायवाचकाः	002a  
एभिः समन्वितो राजन्गुणैर्विद्वान्बृहस्पतिः	002c  
तस्य शिष्यो बभूवाग्र्यो राजोपरिचरो वसुः	003a  
अधीतवांस्तदा शास्त्रं सम्यक्चित्रशिखण्डिजम्	003c  
स राजा भावितः पूर्वं दैवेन विधिना वसुः	004a  
पालयामास पृथिवीं दिवमाखण्डलो यथा	004c  
तस्य यज्ञो महानासीदश्वमेधो महात्मनः	005a  
बृहस्पतिरुपाध्यायस्तत्र होता बभूव ह	005c  
प्रजापतिसुताश्चात्र सदस्यास्त्वभवंस्त्रयः	006a  
एकतश्च द्वितश्चैव त्रितश्चैव महर्षयः	006c  
धनुषाक्षोऽथ रैभ्यश्च अर्वावसुपरावसू	007a  
ऋषिर्मेधातिथिश्चैव ताण्ड्यश्चैव महानृषिः	007c  
ऋषिः शक्तिर्महाभागस्तथा वेदशिराश्च यः	008a  
कपिलश्च ऋषिश्रेष्ठः शालिहोत्रपितामहः	008c  
आद्यः कठस्तैत्तिरिश्च वैशम्पायनपूर्वजः	009a  
कण्वोऽथ देवहोत्रश्च एते षोडश कीर्तिताः	009c  
सम्भृताः सर्वसम्भारास्तस्मिन्राजन्महाक्रतौ	009e   
न तत्र पशुघातोऽभूत्स राजैवं स्थितोऽभवत्	010a  
अहिंस्रः शुचिरक्षुद्रो निराशीः कर्मसंस्तुतः	010c  
आरण्यकपदोद्गीता भागास्तत्रोपकल्पिताः	010e   
प्रीतस्ततोऽस्य भगवान्देवदेवः पुरातनः	011a  
साक्षात्तं दर्शयामास सोऽदृश्योऽन्येन केनचित्	011c  
स्वयं भागमुपाघ्राय पुरोडाशं गृहीतवान्	012a  
अदृश्येन हृतो भागो देवेन हरिमेधसा	012c  
बृहस्पतिस्ततः क्रुद्धः स्रुवमुद्यम्य वेगितः	013a  
आकाशं घ्नन्स्रुवः पातै रोषादश्रूण्यवर्तयत्	013c  
उवाच चोपरिचरं मया भागोऽयमुद्यतः	014a  
ग्राह्यः स्वयं हि देवेन मत्प्रत्यक्षं न संशयः	014c  
उद्यता यज्ञभागा हि साक्षात्प्राप्ताः सुरैरिह	015a  
किमर्थमिह न प्राप्तो दर्शनं स हरिर्विभुः	015c  
ततः स तं समुद्धूतं भूमिपालो महान्वसुः	016a  
प्रसादयामास मुनिं सदस्यास्ते च सर्वशः	016c  
ऊचुश्चैनमसम्भ्रान्ता न रोषं कर्तुमर्हसि	017a  
नैष धर्मः कृतयुगे यस्त्वं रोषमचीकृथाः	017c  
अरोषणो ह्यसौ देवो यस्य भागोऽयमुद्यतः	018a  
न स शक्यस्त्वया द्रष्टुमस्माभिर्वा बृहस्पते	018c  
यस्य प्रसादं कुरुते स वै तं द्रष्टुमर्हति	018e   
एकतद्वितत्रिता ऊचुः	019    
वयं हि ब्रह्मणः पुत्रा मानसाः परिकीर्तिताः	019a  
गता निःश्रेयसार्थं हि कदाचिद्दिशमुत्तराम्	019c  
तप्त्वा वर्षसहस्राणि चत्वारि तप उत्तमम्	020a  
एकपादस्थिताः सम्यक्काष्ठभूताः समाहिताः	020c  
मेरोरुत्तरभागे तु क्षीरोदस्यानुकूलतः	021a  
स देशो यत्र नस्तप्तं तपः परमदारुणम्	021c  
कथं पश्येमहि वयं देवं नारायणं त्विति	021e   
ततो व्रतस्यावभृथे वागुवाचाशरीरिणी	022a  
सुतप्तं वस्तपो विप्राः प्रसन्नेनान्तरात्मना	022c  
यूयं जिज्ञासवो भक्ताः कथं द्रक्ष्यथ तं प्रभुम्	023a  
क्षीरोदधेरुत्तरतः श्वेतद्वीपो महाप्रभः	023c  
तत्र नारायणपरा मानवाश्चन्द्रवर्चसः	024a  
एकान्तभावोपगतास्ते भक्ताः पुरुषोत्तमम्	024c  
ते सहस्रार्चिषं देवं प्रविशन्ति सनातनम्	025a  
अतीन्द्रिया निराहारा अनिष्पन्दाः सुगन्धिनः	025c  
एकान्तिनस्ते पुरुषाः श्वेतद्वीपनिवासिनः	026a  
गच्छध्वं तत्र मुनयस्तत्रात्मा मे प्रकाशितः	026c  
अथ श्रुत्वा वयं सर्वे वाचं तामशरीरिणीम्	027a  
यथाख्यातेन मार्गेण तं देशं प्रतिपेदिरे	027c  
प्राप्य श्वेतं महाद्वीपं तच्चित्तास्तद्दिदृक्षवः	028a  
ततो नो दृष्टिविषयस्तदा प्रतिहतोऽभवत्	028c  
न च पश्याम पुरुषं तत्तेजोहृतदर्शनाः	029a  
ततो नः प्रादुरभवद्विज्ञानं देवयोगजम्	029c  
न किलातप्ततपसा शक्यते द्रष्टुमञ्जसा	030a  
ततः पुनर्वर्षशतं तप्त्वा तात्कालिकं महत्	030c  
व्रतावसाने सुशुभान्नरान्ददृशिरे वयम्	031a  
श्वेतांश्चन्द्रप्रतीकाशान्सर्वलक्षणलक्षितान्	031c  
नित्याञ्जलिकृतान्ब्रह्म जपतः प्रागुदङ्मुखान्	032a  
मानसो नाम स जपो जप्यते तैर्महात्मभिः	032c  
तेनैकाग्रमनस्त्वेन प्रीतो भवति वै हरिः	032e   
या भवेन्मुनिशार्दूल भाः सूर्यस्य युगक्षये	033a  
एकैकस्य प्रभा तादृक्साभवन्मानवस्य ह	033c  
तेजोनिवासः स द्वीप इति वै मेनिरे वयम्	034a  
न तत्राभ्यधिकः कश्चित्सर्वे ते समतेजसः	034c  
अथ सूर्यसहस्रस्य प्रभां युगपदुत्थिताम्	035a  
सहसा दृष्टवन्तः स्म पुनरेव बृहस्पते	035c  
सहिताश्चाभ्यधावन्त ततस्ते मानवा द्रुतम्	036a  
कृताञ्जलिपुटा हृष्टा नम इत्येव वादिनः	036c  
ततोऽभिवदतां तेषामश्रौष्म विपुलं ध्वनिम्	037a  
बलिः किलोपह्रियते तस्य देवस्य तैर्नरैः	037c  
वयं तु तेजसा तस्य सहसा हृतचेतसः	038a  
न किञ्चिदपि पश्यामो हृतदृष्टिबलेन्द्रियाः	038c  
एकस्तु शब्दोऽविरतः श्रुतोऽस्माभिरुदीरितः	039a  
जितं ते पुण्डरीकाक्ष नमस्ते विश्वभावन	039c  
नमस्तेऽस्तु हृषीकेश महापुरुषपूर्वज	040a  
इति शब्दः श्रुतोऽस्माभिः शिक्षाक्षरसमीरितः	040c  
एतस्मिन्नन्तरे वायुः सर्वगन्धवहः शुचिः	041a  
दिव्यान्युवाह पुष्पाणि कर्मण्याश्चौषधीस्तथा	041c  
तैरिष्टः पञ्चकालज्ञैर्हरिरेकान्तिभिर्नरैः	042a  
नूनं तत्रागतो देवो यथा तैर्वागुदीरिता	042c  
वयं त्वेनं न पश्यामो मोहितास्तस्य मायया	042e   
मारुते सन्निवृत्ते च बलौ च प्रतिपादिते	043a  
चिन्ताव्याकुलितात्मानो जाताः स्मोऽङ्गिरसां वर	043c  
मानवानां सहस्रेषु तेषु वै शुद्धयोनिषु	044a  
अस्मान्न कश्चिन्मनसा चक्षुषा वाप्यपूजयत्	044c  
तेऽपि स्वस्था मुनिगणा एकभावमनुव्रताः	045a  
नास्मासु दधिरे भावं ब्रह्मभावमनुष्ठिताः	045c  
ततोऽस्मान्सुपरिश्रान्तांस्तपसा चापि कर्शितान्	046a  
उवाच खस्थं किमपि भूतं तत्राशरीरकम्	046c  
दृष्टा वः पुरुषाः श्वेताः सर्वेन्द्रियविवर्जिताः	047a  
दृष्टो भवति देवेश एभिर्दृष्टैर्द्विजोत्तमाः	047c  
गच्छध्वं मुनयः सर्वे यथागतमितोऽचिरात्	048a  
न स शक्यो अभक्तेन द्रष्टुं देवः कथञ्चन	048c  
कामं कालेन महता एकान्तित्वं समागतैः	049a  
शक्यो द्रष्टुं स भगवान्प्रभामण्डलदुर्दृशः	049c  
महत्कार्यं तु कर्तव्यं युष्माभिर्द्विजसत्तमाः	050a  
इतः कृतयुगेऽतीते विपर्यासं गतेऽपि च	050c  
वैवस्वतेऽन्तरे विप्राः प्राप्ते त्रेतायुगे ततः	051a  
सुराणां कार्यसिद्ध्यर्थं सहाया वै भविष्यथ	051c  
ततस्तदद्भुतं वाक्यं निशम्यैवं स्म सोमप	052a  
तस्य प्रसादात्प्राप्ताः स्मो देशमीप्सितमञ्जसा	052c  
एवं सुतपसा चैव हव्यकव्यैस्तथैव च	053a  
देवोऽस्माभिर्न दृष्टः स कथं त्वं द्रष्टुमर्हसि	053c  
नारायणो महद्भूतं विश्वसृग्घव्यकव्यभुक्	053e   
भीष्म उवाच	054    
एवमेकतवाक्येन द्वितत्रितमतेन च	054a  
अनुनीतः सदस्यैश्च बृहस्पतिरुदारधीः	054c  
समानीय ततो यज्ञं दैवतं समपूजयत्	054e   
समाप्तयज्ञो राजापि प्रजाः पालितवान्वसुः	055a  
ब्रह्मशापाद्दिवो भ्रष्टः प्रविवेश महीं ततः	055c  
अन्तर्भूमिगतश्चैव सततं धर्मवत्सलः	056a  
नारायणपरो भूत्वा नारायणपदं जगौ	056c  
तस्यैव च प्रसादेन पुनरेवोत्थितस्तु सः	057a  
महीतलाद्गतः स्थानं ब्रह्मणः समनन्तरम्	057c  
परां गतिमनुप्राप्त इति नैष्ठिकमञ्जसा	057e   

