युधिष्ठिर उवाच	001  
तिष्ठते मे सदा तात कौतूहलमिदं हृदि	001a  
तदहं श्रोतुमिच्छामि त्वत्तः कुरुपितामह	001c  
कथं देवर्षिरुशना सदा काव्यो महामतिः	002a  
असुराणां प्रियकरः सुराणामप्रिये रतः	002c  
वर्धयामास तेजश्च किमर्थममितौजसाम्	003a  
नित्यं वैरनिबद्धाश्च दानवाः सुरसत्तमैः	003c  
कथं चाप्युशना प्राप शुक्रत्वममरद्युतिः	004a  
ऋद्धिं च स कथं प्राप्तः सर्वमेतद्ब्रवीहि मे	004c  
न याति च स तेजस्वी मध्येन नभसः कथम्	005a  
एतदिच्छामि विज्ञातुं निखिलेन पितामह	005c  
भीष्म उवाच	006  
शृणु राजन्नवहितः सर्वमेतद्यथातथम्	006a  
यथामति यथा चैतच्छ्रुतपूर्वं मयानघ	006c  
एष भार्गवदायादो मुनिः सत्यो दृढव्रतः	007a  
असुराणां प्रियकरो निमित्ते करुणात्मके	007c  
इन्द्रोऽथ धनदो राजा यक्षरक्षोधिपः स च	008a  
प्रभविष्णुश्च कोशस्य जगतश्च तथा प्रभुः	008c  
तस्यात्मानमथाविश्य योगसिद्धो महामुनिः	009a  
रुद्ध्वा धनपतिं देवं योगेन हृतवान्वसु	009c  
हृते धने ततः शर्म न लेभे धनदस्तथा	010a  
आपन्नमन्युः संविग्नः सोऽभ्यगात्सुरसत्तमम्	010c  
निवेदयामास तदा शिवायामिततेजसे	011a  
देवश्रेष्ठाय रुद्राय सौम्याय बहुरूपिणे	011c  
कुबेर उवाच	012  
योगात्मकेनोशनसा रुद्ध्वा मम हृतं वसु	012a  
योगेनात्मगतिं कृत्वा निःसृतश्च महातपाः	012c  
भीष्म उवाच	013  
एतच्छ्रुत्वा ततः क्रुद्धो महायोगी महेश्वरः	013a  
संरक्तनयनो राजञ्शूलमादाय तस्थिवान्	013c  
क्वास्वौ क्वासाविति प्राह गृहीत्वा परमायुधम्	014a  
उशना दूरतस्तस्य बभौ ज्ञात्वा चिकीर्षितम्	014c  
स महायोगिनो बुद्ध्वा तं रोषं वै महात्मनः	015a  
गतिमागमनं वेत्ति स्थानं वेत्ति ततः प्रभुः	015c  
सञ्चिन्त्योग्रेण तपसा महात्मानं महेश्वरम्	016a  
उशना योगसिद्धात्मा शूलाग्रे प्रत्यदृश्यत	016c  
विज्ञातरूपः स तदा तपःसिद्धेन धन्विना	017a  
ज्ञात्वा शूलं च देवेशः पाणिना समनामयत्	017c  
आनतेनाथ शूलेन पाणिनामिततेजसा	018a  
पिनाकमिति चोवाच शूलमुग्रायुधः प्रभुः	018c  
पाणिमध्यगतं दृष्ट्वा भार्गवं तमुमापतिः	019a  
आस्यं विवृत्य ककुदी पाणिं सम्प्राक्षिपच्छनैः	019c  
स तु प्रविष्ट उशना कोष्ठं माहेश्वरं प्रभुः	020a  
व्यचरच्चापि तत्रासौ महात्मा भृगुनन्दनः	020c  
युधिष्ठिर उवाच	021  
किमर्थं व्यचरद्राजन्नुशना तस्य धीमतः	021a  
जठरे देवदेवस्य किं चाकार्षीन्महाद्युतिः	021c  
भीष्म उवाच	022  
पुरा सोऽन्तर्जलगतः स्थाणुभूतो महाव्रतः	022a  
वर्षाणामभवद्राजन्प्रयुतान्यर्बुदानि च	022c  
उदतिष्ठत्तपस्तप्त्वा दुश्चरं स महाह्रदात्	023a  
ततो देवातिदेवस्तं ब्रह्मा समुपसर्पत	023c  
तपोवृद्धिमपृच्छच्च कुशलं चैनमव्ययम्	024a  
तपः सुचीर्णमिति च प्रोवाच वृषभध्वजः	024c  
तत्संयोगेन वृद्धिं चाप्यपश्यत्स तु शङ्करः	025a  
महामतिरचिन्त्यात्मा सत्यधर्मरतः सदा	025c  
स तेनाढ्यो महायोगी तपसा च धनेन च	026a  
व्यराजत महाराज त्रिषु लोकेषु वीर्यवान्	026c  
ततः पिनाकी योगात्मा ध्यानयोगं समाविशत्	027a  
उशना तु समुद्विग्नो निलिल्ये जठरे ततः	027c  
तुष्टाव च महायोगी देवं तत्रस्थ एव च	028a  
निःसारं काङ्क्षमाणस्तु तेजसा प्रत्यहन्यत	028c  
उशना तु तदोवाच जठरस्थो महामुनिः	029a  
प्रसादं मे कुरुष्वेति पुनः पुनररिन्दम	029c  
तमुवाच महादेवो गच्छ शिश्नेन मोक्षणम्	030a  
इति स्रोतांसि सर्वाणि रुद्ध्वा त्रिदशपुङ्गवः	030c  
अपश्यमानः स द्वारं सर्वतःपिहितो मुनिः	031a  
पर्यक्रामद्दह्यमान इतश्चेतश्च तेजसा	031c  
स विनिष्क्रम्य शिश्नेन शुक्रत्वमभिपेदिवान्	032a  
कार्येण तेन नभसो नागच्छत च मध्यतः	032c  
निष्क्रान्तमथ तं दृष्ट्वा ज्वलन्तमिव तेजसा	033a  
भवो रोषसमाविष्टः शूलोद्यतकरः स्थितः	033c  
न्यवारयत तं देवी क्रुद्धं पशुपतिं पतिम्	034a  
पुत्रत्वमगमद्देव्या वारिते शङ्करे च सः	034c  
देव्युवाच	035  
हिंसनीयस्त्वया नैष मम पुत्रत्वमागतः	035a  
न हि देवोदरात्कश्चिन्निःसृतो नाशमर्छति	035c  
भीष्म उवाच	036  
ततः प्रीतोऽभवद्देव्याः प्रहसंश्चेदमब्रवीत्	036a  
गच्छत्वेष यथाकाममिति राजन्पुनः पुनः	036c  
ततः प्रणम्य वरदं देवं देवीमुमां तथा	037a  
उशना प्राप तद्धीमान्गतिमिष्टां महामुनिः	037c  
एतत्ते कथितं तात भार्गवस्य महात्मनः	038a  
चरितं भरतश्रेष्ठ यन्मां त्वं परिपृच्छसि	038c  

