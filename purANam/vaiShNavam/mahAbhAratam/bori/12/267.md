भीष्म उवाच	001    
अत्रैवोदाहरन्तीममितिहासं पुरातनम्	001a  
नारदस्य च संवादं देवलस्यासितस्य च	001c  
आसीनं देवलं वृद्धं बुद्ध्वा बुद्धिमतां वरः	002a  
नारदः परिपप्रच्छ भूतानां प्रभवाप्ययम्	002c  
कुतः सृष्टमिदं विश्वं ब्रह्मन्स्थावरजङ्गमम्	003a  
प्रलये च कमभ्येति तद्भवान्प्रब्रवीतु मे	003c  
असित उवाच	004    
येभ्यः सृजति भूतानि कालो भावप्रचोदितः	004a  
महाभूतानि पञ्चेति तान्याहुर्भूतचिन्तकाः	004c  
तेभ्यः सृजति भूतानि काल आत्मप्रचोदितः	005a  
एतेभ्यो यः परं ब्रूयादसद्ब्रूयादसंशयम्	005c  
विद्धि नारद पञ्चैताञ्शाश्वतानचलान्ध्रुवान्	006a  
महतस्तेजसो राशीन्कालषष्ठान्स्वभावतः	006c  
आपश्चैवान्तरिक्षं च पृथिवी वायुपावकौ	007a  
असिद्धिः परमेतेभ्यो भूतेभ्यो मुक्तसंशयम्	007c  
नोपपत्त्या न वा युक्त्या त्वसद्ब्रूयादसंशयम्	008a  
वेत्थ तानभिनिर्वृत्तान्षडेते यस्य राशयः	008c  
पञ्चैव तानि कालश्च भावाभावौ च केवलौ	009a  
अष्टौ भूतानि भूतानां शाश्वतानि भवाप्ययौ	009c  
अभावाद्भावितेष्वेव तेभ्यश्च प्रभवन्त्यपि	010a  
विनष्टोऽपि च तान्येव जन्तुर्भवति पञ्चधा	010c  
तस्य भूमिमयो देहः श्रोत्रमाकाशसम्भवम्	011a  
सूर्यश्चक्षुरसुर्वायुरद्भ्यस्तु खलु शोणितम्	011c  
चक्षुषी नासिकाकर्णौ त्वग्जिह्वेति च पञ्चमी	012a  
इन्द्रियाणीन्द्रियार्थानां ज्ञानानि कवयो विदुः	012c  
दर्शनं श्रवणं घ्राणं स्पर्शनं रसनं तथा	013a  
उपपत्त्या गुणान्विद्धि पञ्च पञ्चसु पञ्चधा	013c  
रूपं गन्धो रसः स्पर्शः शब्दश्चैवाथ तद्गुणाः	014a  
इन्द्रियैरुपलभ्यन्ते पञ्चधा पञ्च पञ्चभिः	014c  
रूपं गन्धं रसं स्पर्शं शब्दं चैतांस्तु तद्गुणान्	015a  
इन्द्रियाणि न बुध्यन्ते क्षेत्रज्ञस्तैस्तु बुध्यते	015c  
चित्तमिन्द्रियसङ्घातात्परं तस्मात्परं मनः	016a  
मनसस्तु परा बुद्धिः क्षेत्रज्ञो बुद्धितः परः	016c  
पूर्वं चेतयते जन्तुरिन्द्रियैर्विषयान्पृथक्	017a  
विचार्य मनसा पश्चादथ बुद्ध्या व्यवस्यति	017c  
इन्द्रियैरुपलब्धार्थान्सर्वान्यस्त्वध्यवस्यति	017e  
चित्तमिन्द्रियसङ्घातं मनो बुद्धिं तथाष्टमीम्	018a  
अष्टौ ज्ञानेन्द्रियाण्याहुरेतान्यध्यात्मचिन्तकाः	018c  
पाणिपादं च पायुश्च मेहनं पञ्चमं मुखम्	019a  
इति संशब्द्यमानानि शृणु कर्मेन्द्रियाण्यपि	019c  
जल्पनाभ्यवहारार्थं मुखमिन्द्रियमुच्यते	020a  
गमनेन्द्रियं तथा पादौ कर्मणः करणे करौ	020c  
पायूपस्थौ विसर्गार्थमिन्द्रिये तुल्यकर्मणी	021a  
विसर्गे च पुरीषस्य विसर्गे चाभिकामिके	021c  
बलं षष्ठं षडेतानि वाचा सम्यग्यथागमम्	022a  
ज्ञानचेष्टेन्द्रियगुणाः सर्वे संशब्दिता मया	022c  
इन्द्रियाणां स्वकर्मभ्यः श्रमादुपरमो यदा	023a  
भवतीन्द्रियसन्न्यासादथ स्वपिति वै नरः	023c  
इन्द्रियाणां व्युपरमे मनोऽनुपरतं यदि	024a  
सेवते विषयानेव तद्विद्यात्स्वप्नदर्शनम्	024c  
सात्त्विकाश्चैव ये भावास्तथा राजसतामसाः	025a  
कर्मयुक्तान्प्रशंसन्ति सात्त्विकानितरांस्तथा	025c  
आनन्दः कर्मणां सिद्धिः प्रतिपत्तिः परा गतिः	026a  
सात्त्विकस्य निमित्तानि भावान्संश्रयते स्मृतिः	026c  
जन्तुष्वेकतमेष्वेवं भावा ये विधिमास्थिताः	027a  
भावयोरीप्सितं नित्यं प्रत्यक्षगमनं द्वयोः	027c  
इन्द्रियाणि च भावाश्च गुणाः सप्तदश स्मृताः	028a  
तेषामष्टादशो देही यः शरीरे स शाश्वतः	028c  
अथ वा सशरीरास्ते गुणाः सर्वे शरीरिणाम्	029a  
संश्रितास्तद्वियोगे हि सशरीरा न सन्ति ते	029c  
अथ वा सन्निपातोऽयं शरीरं पाञ्चभौतिकम्	030a  
एकश्च दश चाष्टौ च गुणाः सह शरीरिणाम्	030c  
ऊष्मणा सह विंशो वा सङ्घातः पाञ्चभौतिकः	030e  
महान्सन्धारयत्येतच्छरीरं वायुना सह	031a  
तस्यास्य भावयुक्तस्य निमित्तं देहभेदने	031c  
यथैवोत्पद्यते किञ्चित्पञ्चत्वं गच्छते तथा	032a  
पुण्यपापविनाशान्ते पुण्यपापसमीरितम्	032c  
देहं विशति कालेन ततोऽयं कर्मसम्भवम्	032e  
हित्वा हित्वा ह्ययं प्रैति देहाद्देहं कृताश्रयः	033a  
कालसञ्चोदितः क्षेत्री विशीर्णाद्वा गृहाद्गृहम्	033c  
तत्र नैवानुतप्यन्ते प्राज्ञा निश्चितनिश्चयाः	034a  
कृपणास्त्वनुतप्यन्ते जनाः सम्बन्धिमानिनः	034c  
न ह्ययं कस्यचित्कश्चिन्नास्य कश्चन विद्यते	035a  
भवत्येको ह्ययं नित्यं शरीरे सुखदुःखभाक्	035c  
नैव सञ्जायते जन्तुर्न च जातु विपद्यते	036a  
याति देहमयं भुक्त्वा कदाचित्परमां गतिम्	036c  
पुण्यपापमयं देहं क्षपयन्कर्मसञ्चयात्	037a  
क्षीणदेहः पुनर्देही ब्रह्मत्वमुपगच्छति	037c  
पुण्यपापक्षयार्थं च साङ्ख्यं ज्ञानं विधीयते	038a  
तत्क्षये ह्यस्य पश्यन्ति ब्रह्मभावे परां गतिम्	038c  

