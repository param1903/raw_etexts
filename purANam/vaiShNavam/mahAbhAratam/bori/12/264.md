युधिष्ठिर उवाच	001    
बहूनां यज्ञतपसामेकार्थानां पितामह	001a  
धर्मार्थं न सुखार्थार्थं कथं यज्ञः समाहितः	001c  
भीष्म उवाच	002    
अत्र ते वर्तयिष्यामि नारदेनानुकीर्तितम्	002a  
उञ्छवृत्तेः पुरावृत्तं यज्ञार्थे ब्राह्मणस्य ह	002c  
राष्ट्रे धर्मोत्तरे श्रेष्ठे विदर्भेष्वभवद्द्विजः	003a  
उञ्छवृत्तिरृषिः कश्चिद्यज्ञे यज्ञं समादधे	003c  
श्यामाकमशनं तत्र सूर्यपत्नी सुवर्चला	004a  
तिक्तं च विरसं शाकं तपसा स्वादुतां गतम्	004c  
उपगम्य वने पृथ्वीं सर्वभूतविहिंसया	005a  
अपि मूलफलैरिज्यो यज्ञः स्वर्ग्यः परन्तप	005c  
तस्य भार्या व्रतकृशा शुचिः पुष्करचारिणी	006a  
यज्ञपत्नीत्वमानीता सत्येनानुविधीयते	006c  
सा तु शापपरित्रस्ता न स्वभावानुवर्तिनी	006e  
मयूरजीर्णपर्णानां वस्त्रं तस्याश्च पर्णिनाम्	007a  
अकामायाः कृतं तत्र यज्ञे होत्रानुमार्गतः	007c  
शुक्रस्य पुनराजातिरपध्यानादधर्मवित्	008a  
तस्मिन्वने समीपस्थो मृगोऽभूत्सहचारिकः	008c  
वचोभिरब्रवीत्सत्यं त्वया दुष्कृतकं कृतम्	008e  
यदि मन्त्राङ्गहीनोऽयं यज्ञो भवति वैकृतः	009a  
मां भोः प्रक्षिप होत्रे त्वं गच्छ स्वर्गमतन्द्रितः	009c  
ततस्तु यज्ञे सावित्री साक्षात्तं सन्न्यमन्त्रयत्	010a  
निमन्त्रयन्ती प्रत्युक्ता न हन्यां सहवासिनम्	010c  
एवमुक्ता निवृत्ता सा प्रविष्टा यज्ञपावकम्	011a  
किं नु दुश्चरितं यज्ञे दिदृक्षुः सा रसातलम्	011c  
सा तु बद्धाञ्जलिं सत्यमयाचद्धरिणं पुनः	012a  
सत्येन सम्परिष्वज्य सन्दिष्टो गम्यतामिति	012c  
ततः स हरिणो गत्वा पदान्यष्टौ न्यवर्तत	013a  
साधु हिंसय मां सत्य हतो यास्यामि सद्गतिम्	013c  
पश्य ह्यप्सरसो दिव्या मया दत्तेन चक्षुषा	014a  
विमानानि विचित्राणि गन्धर्वाणां महात्मनाम्	014c  
ततः सुरुचिरं दृष्ट्वा स्पृहालग्नेन चक्षुषा	015a  
मृगमालोक्य हिंसायां स्वर्गवासं समर्थयत्	015c  
स तु धर्मो मृगो भूत्वा बहुवर्षोषितो वने	016a  
तस्य निष्कृतिमाधत्त न ह्यसौ यज्ञसंविधिः	016c  
तस्य तेन तु भावेन मृगहिंसात्मनस्तदा	017a  
तपो महत्समुच्छिन्नं तस्माद्धिंसा न यज्ञिया	017c  
ततस्तं भगवान्धर्मो यज्ञं याजयत स्वयम्	018a  
समाधानं च भार्याया लेभे स तपसा परम्	018c  
अहिंसा सकलो धर्मो हिंसा यज्ञेऽसमाहिता	019a  
सत्यं तेऽहं प्रवक्ष्यामि यो धर्मः सत्यवादिनाम्	019c  

