जनमेजय उवाच	001    
अस्तौषीद्यैरिमं व्यासः सशिष्यो मधुसूदनम्	001a  
नामभिर्विविधैरेषां निरुक्तं भगवन्मम	001c  
वक्तुमर्हसि शुश्रूषोः प्रजापतिपतेर्हरेः	002a  
श्रुत्वा भवेयं यत्पूतः शरच्चन्द्र इवामलः	002c  
वैशम्पायन उवाच	003    
शृणु राजन्यथाचष्ट फल्गुनस्य हरिर्विभुः	003a  
प्रसन्नात्मात्मनो नाम्नां निरुक्तं गुणकर्मजम्	003c  
नामभिः कीर्तितैस्तस्य केशवस्य महात्मनः	004a  
पृष्टवान्केशवं राजन्फल्गुनः परवीरहा	004c  
अर्जुन उवाच	005    
भगवन्भूतभव्येश सर्वभूतसृगव्यय	005a  
लोकधाम जगन्नाथ लोकानामभयप्रद	005c  
यानि नामानि ते देव कीर्तितानि महर्षिभिः	006a  
वेदेषु सपुराणेषु यानि गुह्यानि कर्मभिः	006c  
तेषां निरुक्तं त्वत्तोऽहं श्रोतुमिच्छामि केशव	007a  
न ह्यन्यो वर्तयेन्नाम्नां निरुक्तं त्वामृते प्रभो	007c  
श्रीभगवानुवाच	008    
ऋग्वेदे सयजुर्वेदे तथैवाथर्वसामसु	008a  
पुराणे सोपनिषदे तथैव ज्योतिषेऽर्जुन	008c  
साङ्ख्ये च योगशास्त्रे च आयुर्वेदे तथैव च	009a  
बहूनि मम नामानि कीर्तितानि महर्षिभिः	009c  
गौणानि तत्र नामानि कर्मजानि च कानिचित्	010a  
निरुक्तं कर्मजानां च शृणुष्व प्रयतोऽनघ	010c  
कथ्यमानं मया तात त्वं हि मेऽर्धं स्मृतः पुरा	010e   
नमोऽतियशसे तस्मै देहिनां परमात्मने	011a  
नारायणाय विश्वाय निर्गुणाय गुणात्मने	011c  
यस्य प्रसादजो ब्रह्मा रुद्रश्च क्रोधसम्भवः	012a  
योऽसौ योनिर्हि सर्वस्य स्थावरस्य चरस्य च	012c  
अष्टादशगुणं यत्तत्सत्त्वं सत्त्ववतां वर	013a  
प्रकृतिः सा परा मह्यं रोदसी योगधारिणी	013c  
ऋता सत्यामराजय्या लोकानामात्मसञ्ज्ञिता	013e   
तस्मात्सर्वाः प्रवर्तन्ते सर्गप्रलयविक्रियाः	014a  
ततो यज्ञश्च यष्टा च पुराणः पुरुषो विराट्	014c  
अनिरुद्ध इति प्रोक्तो लोकानां प्रभवाप्ययः	014e   
ब्राह्मे रात्रिक्षये प्राप्ते तस्य ह्यमिततेजसः	015a  
प्रसादात्प्रादुरभवत्पद्मं पद्मनिभेक्षण	015c  
तत्र ब्रह्मा समभवत्स तस्यैव प्रसादजः	015e   
अह्नः क्षये ललाटाच्च सुतो देवस्य वै तथा	016a  
क्रोधाविष्टस्य सञ्जज्ञे रुद्रः संहारकारकः	016c  
एतौ द्वौ विबुधश्रेष्ठौ प्रसादक्रोधजौ स्मृतौ	017a  
तदादेशितपन्थानौ सृष्टिसंहारकारकौ	017c  
निमित्तमात्रं तावत्र सर्वप्राणिवरप्रदौ	017e   
कपर्दी जटिलो मुण्डः श्मशानगृहसेवकः	018a  
उग्रव्रतधरो रुद्रो योगी त्रिपुरदारुणः	018c  
दक्षक्रतुहरश्चैव भगनेत्रहरस्तथा	019a  
नारायणात्मको ज्ञेयः पाण्डवेय युगे युगे	019c  
तस्मिन्हि पूज्यमाने वै देवदेवे महेश्वरे	020a  
सम्पूजितो भवेत्पार्थ देवो नारायणः प्रभुः	020c  
अहमात्मा हि लोकानां विश्वानां पाण्डुनन्दन	021a  
तस्मादात्मानमेवाग्रे रुद्रं सम्पूजयाम्यहम्	021c  
यद्यहं नार्चयेयं वै ईशानं वरदं शिवम्	022a  
आत्मानं नार्चयेत्कश्चिदिति मे भावितं मनः	022c  
मया प्रमाणं हि कृतं लोकः समनुवर्तते	022e   
प्रमाणानि हि पूज्यानि ततस्तं पूजयाम्यहम्	023a  
यस्तं वेत्ति स मां वेत्ति योऽनु तं स हि मामनु	023c  
रुद्रो नारायणश्चैव सत्त्वमेकं द्विधाकृतम्	024a  
लोके चरति कौन्तेय व्यक्तिस्थं सर्वकर्मसु	024c  
न हि मे केनचिद्देयो वरः पाण्डवनन्दन	025a  
इति सञ्चिन्त्य मनसा पुराणं विश्वमीश्वरम्	025c  
पुत्रार्थमाराधितवानात्मानमहमात्मना	025e   
न हि विष्णुः प्रणमति कस्मैचिद्विबुधाय तु	026a  
ऋत आत्मानमेवेति ततो रुद्रं भजाम्यहम्	026c  
सब्रह्मकाः सरुद्राश्च सेन्द्रा देवाः सहर्षिभिः	027a  
अर्चयन्ति सुरश्रेष्ठं देवं नारायणं हरिम्	027c  
भविष्यतां वर्ततां च भूतानां चैव भारत	028a  
सर्वेषामग्रणीर्विष्णुः सेव्यः पूज्यश्च नित्यशः	028c  
नमस्व हव्यदं विष्णुं तथा शरणदं नम	029a  
वरदं नमस्व कौन्तेय हव्यकव्यभुजं नम	029c  
चतुर्विधा मम जना भक्ता एवं हि ते श्रुतम्	030a  
तेषामेकान्तिनः श्रेष्ठास्ते चैवानन्यदेवताः	030c  
अहमेव गतिस्तेषां निराशीःकर्मकारिणाम्	030e   
ये च शिष्टास्त्रयो भक्ताः फलकामा हि ते मताः	031a  
सर्वे च्यवनधर्माणः प्रतिबुद्धस्तु श्रेष्ठभाक्	031c  
ब्रह्माणं शितिकण्ठं च याश्चान्या देवताः स्मृताः	032a  
प्रबुद्धवर्याः सेवन्ते मामेवैष्यन्ति यत्परम्	032c  
भक्तं प्रति विशेषस्ते एष पार्थानुकीर्तितः	032e   
त्वं चैवाहं च कौन्तेय नरनारायणौ स्मृतौ	033a  
भारावतरणार्थं हि प्रविष्टौ मानुषीं तनुम्	033c  
जानाम्यध्यात्मयोगांश्च योऽहं यस्माच्च भारत	034a  
निवृत्तिलक्षणो धर्मस्तथाभ्युदयिकोऽपि च	034c  
नराणामयनं ख्यातमहमेकः सनातनः	035a  
आपो नारा इति प्रोक्ता आपो वै नरसूनवः	035c  
अयनं मम तत्पूर्वमतो नारायणो ह्यहम्	035e   
छादयामि जगद्विश्वं भूत्वा सूर्य इवांशुभिः	036a  
सर्वभूताधिवासश्च वासुदेवस्ततो ह्यहम्	036c  
गतिश्च सर्वभूतानां प्रजानां चापि भारत	037a  
व्याप्ता मे रोदसी पार्थ कान्तिश्चाभ्यधिका मम	037c  
अधिभूतानि चान्तेऽहं तदिच्छंश्चास्मि भारत	038a  
क्रमणाच्चाप्यहं पार्थ विष्णुरित्यभिसञ्ज्ञितः	038c  
दमात्सिद्धिं परीप्सन्तो मां जनाः कामयन्ति हि	039a  
दिवं चोर्वीं च मध्यं च तस्माद्दामोदरो ह्यहम्	039c  
पृश्निरित्युच्यते चान्नं वेदा आपोऽमृतं तथा	040a  
ममैतानि सदा गर्भे पृश्निगर्भस्ततो ह्यहम्	040c  
ऋषयः प्राहुरेवं मां त्रितकूपाभिपातितम्	041a  
पृश्निगर्भ त्रितं पाहीत्येकतद्वितपातितम्	041c  
ततः स ब्रह्मणः पुत्र आद्यो ऋषिवरस्त्रितः	042a  
उत्ततारोदपानाद्वै पृश्निगर्भानुकीर्तनात्	042c  
सूर्यस्य तपतो लोकानग्नेः सोमस्य चाप्युत	043a  
अंशवो ये प्रकाशन्ते मम ते केशसञ्ज्ञिताः	043c  
सर्वज्ञाः केशवं तस्मान्मामाहुर्द्विजसत्तमाः	043e   
स्वपत्न्यामाहितो गर्भ उतथ्येन महात्मना	044a  
उतथ्येऽन्तर्हिते चैव कदाचिद्देवमायया	044c  
बृहस्पतिरथाविन्दत्तां पत्नीं तस्य भारत	044e   
ततो वै तमृषिश्रेष्ठं मैथुनोपगतं तथा	045a  
उवाच गर्भः कौन्तेय पञ्चभूतसमन्वितः	045c  
पूर्वागतोऽहं वरद नार्हस्यम्बां प्रबाधितुम्	046a  
एतद्बृहस्पतिः श्रुत्वा चुक्रोध च शशाप च	046c  
मैथुनोपगतो यस्मात्त्वयाहं विनिवारितः	047a  
तस्मादन्धो जास्यसि त्वं मच्छापान्नात्र संशयः	047c  
स शापादृषिमुख्यस्य दीर्घं तम उपेयिवान्	048a  
स हि दीर्घतमा नाम नाम्ना ह्यासीदृषिः पुरा	048c  
वेदानवाप्य चतुरः साङ्गोपाङ्गान्सनातनान्	049a  
प्रयोजयामास तदा नाम गुह्यमिदं मम	049c  
आनुपूर्व्येण विधिना केशवेति पुनः पुनः	050a  
स चक्षुष्मान्समभवद्गौतमश्चाभवत्पुनः	050c  
एवं हि वरदं नाम केशवेति ममार्जुन	051a  
देवानामथ सर्वेषामृषीणां च महात्मनाम्	051c  
अग्निः सोमेन संयुक्त एकयोनि मुखं कृतम्	052a  
अग्नीषोमात्मकं तस्माज्जगत्कृत्स्नं चराचरम्	052c  
अपि हि पुराणे भवति	053A  
एकयोन्यात्मकावग्नीषोमौ	053B   
देवाश्चाग्निमुखा इति	053C  
एकयोनित्वाच्च परस्परं महयन्तो लोकान्धारयत इति	053D   

