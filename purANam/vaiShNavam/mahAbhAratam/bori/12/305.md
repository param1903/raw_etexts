याज्ञवल्क्य उवाच	001    
तथैवोत्क्रममाणं तु शृणुष्वावहितो नृप	001a  
पद्भ्यामुत्क्रममाणस्य वैष्णवं स्थानमुच्यते	001c  
जङ्घाभ्यां तु वसून्देवानाप्नुयादिति नः श्रुतम्	002a  
जानुभ्यां च महाभागान्देवान्साध्यानवाप्नुयात्	002c  
पायुनोत्क्रममाणस्तु मैत्रं स्थानमवाप्नुयात्	003a  
पृथिवीं जघनेनाथ ऊरुभ्यां तु प्रजापतिम्	003c  
पार्श्वाभ्यां मरुतो देवान्नासाभ्यामिन्दुमेव च	004a  
बाहुभ्यामिन्द्रमित्याहुरुरसा रुद्रमेव च	004c  
ग्रीवायास्तमृषिश्रेष्ठं नरमाप्नोत्यनुत्तमम्	005a  
विश्वेदेवान्मुखेनाथ दिशः श्रोत्रेण चाप्नुयात्	005c  
घ्राणेन गन्धवहनं नेत्राभ्यां सूर्यमेव च	006a  
भ्रूभ्यां चैवाश्विनौ देवौ ललाटेन पितॄनथ	006c  
ब्रह्माणमाप्नोति विभुं मूर्ध्ना देवाग्रजं तथा	007a  
एतान्युत्क्रमणस्थानान्युक्तानि मिथिलेश्वर	007c  
अरिष्टानि तु वक्ष्यामि विहितानि मनीषिभिः	008a  
संवत्सरवियोगस्य सम्भवेयुः शरीरिणः	008c  
योऽरुन्धतीं न पश्येत दृष्टपूर्वां कदाचन	009a  
तथैव ध्रुवमित्याहुः पूर्णेन्दुं दीपमेव च	009c  
परचक्षुषि चात्मानं ये न पश्यन्ति पार्थिव	010a  
आत्मच्छायाकृतीभूतं तेऽपि संवत्सरायुषः	010c  
अतिद्युतिरतिप्रज्ञा अप्रज्ञा चाद्युतिस्तथा	011a  
प्रकृतेर्विक्रियापत्तिः षण्मासान्मृत्युलक्षणम्	011c  
दैवतान्यवजानाति ब्राह्मणैश्च विरुध्यते	012a  
कृष्णश्यावच्छविच्छायः षण्मासान्मृत्युलक्षणम्	012c  
शीर्णनाभि यथा चक्रं छिद्रं सोमं प्रपश्यति	013a  
तथैव च सहस्रांशुं सप्तरात्रेण मृत्युभाक्	013c  
शवगन्धमुपाघ्राति सुरभिं प्राप्य यो नरः	014a  
देवतायतनस्थस्तु षड्रात्रेण स मृत्युभाक्	014c  
कर्णनासावनमनं दन्तदृष्टिविरागिता	015a  
सञ्ज्ञालोपो निरूष्मत्वं सद्योमृत्युनिदर्शनम्	015c  
अकस्माच्च स्रवेद्यस्य वाममक्षि नराधिप	016a  
मूर्धतश्चोत्पतेद्धूमः सद्योमृत्युनिदर्शनम्	016c  
एतावन्ति त्वरिष्टानि विदित्वा मानवोऽऽत्मवान्	017a  
निशि चाहनि चात्मानं योजयेत्परमात्मनि	017c  
प्रतीक्षमाणस्तत्कालं यत्कालं प्रति तद्भवेत्	018a  
अथास्य नेष्टं मरणं स्थातुमिच्छेदिमां क्रियाम्	018c  
सर्वगन्धान्रसांश्चैव धारयेत समाहितः	019a  
तथा हि मृत्युं जयति तत्परेणान्तरात्मना	019c  
ससाङ्ख्यधारणं चैव विदित्वा मनुजर्षभ	020a  
जयेच्च मृत्युं योगेन तत्परेणान्तरात्मना	020c  
गच्छेत्प्राप्याक्षयं कृत्स्नमजन्म शिवमव्ययम्	021a  
शाश्वतं स्थानमचलं दुष्प्रापमकृतात्मभिः	021c  





