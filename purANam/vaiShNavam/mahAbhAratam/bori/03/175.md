जनमेजय उवाच	001  
कथं नागायुतप्राणो भीमसेनो महाबलः	001a  
भयमाहारयत्तीव्रं तस्मादजगरान्मुने	001c  
पौलस्त्यं योऽऽह्वयद्युद्धे धनदं बलदर्पितः	002a  
नलिन्यां कदनं कृत्वा वराणां यक्षरक्षसाम्	002c  
तं शंससि भयाविष्टमापन्नमरिकर्षणम्	003a  
एतदिच्छाम्यहं श्रोतुं परं कौतूहलं हि मे	003c  
वैशम्पायन उवाच	004  
बह्वाश्चर्ये वने तेषां वसतामुग्रधन्विनाम्	004a  
प्राप्तानामाश्रमाद्राजन्राजर्षेर्वृषपर्वणः	004c  
यदृच्छया धनुष्पाणिर्बद्धखड्गो वृकोदरः	005a  
ददर्श तद्वनं रम्यं देवगन्धर्वसेवितम्	005c  
स ददर्श शुभान्देशान्गिरेर्हिमवतस्तदा	006a  
देवर्षिसिद्धचरितानप्सरोगणसेवितान्	006c  
चकोरैश्चक्रवाकैश्च पक्षिभिर्जीवजीवकैः	007a  
कोकिलैर्भृङ्गराजैश्च तत्र तत्र विनादितान्	007c  
नित्यपुष्पफलैर्वृक्षैर्हिमसंस्पर्शकोमलैः	008a  
उपेतान्बहुलच्छायैर्मनोनयननन्दनैः	008c  
स सम्पश्यन्गिरिनदीर्वैडूर्यमणिसन्निभैः	009a  
सलिलैर्हिमसंस्पर्शैर्हंसकारण्डवायुतैः	009c  
वनानि देवदारूणां मेघानामिव वागुराः	010a  
हरिचन्दनमिश्राणि तुङ्गकालीयकान्यपि	010c  
मृगयां परिधावन्स समेषु मरुधन्वसु	011a  
विध्यन्मृगाञ्शरैः शुद्धैश्चचार सुमहाबलः	011c  
स ददर्श महाकायं भुजङ्गं लोमहर्षणम्	012a  
गिरिदुर्गे समापन्नं कायेनावृत्य कन्दरम्	012c  
पर्वताभोगवर्ष्माणं भोगैश्चन्द्रार्कमण्डलैः	013a  
चित्राङ्गमजिनैश्चित्रैर्हरिद्रासदृशच्छविम्	013c  
गुहाकारेण वक्त्रेण चतुर्दंष्ट्रेण राजता	014a  
दीप्ताक्षेणातिताम्रेण लिहन्तं सृक्किणी मुहुः	014c  
त्रासनं सर्वभूतानां कालान्तकयमोपमम्	015a  
निःश्वासक्ष्वेडनादेन भर्त्सयन्तमिव स्थितम्	015c  
स भीमं सहसाभ्येत्य पृदाकुः क्षुधितो भृशम्	016a  
जग्राहाजगरो ग्राहो भुजयोरुभयोर्बलात्	016c  
तेन संस्पृष्टमात्रस्य भिमसेनस्य वै तदा	017a  
सञ्ज्ञा मुमोह सहसा वरदानेन तस्य ह	017c  
दश नागसहस्राणि धारयन्ति हि यद्बलम्	018a  
तद्बलं भीमसेनस्य भुजयोरसमं परैः	018c  
स तेजस्वी तथा तेन भुजगेन वशीकृतः	019a  
विस्फुरञ्शनकैर्भीमो न शशाक विचेष्टितुम्	019c  
नागायुतसमप्राणः सिंहस्कन्धो महाभुजः	020a  
गृहीतो व्यजहात्सत्त्वं वरदानेन मोहितः	020c  
स हि प्रयत्नमकरोत्तीव्रमात्मविमोक्षणे	021a  
न चैनमशकद्वीरः कथञ्चित्प्रतिबाधितुम्	021c  
