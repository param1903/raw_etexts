वैशम्पायन उवाच	001  
एवमुक्तास्तु ते पार्था यमौ च पुरुषर्षभौ	001a  
द्रौपद्या कृष्णया सार्धं नमश्चक्रुर्जनार्दनम्	001c  
स चैतान्पुरुषव्याघ्र साम्ना परमवल्गुना	002a  
सान्त्वयामास मानार्हान्मन्यमानो यथाविधि	002c  
युधिष्ठिरस्तु कौन्तेयो मार्कण्डेयं महामुनिम्	003a  
पुनः पप्रच्छ साम्राज्ये भविष्यां जगतो गतिम्	003c  
आश्चर्यभूतं भवतः श्रुतं नो वदतां वर	004a  
मुने भार्गव यद्वृत्तं युगादौ प्रभवाप्ययौ	004c  
अस्मिन्कलियुगेऽप्यस्ति पुनः कौतूहलं मम	005a  
समाकुलेषु धर्मेषु किं नु शेषं भविष्यति	005c  
किंवीर्या मानवास्तत्र किमाहारविहारिणः	006a  
किमायुषः किंवसना भविष्यन्ति युगक्षये	006c  
कां च काष्ठां समासाद्य पुनः सम्पत्स्यते कृतम्	007a  
विस्तरेण मुने ब्रूहि विचित्राणीह भाषसे	007c  
इत्युक्तः स मुनिश्रेष्ठः पुनरेवाभ्यभाषत	008a  
रमयन्वृष्णिशार्दूलं पाण्डवांश्च महामुनिः	008c  
मार्कण्डेय उवाच	009  
भविष्यं सर्वलोकस्य वृत्तान्तं भरतर्षभ	009a  
कलुषं कालमासाद्य कथ्यमानं निबोध मे	009c  
कृते चतुष्पात्सकलो निर्व्याजोपाधिवर्जितः	010a  
वृषः प्रतिष्ठितो धर्मो मनुष्येष्वभवत्पुरा	010c  
अधर्मपादविद्धस्तु त्रिभिरंशैः प्रतिष्ठितः	011a  
त्रेतायां द्वापरेऽर्धेन व्यामिश्रो धर्म उच्यते	011c  
त्रिभिरंशैरधर्मस्तु लोकानाक्रम्य तिष्ठति	012a  
चतुर्थांशेन धर्मस्तु मनुष्यानुपतिष्ठति	012c  
आयुर्वीर्यमथो बुद्धिर्बलं तेजश्च पाण्डव	013a  
मनुष्याणामनुयुगं ह्रसतीति निबोध मे	013c  
राजानो ब्राह्मणा वैश्याः शूद्राश्चैव युधिष्ठिर	014a  
व्याजैर्धर्मं चरिष्यन्ति धर्मवैतंसिका नराः	014c  
सत्यं सङ्क्षेप्स्यते लोके नरैः पण्डितमानिभिः	015a  
सत्यहान्या ततस्तेषामायुरल्पं भविष्यति	015c  
आयुषः प्रक्षयाद्विद्यां न शक्ष्यन्त्युपशिक्षितुम्	016a  
विद्याहीनानविज्ञानाल्लोभोऽप्यभिभविष्यति	016c  
लोभक्रोधपरा मूढाः कामसक्ताश्च मानवाः	017a  
वैरबद्धा भविष्यन्ति परस्परवधेप्सवः	017c  
ब्राह्मणाः क्षत्रिया वैश्याः सङ्कीर्यन्तः परस्परम्	018a  
शूद्रतुल्या भविष्यन्ति तपःसत्यविवर्जिताः	018c  
अन्त्या मध्या भविष्यन्ति मध्याश्चान्तावसायिनः	019a  
ईदृशो भविता लोको युगान्ते पर्युपस्थिते	019c  
वस्त्राणां प्रवरा शाणी धान्यानां कोरदूषकाः	020a  
भार्यामित्राश्च पुरुषा भविष्यन्ति युगक्षये	020c  
मत्स्यामिषेण जीवन्तो दुहन्तश्चाप्यजैडकम्	021a  
गोषु नष्टासु पुरुषा भविष्यन्ति युगक्षये	021c  
अन्योन्यं परिमुष्णन्तो हिंसयन्तश्च मानवाः	022a  
अजपा नास्तिकाः स्तेना भविष्यन्ति युगक्षये	022c  
सरित्तीरेषु कुद्दालैर्वापयिष्यन्ति चौषधीः	023a  
ताश्चाप्यल्पफलास्तेषां भविष्यन्ति युगक्षये	023c  
श्राद्धे दैवे च पुरुषा ये च नित्यं धृतव्रताः	024a  
तेऽपि लोभसमायुक्ता भोक्ष्यन्तीह परस्परम्	024c  
पिता पुत्रस्य भोक्ता च पितुः पुत्रस्तथैव च	025a  
अतिक्रान्तानि भोज्यानि भविष्यन्ति युगक्षये	025c  
न व्रतानि चरिष्यन्ति ब्राह्मणा वेदनिन्दकाः	026a  
न यक्ष्यन्ति न होष्यन्ति हेतुवादविलोभिताः	026c  
निम्ने कृषिं करिष्यन्ति योक्ष्यन्ति धुरि धेनुकाः	027a  
एकहायनवत्सांश्च वाहयिष्यन्ति मानवाः	027c  
पुत्रः पितृवधं कृत्वा पिता पुत्रवधं तथा	028a  
निरुद्वेगो बृहद्वादी न निन्दामुपलप्स्यते	028c  
म्लेच्छभूतं जगत्सर्वं निश्क्रियं यज्ञवर्जितम्	029a  
भविष्यति निरानन्दमनुत्सवमथो तथा	029c  
प्रायशः कृपणानां हि तथा बन्धुमतामपि	030a  
विधवानां च वित्तानि हरिष्यन्तीह मानवाः	030c  
अल्पवीर्यबलाः स्तब्धा लोभमोहपरायणाः	031a  
तत्कथादानसन्तुष्टा दुष्टानामपि मानवाः	031c  
परिग्रहं करिष्यन्ति पापाचारपरिग्रहाः	031e  
सङ्घातयन्तः कौन्तेय राजानः पापबुद्धयः	032a  
परस्परवधोद्युक्ता मूर्खाः पण्डितमानिनः	032c  
भविष्यन्ति युगस्यान्ते क्षत्रिया लोककण्टकाः	032e  
अरक्षितारो लुब्धाश्च मानाहङ्कारदर्पिताः	033a  
केवलं दण्डरुचयो भविष्यन्ति युगक्षये	033c  
आक्रम्याक्रम्य साधूनां दारांश्चैव धनानि च	034a  
भोक्ष्यन्ते निरनुक्रोशा रुदतामपि भारत	034c  
न कन्यां याचते कश्चिन्नापि कन्या प्रदीयते	035a  
स्वयङ्ग्राहा भविष्यन्ति युगान्ते पर्युपस्थिते	035c  
राजानश्चाप्यसन्तुष्टाः परार्थान्मूढचेतसः	036a  
सर्वोपायैर्हरिष्यन्ति युगान्ते पर्युपस्थिते	036c  
म्लेच्छीभूतं जगत्सर्वं भविष्यति च भारत	037a  
हस्तो हस्तं परिमुषेद्युगान्ते पर्युपस्थिते	037c  
सत्यं सङ्क्षिप्यते लोके नरैः पण्डितमानिभिः	038a  
स्थविरा बालमतयो बालाः स्थविरबुद्धयः	038c  
भीरवः शूरमानीनः शूरा भीरुविषादिनः	039a  
न विश्वसन्ति चान्योन्यं युगान्ते पर्युपस्थिते	039c  
एकाहार्यं जगत्सर्वं लोभमोहव्यवस्थितम्	040a  
अधर्मो वर्धति महान्न च धर्मः प्रवर्तते	040c  
ब्राह्मणाः क्षत्रिया वैश्या न शिष्यन्ति जनाधिप	041a  
एकवर्णस्तदा लोको भविष्यति युगक्षये	041c  
न क्षंस्यति पिता पुत्रं पुत्रश्च पितरं तथा	042a  
भार्या च पतिशुश्रूषां न करिष्यति काचन	042c  
ये यवान्ना जनपदा गोधूमान्नास्तथैव च	043a  
तान्देशान्संश्रयिष्यन्ति युगान्ते पर्युपस्थिते	043c  
स्वैराहाराश्च पुरुषा योषितश्च विशां पते	044a  
अन्योन्यं न सहिष्यन्ति युगान्ते पर्युपस्थिते	044c  
म्लेच्छभूतं जगत्सर्वं भविष्यति युधिष्ठिर	045a  
न श्राद्धैर्हि पितॄंश्चापि तर्पयिष्यन्ति मानवाः	045c  
न कश्चित्कस्यचिच्छ्रोता न कश्चित्कस्यचिद्गुरुः	046a  
तमोग्रस्तस्तदा लोको भविष्यति नराधिप	046c  
परमायुश्च भविता तदा वर्षाणि षोडश	047a  
ततः प्राणान्विमोक्ष्यन्ति युगान्ते पर्युपस्थिते	047c  
पञ्चमे वाथ षष्ठे वा वर्षे कन्या प्रसूयते	048a  
सप्तवर्षाष्टवर्षाश्च प्रजास्यन्ति नरास्तदा	048c  
पत्यौ स्त्री तु तदा राजन्पुरुषो वा स्त्रियं प्रति	049a  
युगान्ते राजशार्दूल न तोषमुपयास्यति	049c  
अल्पद्रव्या वृथालिङ्गा हिंसा च प्रभविष्यति	050a  
न कश्चित्कस्यचिद्दाता भविष्यति युगक्षये	050c  
अट्टशूला जनपदाः शिवशूलाश्चतुष्पथाः	051a  
केशशूलाः स्त्रियश्चापि भविष्यन्ति युगक्षये	051c  
म्लेच्छाः क्रूराः सर्वभक्षा दारुणाः सर्वकर्मसु	052a  
भाविनः पश्चिमे काले मनुष्या नात्र संशयः	052c  
क्रयविक्रयकाले च सर्वः सर्वस्य वञ्चनम्	053a  
युगान्ते भरतश्रेष्ठ वृत्तिलोभात्करिष्यति	053c  
ज्ञानानि चाप्यविज्ञाय करिष्यन्ति क्रियास्तथा	054a  
आत्मच्छन्देन वर्तन्ते युगान्ते पर्युपस्थिते	054c  
स्वभावात्क्रूरकर्माणश्चान्योन्यमभिशङ्किनः	055a  
भवितारो जनाः सर्वे सम्प्राप्ते युगसङ्क्षये	055c  
आरामांश्चैव वृक्षांश्च नाशयिष्यन्ति निर्व्यथाः	056a  
भविता सङ्क्षयो लोके जीवितस्य च देहिनाम्	056c  
तथा लोभाभिभूताश्च चरिष्यन्ति महीमिमाम्	057a  
ब्राह्मणाश्च भविष्यन्ति ब्रह्मस्वानि च भुञ्जते	057c  
हाहाकृता द्विजाश्चैव भयार्ता वृषलार्दिताः	058a  
त्रातारमलभन्तो वै भ्रमिष्यन्ति महीमिमाम्	058c  
जीवितान्तकरा रौद्राः क्रूराः प्राणिविहिंसकाः	059a  
यदा भविष्यन्ति नरास्तदा सङ्क्षेप्स्यते युगम्	059c  
आश्रयिष्यन्ति च नदीः पर्वतान्विषमाणि च	060a  
प्रधावमाना वित्रस्ता द्विजाः कुरुकुलोद्वह	060c  
दस्युप्रपीडिता राजन्काका इव द्विजोत्तमाः	061a  
कुराजभिश्च सततं करभारप्रपीडिताः	061c  
धैर्यं त्यक्त्वा महीपाल दारुणे युगसङ्क्षये	062a  
विकर्माणि करिष्यन्ति शूद्राणां परिचारकाः	062c  
शूद्रा धर्मं प्रवक्ष्यन्ति ब्राह्मणाः पर्युपासकाः	063a  
श्रोतारश्च भविष्यन्ति प्रामाण्येन व्यवस्थिताः	063c  
विपरीतश्च लोकोऽयं भविष्यत्यधरोत्तरः	064a  
एडूकान्पूजयिष्यन्ति वर्जयिष्यन्ति देवताः	064c  
शूद्राः परिचरिष्यन्ति न द्विजान्युगसङ्क्षये	064e  
आश्रमेषु महर्षीणां ब्राह्मणावसथेषु च	065a  
देवस्थानेषु चैत्येषु नागानामालयेषु च	065c  
एडूकचिह्ना पृथिवी न देवगृहभूषिता	066a  
भविष्यति युगे क्षीणे तद्युगान्तस्य लक्षणम्	066c  
यदा रौद्रा धर्महीना मांसादाः पानपास्तथा	067a  
भविष्यन्ति नरा नित्यं तदा सङ्क्षेप्स्यते युगम्	067c  
पुष्पे पुष्पं यदा राजन्फले फलमुपाश्रितम्	068a  
प्रजास्यति महाराज तदा सङ्क्षेप्स्यते युगम्	068c  
अकालवर्षी पर्जन्यो भविष्यति गते युगे	069a  
अक्रमेण मनुष्याणां भविष्यति तदा क्रिया	069c  
विरोधमथ यास्यन्ति वृषला ब्राह्मणैः सह	069e  
मही म्लेच्छसमाकीर्णा भविष्यति ततोऽचिरात्	070a  
करभारभयाद्विप्रा भजिष्यन्ति दिशो दश	070c  
निर्विशेषा जनपदा नरावृष्टिभिरर्दिताः	071a  
आश्रमानभिपत्स्यन्ति फलमूलोपजीविनः	071c  
एवं पर्याकुले लोके मर्यादा न भविष्यति	072a  
न स्थास्यन्त्युपदेशे च शिष्या विप्रियकारिणः	072c  
आचार्योपनिधिश्चैव वत्स्यते तदनन्तरम्	073a  
अर्थयुक्त्या प्रवत्स्यन्ति मित्रसम्बन्धिबान्धवाः	073c  
अभावः सर्वभूतानां युगान्ते च भविष्यति	073e  
दिशः प्रज्वलिताः सर्वा नक्षत्राणि चलानि च	074a  
ज्योतींषि प्रतिकूलानि वाताः पर्याकुलास्तथा	074c  
उल्कापाताश्च बहवो महाभयनिदर्शकाः	074e  
षड्भिरन्यैश्च सहितो भास्करः प्रतपिष्यति	075a  
तुमुलाश्चापि निर्ह्रादा दिग्दाहाश्चापि सर्वशः	075c  
कबन्धान्तर्हितो भानुरुदयास्तमये तदा	075e  
अकालवर्षी च तदा भविष्यति सहस्रदृक्	076a  
सस्यानि च न रोक्ष्यन्ति युगान्ते पर्युपस्थिते	076c  
अभीक्ष्णं क्रूरवादिन्यः परुषा रुदितप्रियाः	077a  
भर्तॄणां वचने चैव न स्थास्यन्ति तदा स्त्रियः	077c  
पुत्राश्च मातापितरौ हनिष्यन्ति युगक्षये	078a  
सूदयिष्यन्ति च पतीन्स्त्रियः पुत्रानपाश्रिताः	078c  
अपर्वणि महाराज सूर्यं राहुरुपैष्यति	079a  
युगान्ते हुतभुक्चापि सर्वतः प्रज्वलिष्यति	079c  
पानीयं भोजनं चैव याचमानास्तदाध्वगाः	080a  
न लप्स्यन्ते निवासं च निरस्ताः पथि शेरते	080c  
निर्घातवायसा नागाः शकुनाः समृगद्विजाः	081a  
रूक्षा वाचो विमोक्ष्यन्ति युगान्ते पर्युपस्थिते	081c  
मित्रसम्बन्धिनश्चापि सन्त्यक्ष्यन्ति नरास्तदा	082a  
जनं परिजनं चापि युगान्ते पर्युपस्थिते	082c  
अथ देशान्दिशश्चापि पत्तनानि पुराणि च	083a  
क्रमशः संश्रयिष्यन्ति युगान्ते पर्युपस्थिते	083c  
हा तात हा सुतेत्येवं तदा वाचः सुदारुणाः	084a  
विक्रोशमानश्चान्योन्यं जनो गां पर्यटिष्यति	084c  
ततस्तुमुलसङ्घाते वर्तमाने युगक्षये	085a  
द्विजातिपूर्वको लोकः क्रमेण प्रभविष्यति	085c  
ततः कालान्तरेऽन्यस्मिन्पुनर्लोकविवृद्धये	086a  
भविष्यति पुनर्दैवमनुकूलं यदृच्छया	086c  
यदा चन्द्रश्च सूर्यश्च तथा तिष्यबृहस्पती	087a  
एकराशौ समेष्यन्ति प्रपत्स्यति तदा कृतम्	087c  
कालवर्षी च पर्जन्यो नक्षत्राणि शुभानि च	088a  
प्रदक्षिणा ग्रहाश्चापि भविष्यन्त्यनुलोमगाः	088c  
क्षेमं सुभिक्षमारोग्यं भविष्यति निरामयम्	088e  
कल्किर्विष्णुयशा नाम द्विजः कालप्रचोदितः	089a  
उत्पत्स्यते महावीर्यो महाबुद्धिपराक्रमः	089c  
सम्भूतः सम्भलग्रामे ब्राह्मणावसथे शुभे	090a  
मनसा तस्य सर्वाणि वाहनान्यायुधानि च	090c  
उपस्थास्यन्ति योधाश्च शस्त्राणि कवचानि च	090e  
स धर्मविजयी राजा चक्रवर्ती भविष्यति	091a  
स चेमं सङ्कुलं लोकं प्रसादमुपनेष्यति	091c  
उत्थितो ब्राह्मणो दीप्तः क्षयान्तकृदुदारधीः	092a  
स सङ्क्षेपो हि सर्वस्य युगस्य परिवर्तकः	092c  
स सर्वत्र गतान्क्षुद्रान्ब्राह्मणैः परिवारितः	093a  
उत्सादयिष्यति तदा सर्वान्म्लेच्छगणान्द्विजः	093c  
