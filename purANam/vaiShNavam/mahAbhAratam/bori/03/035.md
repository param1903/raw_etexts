युधिष्ठिर उवाच	001  
असंशयं भारत सत्यमेतद्यन्मा तुदन्वाक्यशल्यैः क्षिणोषि	001a  
न त्वा विगर्हे प्रतिकूलमेतन्ममानयाद्धि व्यसनं व आगात्	001c  
अहं ह्यक्षानन्वपद्यं जिहीर्षन्राज्यं सराष्ट्रं धृतराष्ट्रस्य पुत्रात्	002a  
तन्मा शठः कितवः प्रत्यदेवीत्सुयोधनार्थं सुबलस्य पुत्रः	002c  
महामायः शकुनिः पार्वतीयः सदा सभायां प्रवपन्नक्षपूगान्	003a  
अमायिनं मायया प्रत्यदेवीत्ततोऽपश्यं वृजिनं भीमसेन	003c  
अक्षान्हि दृष्ट्वा शकुनेर्यथावत्कामानुलोमानयुजो युजश्च	004a  
शक्यं नियन्तुमभविष्यदात्मा मन्युस्तु हन्ति पुरुषस्य धैर्यम्	004c  
यन्तुं नात्मा शक्यते पौरुषेण मानेन वीर्येण च तात नद्धः	005a  
न ते वाचं भीमसेनाभ्यसूये मन्ये तथा तद्भवितव्यमासीत्	005c  
स नो राजा धृतराष्ट्रस्य पुत्रो न्यपातयद्व्यसने राज्यमिच्छन्	006a  
दास्यं च नोऽगमयद्भीमसेन यत्राभवच्छरणं द्रौपदी नः	006c  
त्वं चापि तद्वेत्थ धनञ्जयश्च पुनर्द्यूतायागतानां सभां नः	007a  
यन्माब्रवीद्धृतराष्ट्रस्य पुत्र एकग्लहार्थं भरतानां समक्षम्	007c  
वने समा द्वादश राजपुत्र यथाकामं विदितमजातशत्रो	008a  
अथापरं चाविदितं चरेथाः सर्वैः सह भ्रातृभिश्छद्मगूढः	008c  
त्वां चेच्छ्रुत्वा तात तथा चरन्तमवभोत्स्यन्ते भारतानां चराः स्म	009a  
अन्यांश्चरेथास्तावतोऽब्दांस्ततस्त्वं निश्चित्य तत्प्रतिजानीहि पार्थ	009c  
चरैश्चेन्नोऽविदितः कालमेतं युक्तो राजन्मोहयित्वा मदीयान्	010a  
ब्रवीमि सत्यं कुरुसंसदीह तवैव ता भारत पञ्च नद्यः	010c  
वयं चैवं भ्रातरः सर्व एव त्वया जिताः कालमपास्य भोगान्	011a  
वसेम इत्याह पुरा स राजा मध्ये कुरूणां स मयोक्तस्तथेति	011c  
तत्र द्यूतमभवन्नो जघन्यं तस्मिञ्जिताः प्रव्रजिताश्च सर्वे	012a  
इत्थं च देशाननुसञ्चरामो वनानि कृच्छ्राणि च कृच्छ्ररूपाः	012c  
सुयोधनश्चापि न शान्तिमिच्छन्भूयः स मन्योर्वशमन्वगच्छत्	013a  
उद्योजयामास कुरूंश्च सर्वान्ये चास्य केचिद्वशमन्वगच्छन्	013c  
तं सन्धिमास्थाय सतां सकाशे को नाम जह्यादिह राज्यहेतोः	014a  
आर्यस्य मन्ये मरणाद्गरीयो यद्धर्ममुत्क्रम्य महीं प्रशिष्यात्	014c  
तदैव चेद्वीरकर्माकरिष्यो यदा द्यूते परिघं पर्यमृक्षः	015a  
बाहू दिधक्षन्वारितः फल्गुनेन किं दुष्कृतं भीम तदाभविष्यत्	015c  
प्रागेव चैवं समयक्रियायाः किं नाब्रवीः पौरुषमाविदानः	016a  
प्राप्तं तु कालं त्वभिपद्य पश्चात्किं मामिदानीमतिवेलमात्थ	016c  
भूयोऽपि दुःखं मम भीमसेन दूये विषस्येव रसं विदित्वा	017a  
यद्याज्ञसेनीं परिकृष्यमाणां सन्दृश्य तत्क्षान्तमिति स्म भीम	017c  
न त्वद्य शक्यं भरतप्रवीर कृत्वा यदुक्तं कुरुवीरमध्ये	018a  
कालं प्रतीक्षस्व सुखोदयस्य पक्तिं फलानामिव बीजवापः	018c  
यदा हि पूर्वं निकृतो निकृत्या वैरं सपुष्पं सफलं विदित्वा	019a  
महागुणं हरति हि पौरुषेण तदा वीरो जीवति जीवलोके	019c  
श्रियं च लोके लभते समग्रां मन्ये चास्मै शत्रवः सन्नमन्ते	020a  
मित्राणि चैनमतिरागाद्भजन्ते देवा इवेन्द्रमनुजीवन्ति चैनम्	020c  
मम प्रतिज्ञां च निबोध सत्यां वृणे धर्मममृताज्जीविताच्च	021a  
राज्यं च पुत्राश्च यशो धनं च सर्वं न सत्यस्य कलामुपैति	021c  
