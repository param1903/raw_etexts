मार्कण्डेय उवाच	001  
ततो विनिर्याय पुरात्कुम्भकर्णः सहानुगः	001a  
अपश्यत्कपिसैन्यं तज्जितकाश्यग्रतः स्थितम्	001c  
तमभ्येत्याशु हरयः परिवार्य समन्ततः	002a  
अभ्यघ्नंश्च महाकायैर्बहुभिर्जगतीरुहैः	002c  
करजैरतुदंश्चान्ये विहाय भयमुत्तमम्	002e  
बहुधा युध्यमानास्ते युद्धमार्गैः प्लवङ्गमाः	003a  
नानाप्रहरणैर्भीमं राक्षसेन्द्रमताडयन्	003c  
स ताड्यमानः प्रहसन्भक्षयामास वानरान्	004a  
पनसं च गवाक्षं च वज्रबाहुं च वानरम्	004c  
तद्दृष्ट्वा व्यथनं कर्म कुम्भकर्णस्य रक्षसः	005a  
उदक्रोशन्परित्रस्तास्तारप्रभृतयस्तदा	005c  
तं तारमुच्चैः क्रोशन्तमन्यांश्च हरियूथपान्	006a  
अभिदुद्राव सुग्रीवः कुम्भकर्णमपेतभीः	006c  
ततोऽभिपत्य वेगेन कुम्भकर्णं महामनाः	007a  
शालेन जघ्निवान्मूर्ध्नि बलेन कपिकुञ्जरः	007c  
स महात्मा महावेगः कुम्भकर्णस्य मूर्धनि	008a  
बिभेद शालं सुग्रीवो न चैवाव्यथयत्कपिः	008c  
ततो विनद्य प्रहसञ्शालस्पर्शविबोधितः	009a  
दोर्भ्यामादाय सुग्रीवं कुम्भकर्णोऽहरद्बलात्	009c  
ह्रियमाणं तु सुग्रीवं कुम्भकर्णेन रक्षसा	010a  
अवेक्ष्याभ्यद्रवद्वीरः सौमित्रिर्मित्रनन्दनः	010c  
सोऽभिपत्य महावेगं रुक्मपुङ्खं महाशरम्	011a  
प्राहिणोत्कुम्भकर्णाय लक्ष्मणः परवीरहा	011c  
स तस्य देहावरणं भित्त्वा देहं च सायकः	012a  
जगाम दारयन्भूमिं रुधिरेण समुक्षितः	012c  
तथा स भिन्नहृदयः समुत्सृज्य कपीश्वरम्	013a  
कुम्भकर्णो महेष्वासः प्रगृहीतशिलायुधः	013c  
अभिदुद्राव सौमित्रिमुद्यम्य महतीं शिलाम्	013e  
तस्याभिद्रवतस्तूर्णं क्षुराभ्यामुच्छ्रितौ करौ	014a  
चिच्छेद निशिताग्राभ्यां स बभूव चतुर्भुजः	014c  
तानप्यस्य भुजान्सर्वान्प्रगृहीतशिलायुधान्	015a  
क्षुरैश्चिच्छेद लघ्वस्त्रं सौमित्रिः प्रतिदर्शयन्	015c  
स बभूवातिकायश्च बहुपादशिरोभुजः	016a  
तं ब्रह्मास्त्रेण सौमित्रिर्ददाहाद्रिचयोपमम्	016c  
स पपात महावीर्यो दिव्यास्त्राभिहतो रणे	017a  
महाशनिविनिर्दग्धः पादपोऽङ्कुरवानिव	017c  
तं दृष्ट्वा वृत्रसङ्काशं कुम्भकर्णं तरस्विनम्	018a  
गतासुं पतितं भूमौ राक्षसाः प्राद्रवन्भयात्	018c  
तथा तान्द्रवतो योधान्दृष्ट्वा तौ दूषणानुजौ	019a  
अवस्थाप्याथ सौमित्रिं सङ्क्रुद्धावभ्यधावताम्	019c  
तावाद्रवन्तौ सङ्क्रुद्धौ वज्रवेगप्रमाथिनौ	020a  
प्रतिजग्राह सौमित्रिर्विनद्योभौ पतत्रिभिः	020c  
ततः सुतुमुलं युद्धमभवल्लोमहर्षणम्	021a  
दूषणानुजयोः पार्थ लक्ष्मणस्य च धीमतः	021c  
महता शरवर्षेण राक्षसौ सोऽभ्यवर्षत	022a  
तौ चापि वीरौ सङ्क्रुद्धावुभौ तौ समवर्षताम्	022c  
मुहूर्तमेवमभवद्वज्रवेगप्रमाथिनोः	023a  
सौमित्रेश्च महाबाहोः सम्प्रहारः सुदारुणः	023c  
अथाद्रिशृङ्गमादाय हनूमान्मारुतात्मजः	024a  
अभिद्रुत्याददे प्राणान्वज्रवेगस्य रक्षसः	024c  
नीलश्च महता ग्राव्णा दूषणावरजं हरिः	025a  
प्रमाथिनमभिद्रुत्य प्रममाथ महाबलः	025c  
ततः प्रावर्तत पुनः सङ्ग्रामः कटुकोदयः	026a  
रामरावणसैन्यानामन्योन्यमभिधावताम्	026c  
शतशो नैरृतान्वन्या जघ्नुर्वन्यांश्च नैरृताः	027a  
नैरृतास्तत्र वध्यन्ते प्रायशो न तु वानराः	027c  
