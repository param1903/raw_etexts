वैशम्पायन उवाच	001  
ततस्तानि महार्हाणि दिव्यानि भरतर्षभ	001a  
बहूनि बहुरूपाणि विरजांसि समाददे	001c  
ततो वायुर्महाञ्शीघ्रो नीचैः शर्करकर्षणः	002a  
प्रादुरासीत्खरस्पर्शः सङ्ग्राममभिचोदयन्	002c  
पपात महती चोल्का सनिर्घाता महाप्रभा	003a  
निष्प्रभश्चाभवत्सूर्यश्छन्नरश्मिस्तमोवृतः	003c  
निर्घातश्चाभवद्भीमो भीमे विक्रममास्थिते	004a  
चचाल पृथिवी चापि पांसुवर्षं पपात च	004c  
सलोहिता दिशश्चासन्खरवाचो मृगद्विजाः	005a  
तमोवृतमभूत्सर्वं न प्रज्ञायत किञ्चन	005c  
तदद्भुतमभिप्रेक्ष्य धर्मपुत्रो युधिष्ठिरः	006a  
उवाच वदतां श्रेष्ठः कोऽस्मानभिभविष्यति	006c  
सज्जीभवत भद्रं वः पाण्डवा युद्धदुर्मदाः	007a  
यथारूपाणि पश्यामि स्वभ्यग्रो नः पराक्रमः	007c  
एवमुक्त्वा ततो राजा वीक्षाञ्चक्रे समन्ततः	008a  
अपश्यमानो भीमं च धर्मराजो युधिष्ठिरः	008c  
तत्र कृष्णां यमौ चैव समीपस्थानरिन्दमः	009a  
पप्रच्छ भ्रातरं भीमं भीमकर्माणमाहवे	009c  
कच्चिन्न भीमः पाञ्चालि किञ्चित्कृत्यं चिकीर्षति	010a  
कृतवानपि वा वीरः साहसं साहसप्रियः	010c  
इमे ह्यकस्मादुत्पाता महासमरदर्शिनः	011a  
दर्शयन्तो भयं तीव्रं प्रादुर्भूताः समन्ततः	011c  
तं तथा वादिनं कृष्णा प्रत्युवाच मनस्विनी	012a  
प्रिया प्रियं चिकीर्षन्ती महिषी चारुहासिनी	012c  
यत्तत्सौगन्धिकं राजन्नाहृतं मातरिश्वना	013a  
तन्मया भीमसेनस्य प्रीतयाद्योपपादितम्	013c  
अपि चोक्तो मया वीरो यदि पश्येद्बहून्यपि	014a  
तानि सर्वाण्युपादाय शीघ्रमागम्यतामिति	014c  
स तु नूनं महाबाहुः प्रियार्थं मम पाण्डवः	015a  
प्रागुदीचीं दिशं राजंस्तान्याहर्तुमितो गतः	015c  
उक्तस्त्वेवं तया राजा यमाविदमथाब्रवीत्	016a  
गच्छाम सहितास्तूर्णं येन यातो वृकोदरः	016c  
वहन्तु राक्षसा विप्रान्यथाश्रान्तान्यथाकृशान्	017a  
त्वमप्यमरसङ्काश वह कृष्णां घटोत्कच	017c  
व्यक्तं दूरमितो भीमः प्रविष्ट इति मे मतिः	018a  
चिरं च तस्य कालोऽयं स च वायुसमो जवे	018c  
तरस्वी वैनतेयस्य सदृशो भुवि लङ्घने	019a  
उत्पतेदपि चाकाशं निपतेच्च यथेच्छकम्	019c  
तमन्वियाम भवतां प्रभावाद्रजनीचराः	020a  
पुरा स नापराध्नोति सिद्धानां ब्रह्मवादिनाम्	020c  
तथेत्युक्त्वा तु ते सर्वे हैडिम्बप्रमुखास्तदा	021a  
उद्देशज्ञाः कुबेरस्य नलिन्या भरतर्षभ	021c  
आदाय पाण्डवांश्चैव तांश्च विप्राननेकशः	022a  
लोमशेनैव सहिताः प्रययुः प्रीतमानसाः	022c  
ते गत्वा सहिताः सर्वे ददृशुस्तत्र कानने	023a  
प्रफुल्लपङ्कजवतीं नलिनीं सुमनोहराम्	023c  
तं च भीमं महात्मानं तस्यास्तीरे व्यवस्थितम्	024a  
ददृशुर्निहतांश्चैव यक्षान्सुविपुलेक्षणान्	024c  
उद्यम्य च गदां दोर्भ्यां नदीतीरे व्यवस्थितम्	025a  
प्रजासङ्क्षेपसमये दण्डहस्तमिवान्तकम्	025c  
तं दृष्ट्वा धर्मराजस्तु परिष्वज्य पुनः पुनः	026a  
उवाच श्लक्ष्णया वाचा कौन्तेय किमिदं कृतम्	026c  
साहसं बत भद्रं ते देवानामपि चाप्रियम्	027a  
पुनरेवं न कर्तव्यं मम चेदिच्छसि प्रियम्	027c  
अनुशास्य च कौन्तेयं पद्मानि प्रतिगृह्य च	028a  
तस्यामेव नलिन्यां ते विजह्रुरमरोपमाः	028c  
एतस्मिन्नेव काले तु प्रगृहीतशिलायुधाः	029a  
प्रादुरासन्महाकायास्तस्योद्यानस्य रक्षिणः	029c  
ते दृष्ट्वा धर्मराजानं देवर्षिं चापि लोमशम्	030a  
नकुलं सहदेवं च तथान्यान्ब्राह्मणर्षभान्	030c  
विनयेनानताः सर्वे प्रणिपेतुश्च भारत	030e  
सान्त्विता धर्मराजेन प्रसेदुः क्षणदाचराः	031a  
विदिताश्च कुबेरस्य ततस्ते नरपुङ्गवाः	031c  
ऊषुर्नातिचिरं कालं रममाणाः कुरूद्वहाः	031e  
