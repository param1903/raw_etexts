वैशम्पायन उवाच	001  
सन्तिष्ठत प्रहरत तूर्णं विपरिधावत	001a  
इति स्म सैन्धवो राजा चोदयामास तान्नृपान्	001c  
ततो घोरतरः शब्दो रणे समभवत्तदा	002a  
भीमार्जुनयमान्दृष्ट्वा सैन्यानां सयुधिष्ठिरान्	002c  
शिबिसिन्धुत्रिगर्तानां विषादश्चाप्यजायत	003a  
तान्दृष्ट्वा पुरुषव्याघ्रान्व्याघ्रानिव बलोत्कटान्	003c  
हेमचित्रसमुत्सेधां सर्वशैक्यायसीं गदाम्	004a  
प्रगृह्याभ्यद्रवद्भीमः सैन्धवं कालचोदितम्	004c  
तदन्तरमथावृत्य कोटिकाश्योऽभ्यहारयत्	005a  
महता रथवंशेन परिवार्य वृकोदरम्	005c  
शक्तितोमरनाराचैर्वीरबाहुप्रचोदितैः	006a  
कीर्यमाणोऽपि बहुभिर्न स्म भीमोऽभ्यकम्पत	006c  
गजं तु सगजारोहं पदातींश्च चतुर्दश	007a  
जघान गदया भीमः सैन्धवध्वजिनीमुखे	007c  
पार्थः पञ्चशताञ्शूरान्पार्वतीयान्महारथान्	008a  
परीप्समानः सौवीरं जघान ध्वजिनीमुखे	008c  
राजा स्वयं सुवीराणां प्रवराणां प्रहारिणाम्	009a  
निमेषमात्रेण शतं जघान समरे तदा	009c  
ददृशे नकुलस्तत्र रथात्प्रस्कन्द्य खड्गधृक्	010a  
शिरांसि पादरक्षाणां बीजवत्प्रवपन्मुहुः	010c  
सहदेवस्तु संयाय रथेन गजयोधिनः	011a  
पातयामास नाराचैर्द्रुमेभ्य इव बर्हिणः	011c  
ततस्त्रिगर्तः सधनुरवतीर्य महारथात्	012a  
गदया चतुरो वाहान्राज्ञस्तस्य तदावधीत्	012c  
तमभ्याशगतं राजा पदातिं कुन्तिनन्दनः	013a  
अर्धचन्द्रेण बाणेन विव्याधोरसि धर्मराट्	013c  
स भिन्नहृदयो वीरो वक्त्राच्छोणितमुद्वमन्	014a  
पपाताभिमुखः पार्थं छिन्नमूल इव द्रुमः	014c  
इन्द्रसेनद्वितीयस्तु रथात्प्रस्कन्द्य धर्मराट्	015a  
हताश्वः सहदेवस्य प्रतिपेदे महारथम्	015c  
नकुलं त्वभिसन्धाय क्षेमङ्करमहामुखौ	016a  
उभावुभयतस्तीक्ष्णैः शरवर्षैरवर्षताम्	016c  
तौ शरैरभिवर्षन्तौ जीमूताविव वार्षिकौ	017a  
एकैकेन विपाठेन जघ्ने माद्रवतीसुतः	017c  
त्रिगर्तराजः सुरथस्तस्याथ रथधूर्गतः	018a  
रथमाक्षेपयामास गजेन गजयानवित्	018c  
नकुलस्त्वपभीस्तस्माद्रथाच्चर्मासिपाणिमान्	019a  
उद्भ्रान्तं स्थानमास्थाय तस्थौ गिरिरिवाचलः	019c  
सुरथस्तं गजवरं वधाय नकुलस्य तु	020a  
प्रेषयामास सक्रोधमभ्युच्छ्रितकरं ततः	020c  
नकुलस्तस्य नागस्य समीपपरिवर्तिनः	021a  
सविषाणं भुजं मूले खड्गेन निरकृन्तत	021c  
स विनद्य महानादं गजः कङ्कणभूषणः	022a  
पतन्नवाक्शिरा भूमौ हस्त्यारोहानपोथयत्	022c  
स तत्कर्म महत्कृत्वा शूरो माद्रवतीसुतः	023a  
भीमसेनरथं प्राप्य शर्म लेभे महारथः	023c  
भीमस्त्वापततो राज्ञः कोटिकाश्यस्य सङ्गरे	024a  
सूतस्य नुदतो वाहान्क्षुरेणापाहरच्छिरः	024c  
न बुबोध हतं सूतं स राजा बाहुशालिना	025a  
तस्याश्वा व्यद्रवन्सङ्ख्ये हतसूतास्ततस्ततः	025c  
विमुखं हतसूतं तं भीमः प्रहरतां वरः	026a  
जघान तलयुक्तेन प्रासेनाभ्येत्य पाण्डवः	026c  
द्वादशानां तु सर्वेषां सौवीराणां धनञ्जयः	027a  
चकर्त निषितैर्भल्लैर्धनूंषि च शिरांसि च	027c  
शिबीनिक्ष्वाकुमुख्यांश्च त्रिगर्तान्सैन्धवानपि	028a  
जघानातिरथः सङ्ख्ये बाणगोचरमागतान्	028c  
सादिताः प्रत्यदृश्यन्त बहवः सव्यसाचिना	029a  
सपताकाश्च मातङ्गाः सध्वजाश्च महारथाः	029c  
प्रच्छाद्य पृथिवीं तस्थुः सर्वमायोधनं प्रति	030a  
शरीराण्यशिरस्कानि विदेहानि शिरांसि च	030c  
श्वगृध्रकङ्ककाकोलभासगोमायुवायसाः	031a  
अतृप्यंस्तत्र वीराणां हतानां मांसशोणितैः	031c  
हतेषु तेषु वीरेषु सिन्धुराजो जयद्रथः	032a  
विमुच्य कृष्णां सन्त्रस्तः पलायनपरोऽभवत्	032c  
स तस्मिन्सङ्कुले सैन्ये द्रौपदीमवतार्य वै	033a  
प्राणप्रेप्सुरुपाधावद्वनं येन नराधमः	033c  
द्रौपदीं धर्मराजस्तु दृष्ट्वा धौम्यपुरस्कृताम्	034a  
माद्रीपुत्रेण वीरेण रथमारोपयत्तदा	034c  
ततस्तद्विद्रुतं सैन्यमपयाते जयद्रथे	035a  
आदिश्यादिश्य नाराचैराजघान वृकोदरः	035c  
सव्यसाची तु तं दृष्ट्वा पलायन्तं जयद्रथम्	036a  
वारयामास निघ्नन्तं भीमं सैन्धवसैनिकान्	036c  
अर्जुन उवाच	037  
यस्यापचारात्प्राप्तोऽयमस्मान्क्लेशो दुरासदः	037a  
तमस्मिन्समरोद्देशे न पश्यामि जयद्रथम्	037c  
तमेवान्विष भद्रं ते किं ते योधैर्निपातितैः	038a  
अनामिषमिदं कर्म कथं वा मन्यते भवान्	038c  
वैशम्पायन उवाच	039  
इत्युक्तो भीमसेनस्तु गुडाकेशेन धीमता	039a  
युधिष्ठिरमभिप्रेक्ष्य वाग्मी वचनमब्रवीत्	039c  
हतप्रवीरा रिपवो भूयिष्ठं विद्रुता दिशः	040a  
गृहीत्वा द्रौपदीं राजन्निवर्ततु भवानितः	040c  
यमाभ्यां सह राजेन्द्र धौम्येन च महात्मना	041a  
प्राप्याश्रमपदं राजन्द्रौपदीं परिसान्त्वय	041c  
न हि मे मोक्ष्यते जीवन्मूढः सैन्धवको नृपः	042a  
पातालतलसंस्थोऽपि यदि शक्रोऽस्य सारथिः	042c  
युधिष्ठिर उवाच	043  
न हन्तव्यो महाबाहो दुरात्मापि स सैन्धवः	043a  
दुःशलामभिसंस्मृत्य गान्धारीं च यशस्विनीम्	043c  
वैशम्पायन उवाच	044  
तच्छ्रुत्वा द्रौपदी भीममुवाच व्याकुलेन्द्रिया	044a  
कुपिता ह्रीमती प्राज्ञा पती भीमार्जुनावुभौ	044c  
कर्तव्यं चेत्प्रियं मह्यं वध्यः स पुरुषाधमः	045a  
सैन्धवापसदः पापो दुर्मतिः कुलपांसनः	045c  
भार्याभिहर्ता निर्वैरो यश्च राज्यहरो रिपुः	046a  
याचमानोऽपि सङ्ग्रामे न स जीवितुमर्हति	046c  
इत्युक्तौ तौ नरव्याघ्रौ ययतुर्यत्र सैन्धवः	047a  
राजा निववृते कृष्णामादाय सपुरोहितः	047c  
स प्रविश्याश्रमपदं व्यपविद्धबृसीघटम्	048a  
मार्कण्डेयादिभिर्विप्रैरनुकीर्णं ददर्श ह	048c  
द्रौपदीमनुशोचद्भिर्ब्राह्मणैस्तैः समागतैः	049a  
समियाय महाप्राज्ञः सभार्यो भ्रातृमध्यगः	049c  
ते स्म तं मुदिता दृष्ट्वा पुनरभ्यागतं नृपम्	050a  
जित्वा तान्सिन्धुसौवीरान्द्रौपदीं चाहृतां पुनः	050c  
स तैः परिवृतो राजा तत्रैवोपविवेश ह	051a  
प्रविवेशाश्रमं कृष्णा यमाभ्यां सह भामिनी	051c  
भीमार्जुनावपि श्रुत्वा क्रोशमात्रगतं रिपुम्	052a  
स्वयमश्वांस्तुदन्तौ तौ जवेनैवाभ्यधावताम्	052c  
इदमत्यद्भुतं चात्र चकार पुरुषोऽर्जुनः	053a  
क्रोशमात्रगतानश्वान्सैन्धवस्य जघान यत्	053c  
स हि दिव्यास्त्रसम्पन्नः कृच्छ्रकालेऽप्यसम्भ्रमः	054a  
अकरोद्दुष्करं कर्म शरैरस्त्रानुमन्त्रितैः	054c  
ततोऽभ्यधावतां वीरावुभौ भीमधनञ्जयौ	055a  
हताश्वं सैन्धवं भीतमेकं व्याकुलचेतसम्	055c  
सैन्धवस्तु हतान्दृष्ट्वा तथाश्वान्स्वान्सुदुःखितः	056a  
दृष्ट्वा विक्रमकर्माणि कुर्वाणं च धनञ्जयम्	056c  
पलायनकृतोत्साहः प्राद्रवद्येन वै वनम्	056e  
सैन्धवं त्वभिसम्प्रेक्ष्य पराक्रान्तं पलायने	057a  
अनुयाय महाबाहुः फल्गुनो वाक्यमब्रवीत्	057c  
अनेन वीर्येण कथं स्त्रियं प्रार्थयसे बलात्	058a  
राजपुत्र निवर्तस्व न ते युक्तं पलायनम्	058c  
कथं चानुचरान्हित्वा शत्रुमध्ये पलायसे	058e  
इत्युच्यमानः पार्थेन सैन्धवो न न्यवर्तत	059a  
तिष्ठ तिष्ठेति तं भीमः सहसाभ्यद्रवद्बली	059c  
मा वधीरिति पार्थस्तं दयावानभ्यभाषत	059e  
