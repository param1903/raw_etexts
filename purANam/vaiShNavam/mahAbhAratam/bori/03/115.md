वैशम्पायन उवाच	001  
स तत्र तामुषित्वैकां रजनीं पृथिवीपतिः	001a  
तापसानां परं चक्रे सत्कारं भ्रातृभिः सह	001c  
लोमशश्चास्य तान्सर्वानाचख्यौ तत्र तापसान्	002a  
भृगूनङ्गिरसश्चैव वासिष्ठानथ काश्यपान्	002c  
तान्समेत्य स राजर्षिरभिवाद्य कृताञ्जलिः	003a  
रामस्यानुचरं वीरमपृच्छदकृतव्रणम्	003c  
कदा नु रामो भगवांस्तापसान्दर्शयिष्यति	004a  
तेनैवाहं प्रसङ्गेन द्रष्टुमिच्छामि भार्गवम्	004c  
अकृतव्रण उवाच	005  
आयानेवासि विदितो रामस्य विदितात्मनः	005a  
प्रीतिस्त्वयि च रामस्य क्षिप्रं त्वां दर्शयिष्यति	005c  
चतुर्दशीमष्टमीं च रामं पश्यन्ति तापसाः	006a  
अस्यां रात्र्यां व्यतीतायां भवित्री च चतुर्दशी	006c  
युधिष्ठिर उवाच	007  
भवाननुगतो वीरं जामदग्न्यं महाबलम्	007a  
प्रत्यक्षदर्शी सर्वस्य पूर्ववृत्तस्य कर्मणः	007c  
स भवान्कथयत्वेतद्यथा रामेण निर्जिताः	008a  
आहवे क्षत्रियाः सर्वे कथं केन च हेतुना	008c  
अकृतव्रण उवाच	009  
कन्यकुब्जे महानासीत्पार्थिवः सुमहाबलः	009a  
गाधीति विश्रुतो लोके वनवासं जगाम सः	009c  
वने तु तस्य वसतः कन्या जज्ञेऽप्सरःसमा	010a  
ऋचीको भार्गवस्तां च वरयामास भारत	010c  
तमुवाच ततो राजा ब्राह्मणं संशितव्रतम्	011a  
उचितं नः कुले किञ्चित्पूर्वैर्यत्सम्प्रवर्तितम्	011c  
एकतःश्यामकर्णानां पाण्डुराणां तरस्विनाम्	012a  
सहस्रं वाजिनां शुल्कमिति विद्धि द्विजोत्तम	012c  
न चापि भगवान्वाच्यो दीयतामिति भार्गव	013a  
देया मे दुहिता चेयं त्वद्विधाय महात्मने	013c  
ऋचीक उवाच	014  
एकतःश्यामकर्णानां पाण्डुराणां तरस्विनाम्	014a  
दास्याम्यश्वसहस्रं ते मम भार्या सुतास्तु ते	014c  
अकृतव्रण उवाच	015  
स तथेति प्रतिज्ञाय राजन्वरुणमब्रवीत्	015a  
एकतःश्यामकर्णानां पाण्डुराणां तरस्विनाम्	015c  
सहस्रं वाजिनामेकं शुल्कार्थं मे प्रदीयताम्	015e  
तस्मै प्रादात्सहस्रं वै वाजिनां वरुणस्तदा	016a  
तदश्वतीर्थं विख्यातमुत्थिता यत्र ते हयाः	016c  
गङ्गायां कन्यकुब्जे वै ददौ सत्यवतीं तदा	017a  
ततो गाधिः सुतां तस्मै जन्याश्चासन्सुरास्तदा	017c  
लब्ध्वा हयसहस्रं तु तांश्च दृष्ट्वा दिवौकसः	017e  
धर्मेण लब्ध्वा तां भार्यामृचीको द्विजसत्तमः	018a  
यथाकामं यथाजोषं तया रेमे सुमध्यया	018c  
तं विवाहे कृते राजन्सभार्यमवलोककः	019a  
आजगाम भृगुश्रेष्ठः पुत्रं दृष्ट्वा ननन्द च	019c  
भार्यापती तमासीनं गुरुं सुरगणार्चितम्	020a  
अर्चित्वा पर्युपासीनौ प्राञ्जली तस्थतुस्तदा	020c  
ततः स्नुषां स भगवान्प्रहृष्टो भृगुरब्रवीत्	021a  
वरं वृणीष्व सुभगे दाता ह्यस्मि तवेप्सितम्	021c  
सा वै प्रसादयामास तं गुरुं पुत्रकारणात्	022a  
आत्मनश्चैव मातुश्च प्रसादं च चकार सः	022c  
भृगुरुवाच	023  
ऋतौ त्वं चैव माता च स्नाते पुंसवनाय वै	023a  
आलिङ्गेतां पृथग्वृक्षौ साश्वत्थं त्वमुदुम्बरम्	023c  
आलिङ्गने तु ते राजंश्चक्रतुः स्म विपर्ययम्	024a  
कदाचिद्भृगुरागच्छत्तं च वेद विपर्ययम्	024c  
अथोवाच महातेजा भृगुः सत्यवतीं स्नुषाम्	025a  
ब्राह्मणः क्षत्रवृत्तिर्वै तव पुत्रो भविष्यति	025c  
क्षत्रियो ब्राह्मणाचारो मातुस्तव सुतो महान्	026a  
भविष्यति महावीर्यः साधूनां मार्गमास्थितः	026c  
ततः प्रसादयामास श्वशुरं सा पुनः पुनः	027a  
न मे पुत्रो भवेदीदृक्कामं पौत्रो भवेदिति	027c  
एवमस्त्विति सा तेन पाण्डव प्रतिनन्दिता	028a  
जमदग्निं ततः पुत्रं सा जज्ञे काल आगते	028c  
तेजसा वर्चसा चैव युक्तं भार्गवनन्दनम्	028e  
स वर्धमानस्तेजस्वी वेदस्याध्ययनेन वै	029a  
बहूनृषीन्महातेजाः पाण्डवेयात्यवर्तत	029c  
तं तु कृत्स्नो धनुर्वेदः प्रत्यभाद्भरतर्षभ	030a  
चतुर्विधानि चास्त्राणि भास्करोपमवर्चसम्	030c  
