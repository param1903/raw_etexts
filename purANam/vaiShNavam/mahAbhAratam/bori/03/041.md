भगवानुवाच	001  
नरस्त्वं पूर्वदेहे वै नारायणसहायवान्	001a  
बदर्यां तप्तवानुग्रं तपो वर्षायुतान्बहून्	001c  
त्वयि वा परमं तेजो विष्णौ वा पुरुषोत्तमे	002a  
युवाभ्यां पुरुषाग्र्याभ्यां तेजसा धार्यते जगत्	002c  
शक्राभिषेके सुमहद्धनुर्जलदनिस्वनम्	003a  
प्रगृह्य दानवाः शस्तास्त्वया कृष्णेन च प्रभो	003c  
एतत्तदेव गाण्डीवं तव पार्थ करोचितम्	004a  
मायामास्थाय यद्ग्रस्तं मया पुरुषसत्तम	004c  
तूणौ चाप्यक्षयौ भूयस्तव पार्थ यथोचितौ	004e  
प्रीतिमानस्मि वै पार्थ तव सत्यपराक्रम	005a  
गृहाण वरमस्मत्तः काङ्क्षितं यन्नरर्षभ	005c  
न त्वया सदृशः कश्चित्पुमान्मर्त्येषु मानद	006a  
दिवि वा विद्यते क्षत्रं त्वत्प्रधानमरिन्दम	006c  
अर्जुन उवाच	007  
भगवन्ददासि चेन्मह्यं कामं प्रीत्या वृषध्वज	007a  
कामये दिव्यमस्त्रं तद्घोरं पाशुपतं प्रभो	007c  
यत्तद्ब्रह्मशिरो नाम रौद्रं भीमपराक्रमम्	008a  
युगान्ते दारुणे प्राप्ते कृत्स्नं संहरते जगत्	008c  
दहेयं येन सङ्ग्रामे दानवान्राक्षसांस्तथा	009a  
भूतानि च पिशाचांश्च गन्धर्वानथ पन्नगान्	009c  
यतः शूलसहस्राणि गदाश्चोग्रप्रदर्शनाः	010a  
शराश्चाशीविषाकाराः सम्भवन्त्यनुमन्त्रिताः	010c  
युध्येयं येन भीष्मेण द्रोणेन च कृपेण च	011a  
सूतपुत्रेण च रणे नित्यं कटुकभाषिणा	011c  
एष मे प्रथमः कामो भगवन्भगनेत्रहन्	012a  
त्वत्प्रसादाद्विनिर्वृत्तः समर्थः स्यामहं यथा	012c  
भगवानुवाच	013  
ददानि तेऽस्त्रं दयितमहं पाशुपतं महत्	013a  
समर्थो धारणे मोक्षे संहारे चापि पाण्डव	013c  
नैतद्वेद महेन्द्रोऽपि न यमो न च यक्षराट्	014a  
वरुणो वाथ वा वायुः कुतो वेत्स्यन्ति मानवाः	014c  
न त्वेतत्सहसा पार्थ मोक्तव्यं पुरुषे क्वचित्	015a  
जगद्विनिर्दहेत्सर्वमल्पतेजसि पातितम्	015c  
अवध्यो नाम नास्त्यस्य त्रैलोक्ये सचराचरे	016a  
मनसा चक्षुषा वाचा धनुषा च निपात्यते	016c  
वैशम्पायन उवाच	017  
तच्छ्रुत्वा त्वरितः पार्थः शुचिर्भूत्वा समाहितः	017a  
उपसङ्गृह्य विश्वेशमधीष्वेति च सोऽब्रवीत्	017c  
ततस्त्वध्यापयामास सरहस्य निवर्तनम्	018a  
तदस्त्रं पाण्डवश्रेष्ठं मूर्तिमन्तमिवान्तकम्	018c  
उपतस्थे महात्मानं यथा त्र्यक्षमुमापतिम्	019a  
प्रतिजग्राह तच्चापि प्रीतिमानर्जुनस्तदा	019c  
ततश्चचाल पृथिवी सपर्वतवनद्रुमा	020a  
ससागरवनोद्देशा सग्रामनगराकरा	020c  
शङ्खदुन्दुभिघोषाश्च भेरीणां च सहस्रशः	021a  
तस्मिन्मुहूर्ते सम्प्राप्ते निर्घातश्च महानभूत्	021c  
अथास्त्रं जाज्वलद्घोरं पाण्डवस्यामितौजसः	022a  
मूर्तिमद्विष्ठितं पार्श्वे ददृशुर्देवदानवाः	022c  
स्पृष्टस्य च त्र्यम्बकेन फल्गुनस्यामितौजसः	023a  
यत्किञ्चिदशुभं देहे तत्सर्वं नाशमेयिवत्	023c  
स्वर्गं गच्छेत्यनुज्ञातस्त्र्यम्बकेन तदार्जुनः	024a  
प्रणम्य शिरसा पार्थः प्राञ्जलिर्देवमैक्षत	024c  
ततः प्रभुस्त्रिदिवनिवासिनां वशी महामतिर्गिरिश उमापतिः शिवः	025a  
धनुर्महद्दितिजपिशाचसूदनं ददौ भवः पुरुषवराय गाण्डिवम्	025c  
ततः शुभं गिरिवरमीश्वरस्तदा सहोमया सिततटसानुकन्दरम्	026a  
विहाय तं पतगमहर्षिसेवितं जगाम खं पुरुषवरस्य पश्यतः	026c  
