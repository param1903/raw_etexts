बृहदश्व उवाच	001  
उत्सृज्य दमयन्तीं तु नलो राजा विशां पते	001a  
ददर्श दावं दह्यन्तं महान्तं गहने वने	001c  
तत्र शुश्राव मध्येऽग्नौ शब्दं भूतस्य कस्यचित्	002a  
अभिधाव नलेत्युच्चैः पुण्यश्लोकेति चासकृत्	002c  
मा भैरिति नलश्चोक्त्वा मध्यमग्नेः प्रविश्य तम्	003a  
ददर्श नागराजानं शयानं कुण्डलीकृतम्	003c  
स नागः प्राञ्जलिर्भूत्वा वेपमानो नलं तदा	004a  
उवाच विद्धि मां राजन्नागं कर्कोटकं नृप	004c  
मया प्रलब्धो ब्रह्मर्षिरनागाः सुमहातपाः	005a  
तेन मन्युपरीतेन शप्तोऽस्मि मनुजाधिप	005c  
तस्य शापान्न शक्नोमि पदाद्विचलितुं पदम्	006a  
उपदेक्ष्यामि ते श्रेयस्त्रातुमर्हति मां भवान्	006c  
सखा च ते भविष्यामि मत्समो नास्ति पन्नगः	007a  
लघुश्च ते भविष्यामि शीघ्रमादाय गच्छ माम्	007c  
एवमुक्त्वा स नागेन्द्रो बभूवाङ्गुष्ठमात्रकः	008a  
तं गृहीत्वा नलः प्रायादुद्देशं दाववर्जितम्	008c  
आकाशदेशमासाद्य विमुक्तं कृष्णवर्त्मना	009a  
उत्स्रष्टुकामं तं नागः पुनः कर्कोटकोऽब्रवीत्	009c  
पदानि गणयन्गच्छ स्वानि नैषध कानिचित्	010a  
तत्र तेऽहं महाराज श्रेयो धास्यामि यत्परम्	010c  
ततः सङ्ख्यातुमारब्धमदशद्दशमे पदे	011a  
तस्य दष्टस्य तद्रूपं क्षिप्रमन्तरधीयत	011c  
स दृष्ट्वा विस्मितस्तस्थावात्मानं विकृतं नलः	012a  
स्वरूपधारिणं नागं ददर्श च महीपतिः	012c  
ततः कर्कोटको नागः सान्त्वयन्नलमब्रवीत्	013a  
मया तेऽन्तर्हितं रूपं न त्वा विद्युर्जना इति	013c  
यत्कृते चासि विकृतो दुःखेन महता नल	014a  
विषेण स मदीयेन त्वयि दुःखं निवत्स्यति	014c  
विषेण संवृतैर्गात्रैर्यावत्त्वां न विमोक्ष्यति	015a  
तावत्त्वयि महाराज दुःखं वै स निवत्स्यति	015c  
अनागा येन निकृतस्त्वमनर्हो जनाधिप	016a  
क्रोधादसूययित्वा तं रक्षा मे भवतः कृता	016c  
न ते भयं नरव्याघ्र दंष्ट्रिभ्यः शत्रुतोऽपि वा	017a  
ब्रह्मविद्भ्यश्च भविता मत्प्रसादान्नराधिप	017c  
राजन्विषनिमित्ता च न ते पीडा भविष्यति	018a  
सङ्ग्रामेषु च राजेन्द्र शश्वज्जयमवाप्स्यसि	018c  
गच्छ राजन्नितः सूतो बाहुकोऽहमिति ब्रुवन्	019a  
समीपमृतुपर्णस्य स हि वेदाक्षनैपुणम्	019c  
अयोध्यां नगरीं रम्यामद्यैव निषधेश्वर	019e  
स तेऽक्षहृदयं दाता राजाश्वहृदयेन वै	020a  
इक्ष्वाकुकुलजः श्रीमान्मित्रं चैव भविष्यति	020c  
भविष्यसि यदाक्षज्ञः श्रेयसा योक्ष्यसे तदा	021a  
समेष्यसि च दारैस्त्वं मा स्म शोके मनः कृथाः	021c  
राज्येन तनयाभ्यां च सत्यमेतद्ब्रवीमि ते	021e  
स्वरूपं च यदा द्रष्टुमिच्छेथास्त्वं नराधिप	022a  
संस्मर्तव्यस्तदा तेऽहं वासश्चेदं निवासयेः	022c  
अनेन वाससाच्छन्नः स्वरूपं प्रतिपत्स्यसे	023a  
इत्युक्त्वा प्रददावस्मै दिव्यं वासोयुगं तदा	023c  
एवं नलं समादिश्य वासो दत्त्वा च कौरव	024a  
नागराजस्ततो राजंस्तत्रैवान्तरधीयत	024c  
