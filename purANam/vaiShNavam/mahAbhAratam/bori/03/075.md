दमयन्त्युवाच	001  
न मामर्हसि कल्याण पापेन परिशङ्कितुम्	001a  
मया हि देवानुत्सृज्य वृतस्त्वं निषधाधिप	001c  
तवाभिगमनार्थं तु सर्वतो ब्राह्मणा गताः	002a  
वाक्यानि मम गाथाभिर्गायमाना दिशो दश	002c  
ततस्त्वां ब्राह्मणो विद्वान्पर्णादो नाम पार्थिव	003a  
अभ्यगच्छत्कोसलायामृतुपर्णनिवेशने	003c  
तेन वाक्ये हृते सम्यक्प्रतिवाक्ये तथाहृते	004a  
उपायोऽयं मया दृष्टो नैषधानयने तव	004c  
त्वामृते न हि लोकेऽन्य एकाह्ना पृथिवीपते	005a  
समर्थो योजनशतं गन्तुमश्वैर्नराधिप	005c  
तथा चेमौ महीपाल भजेऽहं चरणौ तव	006a  
यथा नासत्कृतं किञ्चिन्मनसापि चराम्यहम्	006c  
अयं चरति लोकेऽस्मिन्भूतसाक्षी सदागतिः	007a  
एष मुञ्चतु मे प्राणान्यदि पापं चराम्यहम्	007c  
तथा चरति तिग्मांशुः परेण भुवनं सदा	008a  
स विमुञ्चतु मे प्राणान्यदि पापं चराम्यहम्	008c  
चन्द्रमाः सर्वभूतानामन्तश्चरति साक्षिवत्	009a  
स विमुञ्चतु मे प्राणान्यदि पापं चराम्यहम्	009c  
एते देवास्त्रयः कृत्स्नं त्रैलोक्यं धारयन्ति वै	010a  
विब्रुवन्तु यथासत्यमेते वाद्य त्यजन्तु माम्	010c  
एवमुक्ते ततो वायुरन्तरिक्षादभाषत	011a  
नैषा कृतवती पापं नल सत्यं ब्रवीमि ते	011c  
राजञ्शीलनिधिः स्फीतो दमयन्त्या सुरक्षितः	012a  
साक्षिणो रक्षिणश्चास्या वयं त्रीन्परिवत्सरान्	012c  
उपायो विहितश्चायं त्वदर्थमतुलोऽनया	013a  
न ह्येकाह्ना शतं गन्ता त्वदृतेऽन्यः पुमानिह	013c  
उपपन्ना त्वया भैमी त्वं च भैम्या महीपते	014a  
नात्र शङ्का त्वया कार्या सङ्गच्छ सह भार्यया	014c  
तथा ब्रुवति वायौ तु पुष्पवृष्टिः पपात ह	015a  
देवदुन्दुभयो नेदुर्ववौ च पवनः शिवः	015c  
तदद्भुततमं दृष्ट्वा नलो राजाथ भारत	016a  
दमयन्त्यां विशङ्कां तां व्यपाकर्षदरिन्दमः	016c  
ततस्तद्वस्त्रमरजः प्रावृणोद्वसुधाधिपः	017a  
संस्मृत्य नागराजानं ततो लेभे वपुः स्वकम्	017c  
स्वरूपिणं तु भर्तारं दृष्ट्वा भीमसुता तदा	018a  
प्राक्रोशदुच्चैरालिङ्ग्य पुण्यश्लोकमनिन्दिता	018c  
भैमीमपि नलो राजा भ्राजमानो यथा पुरा	019a  
सस्वजे स्वसुतौ चापि यथावत्प्रत्यनन्दत	019c  
ततः स्वोरसि विन्यस्य वक्त्रं तस्य शुभानना	020a  
परीता तेन दुःखेन निशश्वासायतेक्षणा	020c  
तथैव मलदिग्धाङ्गी परिष्वज्य शुचिस्मिता	021a  
सुचिरं पुरुषव्याघ्रं तस्थौ साश्रुपरिप्लुता	021c  
ततः सर्वं यथावृत्तं दमयन्त्या नलस्य च	022a  
भीमायाकथयत्प्रीत्या वैदर्भ्या जननी नृप	022c  
ततोऽब्रवीन्महाराजः कृतशौचमहं नलम्	023a  
दमयन्त्या सहोपेतं काल्यं द्रष्टा सुखोषितम्	023c  
ततस्तौ सहितौ रात्रिं कथयन्तौ पुरातनम्	024a  
वने विचरितं सर्वमूषतुर्मुदितौ नृप	024c  
स चतुर्थे ततो वर्षे सङ्गम्य सह भार्यया	025a  
सर्वकामैः सुसिद्धार्थो लब्धवान्परमां मुदम्	025c  
दमयन्त्यपि भर्तारमवाप्याप्यायिता भृशम्	026a  
अर्धसञ्जातसस्येव तोयं प्राप्य वसुन्धरा	026c  
सैवं समेत्य व्यपनीततन्द्री शान्तज्वरा हर्षविवृद्धसत्त्वा	027a  
रराज भैमी समवाप्तकामा शीतांशुना रात्रिरिवोदितेन	027c  
