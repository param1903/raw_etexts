बृहदश्व उवाच	001  
अथ तां व्युषितो रात्रिं नलो राजा स्वलङ्कृतः	001a  
वैदर्भ्या सहितः काल्यं ददर्श वसुधाधिपम्	001c  
ततोऽभिवादयामास प्रयतः श्वशुरं नलः	002a  
तस्यानु दमयन्ती च ववन्दे पितरं शुभा	002c  
तं भीमः प्रतिजग्राह पुत्रवत्परया मुदा	003a  
यथार्हं पूजयित्वा तु समाश्वासयत प्रभुः	003c  
नलेन सहितां तत्र दमयन्तीं पतिव्रताम्	003e  
तामर्हणां नलो राजा प्रतिगृह्य यथाविधि	004a  
परिचर्यां स्वकां तस्मै यथावत्प्रत्यवेदयत्	004c  
ततो बभूव नगरे सुमहान्हर्षनिस्वनः	005a  
जनस्य सम्प्रहृष्टस्य नलं दृष्ट्वा तथागतम्	005c  
अशोभयच्च नगरं पताकाध्वजमालिनम्	006a  
सिक्तसम्मृष्टपुष्पाढ्या राजमार्गाः कृतास्तदा	006c  
द्वारि द्वारि च पौराणां पुष्पभङ्गः प्रकल्पितः	007a  
अर्चितानि च सर्वाणि देवतायतनानि च	007c  
ऋतुपर्णोऽपि शुश्राव बाहुकच्छद्मिनं नलम्	008a  
दमयन्त्या समायुक्तं जहृषे च नराधिपः	008c  
तमानाय्य नलो राजा क्षमयामास पार्थिवम्	009a  
स च तं क्षमयामास हेतुभिर्बुद्धिसम्मतः	009c  
स सत्कृतो महीपालो नैषधं विस्मयान्वितः	010a  
दिष्ट्या समेतो दारैः स्वैर्भवानित्यभ्यनन्दत	010c  
कच्चित्तु नापराधं ते कृतवानस्मि नैषध	011a  
अज्ञातवासं वसतो मद्गृहे निषधाधिप	011c  
यदि वा बुद्धिपूर्वाणि यद्यबुद्धानि कानिचित्	012a  
मया कृतान्यकार्याणि तानि मे क्षन्तुमर्हसि	012c  
नल उवाच	013  
न मेऽपराधं कृतवांस्त्वं स्वल्पमपि पार्थिव	013a  
कृतेऽपि च न मे कोपः क्षन्तव्यं हि मया तव	013c  
पूर्वं ह्यसि सखा मेऽसि सम्बन्धी च नराधिप	014a  
अत ऊर्ध्वं तु भूयस्त्वं प्रीतिमाहर्तुमर्हसि	014c  
सर्वकामैः सुविहितः सुखमस्म्युषितस्त्वयि	015a  
न तथा स्वगृहे राजन्यथा तव गृहे सदा	015c  
इदं चैव हयज्ञानं त्वदीयं मयि तिष्ठति	016a  
तदुपाकर्तुमिच्छामि मन्यसे यदि पार्थिव	016c  
बृहदश्व उवाच	017  
एवमुक्त्वा ददौ विद्यामृतुपर्णाय नैषधः	017a  
स च तां प्रतिजग्राह विधिदृष्टेन कर्मणा	017c  
ततो गृह्याश्वहृदयं तदा भाङ्गस्वरिर्नृपः	018a  
सूतमन्यमुपादाय ययौ स्वपुरमेव हि	018c  
ऋतुपर्णे प्रतिगते नलो राजा विशां पते	019a  
नगरे कुण्डिने कालं नातिदीर्घमिवावसत्	019c  
