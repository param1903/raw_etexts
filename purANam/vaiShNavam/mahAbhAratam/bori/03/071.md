बृहदश्व उवाच	001  
ततो विदर्भान्सम्प्राप्तं सायाह्ने सत्यविक्रमम्	001a  
ऋतुपर्णं जना राज्ञे भीमाय प्रत्यवेदयन्	001c  
स भीमवचनाद्राजा कुण्डिनं प्राविशत्पुरम्	002a  
नादयन्रथघोषेण सर्वाः सोपदिशो दश	002c  
ततस्तं रथनिर्घोषं नलाश्वास्तत्र शुश्रुवुः	003a  
श्रुत्वा च समहृष्यन्त पुरेव नलसन्निधौ	003c  
दमयन्ती च शुश्राव रथघोषं नलस्य तम्	004a  
यथा मेघस्य नदतो गम्भीरं जलदागमे	004c  
नलेन सङ्गृहीतेषु पुरेव नलवाजिषु	005a  
सदृशं रथनिर्घोषं मेने भैमी तथा हयाः	005c  
प्रासादस्थाश्च शिखिनः शालास्थाश्चैव वारणाः	006a  
हयाश्च शुश्रुवुस्तत्र रथघोषं महीपतेः	006c  
ते श्रुत्वा रथनिर्घोषं वारणाः शिखिनस्तथा	007a  
प्रणेदुरुन्मुखा राजन्मेघोदयमिवेक्ष्य ह	007c  
दमयन्त्युवाच	008  
यथासौ रथनिर्घोषः पूरयन्निव मेदिनीम्	008a  
मम ह्लादयते चेतो नल एष महीपतिः	008c  
अद्य चन्द्राभवक्त्रं तं न पश्यामि नलं यदि	009a  
असङ्ख्येयगुणं वीरं विनशिष्याम्यसंशयम्	009c  
यदि वै तस्य वीरस्य बाह्वोर्नाद्याहमन्तरम्	010a  
प्रविशामि सुखस्पर्शं विनशिष्याम्यसंशयम्	010c  
यदि मां मेघनिर्घोषो नोपगच्छति नैषधः	011a  
अद्य चामीकरप्रख्यो विनशिष्याम्यसंशयम्	011c  
यदि मां सिंहविक्रान्तो मत्तवारणवारणः	012a  
नाभिगच्छति राजेन्द्रो विनशिष्याम्यसंशयम्	012c  
न स्मराम्यनृतं किञ्चिन्न स्मराम्यनुपाकृतम्	013a  
न च पर्युषितं वाक्यं स्वैरेष्वपि महात्मनः	013c  
प्रभुः क्षमावान्वीरश्च मृदुर्दान्तो जितेन्द्रियः	014a  
रहोऽनीचानुवर्ती च क्लीबवन्मम नैषधः	014c  
गुणांस्तस्य स्मरन्त्या मे तत्पराया दिवानिशम्	015a  
हृदयं दीर्यत इदं शोकात्प्रियविनाकृतम्	015c  
बृहदश्व उवाच	016  
एवं विलपमाना सा नष्टसञ्ज्ञेव भारत	016a  
आरुरोह महद्वेश्म पुण्यश्लोकदिदृक्षया	016c  
ततो मध्यमकक्षायां ददर्श रथमास्थितम्	017a  
ऋतुपर्णं महीपालं सहवार्ष्णेयबाहुकम्	017c  
ततोऽवतीर्य वार्ष्णेयो बाहुकश्च रथोत्तमात्	018a  
हयांस्तानवमुच्याथ स्थापयामासतू रथम्	018c  
सोऽवतीर्य रथोपस्थादृतुपर्णो नराधिपः	019a  
उपतस्थे महाराज भीमं भीमपराक्रमम्	019c  
तं भीमः प्रतिजग्राह पूजया परया ततः	020a  
अकस्मात्सहसा प्राप्तं स्त्रीमन्त्रं न स्म विन्दति	020c  
किं कार्यं स्वागतं तेऽस्तु राज्ञा पृष्टश्च भारत	021a  
नाभिजज्ञे स नृपतिर्दुहित्रर्थे समागतम्	021c  
ऋतुपर्णोऽपि राजा स धीमान्सत्यपराक्रमः	022a  
राजानं राजपुत्रं वा न स्म पश्यति कञ्चन	022c  
नैव स्वयंवरकथां न च विप्रसमागमम्	022e  
ततो विगणयन्राजा मनसा कोसलाधिपः	023a  
आगतोऽस्मीत्युवाचैनं भवन्तमभिवादकः	023c  
राजापि च स्मयन्भीमो मनसाभिविचिन्तयत्	024a  
अधिकं योजनशतं तस्यागमनकारणम्	024c  
ग्रामान्बहूनतिक्रम्य नाध्यगच्छद्यथातथम्	025a  
अल्पकार्यं विनिर्दिष्टं तस्यागमनकारणम्	025c  
नैतदेवं स नृपतिस्तं सत्कृत्य व्यसर्जयत्	026a  
विश्राम्यतामिति वदन्क्लान्तोऽसीति पुनः पुनः	026c  
स सत्कृतः प्रहृष्टात्मा प्रीतः प्रीतेन पार्थिवः	027a  
राजप्रेष्यैरनुगतो दिष्टं वेश्म समाविशत्	027c  
ऋतुपर्णे गते राजन्वार्ष्णेयसहिते नृपे	028a  
बाहुको रथमास्थाय रथशालामुपागमत्	028c  
स मोचयित्वा तानश्वान्परिचार्य च शास्त्रतः	029a  
स्वयं चैतान्समाश्वास्य रथोपस्थ उपाविशत्	029c  
दमयन्ती तु शोकार्ता दृष्ट्वा भाङ्गस्वरिं नृपम्	030a  
सूतपुत्रं च वार्ष्णेयं बाहुकं च तथाविधम्	030c  
चिन्तयामास वैदर्भी कस्यैष रथनिस्वनः	031a  
नलस्येव महानासीन्न च पश्यामि नैषधम्	031c  
वार्ष्णेयेन भवेन्नूनं विद्या सैवोपशिक्षिता	032a  
तेनास्य रथनिर्घोषो नलस्येव महानभूत्	032c  
आहो स्विदृतुपर्णोऽपि यथा राजा नलस्तथा	033a  
ततोऽयं रथनिर्घोषो नैषधस्येव लक्ष्यते	033c  
एवं वितर्कयित्वा तु दमयन्ती विशां पते	034a  
दूतीं प्रस्थापयामास नैषधान्वेषणे नृप	034c  
