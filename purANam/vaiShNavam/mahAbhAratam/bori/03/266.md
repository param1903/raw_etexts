मार्कण्डेय उवाच	001  
राघवस्तु ससौमित्रिः सुग्रीवेणाभिपालितः	001a  
वसन्माल्यवतः पृष्ठे ददर्श विमलं नभः	001c  
स दृष्ट्वा विमले व्योम्नि निर्मलं शशलक्षणम्	002a  
ग्रहनक्षत्रताराभिरनुयातममित्रहा	002c  
कुमुदोत्पलपद्मानां गन्धमादाय वायुना	003a  
महीधरस्थः शीतेन सहसा प्रतिबोधितः	003c  
प्रभाते लक्ष्मणं वीरमभ्यभाषत दुर्मनाः	004a  
सीतां संस्मृत्य धर्मात्मा रुद्धां राक्षसवेश्मनि	004c  
गच्छ लक्ष्मण जानीहि किष्किन्धायां कपीश्वरम्	005a  
प्रमत्तं ग्राम्यधर्मेषु कृतघ्नं स्वार्थपण्डितम्	005c  
योऽसौ कुलाधमो मूढो मया राज्येऽभिषेचितः	006a  
सर्ववानरगोपुच्छा यमृक्षाश्च भजन्ति वै	006c  
यदर्थं निहतो वाली मया रघुकुलोद्वह	007a  
त्वया सह महाबाहो किष्किन्धोपवने तदा	007c  
कृतघ्नं तमहं मन्ये वानरापसदं भुवि	008a  
यो मामेवङ्गतो मूढो न जानीतेऽद्य लक्ष्मण	008c  
असौ मन्ये न जानीते समयप्रतिपादनम्	009a  
कृतोपकारं मां नूनमवमन्याल्पया धिया	009c  
यदि तावदनुद्युक्तः शेते कामसुखात्मकः	010a  
नेतव्यो वालिमार्गेण सर्वभूतगतिं त्वया	010c  
अथापि घटतेऽस्माकमर्थे वानरपुङ्गवः	011a  
तमादायैहि काकुत्स्थ त्वरावान्भव मा चिरम्	011c  
इत्युक्तो लक्ष्मणो भ्रात्रा गुरुवाक्यहिते रतः	012a  
प्रतस्थे रुचिरं गृह्य समार्गणगुणं धनुः	012c  
किष्किन्धाद्वारमासाद्य प्रविवेशानिवारितः	012e  
सक्रोध इति तं मत्वा राजा प्रत्युद्ययौ हरिः	013a  
तं सदारो विनीतात्मा सुग्रीवः प्लवगाधिपः	013c  
पूजया प्रतिजग्राह प्रीयमाणस्तदर्हया	013e  
तमब्रवीद्रामवचः सौमित्रिरकुतोभयः	014a  
स तत्सर्वमशेषेण श्रुत्वा प्रह्वः कृताञ्जलिः	014c  
सभृत्यदारो राजेन्द्र सुग्रीवो वानराधिपः	015a  
इदमाह वचः प्रीतो लक्ष्मणं नरकुञ्जरम्	015c  
नास्मि लक्ष्मण दुर्मेधा न कृतघ्नो न निर्घृणः	016a  
श्रूयतां यः प्रयत्नो मे सीतापर्येषणे कृतः	016c  
दिशः प्रस्थापिताः सर्वे विनीता हरयो मया	017a  
सर्वेषां च कृतः कालो मासेनागमनं पुनः	017c  
यैरियं सवना साद्रिः सपुरा सागराम्बरा	018a  
विचेतव्या मही वीर सग्रामनगराकरा	018c  
स मासः पञ्चरात्रेण पूर्णो भवितुमर्हति	019a  
ततः श्रोष्यसि रामेण सहितः सुमहत्प्रियम्	019c  
इत्युक्तो लक्ष्मणस्तेन वानरेन्द्रेण धीमता	020a  
त्यक्त्वा रोषमदीनात्मा सुग्रीवं प्रत्यपूजयत्	020c  
स रामं सहसुग्रीवो माल्यवत्पृष्ठमास्थितम्	021a  
अभिगम्योदयं तस्य कार्यस्य प्रत्यवेदयत्	021c  
इत्येवं वानरेन्द्रास्ते समाजग्मुः सहस्रशः	022a  
दिशस्तिस्रो विचित्याथ न तु ये दक्षिणां गताः	022c  
आचख्युस्ते तु रामाय महीं सागरमेखलाम्	023a  
विचितां न तु वैदेह्या दर्शनं रावणस्य वा	023c  
गतास्तु दक्षिणामाशां ये वै वानरपुङ्गवाः	024a  
आशावांस्तेषु काकुत्स्थः प्राणानार्तोऽप्यधारयत्	024c  
द्विमासोपरमे काले व्यतीते प्लवगास्ततः	025a  
सुग्रीवमभिगम्येदं त्वरिता वाक्यमब्रुवन्	025c  
रक्षितं वालिना यत्तत्स्फीतं मधुवनं महत्	026a  
त्वया च प्लवगश्रेष्ठ तद्भुङ्क्ते पवनात्मजः	026c  
वालिपुत्रोऽङ्गदश्चैव ये चान्ये प्लवगर्षभाः	027a  
विचेतुं दक्षिणामाशां राजन्प्रस्थापितास्त्वया	027c  
तेषां तं प्रणयं श्रुत्वा मेने स कृतकृत्यताम्	028a  
कृतार्थानां हि भृत्यानामेतद्भवति चेष्टितम्	028c  
स तद्रामाय मेधावी शशंस प्लवगर्षभः	029a  
रामश्चाप्यनुमानेन मेने दृष्टां तु मैथिलीम्	029c  
हनूमत्प्रमुखाश्चापि विश्रान्तास्ते प्लवङ्गमाः	030a  
अभिजग्मुर्हरीन्द्रं तं रामलक्ष्मणसन्निधौ	030c  
गतिं च मुखवर्णं च दृष्ट्वा रामो हनूमतः	031a  
अगमत्प्रत्ययं भूयो दृष्टा सीतेति भारत	031c  
हनूमत्प्रमुखास्ते तु वानराः पूर्णमानसाः	032a  
प्रणेमुर्विधिवद्रामं सुग्रीवं लक्ष्मणं तथा	032c  
तानुवाचागतान्रामः प्रगृह्य सशरं धनुः	033a  
अपि मां जीवयिष्यध्वमपि वः कृतकृत्यता	033c  
अपि राज्यमयोध्यायां कारयिष्याम्यहं पुनः	034a  
निहत्य समरे शत्रूनाहृत्य जनकात्मजाम्	034c  
अमोक्षयित्वा वैदेहीमहत्वा च रिपून्रणे	035a  
हृतदारोऽवधूतश्च नाहं जीवितुमुत्सहे	035c  
इत्युक्तवचनं रामं प्रत्युवाचानिलात्मजः	036a  
प्रियमाख्यामि ते राम दृष्टा सा जानकी मया	036c  
विचित्य दक्षिणामाशां सपर्वतवनाकराम्	037a  
श्रान्ताः काले व्यतीते स्म दृष्टवन्तो महागुहाम्	037c  
प्रविशामो वयं तां तु बहुयोजनमायताम्	038a  
अन्धकारां सुविपिनां गहनां कीटसेविताम्	038c  
गत्वा सुमहदध्वानमादित्यस्य प्रभां ततः	039a  
दृष्टवन्तः स्म तत्रैव भवनं दिव्यमन्तरा	039c  
मयस्य किल दैत्यस्य तदासीद्वेश्म राघव	040a  
तत्र प्रभावती नाम तपोऽतप्यत तापसी	040c  
तया दत्तानि भोज्यानि पानानि विविधानि च	041a  
भुक्त्वा लब्धबलाः सन्तस्तयोक्तेन पथा ततः	041c  
निर्याय तस्मादुद्देशात्पश्यामो लवणाम्भसः	042a  
समीपे सह्यमलयौ दर्दुरं च महागिरिम्	042c  
ततो मलयमारुह्य पश्यन्तो वरुणालयम्	043a  
विषण्णा व्यथिताः खिन्ना निराशा जीविते भृशम्	043c  
अनेकशतविस्तीर्णं योजनानां महोदधिम्	044a  
तिमिनक्रझषावासं चिन्तयन्तः सुदुःखिताः	044c  
तत्रानशनसङ्कल्पं कृत्वासीना वयं तदा	045a  
ततः कथान्ते गृध्रस्य जटायोरभवत्कथा	045c  
ततः पर्वतशृङ्गाभं घोररूपं भयावहम्	046a  
पक्षिणं दृष्टवन्तः स्म वैनतेयमिवापरम्	046c  
सोऽस्मानतर्कयद्भोक्तुमथाभ्येत्य वचोऽब्रवीत्	047a  
भोः क एष मम भ्रातुर्जटायोः कुरुते कथाम्	047c  
सम्पातिर्नाम तस्याहं ज्येष्ठो भ्राता खगाधिपः	048a  
अन्योन्यस्पर्धयारूढावावामादित्यसंसदम्	048c  
ततो दग्धाविमौ पक्षौ न दग्धौ तु जटायुषः	049a  
तदा मे चिरदृष्टः स भ्राता गृध्रपतिः प्रियः	049c  
निर्दग्धपक्षः पतितो ह्यहमस्मिन्महागिरौ	049e  
तस्यैवं वदतोऽस्माभिर्हतो भ्राता निवेदितः	050a  
व्यसनं भवतश्चेदं सङ्क्षेपाद्वै निवेदितम्	050c  
स सम्पातिस्तदा राजञ्श्रुत्वा सुमहदप्रियम्	051a  
विषण्णचेताः पप्रच्छ पुनरस्मानरिन्दम	051c  
कः स रामः कथं सीता जटायुश्च कथं हतः	052a  
इच्छामि सर्वमेवैतच्छ्रोतुं प्लवगसत्तमाः	052c  
तस्याहं सर्वमेवैतं भवतो व्यसनागमम्	053a  
प्रायोपवेशने चैव हेतुं विस्तरतोऽब्रुवम्	053c  
सोऽस्मानुत्थापयामास वाक्येनानेन पक्षिराट्	054a  
रावणो विदितो मह्यं लङ्का चास्य महापुरी	054c  
दृष्टा पारे समुद्रस्य त्रिकूटगिरिकन्दरे	055a  
भवित्री तत्र वैदेही न मेऽस्त्यत्र विचारणा	055c  
इति तस्य वचः श्रुत्वा वयमुत्थाय सत्वराः	056a  
सागरप्लवने मन्त्रं मन्त्रयामः परन्तप	056c  
नाध्यवस्यद्यदा कश्चित्सागरस्य विलङ्घने	057a  
ततः पितरमाविश्य पुप्लुवेऽहं महार्णवम्	057c  
शतयोजनविस्तीर्णं निहत्य जलराक्षसीम्	057e  
तत्र सीता मया दृष्टा रावणान्तःपुरे सती	058a  
उपवासतपःशीला भर्तृदर्शनलालसा	058c  
जटिला मलदिग्धाङ्गी कृशा दीना तपस्विनी	058e  
निमित्तैस्तामहं सीतामुपलभ्य पृथग्विधैः	059a  
उपसृत्याब्रुवं चार्यामभिगम्य रहोगताम्	059c  
सीते रामस्य दूतोऽहं वानरो मारुतात्मजः	060a  
त्वद्दर्शनमभिप्रेप्सुरिह प्राप्तो विहायसा	060c  
राजपुत्रौ कुशलिनौ भ्रातरौ रामलक्ष्मणौ	061a  
सर्वशाखामृगेन्द्रेण सुग्रीवेणाभिपालितौ	061c  
कुशलं त्वाब्रवीद्रामः सीते सौमित्रिणा सह	062a  
सखिभावाच्च सुग्रीवः कुशलं त्वानुपृच्छति	062c  
क्षिप्रमेष्यति ते भर्ता सर्वशाखामृगैः सह	063a  
प्रत्ययं कुरु मे देवि वानरोऽस्मि न राक्षसः	063c  
मुहूर्तमिव च ध्यात्वा सीता मां प्रत्युवाच ह	064a  
अवैमि त्वां हनूमन्तमविन्ध्यवचनादहम्	064c  
अविन्ध्यो हि महाबाहो राक्षसो वृद्धसम्मतः	065a  
कथितस्तेन सुग्रीवस्त्वद्विधैः सचिवैर्वृतः	065c  
गम्यतामिति चोक्त्वा मां सीता प्रादादिमं मणिम्	066a  
धारिता येन वैदेही कालमेतमनिन्दिता	066c  
प्रत्ययार्थं कथां चेमां कथयामास जानकी	067a  
क्षिप्तामिषीकां काकस्य चित्रकूटे महागिरौ	067c  
भवता पुरुषव्याघ्र प्रत्यभिज्ञानकारणात्	067e  
श्रावयित्वा तदात्मानं ततो दग्ध्वा च तां पुरीम्	068a  
सम्प्राप्त इति तं रामः प्रियवादिनमर्चयत्	068c  
