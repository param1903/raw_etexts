वैशम्पायन उवाच	001  
तं विवक्षन्तमालक्ष्य कुरुराजो महामुनिम्	001a  
कथासञ्जननार्थाय चोदयामास पाण्डवः	001c  
भवान्दैवतदैत्यानामृषीणां च महात्मनाम्	002a  
राजर्षीणां च सर्वेषां चरितज्ञः सनातनः	002c  
सेव्यश्चोपासितव्यश्च मतो नः काङ्क्षितश्चिरम्	003a  
अयं च देवकीपुत्रः प्राप्तोऽस्मानवलोककः	003c  
भवत्येव हि मे बुद्धिर्दृष्ट्वात्मानं सुखाच्च्युतम्	004a  
धार्तराष्ट्रांश्च दुर्वृत्तानृध्यतः प्रेक्ष्य सर्वशः	004c  
कर्मणः पुरुषः कर्ता शुभस्याप्यशुभस्य च	005a  
स्वफलं तदुपाश्नाति कथं कर्ता स्विदीश्वरः	005c  
अथ वा सुखदुःखेषु नृणां ब्रह्मविदां वर	006a  
इह वा कृतमन्वेति परदेहेऽथ वा पुनः	006c  
देही च देहं सन्त्यज्य मृग्यमाणः शुभाशुभैः	007a  
कथं संयुज्यते प्रेत्य इह वा द्विजसत्तम	007c  
ऐहलौकिकमेवैतदुताहो पारलौकिकम्	008a  
क्व च कर्माणि तिष्ठन्ति जन्तोः प्रेतस्य भार्गव	008c  
मार्कण्डेय उवाच	009  
त्वद्युक्तोऽयमनुप्रश्नो यथावद्वदतां वर	009a  
विदितं वेदितव्यं ते स्थित्यर्थमनुपृच्छसि	009c  
अत्र ते वर्तयिष्यामि तदिहैकमनाः शृणु	010a  
यथेहामुत्र च नरः सुखदुःखमुपाश्नुते	010c  
निर्मलानि शरीराणि विशुद्धानि शरीरिणाम्	011a  
ससर्ज धर्मतन्त्राणि पूर्वोत्पन्नः प्रजापतिः	011c  
अमोघबलसङ्कल्पाः सुव्रताः सत्यवादिनः	012a  
ब्रह्मभूता नराः पुण्याः पुराणाः कुरुनन्दन	012c  
सर्वे देवैः समायान्ति स्वच्छन्देन नभस्तलम्	013a  
ततश्च पुनरायान्ति सर्वे स्वच्छन्दचारिणः	013c  
स्वच्छन्दमरणाश्चासन्नराः स्वच्छन्दजीविनः	014a  
अल्पबाधा निरातङ्का सिद्धार्था निरुपद्रवाः	014c  
द्रष्टारो देवसङ्घानामृषीणां च महात्मनाम्	015a  
प्रत्यक्षाः सर्वधर्माणां दान्ता विगतमत्सराः	015c  
आसन्वर्षसहस्राणि तथा पुत्रसहस्रिणः	016a  
ततः कालान्तरेऽन्यस्मिन्पृथिवीतलचारिणः	016c  
कामक्रोधाभिभूतास्ते मायाव्याजोपजीविनः	017a  
लोभमोहाभिभूताश्च त्यक्ता देवैस्ततो नराः	017c  
अशुभैः कर्मभिः पापास्तिर्यङ्नरकगामिनः	018a  
संसारेषु विचित्रेषु पच्यमानाः पुनः पुनः	018c  
मोघेष्टा मोघसङ्कल्पा मोघज्ञाना विचेतसः	019a  
सर्वातिशङ्किनश्चैव संवृत्ताः क्लेशभागिनः	019c  
अशुभैः कर्मभिश्चापि प्रायशः परिचिह्निताः	019e  
दौष्कुल्या व्याधिबहुला दुरात्मानोऽप्रतापिनः	020a  
भवन्त्यल्पायुषः पापा रौद्रकर्मफलोदयाः	020c  
नाथन्तः सर्वकामानां नास्तिका भिन्नसेतवः	020e  
जन्तोः प्रेतस्य कौन्तेय गतिः स्वैरिह कर्मभिः	021a  
प्राज्ञस्य हीनबुद्धेश्च कर्मकोशः क्व तिष्ठति	021c  
क्वस्थस्तत्समुपाश्नाति सुकृतं यदि वेतरत्	022a  
इति ते दर्शनं यच्च तत्राप्यनुनयं शृणु	022c  
अयमादिशरीरेण देवसृष्टेन मानवः	023a  
शुभानामशुभानां च कुरुते सञ्चयं महत्	023c  
आयुषोऽन्ते प्रहायेदं क्षीणप्रायं कलेवरम्	024a  
सम्भवत्येव युगपद्योनौ नास्त्यन्तराभवः	024c  
तत्रास्य स्वकृतं कर्म छायेवानुगतं सदा	025a  
फलत्यथ सुखार्हो वा दुःखार्हो वापि जायते	025c  
कृतान्तविधिसंयुक्तः स जन्तुर्लक्षणैः शुभैः	026a  
अशुभैर्वा निरादानो लक्ष्यते ज्ञानदृष्टिभिः	026c  
एषा तावदबुद्धीनां गतिरुक्ता युधिष्ठिर	027a  
अतः परं ज्ञानवतां निबोध गतिमुत्तमाम्	027c  
मनुष्यास्तप्ततपसः सर्वागमपरायणाः	028a  
स्थिरव्रताः सत्यपरा गुरुशुश्रूषणे रताः	028c  
सुशीलाः शुक्लजातीयाः क्षान्ता दान्ताः सुतेजसः	029a  
शुभयोन्यन्तरगताः प्रायशः शुभलक्षणाः	029c  
जितेन्द्रियत्वाद्वशिनः शुक्लत्वान्मन्दरोगिणः	030a  
अल्पबाधपरित्रासाद्भवन्ति निरुपद्रवाः	030c  
च्यवन्तं जायमानं च गर्भस्थं चैव सर्वशः	031a  
स्वमात्मानं परं चैव बुध्यन्ते ज्ञानचक्षुषः	031c  
कर्मभूमिमिमां प्राप्य पुनर्यान्ति सुरालयम्	031e  
किञ्चिद्दैवाद्धठात्किञ्चित्किञ्चिदेव स्वकर्मभिः	032a  
प्राप्नुवन्ति नरा राजन्मा तेऽस्त्वन्या विचारणा	032c  
इमामत्रोपमां चापि निबोध वदतां वर	033a  
मनुष्यलोके यच्छ्रेयः परं मन्ये युधिष्ठिर	033c  
इह वैकस्य नामुत्र अमुत्रैकस्य नो इह	034a  
इह चामुत्र चैकस्य नामुत्रैकस्य नो इह	034c  
धनानि येषां विपुलानि सन्ति नित्यं रमन्ते सुविभूषिताङ्गाः	035a  
तेषामयं शत्रुवरघ्न लोको नासौ सदा देहसुखे रतानाम्	035c  
ये योगयुक्तास्तपसि प्रसक्ताः स्वाध्यायशीला जरयन्ति देहान्	036a  
जितेन्द्रिया भूतहिते निविष्टास्तेषामसौ नायमरिघ्न लोकः	036c  
ये धर्ममेव प्रथमं चरन्ति धर्मेण लब्ध्वा च धनानि काले	037a  
दारानवाप्य क्रतुभिर्यजन्ते तेषामयं चैव परश्च लोकः	037c  
ये नैव विद्यां न तपो न दानं न चापि मूढाः प्रजने यतन्ते	038a  
न चाधिगच्छन्ति सुखान्यभाग्यास्तेषामयं चैव परश्च नास्ति	038c  
सर्वे भवन्तस्त्वतिवीर्यसत्त्वा दिव्यौजसः संहननोपपन्नाः	039a  
लोकादमुष्मादवनिं प्रपन्नाः स्वधीतविद्याः सुरकार्यहेतोः	039c  
कृत्वैव कर्माणि महान्ति शूरास्तपोदमाचारविहारशीलाः	040a  
देवानृषीन्प्रेतगणांश्च सर्वान्सन्तर्पयित्वा विधिना परेण	040c  
स्वर्गं परं पुण्यकृतां निवासं क्रमेण सम्प्राप्स्यथ कर्मभिः स्वैः	041a  
मा भूद्विशङ्का तव कौरवेन्द्र दृष्ट्वात्मनः क्लेशमिमं सुखार्ह	041c  
