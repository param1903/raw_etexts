जनमेजय उवाच	001  
अत्यद्भुतमिदं कर्म पार्थस्यामिततेजसः	001a  
धृतराष्ट्रो महातेजाः श्रुत्वा विप्र किमब्रवीत्	001c  
वैशम्पायन उवाच	002  
शक्रलोकगतं पार्थं श्रुत्वा राजाम्बिकासुतः	002a  
द्वैपायनादृषिश्रेष्ठात्सञ्जयं वाक्यमब्रवीत्	002c  
श्रुतं मे सूत कार्त्स्न्येन कर्म पार्थस्य धीमतः	003a  
कच्चित्तवापि विदितं यथातथ्येन सारथे	003c  
प्रमत्तो ग्राम्यधर्मेषु मन्दात्मा पापनिश्चयः	004a  
मम पुत्रः सुदुर्बुद्धिः पृथिवीं घातयिष्यति	004c  
यस्य नित्यमृता वाचः स्वैरेष्वपि महात्मनः	005a  
त्रैलोक्यमपि तस्य स्याद्योद्धा यस्य धनञ्जयः	005c  
अस्यतः कर्णिनाराचांस्तीक्ष्णाग्रांश्च शिलाशितान्	006a  
कोऽर्जुनस्याग्रतस्तिष्ठेदपि मृत्युर्जरातिगः	006c  
मम पुत्रा दुरात्मानः सर्वे मृत्युवशं गताः	007a  
येषां युद्धं दुराधर्षैः पाण्डवैः प्रत्युपस्थितम्	007c  
तस्यैव च न पश्यामि युधि गाण्डीवधन्वनः	008a  
अनिशं चिन्तयानोऽपि य एनमुदियाद्रथी	008c  
द्रोणकर्णौ प्रतीयातां यदि भीष्मोऽपि वा रणे	009a  
महान्स्यात्संशयो लोके न तु पश्यामि नो जयम्	009c  
घृणी कर्णः प्रमादी च आचार्यः स्थविरो गुरुः	010a  
अमर्षी बलवान्पार्थः संरम्भी दृढविक्रमः	010c  
भवेत्सुतुमुलं युद्धं सर्वशोऽप्यपराजितम्	011a  
सर्वे ह्यस्त्रविदः शूराः सर्वे प्राप्ता महद्यशः	011c  
अपि सर्वेश्वरत्वं हि न वाञ्छेरन्पराजिताः	012a  
वधे नूनं भवेच्छान्तिस्तेषां वा फल्गुनस्य वा	012c  
न तु हन्तार्जुनस्यास्ति जेता वास्य न विद्यते	013a  
मन्युस्तस्य कथं शाम्येन्मन्दान्प्रति समुत्थितः	013c  
त्रिदशेशसमो वीरः खाण्डवेऽग्निमतर्पयत्	014a  
जिगाय पार्थिवान्सर्वान्राजसूये महाक्रतौ	014c  
शेषं कुर्याद्गिरेर्वज्रं निपतन्मूर्ध्नि सञ्जय	015a  
न तु कुर्युः शराः शेषमस्तास्तात किरीटिना	015c  
यथा हि किरणा भानोस्तपन्तीह चराचरम्	016a  
तथा पार्थभुजोत्सृष्टाः शरास्तप्स्यन्ति मे सुतान्	016c  
अपि वा रथघोषेण भयार्ता सव्यसाचिनः	017a  
प्रतिभाति विदीर्णेव सर्वतो भारती चमूः	017c  
यदुद्वपन्प्रवपंश्चैव बाणान्स्थाताततायी समरे किरीटी	018a  
सृष्टोऽन्तकः सर्वहरो विधात्रा भवेद्यथा तद्वदपारणीयः	018c  
सञ्जय उवाच	019  
यदेतत्कथितं राजंस्त्वया दुर्योधनं प्रति	019a  
सर्वमेतद्यथात्थ त्वं नैतन्मिथ्या महीपते	019c  
मन्युना हि समाविष्टाः पाण्डवास्तेऽमितौजसः	020a  
दृष्ट्वा कृष्णां सभां नीतां धर्मपत्नीं यशस्विनीम्	020c  
दुःशासनस्य ता वाचः श्रुत्वा ते दारुणोदयाः	021a  
कर्णस्य च महाराज न स्वप्स्यन्तीति मे मतिः	021c  
श्रुतं हि ते महाराज यथा पार्थेन संयुगे	022a  
एकादशतनुः स्थाणुर्धनुषा परितोषितः	022c  
कैरातं वेषमास्थाय योधयामास फल्गुनम्	023a  
जिज्ञासुः सर्वदेवेशः कपर्दी भगवान्स्वयम्	023c  
तत्रैनं लोकपालास्ते दर्शयामासुरर्जुनम्	024a  
अस्त्रहेतोः पराक्रान्तं तपसा कौरवर्षभम्	024c  
नैतदुत्सहतेऽन्यो हि लब्धुमन्यत्र फल्गुनात्	025a  
साक्षाद्दर्शनमेतेषामीश्वराणां नरो भुवि	025c  
महेश्वरेण यो राजन्न जीर्णो ग्रस्तमूर्तिमान्	026a  
कस्तमुत्सहते वीरं युद्धे जरयितुं पुमान्	026c  
आसादितमिदं घोरं तुमुलं लोमहर्षणम्	027a  
द्रौपदीं परिकर्षद्भिः कोपयद्भिश्च पाण्डवान्	027c  
यत्र विस्फुरमाणोष्ठो भीमः प्राह वचो महत्	028a  
दृष्ट्वा दुर्योधनेनोरू द्रौपद्या दर्शितावुभौ	028c  
ऊरू भेत्स्यामि ते पाप गदया वज्रकल्पया	029a  
त्रयोदशानां वर्षाणामन्ते दुर्द्यूतदेविनः	029c  
सर्वे प्रहरतां श्रेष्ठाः सर्वे चामिततेजसः	030a  
सर्वे सर्वास्त्रविद्वांसो देवैरपि सुदुर्जयाः	030c  
मन्ये मन्युसमुद्धूताः पुत्राणां तव संयुगे	031a  
अन्तं पार्थाः करिष्यन्ति वीर्यामर्षसमन्विताः	031c  
धृतराष्ट्र उवाच	032  
किं कृतं सूत कर्णेन वदता परुषं वचः	032a  
पर्याप्तं वैरमेतावद्यत्कृष्णा सा सभां गता	032c  
अपीदानीं मम सुतास्तिष्ठेरन्मन्दचेतसः	033a  
येषां भ्राता गुरुर्ज्येष्ठो विनये नावतिष्ठते	033c  
ममापि वचनं सूत न शुश्रूषति मन्दभाक्	034a  
दृष्ट्वा मां चक्षुषा हीनं निर्विचेष्टमचेतनम्	034c  
ये चास्य सचिवा मन्दाः कर्णसौबलकादयः	035a  
तेऽप्यस्य भूयसो दोषान्वर्धयन्ति विचेतसः	035c  
स्वैरमुक्ता अपि शराः पार्थेनामिततेजसा	036a  
निर्दहेयुर्मम सुतान्किं पुनर्मन्युनेरिताः	036c  
पार्थबाहुबलोत्सृष्टा महाचापविनिःसृताः	037a  
दिव्यास्त्रमन्त्रमुदिताः सादयेयुः सुरानपि	037c  
यस्य मन्त्री च गोप्ता च सुहृच्चैव जनार्दनः	038a  
हरिस्त्रैलोक्यनाथः स किं नु तस्य न निर्जितम्	038c  
इदं च सुमहच्चित्रमर्जुनस्येह सञ्जय	039a  
महादेवेन बाहुभ्यां यत्समेत इति श्रुतिः	039c  
प्रत्यक्षं सर्वलोकस्य खाण्डवे यत्कृतं पुरा	040a  
फल्गुनेन सहायार्थे वह्नेर्दामोदरेण च	040c  
सर्वथा नास्ति मे पुत्रः सामात्यः सहबान्धवः	041a  
क्रुद्धे पार्थे च भीमे च वासुदेवे च सात्वते	041c  
