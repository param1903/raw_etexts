बृहदश्व उवाच	001  
अपक्रान्ते नले राजन्दमयन्ती गतक्लमा	001a  
अबुध्यत वरारोहा सन्त्रस्ता विजने वने	001c  
सापश्यमाना भर्तारं दुःखशोकसमन्विता	002a  
प्राक्रोशदुच्चैः सन्त्रस्ता महाराजेति नैषधम्	002c  
हा नाथ हा महाराज हा स्वामिन्किं जहासि माम्	003a  
हा हतास्मि विनष्टास्मि भीतास्मि विजने वने	003c  
ननु नाम महाराज धर्मज्ञः सत्यवागसि	004a  
कथमुक्त्वा तथासत्यं सुप्तामुत्सृज्य मां गतः	004c  
कथमुत्सृज्य गन्तासि वश्यां भार्यामनुव्रताम्	005a  
विशेषतोऽनपकृते परेणापकृते सति	005c  
शक्ष्यसे ता गिरः सत्याः कर्तुं मयि नरेश्वर	006a  
यास्त्वया लोकपालानां सन्निधौ कथिताः पुरा	006c  
पर्याप्तः परिहासोऽयमेतावान्पुरुषर्षभ	007a  
भीताहमस्मि दुर्धर्ष दर्शयात्मानमीश्वर	007c  
दृश्यसे दृश्यसे राजन्नेष तिष्ठसि नैषध	008a  
आवार्य गुल्मैरात्मानं किं मां न प्रतिभाषसे	008c  
नृशंसं बत राजेन्द्र यन्मामेवङ्गतामिह	009a  
विलपन्तीं समालिङ्ग्य नाश्वासयसि पार्थिव	009c  
न शोचाम्यहमात्मानं न चान्यदपि किञ्चन	010a  
कथं नु भवितास्येक इति त्वां नृप शोचिमि	010c  
कथं नु राजंस्तृषितः क्षुधितः श्रमकर्शितः	011a  
सायाह्ने वृक्षमूलेषु मामपश्यन्भविष्यसि	011c  
ततः सा तीव्रशोकार्ता प्रदीप्तेव च मन्युना	012a  
इतश्चेतश्च रुदती पर्यधावत दुःखिता	012c  
मुहुरुत्पतते बाला मुहुः पतति विह्वला	013a  
मुहुरालीयते भीता मुहुः क्रोशति रोदिति	013c  
सा तीव्रशोकसन्तप्ता मुहुर्निःश्वस्य विह्वला	014a  
उवाच भैमी निष्क्रम्य रोदमाना पतिव्रता	014c  
यस्याभिशापाद्दुःखार्तो दुःखं विन्दति नैषधः	015a  
तस्य भूतस्य तद्दुःखाद्दुःखमभ्यधिकं भवेत्	015c  
अपापचेतसं पापो य एवं कृतवान्नलम्	016a  
तस्माद्दुःखतरं प्राप्य जीवत्वसुखजीविकाम्	016c  
एवं तु विलपन्ती सा राज्ञो भार्या महात्मनः	017a  
अन्वेषति स्म भर्तारं वने श्वापदसेविते	017c  
उन्मत्तवद्भीमसुता विलपन्ती ततस्ततः	018a  
हा हा राजन्निति मुहुरितश्चेतश्च धावति	018c  
तां शुष्यमाणामत्यर्थं कुररीमिव वाशतीम्	019a  
करुणं बहु शोचन्तीं विलपन्तीं मुहुर्मुहुः	019c  
सहसाभ्यागतां भैमीमभ्याशपरिवर्तिनीम्	020a  
जग्राहाजगरो ग्राहो महाकायः क्षुधान्वितः	020c  
सा ग्रस्यमाना ग्राहेण शोकेन च पराजिता	021a  
नात्मानं शोचति तथा यथा शोचति नैषधम्	021c  
हा नाथ मामिह वने ग्रस्यमानामनाथवत्	022a  
ग्राहेणानेन विपिने किमर्थं नाभिधावसि	022c  
कथं भविष्यसि पुनर्मामनुस्मृत्य नैषध	023a  
पापान्मुक्तः पुनर्लब्ध्वा बुद्धिं चेतो धनानि च	023c  
श्रान्तस्य ते क्षुधार्तस्य परिग्लानस्य नैषध	024a  
कः श्रमं राजशार्दूल नाशयिष्यति मानद	024c  
तामकस्मान्मृगव्याधो विचरन्गहने वने	025a  
आक्रन्दतीमुपश्रुत्य जवेनाभिससार ह	025c  
तां स दृष्ट्वा तथा ग्रस्तामुरगेणायतेक्षणाम्	026a  
त्वरमाणो मृगव्याधः समभिक्रम्य वेगितः	026c  
मुखतः पातयामास शस्त्रेण निशितेन ह	027a  
निर्विचेष्टं भुजङ्गं तं विशस्य मृगजीवनः	027c  
मोक्षयित्वा च तां व्याधः प्रक्षाल्य सलिलेन च	028a  
समाश्वास्य कृताहारामथ पप्रच्छ भारत	028c  
कस्य त्वं मृगशावाक्षि कथं चाभ्यागता वनम्	029a  
कथं चेदं महत्कृच्छ्रं प्राप्तवत्यसि भामिनि	029c  
दमयन्ती तथा तेन पृच्छ्यमाना विशां पते	030a  
सर्वमेतद्यथावृत्तमाचचक्षेऽस्य भारत	030c  
तामर्धवस्त्रसंवीतां पीनश्रोणिपयोधराम्	031a  
सुकुमारानवद्याङ्गीं पूर्णचन्द्रनिभाननाम्	031c  
अरालपक्ष्मनयनां तथा मधुरभाषिणीम्	032a  
लक्षयित्वा मृगव्याधः कामस्य वशमेयिवान्	032c  
तामथ श्लक्ष्णया वाचा लुब्धको मृदुपुर्वया	033a  
सान्त्वयामास कामार्तस्तदबुध्यत भामिनी	033c  
दमयन्ती तु तं दुष्टमुपलभ्य पतिव्रता	034a  
तीव्ररोषसमाविष्टा प्रजज्वालेव मन्युना	034c  
स तु पापमतिः क्षुद्रः प्रधर्षयितुमातुरः	035a  
दुर्धर्षां तर्कयामास दीप्तामग्निशिखामिव	035c  
दमयन्ती तु दुःखार्ता पतिराज्यविनाकृता	036a  
अतीतवाक्पथे काले शशापैनं रुषा किल	036c  
यथाहं नैषधादन्यं मनसापि न चिन्तये	037a  
तथायं पततां क्षुद्रः परासुर्मृगजीवनः	037c  
उक्तमात्रे तु वचने तया स मृगजीवनः	038a  
व्यसुः पपात मेदिन्यामग्निदग्ध इव द्रुमः	038c  
