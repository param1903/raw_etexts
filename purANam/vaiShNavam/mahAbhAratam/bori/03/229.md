वैशम्पायन उवाच	001  
अथ दुर्योधनो राजा तत्र तत्र वने वसन्	001a  
जगाम घोषानभितस्तत्र चक्रे निवेशनम्	001c  
रमणीये समाज्ञाते सोदके समहीरुहे	002a  
देशे सर्वगुणोपेते चक्रुरावसथं नराः	002c  
तथैव तत्समीपस्थान्पृथगावसथान्बहून्	003a  
कर्णस्य शकुनेश्चैव भ्रातॄणां चैव सर्वशः	003c  
ददर्श स तदा गावः शतशोऽथ सहस्रशः	004a  
अङ्कैर्लक्षैश्च ताः सर्वा लक्षयामास पार्थिवः	004c  
अङ्कयामास वत्सांश्च जज्ञे चोपसृतास्त्वपि	005a  
बालवत्साश्च या गावः कालयामास ता अपि	005c  
अथ स स्मारणं कृत्वा लक्षयित्वा त्रिहायनान्	006a  
वृतो गोपालकैः प्रीतो व्यहरत्कुरुनन्दनः	006c  
स च पौरजनः सर्वः सैनिकाश्च सहस्रशः	007a  
यथोपजोषं चिक्रीडुर्वने तस्मिन्यथामराः	007c  
ततो गोपाः प्रगातारः कुशला नृत्तवादिते	008a  
धार्तराष्ट्रमुपातिष्ठन्कन्याश्चैव स्वलङ्कृताः	008c  
स स्त्रीगणवृतो राजा प्रहृष्टः प्रददौ वसु	009a  
तेभ्यो यथार्हमन्नानि पानानि विविधानि च	009c  
ततस्ते सहिताः सर्वे तरक्षून्महिषान्मृगान्	010a  
गवयर्क्षवराहांश्च समन्तात्पर्यकालयन्	010c  
स ताञ्शरैर्विनिर्भिन्दन्गजान्बध्नन्महावने	011a  
रमणीयेषु देशेषु ग्राहयामास वै मृगान्	011c  
गोरसानुपयुञ्जान उपभोगांश्च भारत	012a  
पश्यन्सुरमणीयानि पुष्पितानि वनानि च	012c  
मत्तभ्रमरजुष्टानि बर्हिणाभिरुतानि च	013a  
अगच्छदानुपूर्व्येण पुण्यं द्वैतवनं सरः	013c  
ऋद्ध्या परमया युक्तो महेन्द्र इव वज्रभृत्	013e  
यदृच्छया च तदहो धर्मपुत्रो युधिष्ठिरः	014a  
ईजे राजर्षियज्ञेन सद्यस्केन विशां पते	014c  
दिव्येन विधिना राजा वन्येन कुरुसत्तमः	014e  
कृत्वा निवेशमभितः सरसस्तस्य कौरवः	015a  
द्रौपद्या सहितो धीमान्धर्मपत्न्या नराधिपः	015c  
ततो दुर्योधनः प्रेष्यानादिदेश सहानुजः	016a  
आक्रीडावसथाः क्षिप्रं क्रियन्तामिति भारत	016c  
ते तथेत्येव कौरव्यमुक्त्वा वचनकारिणः	017a  
चिकीर्षन्तस्तदाक्रीडाञ्जग्मुर्द्वैतवनं सरः	017c  
सेनाग्रं धार्तराष्ट्रस्य प्राप्तं द्वैतवनं सरः	018a  
प्रविशन्तं वनद्वारि गन्धर्वाः समवारयन्	018c  
तत्र गन्धर्वराजो वै पूर्वमेव विशां पते	019a  
कुबेरभवनाद्राजन्नाजगाम गणावृतः	019c  
गणैरप्सरसां चैव त्रिदशानां तथात्मजैः	020a  
विहारशीलः क्रीडार्थं तेन तत्संवृतं सरः	020c  
तेन तत्संवृतं दृष्ट्वा ते राजपरिचारकाः	021a  
प्रतिजग्मुस्ततो राजन्यत्र दुर्योधनो नृपः	021c  
स तु तेषां वचः श्रुत्वा सैनिकान्युद्धदुर्मदान्	022a  
प्रेषयामास कौरव्य उत्सारयत तानिति	022c  
तस्य तद्वचनं श्रुत्वा राज्ञः सेनाग्रयायिनः	023a  
सरो द्वैतवनं गत्वा गन्धर्वानिदमब्रुवन्	023c  
राजा दुर्योधनो नाम धृतराष्ट्रसुतो बली	024a  
विजिहीर्षुरिहायाति तदर्थमपसर्पत	024c  
एवमुक्तास्तु गन्धर्वाः प्रहसन्तो विशां पते	025a  
प्रत्यब्रुवंस्तान्पुरुषानिदं सुपरुषं वचः	025c  
न चेतयति वो राजा मन्दबुद्धिः सुयोधनः	026a  
योऽस्मानाज्ञापयत्येवं वश्यानिव दिवौकसः	026c  
यूयं मुमूर्षवश्चापि मन्दप्रज्ञा न संशयः	027a  
ये तस्य वचनादेवमस्मान्ब्रूत विचेतसः	027c  
गच्छत त्वरिताः सर्वे यत्र राजा स कौरवः	028a  
द्वेष्यं माद्यैव गच्छध्वं धर्मराजनिवेशनम्	028c  
एवमुक्तास्तु गन्धर्वै राज्ञः सेनाग्रयायिनः	029a  
सम्प्राद्रवन्यतो राजा धृतराष्ट्रसुतोऽभवत्	029c  
