अर्जुन उवाच	001  
ततो मामभिविश्वस्तं संरूढशरविक्षतम्	001a  
देवराजोऽनुगृह्येदं काले वचनमब्रवीत्	001c  
दिव्यान्यस्त्राणि सर्वाणि त्वयि तिष्ठन्ति भारत	002a  
न त्वाभिभवितुं शक्तो मानुषो भुवि कश्चन	002c  
भीष्मो द्रोणः कृपः कर्णः शकुनिः सह राजभिः	003a  
सङ्ग्रामस्थस्य ते पुत्र कलां नार्हन्ति षोडशीम्	003c  
इदं च मे तनुत्राणं प्रायच्छन्मघवान्प्रभुः	004a  
अभेद्यं कवचं दिव्यं स्रजं चैव हिरण्मयीम्	004c  
देवदत्तं च मे शङ्खं देवः प्रादान्महारवम्	005a  
दिव्यं चेदं किरीटं मे स्वयमिन्द्रो युयोज ह	005c  
ततो दिव्यानि वस्त्राणि दिव्यान्याभरणानि च	006a  
प्रादाच्छक्रो ममैतानि रुचिराणि बृहन्ति च	006c  
एवं सम्पूजितस्तत्र सुखमस्म्युषितो नृप	007a  
इन्द्रस्य भवने पुण्ये गन्धर्वशिशुभिः सह	007c  
ततो मामब्रवीच्छक्रः प्रीतिमानमरैः सह	008a  
समयोऽर्जुन गन्तुं ते भ्रातरो हि स्मरन्ति ते	008c  
एवमिन्द्रस्य भवने पञ्च वर्षाणि भारत	009a  
उषितानि मया राजन्स्मरता द्यूतजं कलिम्	009c  
ततो भवन्तमद्राक्षं भ्रातृभिः परिवारितम्	010a  
गन्धमादनमासाद्य पर्वतस्यास्य मूर्धनि	010c  
युधिष्ठिर उवाच	011  
दिष्ट्या धनञ्जयास्त्राणि त्वया प्राप्तानि भारत	011a  
दिष्ट्या चाराधितो राजा देवानामीश्वरः प्रभुः	011c  
दिष्ट्या च भगवान्स्थाणुर्देव्या सह परन्तप	012a  
साक्षाद्दृष्टः सुयुद्धेन तोषितश्च त्वयानघ	012c  
दिष्ट्या च लोकपालैस्त्वं समेतो भरतर्षभ	013a  
दिष्ट्या वर्धामहे सर्वे दिष्ट्यासि पुनरागतः	013c  
अद्य कृत्स्नामिमां देवीं विजितां पुरमालिनीम्	014a  
मन्ये च धृतराष्ट्रस्य पुत्रानपि वशीकृतान्	014c  
तानि त्विच्छामि ते द्रष्टुं दिव्यान्यस्त्राणि भारत	015a  
यैस्तथा वीर्यवन्तस्ते निवातकवचा हता	015c  
अर्जुन उवाच	016  
श्वः प्रभाते भवान्द्रष्टा दिव्यान्यस्त्राणि सर्वशः	016a  
निवातकवचा घोरा यैर्मया विनिपातिताः	016c  
वैशम्पायन उवाच	017  
एवमागमनं तत्र कथयित्वा धनञ्जयः	017a  
भ्रातृभिः सहितः सर्वै रजनीं तामुवास ह	017c  
