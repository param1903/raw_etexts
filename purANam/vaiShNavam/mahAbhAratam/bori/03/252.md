वैशम्पायन उवाच	001  
सरोषरागोपहतेन वल्गुना सरागनेत्रेण नतोन्नतभ्रुवा	001a  
मुखेन विस्फूर्य सुवीरराष्ट्रपं ततोऽब्रवीत्तं द्रुपदात्मजा पुनः	001c  
यशस्विनस्तीक्ष्णविषान्महारथानधिक्षिपन्मूढ न लज्जसे कथम्	002a  
महेन्द्रकल्पान्निरतान्स्वकर्मसु स्थितान्समूहेष्वपि यक्षरक्षसाम्	002c  
न किञ्चिदीड्यं प्रवदन्ति पापं वनेचरं वा गृहमेधिनं वा	003a  
तपस्विनं सम्परिपूर्णविद्यं भषन्ति हैवं श्वनराः सुवीर	003c  
अहं तु मन्ये तव नास्ति कश्चिदेतादृशे क्षत्रियसन्निवेशे	004a  
यस्त्वाद्य पातालमुखे पतन्तं पाणौ गृहीत्वा प्रतिसंहरेत	004c  
नागं प्रभिन्नं गिरिकूटकल्पमुपत्यकां हैमवतीं चरन्तम्	005a  
दण्डीव यूथादपसेधसे त्वं यो जेतुमाशंससि धर्मराजम्	005c  
बाल्यात्प्रसुप्तस्य महाबलस्य सिंहस्य पक्ष्माणि मुखाल्लुनासि	006a  
पदा समाहत्य पलायमानः क्रुद्धं यदा द्रक्ष्यसि भीमसेनम्	006c  
महाबलं घोरतरं प्रवृद्धं जातं हरिं पर्वतकन्दरेषु	007a  
प्रसुप्तमुग्रं प्रपदेन हंसि यः क्रुद्धमासेत्स्यसि जिष्णुमुग्रम्	007c  
कृष्णोरगौ तीक्ष्णविषौ द्विजिह्वौ मत्तः पदाक्रामसि पुच्छदेशे	008a  
यः पाण्डवाभ्यां पुरुषोत्तमाभ्यां जघन्यजाभ्यां प्रयुयुत्ससे त्वम्	008c  
यथा च वेणुः कदली नलो वा फलन्त्यभावाय न भूतयेऽऽत्मनः	009a  
तथैव मां तैः परिरक्ष्यमाणामादास्यसे कर्कटकीव गर्भम्	009c  
जयद्रथ उवाच	010  
जानामि कृष्णे विदितं ममैतद्यथाविधास्ते नरदेवपुत्राः	010a  
न त्वेवमेतेन विभीषणेन शक्या वयं त्रासयितुं त्वयाद्य	010c  
वयं पुनः सप्तदशेषु कृष्णे कुलेषु सर्वेऽनवमेषु जाताः	011a  
षड्भ्यो गुणेभ्योऽभ्यधिका विहीनान्मन्यामहे द्रौपदि पाण्डुपुत्रान्	011c  
सा क्षिप्रमातिष्ठ गजं रथं वा न वाक्यमात्रेण वयं हि शक्याः	012a  
आशंस वा त्वं कृपणं वदन्ती सौवीरराजस्य पुनः प्रसादम्	012c  
द्रौपद्युवाच	013  
महाबला किं त्विह दुर्बलेव सौवीरराजस्य मताहमस्मि	013a  
याहं प्रमाथादिह सम्प्रतीता सौवीरराजं कृपणं वदेयम्	013c  
यस्या हि कृष्णौ पदवीं चरेतां समास्थितावेकरथे सहायौ	014a  
इन्द्रोऽपि तां नापहरेत्कथञ्चिन्मनुष्यमात्रः कृपणः कुतोऽन्यः	014c  
यदा किरीटी परवीरघाती निघ्नन्रथस्थो द्विषतां मनांसि	015a  
मदन्तरे त्वद्ध्वजिनीं प्रवेष्टा कक्षं दहन्नग्निरिवोष्णगेषु	015c  
जनार्दनस्यानुगा वृष्णिवीरा महेष्वासाः केकयाश्चापि सर्वे	016a  
एते हि सर्वे मम राजपुत्राः प्रहृष्टरूपाः पदवीं चरेयुः	016c  
मौर्वीविसृष्टाः स्तनयित्नुघोषा गाण्डीवमुक्तास्त्वतिवेगवन्तः	017a  
हस्तं समाहत्य धनञ्जयस्य भीमाः शब्दं घोरतरं नदन्ति	017c  
गाण्डीवमुक्तांश्च महाशरौघान्पतङ्गसङ्घानिव शीघ्रवेगान्	018a  
सशङ्खघोषः सतलत्रघोषो गाण्डीवधन्वा मुहुरुद्वमंश्च	018c  
यदा शरानर्पयिता तवोरसि तदा मनस्ते किमिवाभविष्यत्	018e  
गदाहस्तं भीममभिद्रवन्तं माद्रीपुत्रौ सम्पतन्तौ दिशश्च	019a  
अमर्षजं क्रोधविषं वमन्तौ दृष्ट्वा चिरं तापमुपैष्यसेऽधम	019c  
यथा चाहं नातिचरे कथञ्चित्पतीन्महार्हान्मनसापि जातु	020a  
तेनाद्य सत्येन वशीकृतं त्वां द्रष्टास्मि पार्थैः परिकृष्यमाणम्	020c  
न सम्भ्रमं गन्तुमहं हि शक्ष्ये त्वया नृशंसेन विकृष्यमाणा	021a  
समागताहं हि कुरुप्रवीरैः पुनर्वनं काम्यकमागता च	021c  
वैशम्पायन उवाच	022  
सा ताननुप्रेक्ष्य विशालनेत्रा जिघृक्षमाणानवभर्त्सयन्ती	022a  
प्रोवाच मा मा स्पृशतेति भीता धौम्यं प्रचुक्रोश पुरोहितं सा	022c  
जग्राह तामुत्तरवस्त्रदेशे जयद्रथस्तं समवाक्षिपत्सा	023a  
तया समाक्षिप्ततनुः स पापः पपात शाखीव निकृत्तमूलः	023c  
प्रगृह्यमाणा तु महाजवेन मुहुर्विनिःश्वस्य च राजपुत्री	024a  
सा कृष्यमाणा रथमारुरोह धौम्यस्य पादावभिवाद्य कृष्णा	024c  
धौम्य उवाच	025  
नेयं शक्या त्वया नेतुमविजित्य महारथान्	025a  
धर्मं क्षत्रस्य पौराणमवेक्षस्व जयद्रथ	025c  
क्षुद्रं कृत्वा फलं पापं प्राप्स्यसि त्वमसंशयम्	026a  
आसाद्य पाण्डवान्वीरान्धर्मराजपुरोगमान्	026c  
वैशम्पायन उवाच	027  
इत्युक्त्वा ह्रियमाणां तां राजपुत्रीं यशस्विनीम्	027a  
अन्वगच्छत्तदा धौम्यः पदातिगणमध्यगः	027c  
