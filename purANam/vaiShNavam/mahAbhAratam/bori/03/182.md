वैशम्पायन उवाच	001  
मार्कण्डेयं महात्मानमूचुः पाण्डुसुतास्तदा	001a  
माहात्म्यं द्विजमुख्यानां श्रोतुमिच्छाम कथ्यताम्	001c  
एवमुक्तः स भगवान्मार्कण्डेयो महातपाः	002a  
उवाच सुमहातेजाः सर्वशास्त्रविशारदः	002c  
हैहयानां कुलकरो राजा परपुरञ्जयः	003a  
कुमारो रूपसम्पन्नो मृगयामचरद्बली	003c  
चरमाणस्तु सोऽरण्ये तृणवीरुत्समावृते	004a  
कृष्णाजिनोत्तरासङ्गं ददर्श मुनिमन्तिके	004c  
स तेन निहतोऽरण्ये मन्यमानेन वै मृगम्	004e  
व्यथितः कर्म तत्कृत्वा शोकोपहतचेतनः	005a  
जगाम हैहयानां वै सकाशं प्रथितात्मनाम्	005c  
राज्ञां राजीवनेत्रोसौ कुमारः पृथिवीपते	006a  
तेषां च तद्यथावृत्तं कथयामास वै तदा	006c  
तं चापि हिंसितं तात मुनिं मूलफलाशिनम्	007a  
श्रुत्वा दृष्ट्वा च ते तत्र बभूवुर्दीनमानसाः	007c  
कस्यायमिति ते सर्वे मार्गमाणास्ततस्ततः	008a  
जग्मुश्चारिष्टनेमेस्ते तार्क्ष्यस्याश्रममञ्जसा	008c  
तेऽभिवाद्य महात्मानं तं मुनिं संशितव्रतम्	009a  
तस्थुः सर्वे स तु मुनिस्तेषां पूजामथाहरत्	009c  
ते तमूचुर्महात्मानं न वयं सत्क्रियां मुने	010a  
त्वत्तोऽर्हाः कर्मदोषेण ब्राह्मणो हिंसितो हि नः	010c  
तानब्रवीत्स विप्रर्षिः कथं वो ब्राह्मणो हतः	011a  
क्व चासौ ब्रूत सहिताः पश्यध्वं मे तपोबलम्	011c  
ते तु तत्सर्वमखिलमाख्यायास्मै यथातथम्	012a  
नापश्यंस्तमृषिं तत्र गतासुं ते समागताः	012c  
अन्वेषमाणाः सव्रीडाः स्वप्नवद्गतमानसाः	012e  
तानब्रवीत्तत्र मुनिस्तार्क्ष्यः परपुरञ्जयः	013a  
स्यादयं ब्राह्मणः सोऽथ यो युष्माभिर्विनाशितः	013c  
पुत्रो ह्ययं मम नृपास्तपोबलसमन्वितः	013e  
ते तु दृष्ट्वैव तमृषिं विस्मयं परमं गताः	014a  
महदाश्चर्यमिति वै विब्रुवाणा महीपते	014c  
मृतो ह्ययमतो दृष्टः कथं जीवितमाप्तवान्	015a  
किमेतत्तपसो वीर्यं येनायं जीवितः पुनः	015c  
श्रोतुमिच्छाम विप्रर्षे यदि श्रोतव्यमित्युत	015e  
स तानुवाच नास्माकं मृत्युः प्रभवते नृपाः	016a  
कारणं वः प्रवक्ष्यामि हेतुयोगं समासतः	016c  
सत्यमेवाभिजानीमो नानृते कुर्महे मनः	017a  
स्वधर्ममनुतिष्ठामस्तस्मान्मृत्युभयं न नः	017c  
यद्ब्राह्मणानां कुशलं तदेषां कथयामहे	018a  
नैषां दुश्चरितं ब्रूमस्तस्मान्मृत्युभयं न नः	018c  
अतिथीनन्नपानेन भृत्यानत्यशनेन च	019a  
तेजस्विदेशवासाच्च तस्मान्मृत्युभयं न नः	019c  
एतद्वै लेशमात्रं वः समाख्यातं विमत्सराः	020a  
गच्छध्वं सहिताः सर्वे न पापाद्भयमस्ति वः	020c  
एवमस्त्विति ते सर्वे प्रतिपूज्य महामुनिम्	021a  
स्वदेशमगमन्हृष्टा राजानो भरतर्षभ	021c  
