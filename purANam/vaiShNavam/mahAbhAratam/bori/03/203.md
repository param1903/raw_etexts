मार्कण्डेय उवाच	001  
एवं तु सूक्ष्मे कथिते धर्मव्याधेन भारत	001a  
ब्राह्मणः स पुनः सूक्ष्मं पप्रच्छ सुसमाहितः	001c  
ब्राह्मण उवाच	002  
सत्त्वस्य रजसश्चैव तमसश्च यथातथम्	002a  
गुणांस्तत्त्वेन मे ब्रूहि यथावदिह पृच्छतः	002c  
व्याध उवाच	003  
हन्त ते कथयिष्यामि यन्मां त्वं परिपृच्छसि	003a  
एषां गुणान्पृथक्त्वेन निबोध गदतो मम	003c  
मोहात्मकं तमस्तेषां रज एषां प्रवर्तकम्	004a  
प्रकाशबहुलत्वाच्च सत्त्वं ज्याय इहोच्यते	004c  
अविद्याबहुलो मूढः स्वप्नशीलो विचेतनः	005a  
दुर्दृशीकस्तमोध्वस्तः सक्रोधस्तामसोऽलसः	005c  
प्रवृत्तवाक्यो मन्त्री च योऽनुराग्यभ्यसूयकः	006a  
विवित्समानो विप्रर्षे स्तब्धो मानी स राजसः	006c  
प्रकाशबहुलो धीरो निर्विवित्सोऽनसूयकः	007a  
अक्रोधनो नरो धीमान्दान्तश्चैव स सात्त्विकः	007c  
सात्त्विकस्त्वथ सम्बुद्धो लोकवृत्तेन क्लिश्यते	008a  
यदा बुध्यति बोद्धव्यं लोकवृत्तं जुगुप्सते	008c  
वैराग्यस्य हि रूपं तु पूर्वमेव प्रवर्तते	009a  
मृदुर्भवत्यहङ्कारः प्रसीदत्यार्जवं च यत्	009c  
ततोऽस्य सर्वद्वन्द्वानि प्रशाम्यन्ति परस्परम्	010a  
न चास्य संयमो नाम क्वचिद्भवति कश्चन	010c  
शूद्रयोनौ हि जातस्य सद्गुणानुपतिष्ठतः	011a  
वैश्यत्वं भवति ब्रह्मन्क्षत्रियत्वं तथैव च	011c  
आर्जवे वर्तमानस्य ब्राह्मण्यमभिजायते	012a  
गुणास्ते कीर्तिताः सर्वे किं भूयः श्रोतुमिच्छसि	012c  
ब्राह्मण उवाच	013  
पार्थिवं धातुमासाद्य शारीरोऽग्निः कथं भवेत्	013a  
अवकाशविशेषेण कथं वर्तयतेऽनिलः	013c  
मार्कण्डेय उवाच	014  
प्रश्नमेतं समुद्दिष्टं ब्राह्मणेन युधिष्ठिर	014a  
व्याधः स कथयामास ब्राह्मणाय महात्मने	014c  
व्याध उवाच	015  
मूर्धानमाश्रितो वह्निः शरीरं परिपालयन्	015a  
प्राणो मूर्धनि चाग्नौ च वर्तमानो विचेष्टते	015c  
भूतं भव्यं भविष्यच्च सर्वं प्राणे प्रतिष्ठितम्	015e  
श्रेष्ठं तदेव भूतानां ब्रह्मज्योतिरुपास्महे	016a  
स जन्तुः सर्वभूतात्मा पुरुषः स सनातनः	016c  
मनो बुद्धिरहङ्कारो भूतानां विषयश्च सः	016e  
एवं त्विह स सर्वत्र प्राणेन परिपाल्यते	017a  
पृष्ठतस्तु समानेन स्वां स्वां गतिमुपाश्रितः	017c  
बस्तिमूले गुदे चैव पावकः समुपाश्रितः	018a  
वहन्मूत्रं पुरीषं चाप्यपानः परिवर्तते	018c  
प्रयत्ने कर्मणि बले य एकस्त्रिषु वर्तते	019a  
उदान इति तं प्राहुरध्यात्मविदुषो जनाः	019c  
सन्धौ सन्धौ सन्निविष्टः सर्वेष्वपि तथानिलः	020a  
शरीरेषु मनुष्याणां व्यान इत्युपदिष्यते	020c  
धातुष्वग्निस्तु विततः स तु वायुसमीरितः	021a  
रसान्धातूंश्च दोषांश्च वर्तयन्परिधावति	021c  
प्राणानां सन्निपातात्तु सन्निपातः प्रजायते	022a  
ऊष्मा चाग्निरिति ज्ञेयो योऽन्नं पचति देहिनाम्	022c  
अपानोदानयोर्मध्ये प्राणव्यानौ समाहितौ	023a  
समन्वितस्त्वधिष्ठानं सम्यक्पचति पावकः	023c  
तस्यापि पायुपर्यन्तस्तथा स्याद्गुदसञ्ज्ञितः	024a  
स्रोतांसि तस्माज्जायन्ते सर्वप्राणेषु देहिनाम्	024c  
अग्निवेगवहः प्राणो गुदान्ते प्रतिहन्यते	025a  
स ऊर्ध्वमागम्य पुनः समुत्क्षिपति पावकम्	025c  
पक्वाशयस्त्वधो नाभ्या ऊर्ध्वमामाशयः स्थितः	026a  
नाभिमध्ये शरीरस्य प्राणाः सर्वे प्रतिष्ठिताः	026c  
प्रवृत्ता हृदयात्सर्वास्तिर्यगूर्ध्वमधस्तथा	027a  
वहन्त्यन्नरसान्नाड्यो दश प्राणप्रचोदिताः	027c  
योगिनामेष मार्गस्तु येन गच्छन्ति तत्परम्	028a  
जितक्लमासना धीरा मूर्धन्यात्मानमादधुः	028c  
एवं सर्वेषु विततौ प्राणापानौ हि देहिषु	028e  
एकादशविकारात्मा कलासम्भारसम्भृतः	029a  
मूर्तिमन्तं हि तं विद्धि नित्यं कर्मजितात्मकम्	029c  
तस्मिन्यः संस्थितो ह्यग्निर्नित्यं स्थाल्यामिवाहितः	030a  
आत्मानं तं विजानीहि नित्यं योगजितात्मकम्	030c  
देवो यः संस्थितस्तस्मिन्नब्बिन्दुरिव पुष्करे	031a  
क्षेत्रज्ञं तं विजानीहि नित्यं त्यागजितात्मकम्	031c  
जीवात्मकानि जानीहि रजः सत्त्वं तमस्तथा	032a  
जीवमात्मगुणं विद्धि तथात्मानं परात्मकम्	032c  
सचेतनं जीवगुणं वदन्ति स चेष्टते चेष्टयते च सर्वम्	033a  
ततः परं क्षेत्रविदो वदन्ति प्राकल्पयद्यो भुवनानि सप्त	033c  
एवं सर्वेषु भूतेषु भूतात्मा न प्रकाशते	034a  
दृश्यते त्वग्र्यया बुद्ध्या सूक्ष्मया ज्ञानवेदिभिः	034c  
चित्तस्य हि प्रसादेन हन्ति कर्म शुभाशुभम्	035a  
प्रसन्नात्मात्मनि स्थित्वा सुखमानन्त्यमश्नुते	035c  
लक्षणं तु प्रसादस्य यथा तृप्तः सुखं स्वपेत्	036a  
निवाते वा यथा दीपो दीप्येत्कुशलदीपितः	036c  
पूर्वरात्रे परे चैव युञ्जानः सततं मनः	037a  
लघ्वाहारो विशुद्धात्मा पश्यन्नात्मानमात्मनि	037c  
प्रदीप्तेनेव दीपेन मनोदीपेन पश्यति	038a  
दृष्ट्वात्मानं निरात्मानं तदा स तु विमुच्यते	038c  
सर्वोपायैस्तु लोभस्य क्रोधस्य च विनिग्रहः	039a  
एतत्पवित्रं यज्ञानां तपो वै सङ्क्रमो मतः	039c  
नित्यं क्रोधात्तपो रक्षेच्छ्रियं रक्षेत मत्सरात्	040a  
विद्यां मानापमानाभ्यामात्मानं तु प्रमादतः	040c  
आनृशंस्यं परो धर्मः क्षमा च परमं बलम्	041a  
आत्मज्ञानं परं ज्ञानं परं सत्यव्रतं व्रतम्	041c  
सत्यस्य वचनं श्रेयः सत्यं ज्ञानं हितं भवेत्	042a  
यद्भूतहितमत्यन्तं तद्वै सत्यं परं मतम्	042c  
यस्य सर्वे समारम्भाः निराशीर्बन्धनाः सदा	043a  
त्यागे यस्य हुतं सर्वं स त्यागी स च बुद्धिमान्	043c  
यतो न गुरुरप्येनं च्यावयेदुपपादयन्	044a  
तं विद्याद्ब्रह्मणो योगं वियोगं योगसञ्ज्ञितम्	044c  
न हिंस्यात्सर्वभूतानि मैत्रायणगतश्चरेत्	045a  
नेदं जीवितमासाद्य वैरं कुर्वीत केनचित्	045c  
आकिञ्चन्यं सुसन्तोषो निराशित्वमचापलम्	046a  
एतदेव परं ज्ञानं सदात्मज्ञानमुत्तमम्	046c  
परिग्रहं परित्यज्य भव बुद्ध्या यतव्रतः	047a  
अशोकं स्थानमातिष्ठेन्निश्चलं प्रेत्य चेह च	047c  
तपोनित्येन दान्तेन मुनिना संयतात्मना	048a  
अजितं जेतुकामेन भाव्यं सङ्गेष्वसङ्गिना	048c  
गुणागुणमनासङ्गमेककार्यमनन्तरम्	049a  
एतद्ब्राह्मण ते वृत्तमाहुरेकपदं सुखम्	049c  
परित्यजति यो दुःखं सुखं चाप्युभयं नरः	050a  
ब्रह्म प्राप्नोति सोऽत्यन्तमसङ्गेन च गच्छति	050c  
यथाश्रुतमिदं सर्वं समासेन द्विजोत्तम	051a  
एतत्ते सर्वमाख्यातं किं भूयः श्रोतुमिच्छसि	051c  
