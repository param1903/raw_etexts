लोमश उवाच	001  
कस्यचित्त्वथ कालस्य सुराणामश्विनौ नृप	001a  
कृताभिषेकां विवृतां सुकन्यां तामपश्यताम्	001c  
तां दृष्ट्वा दर्शनीयाङ्गीं देवराजसुतामिव	002a  
ऊचतुः समभिद्रुत्य नासत्यावश्विनाविदम्	002c  
कस्य त्वमसि वामोरु किं वने वै करोषि च	003a  
इच्छाव भद्रे ज्ञातुं त्वां तत्त्वमाख्याहि शोभने	003c  
ततः सुकन्या संवीता तावुवाच सुरोत्तमौ	004a  
शर्यातितनयां वित्तं भार्यां च च्यवनस्य माम्	004c  
अथाश्विनौ प्रहस्यैतामब्रूतां पुनरेव तु	005a  
कथं त्वमसि कल्याणि पित्रा दत्ता गताध्वने	005c  
भ्राजसे वनमध्ये त्वं विद्युत्सौदामिनी यथा	006a  
न देवेष्वपि तुल्यां हि त्वया पश्याव भामिनि	006c  
सर्वाभरणसम्पन्ना परमाम्बरधारिणी	007a  
शोभेथास्त्वनवद्याङ्गि न त्वेवं मलपङ्किनी	007c  
कस्मादेवंविधा भूत्वा जराजर्जरितं पतिम्	008a  
त्वमुपास्से ह कल्याणि कामभोगबहिष्कृतम्	008c  
असमर्थं परित्राणे पोषणे च शुचिस्मिते	009a  
साधु च्यवनमुत्सृज्य वरयस्वैकमावयोः	009c  
पत्यर्थं देवगर्भाभे मा वृथा यौवनं कृथाः	009e  
एवमुक्ता सुकन्या तु सुरौ ताविदमब्रवीत्	010a  
रताहं च्यवने पत्यौ मैवं मा पर्यशङ्किथाः	010c  
तावब्रूतां पुनस्त्वेनामावां देवभिषग्वरौ	011a  
युवानं रूपसम्पन्नं करिष्यावः पतिं तव	011c  
ततस्तस्यावयोश्चैव पतिमेकतमं वृणु	012a  
एतेन समयेनैनमामन्त्रय वरानने	012c  
सा तयोर्वचनाद्राजन्नुपसङ्गम्य भार्गवम्	013a  
उवाच वाक्यं यत्ताभ्यामुक्तं भृगुसुतं प्रति	013c  
तच्छ्रुत्वा च्यवनो भार्यामुवाच क्रियतामिति	014a  
भर्त्रा सा समनुज्ञाता क्रियतामित्यथाब्रवीत्	014c  
श्रुत्वा तदश्विनौ वाक्यं तत्तस्याः क्रियतामिति	015a  
ऊचतू राजपुत्रीं तां पतिस्तव विशत्वपः	015c  
ततोऽम्भश्च्यवनः शीघ्रं रूपार्थी प्रविवेश ह	016a  
अश्विनावपि तद्राजन्सरः प्रविशतां प्रभो	016c  
ततो मुहूर्तादुत्तीर्णाः सर्वे ते सरसस्ततः	017a  
दिव्यरूपधराः सर्वे युवानो मृष्टकुण्डलाः	017c  
तुल्यरूपधराश्चैव मनसः प्रीतिवर्धनाः	017e  
तेऽब्रुवन्सहिताः सर्वे वृणीष्वान्यतमं शुभे	018a  
अस्माकमीप्सितं भद्रे पतित्वे वरवर्णिनि	018c  
यत्र वाप्यभिकामासि तं वृणीष्व सुशोभने	018e  
सा समीक्ष्य तु तान्सर्वांस्तुल्यरूपधरान्स्थितान्	019a  
निश्चित्य मनसा बुद्ध्या देवी वव्रे स्वकं पतिम्	019c  
लब्ध्वा तु च्यवनो भार्यां वयोरूपं च वाञ्छितम्	020a  
हृष्टोऽब्रवीन्महातेजास्तौ नासत्याविदं वचः	020c  
यथाहं रूपसम्पन्नो वयसा च समन्वितः	021a  
कृतो भवद्भ्यां वृद्धः सन्भार्यां च प्राप्तवानिमाम्	021c  
तस्माद्युवां करिष्यामि प्रीत्याहं सोमपीथिनौ	022a  
मिषतो देवराजस्य सत्यमेतद्ब्रवीमि वाम्	022c  
तच्छ्रुत्वा हृष्टमनसौ दिवं तौ प्रतिजग्मतुः	023a  
च्यवनोऽपि सुकन्या च सुराविव विजह्रतुः	023c  
