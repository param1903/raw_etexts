वैशम्पायन उवाच	001  
स गत्वा नलिनीं रम्यां राक्षसैरभिरक्षिताम्	001a  
कैलासशिखरे रम्ये ददर्श शुभकानने	001c  
कुबेरभवनाभ्याशे जातां पर्वतनिर्झरे	002a  
सुरम्यां विपुलच्छायां नानाद्रुमलतावृताम्	002c  
हरिताम्बुजसञ्छन्नां दिव्यां कनकपुष्कराम्	003a  
पवित्रभूतां लोकस्य शुभामद्भुतदर्शनाम्	003c  
तत्रामृतरसं शीतं लघु कुन्तीसुतः शुभम्	004a  
ददर्श विमलं तोयं शिवं बहु च पाण्डवः	004c  
तां तु पुष्करिणीं रम्यां पद्मसौगन्धिकायुताम्	005a  
जातरूपमयैः पद्मैश्छन्नां परमगन्धिभिः	005c  
वैडूर्यवरनालैश्च बहुचित्रैर्मनोहरैः	006a  
हंसकारण्डवोद्धूतैः सृजद्भिरमलं रजः	006c  
आक्रीडं यक्षराजस्य कुबेरस्य महात्मनः	007a  
गन्धर्वैरप्सरोभिश्च देवैश्च परमार्चिताम्	007c  
सेवितामृषिभिर्दिव्यां यक्षैः किम्पुरुषैस्तथा	008a  
राक्षसैः किन्नरैश्चैव गुप्तां वैश्रवणेन च	008c  
तां च दृष्ट्वैव कौन्तेयो भीमसेनो महाबलः	009a  
बभूव परमप्रीतो दिव्यं सम्प्रेक्ष्य तत्सरः	009c  
तच्च क्रोधवशा नाम राक्षसा राजशासनात्	010a  
रक्षन्ति शतसाहस्राश्चित्रायुधपरिच्छदाः	010c  
ते तु दृष्ट्वैव कौन्तेयमजिनैः परिवारितम्	011a  
रुक्माङ्गदधरं वीरं भीमं भीमपराक्रमम्	011c  
सायुधं बद्धनिस्त्रिंशमशङ्कितमरिन्दमम्	012a  
पुष्करेप्सुमुपायान्तमन्योन्यमभिचुक्रुशुः	012c  
अयं पुरुषशार्दूलः सायुधोऽजिनसंवृतः	013a  
यच्चिकीर्षुरिह प्राप्तस्तत्सम्प्रष्टुमिहार्हथ	013c  
ततः सर्वे महाबाहुं समासाद्य वृकोदरम्	014a  
तेजोयुक्तमपृच्छन्त कस्त्वमाख्यातुमर्हसि	014c  
मुनिवेषधरश्चासि चीरवासाश्च लक्ष्यसे	015a  
यदर्थमसि सम्प्राप्तस्तदाचक्ष्व महाद्युते	015c  
