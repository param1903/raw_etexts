वैशम्पायन उवाच	001  
उपासीनेषु विप्रेषु पाण्डवेषु महात्मसु	001a  
द्रौपदी सत्यभामा च विविशाते तदा समम्	001c  
जाहस्यमाने सुप्रीते सुखं तत्र निषीदतुः	001e  
चिरस्य दृष्ट्वा राजेन्द्र तेऽन्योन्यस्य प्रियंवदे	002a  
कथयामासतुश्चित्राः कथाः कुरुयदुक्षिताम्	002c  
अथाब्रवीत्सत्यभामा कृष्णस्य महिषी प्रिया	003a  
सात्राजिती याज्ञसेनीं रहसीदं सुमध्यमा	003c  
केन द्रौपदि वृत्तेन पाण्डवानुपतिष्ठसि	004a  
लोकपालोपमान्वीरान्यूनः परमसम्मतान्	004c  
कथं च वशगास्तुभ्यं न कुप्यन्ति च ते शुभे	004e  
तव वश्या हि सततं पाण्डवाः प्रियदर्शने	005a  
मुखप्रेक्षाश्च ते सर्वे तत्त्वमेतद्ब्रवीहि मे	005c  
व्रतचर्या तपो वापि स्नानमन्त्रौषधानि वा	006a  
विद्यावीर्यं मूलवीर्यं जपहोमस्तथागदाः	006c  
मम आचक्ष्व पाञ्चालि यशस्यं भगवेदनम्	007a  
येन कृष्णे भवेन्नित्यं मम कृष्णो वशानुगः	007c  
एवमुक्त्वा सत्यभामा विरराम यशस्विनी	008a  
पतिव्रता महाभागा द्रौपदी प्रत्युवाच ताम्	008c  
असत्स्त्रीणां समाचारं सत्ये मामनुपृच्छसि	009a  
असदाचरिते मार्गे कथं स्यादनुकीर्तनम्	009c  
अनुप्रश्नः संशयो वा नैतत्त्वय्युपपद्यते	010a  
तथा ह्युपेता बुद्ध्या त्वं कृष्णस्य महिषी प्रिया	010c  
यदैव भर्ता जानीयान्मन्त्रमूलपरां स्त्रियम्	011a  
उद्विजेत तदैवास्याः सर्पाद्वेश्मगतादिव	011c  
उद्विग्नस्य कुतः शान्तिरशान्तस्य कुतः सुखम्	012a  
न जातु वशगो भर्ता स्त्रियाः स्यान्मन्त्रकारणात्	012c  
अमित्रप्रहितांश्चापि गदान्परमदारुणान्	013a  
मूलप्रवादैर्हि विषं प्रयच्छन्ति जिघांसवः	013c  
जिह्वया यानि पुरुषस्त्वचा वाप्युपसेवते	014a  
तत्र चूर्णानि दत्तानि हन्युः क्षिप्रमसंशयम्	014c  
जलोदरसमायुक्ताः श्वित्रिणः पलितास्तथा	015a  
अपुमांसः कृताः स्त्रीभिर्जडान्धबधिरास्तथा	015c  
पापानुगास्तु पापास्ताः पतीनुपसृजन्त्युत	016a  
न जातु विप्रियं भर्तुः स्त्रिया कार्यं कथञ्चन	016c  
वर्ताम्यहं तु यां वृत्तिं पाण्डवेषु महात्मसु	017a  
तां सर्वां शृणु मे सत्यां सत्यभामे यशस्विनि	017c  
अहङ्कारं विहायाहं कामक्रोधौ च सर्वदा	018a  
सदारान्पाण्डवान्नित्यं प्रयतोपचराम्यहम्	018c  
प्रणयं प्रतिसङ्गृह्य निधायात्मानमात्मनि	019a  
शुश्रूषुर्निरभीमाना पतीनां चित्तरक्षिणी	019c  
दुर्व्याहृताच्छङ्कमाना दुःस्थिताद्दुरवेक्षितात्	020a  
दुरासिताद्दुर्व्रजितादिङ्गिताध्यासितादपि	020c  
सूर्यवैश्वानरनिभान्सोमकल्पान्महारथान्	021a  
सेवे चक्षुर्हणः पार्थानुग्रतेजःप्रतापिनः	021c  
देवो मनुष्यो गन्धर्वो युवा चापि स्वलङ्कृतः	022a  
द्रव्यवानभिरूपो वा न मेऽन्यः पुरुषो मतः	022c  
नाभुक्तवति नास्नाते नासंविष्टे च भर्तरि	023a  
न संविशामि नाश्नामि सदा कर्मकरेष्वपि	023c  
क्षेत्राद्वनाद्वा ग्रामाद्वा भर्तारं गृहमागतम्	024a  
प्रत्युत्थायाभिनन्दामि आसनेनोदकेन च	024c  
प्रमृष्टभाण्डा मृष्टान्ना काले भोजनदायिनी	025a  
संयता गुप्तधान्या च सुसम्मृष्टनिवेशना	025c  
अतिरस्कृतसम्भाषा दुःस्त्रियो नानुसेवती	026a  
अनुकूलवती नित्यं भवाम्यनलसा सदा	026c  
अनर्मे चापि हसनं द्वारि स्थानमभीक्ष्णशः	027a  
अवस्करे चिरस्थानं निष्कुटेषु च वर्जये	027c  
अतिहासातिरोषौ च क्रोधस्थानं च वर्जये	028a  
निरताहं सदा सत्ये भर्तॄणामुपसेवने	028c  
सर्वथा भर्तृरहितं न ममेष्टं कथञ्चन	028e  
यदा प्रवसते भर्ता कुटुम्बार्थेन केनचित्	029a  
सुमनोवर्णकापेता भवामि व्रतचारिणी	029c  
यच्च भर्ता न पिबति यच्च भर्ता न खादति	030a  
यच्च नाश्नाति मे भर्ता सर्वं तद्वर्जयाम्यहम्	030c  
यथोपदेशं नियता वर्तमाना वराङ्गने	031a  
स्वलङ्कृता सुप्रयता भर्तुः प्रियहिते रता	031c  
ये च धर्माः कुटुम्बेषु श्वश्र्वा मे कथिताः पुरा	032a  
भिक्षाबलिश्राद्धमिति स्थालीपाकाश्च पर्वसु	032c  
मान्यानां मानसत्कारा ये चान्ये विदिता मया	032e  
तान्सर्वाननुवर्तामि दिवारात्रमतन्द्रिता	033a  
विनयान्नियमांश्चापि सदा सर्वात्मना श्रिता	033c  
मृदून्सतः सत्यशीलान्सत्यधर्मानुपालिनः	034a  
आशीविषानिव क्रुद्धान्पतीन्परिचराम्यहम्	034c  
पत्याश्रयो हि मे धर्मो मतः स्त्रीणां सनातनः	035a  
स देवः सा गतिर्नान्या तस्य का विप्रियं चरेत्	035c  
अहं पतीन्नातिशये नात्यश्ने नातिभूषये	036a  
नापि परिवदे श्वश्रूं सर्वदा परियन्त्रिता	036c  
अवधानेन सुभगे नित्योत्थानतयैव च	037a  
भर्तारो वशगा मह्यं गुरुशुश्रूषणेन च	037c  
नित्यमार्यामहं कुन्तीं वीरसूं सत्यवादिनीम्	038a  
स्वयं परिचराम्येका स्नानाच्छादनभोजनैः	038c  
नैतामतिशये जातु वस्त्रभूषणभोजनैः	039a  
नापि परिवदे चाहं तां पृथां पृथिवीसमाम्	039c  
अष्टावग्रे ब्राह्मणानां सहस्राणि स्म नित्यदा	040a  
भुञ्जते रुक्मपात्रीषु युधिष्ठिरनिवेशने	040c  
अष्टाशीतिसहस्राणि स्नातका गृहमेधिनः	041a  
त्रिंशद्दासीक एकैको यान्बिभर्ति युधिष्ठिरः	041c  
दशान्यानि सहस्राणि येषामन्नं सुसंस्कृतम्	042a  
ह्रियते रुक्मपात्रीभिर्यतीनामूर्ध्वरेतसाम्	042c  
तान्सर्वानग्रहारेण ब्राह्मणान्ब्रह्मवादिनः	043a  
यथार्हं पूजयामि स्म पानाच्छादनभोजनैः	043c  
शतं दासीसहस्राणि कौन्तेयस्य महात्मनः	044a  
कम्बुकेयूरधारिण्यो निष्ककण्ठ्यः स्वलङ्कृताः	044c  
महार्हमाल्याभरणाः सुवर्णाश्चन्दनोक्षिताः	045a  
मणीन्हेम च बिभ्रत्यो नृत्यगीतविशारदाः	045c  
तासां नाम च रूपं च भोजनाच्छादनानि च	046a  
सर्वासामेव वेदाहं कर्म चैव कृताकृतम्	046c  
शतं दासीसहस्राणि कुन्तीपुत्रस्य धीमतः	047a  
पात्रीहस्ता दिवारात्रमतिथीन्भोजयन्त्युत	047c  
शतमश्वसहस्राणि दश नागायुतानि च	048a  
युधिष्ठिरस्यानुयात्रमिन्द्रप्रस्थनिवासिनः	048c  
एतदासीत्तदा राज्ञो यन्महीं पर्यपालयत्	049a  
येषां सङ्ख्याविधिं चैव प्रदिशामि शृणोमि च	049c  
अन्तःपुराणां सर्वेषां भृत्यानां चैव सर्वशः	050a  
आ गोपालाविपालेभ्यः सर्वं वेद कृताकृतम्	050c  
सर्वं राज्ञः समुदयमायं च व्ययमेव च	051a  
एकाहं वेद्मि कल्याणि पाण्डवानां यशस्विनाम्	051c  
मयि सर्वं समासज्य कुटुम्बं भरतर्षभाः	052a  
उपासनरताः सर्वे घटन्ते स्म शुभानने	052c  
तमहं भारमासक्तमनाधृष्यं दुरात्मभिः	053a  
सुखं सर्वं परित्यज्य रात्र्यहानि घटामि वै	053c  
अधृष्यं वरुणस्येव निधिपूर्णमिवोदधिम्	054a  
एकाहं वेद्मि कोशं वै पतीनां धर्मचारिणाम्	054c  
अनिशायां निशायां च सहायाः क्षुत्पिपासयोः	055a  
आराधयन्त्याः कौरव्यांस्तुल्या रात्रिरहश्च मे	055c  
प्रथमं प्रतिबुध्यामि चरमं संविशामि च	056a  
नित्यकालमहं सत्ये एतत्संवननं मम	056c  
एतज्जानाम्यहं कर्तुं भर्तृसंवननं महत्	057a  
असत्स्त्रीणां समाचारं नाहं कुर्यां न कामये	057c  
तच्छ्रुत्वा धर्मसहितं व्याहृतं कृष्णया तदा	058a  
उवाच सत्या सत्कृत्य पाञ्चालीं धर्मचारिणीम्	058c  
अभिपन्नास्मि पाञ्चालि याज्ञसेनि क्षमस्व मे	059a  
कामकारः सखीनां हि सोपहासं प्रभाषितुम्	059c  
