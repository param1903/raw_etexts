मार्कण्डेय उवाच	001  
उपविष्टं ततः स्कन्दं हिरण्यकवचस्रजम्	001a  
हिरण्यचूडमुकुटं हिरण्याक्षं महाप्रभम्	001c  
लोहिताम्बरसंवीतं तीक्ष्णदंष्ट्रं मनोरमम्	002a  
सर्वलक्षणसम्पन्नं त्रैलोक्यस्यापि सुप्रियम्	002c  
ततस्तं वरदं शूरं युवानं मृष्टकुण्डलम्	003a  
अभजत्पद्मरूपा श्रीः स्वयमेव शरीरिणी	003c  
श्रिया जुष्टः पृथुयशाः स कुमारवरस्तदा	004a  
निषण्णो दृश्यते भूतैः पौर्णमास्यां यथा शशी	004c  
अपूजयन्महात्मानो ब्राह्मणास्तं महाबलम्	005a  
इदमाहुस्तदा चैव स्कन्दं तत्र महर्षयः	005c  
हिरण्यवर्ण भद्रं ते लोकानां शङ्करो भव	006a  
त्वया षड्रात्रजातेन सर्वे लोका वशीकृताः	006c  
अभयं च पुनर्दत्तं त्वयैवैषां सुरोत्तम	007a  
तस्मादिन्द्रो भवानस्तु त्रैलोक्यस्याभयङ्करः	007c  
स्कन्द उवाच	008  
किमिन्द्रः सर्वलोकानां करोतीह तपोधनाः	008a  
कथं देवगणांश्चैव पाति नित्यं सुरेश्वरः	008c  
ऋषय ऊचुः	009  
इन्द्रो दिशति भूतानां बलं तेजः प्रजाः सुखम्	009a  
तुष्टः प्रयच्छति तथा सर्वान्दायान्सुरेश्वरः	009c  
दुर्वृत्तानां संहरति वृत्तस्थानां प्रयच्छति	010a  
अनुशास्ति च भूतानि कार्येषु बलसूदनः	010c  
असूर्ये च भवेत्सूर्यस्तथाचन्द्रे च चन्द्रमाः	011a  
भवत्यग्निश्च वायुश्च पृथिव्यापश्च कारणैः	011c  
एतदिन्द्रेण कर्तव्यमिन्द्रे हि विपुलं बलम्	012a  
त्वं च वीर बलश्रेष्ठस्तस्मादिन्द्रो भवस्व नः	012c  
शक्र उवाच	013  
भवस्वेन्द्रो महाबाहो सर्वेषां नः सुखावहः	013a  
अभिषिच्यस्व चैवाद्य प्राप्तरूपोऽसि सत्तम	013c  
स्कन्द उवाच	014  
शाधि त्वमेव त्रैलोक्यमव्यग्रो विजये रतः	014a  
अहं ते किङ्करः शक्र न ममेन्द्रत्वमीप्सितम्	014c  
शक्र उवाच	015  
बलं तवाद्भुतं वीर त्वं देवानामरीञ्जहि	015a  
अवज्ञास्यन्ति मां लोका वीर्येण तव विस्मिताः	015c  
इन्द्रत्वेऽपि स्थितं वीर बलहीनं पराजितम्	016a  
आवयोश्च मिथो भेदे प्रयतिष्यन्त्यतन्द्रिताः	016c  
भेदिते च त्वयि विभो लोको द्वैधमुपेष्यति	017a  
द्विधाभूतेषु लोकेषु निश्चितेष्वावयोस्तथा	017c  
विग्रहः सम्प्रवर्तेत भूतभेदान्महाबल	017e  
तत्र त्वं मां रणे तात यथाश्रद्धं विजेष्यसि	018a  
तस्मादिन्द्रो भवानद्य भविता मा विचारय	018c  
स्कन्द उवाच	019  
त्वमेव राजा भद्रं ते त्रैलोक्यस्य ममैव च	019a  
करोमि किं च ते शक्र शासनं तद्ब्रवीहि मे	019c  
शक्र उवाच	020  
यदि सत्यमिदं वाक्यं निश्चयाद्भाषितं त्वया	020a  
यदि वा शासनं स्कन्द कर्तुमिच्छसि मे शृणु	020c  
अभिषिच्यस्व देवानां सेनापत्ये महाबल	021a  
अहमिन्द्रो भविष्यामि तव वाक्यान्महाबल	021c  
स्कन्द उवाच	022  
दानवानां विनाशाय देवानामर्थसिद्धये	022a  
गोब्राह्मणस्य त्राणार्थं सेनापत्येऽभिषिञ्च माम्	022c  
मार्कण्डेय उवाच	023  
सोऽभिषिक्तो मघवता सर्वैर्देवगणैः सह	023a  
अतीव शुशुभे तत्र पूज्यमानो महर्षिभिः	023c  
तस्य तत्काञ्चनं छत्रं ध्रियमाणं व्यरोचत	024a  
यथैव सुसमिद्धस्य पावकस्यात्ममण्डलम्	024c  
विश्वकर्मकृता चास्य दिव्या माला हिरण्मयी	025a  
आबद्धा त्रिपुरघ्नेन स्वयमेव यशस्विना	025c  
आगम्य मनुजव्याघ्र सह देव्या परन्तप	026a  
अर्चयामास सुप्रीतो भगवान्गोवृषध्वजः	026c  
रुद्रमग्निं द्विजाः प्राहू रुद्रसूनुस्ततस्तु सः	027a  
रुद्रेण शुक्रमुत्सृष्टं तच्छ्वेतः पर्वतोऽभवत्	027c  
पावकस्येन्द्रियं श्वेते कृत्तिकाभिः कृतं नगे	027e  
पूज्यमानं तु रुद्रेण दृष्ट्वा सर्वे दिवौकसः	028a  
रुद्रसूनुं ततः प्राहुर्गुहं गुणवतां वरम्	028c  
अनुप्रविश्य रुद्रेण वह्निं जातो ह्ययं शिशुः	029a  
तत्र जातस्ततः स्कन्दो रुद्रसूनुस्ततोऽभवत्	029c  
रुद्रस्य वह्नेः स्वाहायाः षण्णां स्त्रीणां च तेजसा	030a  
जातः स्कन्दः सुरश्रेष्ठो रुद्रसूनुस्ततोऽभवत्	030c  
अरजे वाससी रक्ते वसानः पावकात्मजः	031a  
भाति दीप्तवपुः श्रीमान्रक्ताभ्राभ्यामिवांशुमान्	031c  
कुक्कुटश्चाग्निना दत्तस्तस्य केतुरलङ्कृतः	032a  
रथे समुच्छ्रितो भाति कालाग्निरिव लोहितः	032c  
विवेश कवचं चास्य शरीरं सहजं ततः	033a  
युध्यमानस्य देवस्य प्रादुर्भवति तत्सदा	033c  
शक्तिर्वर्म बलं तेजः कान्तत्वं सत्यमक्षतिः	034a  
ब्रह्मण्यत्वमसम्मोहो भक्तानां परिरक्षणम्	034c  
निकृन्तनं च शत्रूणां लोकानां चाभिरक्षणम्	035a  
स्कन्देन सह जातानि सर्वाण्येव जनाधिप	035c  
एवं देवगणैः सर्वैः सोऽभिषिक्तः स्वलङ्कृतः	036a  
बभौ प्रतीतः सुमनाः परिपूर्णेन्दुदर्शनः	036c  
इष्टैः स्वाध्यायघोषैश्च देवतूर्यरवैरपि	037a  
देवगन्धर्वगीतैश्च सर्वैरप्सरसां गणैः	037c  
एतैश्चान्यैश्च विविधैर्हृष्टतुष्टैरलङ्कृतैः	038a  
क्रीडन्निव तदा देवैरभिषिक्तः स पावकिः	038c  
अभिषिक्तं महासेनमपश्यन्त दिवौकसः	039a  
विनिहत्य तमः सूर्यं यथेहाभ्युदितं तथा	039c  
अथैनमभ्ययुः सर्वा देवसेनाः सहस्रशः	040a  
अस्माकं त्वं पतिरिति ब्रुवाणाः सर्वतोदिशम्	040c  
ताः समासाद्य भगवान्सर्वभूतगणैर्वृतः	041a  
अर्चितश्च स्तुतश्चैव सान्त्वयामास ता अपि	041c  
शतक्रतुश्चाभिषिच्य स्कन्दं सेनापतिं तदा	042a  
सस्मार तां देवसेनां या सा तेन विमोक्षिता	042c  
अयं तस्याः पतिर्नूनं विहितो ब्रह्मणा स्वयम्	043a  
इति चिन्त्यानयामास देवसेनां स्वलङ्कृताम्	043c  
स्कन्दं चोवाच बलभिदियं कन्या सुरोत्तम	044a  
अजाते त्वयि निर्दिष्टा तव पत्नी स्वयम्भुवा	044c  
तस्मात्त्वमस्या विधिवत्पाणिं मन्त्रपुरस्कृतम्	045a  
गृहाण दक्षिणं देव्याः पाणिना पद्मवर्चसम्	045c  
एवमुक्तः स जग्राह तस्याः पाणिं यथाविधि	046a  
बृहस्पतिर्मन्त्रविधिं जजाप च जुहाव च	046c  
एवं स्कन्दस्य महिषीं देवसेनां विदुर्बुधाः	047a  
षष्ठीं यां ब्राह्मणाः प्राहुर्लक्ष्मीमाशां सुखप्रदाम्	047c  
सिनीवालीं कुहूं चैव सद्वृत्तिमपराजिताम्	047e  
यदा स्कन्दः पतिर्लब्धः शाश्वतो देवसेनया	048a  
तदा तमाश्रयल्लक्ष्मीः स्वयं देवी शरीरिणी	048c  
श्रीजुष्टः पञ्चमीं स्कन्दस्तस्माच्छ्रीपञ्चमी स्मृता	049a  
षष्ठ्यां कृतार्थोऽभूद्यस्मात्तस्मात्षष्ठी महातिथिः	049c  
