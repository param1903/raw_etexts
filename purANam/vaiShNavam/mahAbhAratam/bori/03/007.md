वैशम्पायन उवाच	001  
गते तु विदुरे राजन्नाश्रमं पाण्डवान्प्रति	001a  
धृतराष्ट्रो महाप्राज्ञः पर्यतप्यत भारत	001c  
स सभाद्वारमागम्य विदुरस्मारमोहितः	002a  
समक्षं पार्थिवेन्द्राणां पपाताविष्टचेतनः	002c  
स तु लब्ध्वा पुनः सञ्ज्ञां समुत्थाय महीतलात्	003a  
समीपोपस्थितं राजा सञ्जयं वाक्यमब्रवीत्	003c  
भ्राता मम सुहृच्चैव साक्षाद्धर्म इवापरः	004a  
तस्य स्मृत्वाद्य सुभृशं हृदयं दीर्यतीव मे	004c  
तमानयस्व धर्मज्ञं मम भ्रातरमाशु वै	005a  
इति ब्रुवन्स नृपतिः करुणं पर्यदेवयत्	005c  
पश्चात्तापाभिसन्तप्तो विदुरस्मारकर्शितः	006a  
भ्रातृस्नेहादिदं राजन्सञ्जयं वाक्यमब्रवीत्	006c  
गच्छ सञ्जय जानीहि भ्रातरं विदुरं मम	007a  
यदि जीवति रोषेण मया पापेन निर्धुतः	007c  
न हि तेन मम भ्रात्रा सुसूक्ष्ममपि किञ्चन	008a  
व्यलीकं कृतपूर्वं मे प्राज्ञेनामितबुद्धिना	008c  
स व्यलीकं कथं प्राप्तो मत्तः परमबुद्धिमान्	009a  
न जह्याज्जीवितं प्राज्ञस्तं गच्छानय सञ्जय	009c  
तस्य तद्वचनं श्रुत्वा राज्ञस्तमनुमान्य च	010a  
सञ्जयो बाढमित्युक्त्वा प्राद्रवत्काम्यकं वनम्	010c  
सोऽचिरेण समासाद्य तद्वनं यत्र पाण्डवाः	011a  
रौरवाजिनसंवीतं ददर्शाथ युधिष्ठिरम्	011c  
विदुरेण सहासीनं ब्राह्मणैश्च सहस्रशः	012a  
भ्रातृभिश्चाभिसङ्गुप्तं देवैरिव शतक्रतुम्	012c  
युधिष्ठिरमथाभ्येत्य पूजयामास सञ्जयः	013a  
भीमार्जुनयमांश्चापि तदर्हं प्रत्यपद्यत	013c  
राज्ञा पृष्टः स कुशलं सुखासीनश्च सञ्जयः	014a  
शशंसागमने हेतुमिदं चैवाब्रवीद्वचः	014c  
राजा स्मरति ते क्षत्तर्धृतराष्ट्रोऽम्बिकासुतः	015a  
तं पश्य गत्वा त्वं क्षिप्रं सञ्जीवय च पार्थिवम्	015c  
सोऽनुमान्य नरश्रेष्ठान्पाण्डवान्कुरुनन्दनान्	016a  
नियोगाद्राजसिंहस्य गन्तुमर्हसि मानद	016c  
एवमुक्तस्तु विदुरो धीमान्स्वजनवत्सलः	017a  
युधिष्ठिरस्यानुमते पुनरायाद्गजाह्वयम्	017c  
तमब्रवीन्महाप्राज्ञं धृतराष्ट्रः प्रतापवान्	018a  
दिष्ट्या प्राप्तोऽसि धर्मज्ञ दिष्ट्या स्मरसि मेऽनघ	018c  
अद्य रात्रौ दिवा चाहं त्वत्कृते भरतर्षभ	019a  
प्रजागरे प्रपश्यामि विचित्रं देहमात्मनः	019c  
सोऽङ्कमादाय विदुरं मूर्ध्न्युपाघ्राय चैव ह	020a  
क्षम्यतामिति चोवाच यदुक्तोऽसि मया रुषा	020c  
विदुर उवाच	021  
क्षान्तमेव मया राजन्गुरुर्नः परमो भवान्	021a  
तथा ह्यस्म्यागतः क्षिप्रं त्वद्दर्शनपरायणः	021c  
भवन्ति हि नरव्याघ्र पुरुषा धर्मचेतसः	022a  
दीनाभिपातिनो राजन्नात्र कार्या विचारणा	022c  
पाण्डोः सुता यादृशा मे तादृशा मे सुतास्तव	023a  
दीना इति हि मे बुद्धिरभिपन्नाद्य तान्प्रति	023c  
वैशम्पायन उवाच	024  
अन्योन्यमनुनीयैवं भ्रातरौ तौ महाद्युती	024a  
विदुरो धृतराष्ट्रश्च लेभाते परमां मुदम्	024c  
