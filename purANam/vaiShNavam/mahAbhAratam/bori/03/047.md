जनमेजय उवाच	001  
यदिदं शोचितं राज्ञा धृतराष्ट्रेण वै मुने	001a  
प्रव्राज्य पाण्डवान्वीरान्सर्वमेतन्निरर्थकम्	001c  
कथं हि राजा पुत्रं स्वमुपेक्षेताल्पचेतसम्	002a  
दुर्योधनं पाण्डुपुत्रान्कोपयानं महारथान्	002c  
किमासीत्पाण्डुपुत्राणां वने भोजनमुच्यताम्	003a  
वानेयमथ वा कृष्टमेतदाख्यातु मे भवान्	003c  
वैशम्पायन उवाच	004  
वानेयं च मृगांश्चैव शुद्धैर्बाणैर्निपातितान्	004a  
ब्राह्मणानां निवेद्याग्रमभुञ्जन्पुरुषर्षभाः	004c  
तांस्तु शूरान्महेष्वासांस्तदा निवसतो वने	005a  
अन्वयुर्ब्राह्मणा राजन्साग्नयोऽनग्नयस्तथा	005c  
ब्राह्मणानां सहस्राणि स्नातकानां महात्मनाम्	006a  
दश मोक्षविदां तद्वद्यान्बिभर्ति युधिष्ठिरः	006c  
रुरून्कृष्णमृगांश्चैव मेध्यांश्चान्यान्वनेचरान्	007a  
बाणैरुन्मथ्य विधिवद्ब्राह्मणेभ्यो न्यवेदयत्	007c  
न तत्र कश्चिद्दुर्वर्णो व्याधितो वाप्यदृश्यत	008a  
कृशो वा दुर्बलो वापि दीनो भीतोऽपि वा नरः	008c  
पुत्रानिव प्रियाञ्ज्ञातीन्भ्रातॄनिव सहोदरान्	009a  
पुपोष कौरवश्रेष्ठो धर्मराजो युधिष्ठिरः	009c  
पतींश्च द्रौपदी सर्वान्द्विजांश्चैव यशस्विनी	010a  
मातेव भोजयित्वाग्रे शिष्टमाहारयत्तदा	010c  
प्राचीं राजा दक्षिणां भीमसेनो यमौ प्रतीचीमथ वाप्युदीचीम्	011a  
धनुर्धरा मांसहेतोर्मृगाणां क्षयं चक्रुर्नित्यमेवोपगम्य	011c  
तथा तेषां वसतां काम्यके वै विहीनानामर्जुनेनोत्सुकानाम्	012a  
पञ्चैव वर्षाणि तदा व्यतीयुरधीयतां जपतां जुह्वतां च	012c  
