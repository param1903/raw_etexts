लोमश उवाच	001  
एषा देवनदी पुण्या कौशिकी भरतर्षभ	001a  
विश्वामित्राश्रमो रम्य एष चात्र प्रकाशते	001c  
आश्रमश्चैव पुण्याख्यः काश्यपस्य महात्मनः	002a  
ऋश्यशृङ्गः सुतो यस्य तपस्वी संयतेन्द्रियः	002c  
तपसो यः प्रभावेन वर्षयामास वासवम्	003a  
अनावृष्ट्यां भयाद्यस्य ववर्ष बलवृत्रहा	003c  
मृग्यां जातः स तेजस्वी काश्यपस्य सुतः प्रभुः	004a  
विषये लोमपादस्य यश्चकाराद्भुतं महत्	004c  
निवर्तितेषु सस्येषु यस्मै शान्तां ददौ नृपः	005a  
लोमपादो दुहितरं सावित्रीं सविता यथा	005c  
युधिष्ठिर उवाच	006  
ऋश्यशृङ्गः कथं मृग्यामुत्पन्नः काश्यपात्मजः	006a  
विरुद्धे योनिसंसर्गे कथं च तपसा युतः	006c  
किमर्थं च भयाच्छक्रस्तस्य बालस्य धीमतः	007a  
अनावृष्ट्यां प्रवृत्तायां ववर्ष बलवृत्रहा	007c  
कथंरूपा च शान्ताभूद्राजपुत्री यतव्रता	008a  
लोभयामास या चेतो मृगभूतस्य तस्य वै	008c  
लोमपादश्च राजर्षिर्यदाश्रूयत धार्मिकः	009a  
कथं वै विषये तस्य नावर्षत्पाकशासनः	009c  
एतन्मे भगवन्सर्वं विस्तरेण यथातथम्	010a  
वक्तुमर्हसि शुश्रूषोरृष्यशृङ्गस्य चेष्टितम्	010c  
लोमश उवाच	011  
विभाण्डकस्य ब्रह्मर्षेस्तपसा भावितात्मनः	011a  
अमोघवीर्यस्य सतः प्रजापतिसमद्युतेः	011c  
शृणु पुत्रो यथा जात ऋश्यशृङ्गः प्रतापवान्	012a  
महाह्रदे महातेजा बालः स्थविरसम्मतः	012c  
महाह्रदं समासाद्य काश्यपस्तपसि स्थितः	013a  
दीर्घकालं परिश्रान्त ऋषिर्देवर्षिसम्मतः	013c  
तस्य रेतः प्रचस्कन्द दृष्ट्वाप्सरसमुर्वशीम्	014a  
अप्सूपस्पृशतो राजन्मृगी तच्चापिबत्तदा	014c  
सह तोयेन तृषिता सा गर्भिण्यभवन्नृप	015a  
अमोघत्वाद्विधेश्चैव भावित्वाद्दैवनिर्मितात्	015c  
तस्यां मृग्यां समभवत्तस्य पुत्रो महानृषिः	016a  
ऋश्यशृङ्गस्तपोनित्यो वन एव व्यवर्धत	016c  
तस्यर्श्यशृङ्गं शिरसि राजन्नासीन्महात्मनः	017a  
तेनर्श्यशृङ्ग इत्येवं तदा स प्रथितोऽभवत्	017c  
न तेन दृष्टपूर्वोऽन्यः पितुरन्यत्र मानुषः	018a  
तस्मात्तस्य मनो नित्यं ब्रह्मचर्येऽभवन्नृप	018c  
एतस्मिन्नेव काले तु सखा दशरथस्य वै	019a  
लोमपाद इति ख्यातो अङ्गानामीश्वरोऽभवत्	019c  
तेन कामः कृतो मिथ्या ब्राह्मणेभ्य इति श्रुतिः	020a  
स ब्राह्मणैः परित्यक्तस्तदा वै जगतीपतिः	020c  
पुरोहितापचाराच्च तस्य राज्ञो यदृच्छया	021a  
न ववर्ष सहस्राक्षस्ततोऽपीड्यन्त वै प्रजाः	021c  
स ब्राह्मणान्पर्यपृच्छत्तपोयुक्तान्मनीषिणः	022a  
प्रवर्षणे सुरेन्द्रस्य समर्थान्पृथिवीपतिः	022c  
कथं प्रवर्षेत्पर्जन्य उपायः परिदृश्यताम्	023a  
तमूचुश्चोदितास्तेन स्वमतानि मनीषिणः	023c  
तत्र त्वेको मुनिवरस्तं राजानमुवाच ह	024a  
कुपितास्तव राजेन्द्र ब्राह्मणा निष्कृतिं चर	024c  
ऋश्यशृङ्गं मुनिसुतमानयस्व च पार्थिव	025a  
वानेयमनभिज्ञं च नारीणामार्जवे रतम्	025c  
स चेदवतरेद्राजन्विषयं ते महातपाः	026a  
सद्यः प्रवर्षेत्पर्जन्य इति मे नात्र संशयः	026c  
एतच्छ्रुत्वा वचो राजन्कृत्वा निस्कृतिमात्मनः	027a  
स गत्वा पुनरागच्छत्प्रसन्नेषु द्विजातिषु	027c  
राजानमागतं दृष्ट्वा प्रतिसञ्जगृहुः प्रजाः	027e  
ततोऽङ्गपतिराहूय सचिवान्मन्त्रकोविदान्	028a  
ऋश्यशृङ्गागमे यत्नमकरोन्मन्त्रनिश्चये	028c  
सोऽध्यगच्छदुपायं तु तैरमात्यैः सहाच्युतः	029a  
शास्त्रज्ञैरलमर्थज्ञैर्नीत्यां च परिनिष्ठितैः	029c  
तत आनाययामास वारमुख्या महीपतिः	030a  
वेश्याः सर्वत्र निष्णातास्ता उवाच स पार्थिवः	030c  
ऋश्यशृङ्गमृषेः पुत्रमानयध्वमुपायतः	031a  
लोभयित्वाभिविश्वास्य विषयं मम शोभनाः	031c  
ता राजभयभीताश्च शापभीताश्च योषितः	032a  
अशक्यमूचुस्तत्कार्यं विवर्णा गतचेतसः	032c  
तत्र त्वेका जरद्योषा राजानमिदमब्रवीत्	033a  
प्रयतिष्ये महाराज तमानेतुं तपोधनम्	033c  
अभिप्रेतांस्तु मे कामान्समनुज्ञातुमर्हसि	034a  
ततः शक्ष्ये लोभयितुमृश्यशृङ्गमृषेः सुतम्	034c  
तस्याः सर्वमभिप्रायमन्वजानात्स पार्थिवः	035a  
धनं च प्रददौ भूरि रत्नानि विविधानि च	035c  
ततो रूपेण सम्पन्ना वयसा च महीपते	036a  
स्त्रिय आदाय काश्चित्सा जगाम वनमञ्जसा	036c  
