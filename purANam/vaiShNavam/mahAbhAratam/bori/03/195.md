मार्कण्डेय उवाच	001  
धुन्धुर्नाम महातेजास्तयोः पुत्रो महाद्युतिः	001a  
स तपोऽतप्यत महन्महावीर्यपराक्रमः	001c  
अतिष्ठदेकपादेन कृशो धमनिसन्ततः	002a  
तस्मै ब्रह्मा ददौ प्रीतो वरं वव्रे स च प्रभो	002c  
देवदानवयक्षाणां सर्पगन्धर्वरक्षसाम्	003a  
अवध्योऽहं भवेयं वै वर एष वृतो मया	003c  
एवं भवतु गच्छेति तमुवाच पितामहः	004a  
स एवमुक्तस्तत्पादौ मूर्ध्ना स्पृश्य जगाम ह	004c  
स तु धुन्धुर्वरं लब्ध्वा महावीर्यपराक्रमः	005a  
अनुस्मरन्पितृवधं ततो विष्णुमुपाद्रवत्	005c  
स तु देवान्सगन्धर्वाञ्जित्वा धुन्धुरमर्षणः	006a  
बबाध सर्वानसकृद्देवान्विष्णुं च वै भृशम्	006c  
समुद्रो वालुकापूर्ण उज्जानक इति स्मृतः	007a  
आगम्य च स दुष्टात्मा तं देशं भरतर्षभ	007c  
बाधते स्म परं शक्त्या तमुत्तङ्काश्रमं प्रभो	007e  
अन्तर्भूमिगतस्तत्र वालुकान्तर्हितस्तदा	008a  
मधुकैटभयोः पुत्रो धुन्धुर्भीमपराक्रमः	008c  
शेते लोकविनाशाय तपोबलसमाश्रितः	009a  
उत्तङ्कस्याश्रमाभ्याशे निःश्वसन्पावकार्चिषः	009c  
एतस्मिन्नेव काले तु सभृत्यबलवाहनः	010a  
कुवलाश्वो नरपतिरन्वितो बलशालिनाम्	010c  
सहस्रैरेकविंशत्या पुत्राणामरिमर्दनः	011a  
प्रायादुत्तङ्कसहितो धुन्धोस्तस्य निवेशनम्	011c  
तमाविशत्ततो विष्णुर्भगवांस्तेजसा प्रभुः	012a  
उत्तङ्कस्य नियोगेन लोकानां हितकाम्यया	012c  
तस्मिन्प्रयाते दुर्धर्षे दिवि शब्दो महानभूत्	013a  
एष श्रीमान्नृपसुतो धुन्धुमारो भविष्यति	013c  
दिव्यैश्च पुष्पैस्तं देवाः समन्तात्पर्यवाकिरन्	014a  
देवदुन्दुभयश्चैव नेदुः स्वयमुदीरिताः	014c  
शीतश्च वायुः प्रववौ प्रयाणे तस्य धीमतः	015a  
विपांसुलां महीं कुर्वन्ववर्ष च सुरेश्वरः	015c  
अन्तरिक्षे विमानानि देवतानां युधिष्ठिर	016a  
तत्रैव समदृश्यन्त धुन्धुर्यत्र महासुरः	016c  
कुवलाश्वस्य धुन्धोश्च युद्धकौतूहलान्विताः	017a  
देवगन्धर्वसहिताः समवैक्षन्महर्षयः	017c  
नारायणेन कौरव्य तेजसाप्यायितस्तदा	018a  
स गतो नृपतिः क्षिप्रं पुत्रैस्तैः सर्वतोदिशम्	018c  
अर्णवं खानयामास कुवलाश्वो महीपतिः	019a  
कुवलाश्वस्य पुत्रैस्तु तस्मिन्वै वालुकार्णवे	019c  
सप्तभिर्दिवसैः खात्वा दृष्टो धुन्धुर्महाबलः	020a  
आसीद्घोरं वपुस्तस्य वालुकान्तर्हितं महत्	020c  
दीप्यमानं यथा सूर्यस्तेजसा भरतर्षभ	020e  
ततो धुन्धुर्महाराज दिशमाश्रित्य पश्चिमाम्	021a  
सुप्तोऽभूद्राजशार्दूल कालानलसमद्युतिः	021c  
कुवलाश्वस्य पुत्रैस्तु सर्वतः परिवारितः	022a  
अभिद्रुतः शरैस्तीक्ष्णैर्गदाभिर्मुसलैरपि	022c  
पट्टिशैः परिघैः प्रासैः खड्गैश्च विमलैः शितैः	022e  
स वध्यमानः सङ्क्रुद्धः समुत्तस्थौ महाबलः	023a  
क्रुद्धश्चाभक्षयत्तेषां शस्त्राणि विविधानि च	023c  
आस्याद्वमन्पावकं स संवर्तकसमं तदा	024a  
तान्सर्वान्नृपतेः पुत्रानदहत्स्वेन तेजसा	024c  
मुखजेनाग्निना क्रुद्धो लोकानुद्वर्तयन्निव	025a  
क्षणेन राजशार्दूल पुरेव कपिलः प्रभुः	025c  
सगरस्यात्मजान्क्रुद्धस्तदद्भुतमिवाभवत्	025e  
तेषु क्रोधाग्निदग्धेषु तदा भरतसत्तम	026a  
तं प्रबुद्धं महात्मानं कुम्भकर्णमिवापरम्	026c  
आससाद महातेजाः कुवलाश्वो महीपतिः	026e  
तस्य वारि महाराज सुस्राव बहु देहतः	027a  
तदापीयत तत्तेजो राजा वारिमयं नृप	027c  
योगी योगेन वह्निं च शमयामास वारिणा	027e  
ब्रह्मास्त्रेण तदा राजा दैत्यं क्रूरपराक्रमम्	028a  
ददाह भरतश्रेष्ठ सर्वलोकाभयाय वै	028c  
सोऽस्त्रेण दग्ध्वा राजर्षिः कुवलाश्वो महासुरम्	029a  
सुरशत्रुममित्रघ्नस्त्रिलोकेश इवापरः	029c  
धुन्धुमार इति ख्यातो नाम्ना समभवत्ततः	029e  
प्रीतैश्च त्रिदशैः सर्वैर्महर्षिसहितैस्तदा	030a  
वरं वृणीष्वेत्युक्तः स प्राञ्जलिः प्रणतस्तदा	030c  
अतीव मुदितो राजन्निदं वचनमब्रवीत्	030e  
दद्यां वित्तं द्विजाग्र्येभ्यः शत्रूणां चापि दुर्जयः	031a  
सख्यं च विष्णुना मे स्याद्भूतेष्वद्रोह एव च	031c  
धर्मे रतिश्च सततं स्वर्गे वासस्तथाक्षयः	031e  
तथास्त्विति ततो देवैः प्रीतैरुक्तः स पार्थिवः	032a  
ऋषिभिश्च सगन्धर्वैरुत्तङ्केन च धीमता	032c  
सभाज्य चैनं विविधैराशीर्वादैस्ततो नृपम्	033a  
देवा महर्षयश्चैव स्वानि स्थानानि भेजिरे	033c  
तस्य पुत्रास्त्रयः शिष्टा युधिष्ठिर तदाभवन्	034a  
दृढाश्वः कपिलाश्वश्च चन्द्राश्वश्चैव भारत	034c  
तेभ्यः परम्परा राजन्निक्ष्वाकूणां महात्मनाम्	034e  
एवं स निहतस्तेन कुवलाश्वेन सत्तम	035a  
धुन्धुर्दैत्यो महावीर्यो मधुकैटभयोः सुतः	035c  
कुवलाश्वस्तु नृपतिर्धुन्धुमार इति स्मृतः	036a  
नाम्ना च गुणसंयुक्तस्तदा प्रभृति सोऽभवत्	036c  
एतत्ते सर्वमाख्यातं यन्मां त्वं परिपृच्छसि	037a  
धौन्धुमारमुपाख्यानं प्रथितं यस्य कर्मणा	037c  
इदं तु पुण्यमाख्यानं विष्णोः समनुकीर्तनम्	038a  
शृणुयाद्यः स धर्मात्मा पुत्रवांश्च भवेन्नरः	038c  
आयुष्मान्धृतिमांश्चैव श्रुत्वा भवति पर्वसु	039a  
न च व्याधिभयं किञ्चित्प्राप्नोति विगतज्वरः	039c  
