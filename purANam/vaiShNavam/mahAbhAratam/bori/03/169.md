अर्जुन उवाच	001  
अदृश्यमानास्ते दैत्या योधयन्ति स्म मायया	001a  
अदृश्यानस्त्रवीर्येण तानप्यहमयोधयम्	001c  
गाण्डीवमुक्ता विशिखाः सम्यगस्त्रप्रचोदिताः	002a  
अच्छिन्दन्नुत्तमाङ्गानि यत्र यत्र स्म तेऽभवन्	002c  
ततो निवातकवचा वध्यमाना मया युधि	003a  
संहृत्य मायां सहसा प्राविशन्पुरमात्मनः	003c  
व्यपयातेषु दैत्येषु प्रादुर्भूते च दर्शने	004a  
अपश्यं दानवांस्तत्र हताञ्शतसहस्रशः	004c  
विनिष्पिष्टानि तत्रैषां शस्त्राण्याभरणानि च	005a  
कूटशः स्म प्रदृश्यन्ते गात्राणि कवचानि च	005c  
हयानां नान्तरं ह्यासीत्पदाद्विचलितुं पदम्	006a  
उत्पत्य सहसा तस्थुरन्तरिक्षगमास्ततः	006c  
ततो निवातकवचा व्योम सञ्छाद्य केवलम्	007a  
अदृश्या ह्यभ्यवर्तन्त विसृजन्तः शिलोच्चयान्	007c  
अन्तर्भूमिगताश्चान्ये हयानां चरणान्यथ	008a  
न्यगृह्णन्दानवा घोरा रथचक्रे च भारत	008c  
विनिगृह्य हरीनश्वान्रथं च मम युध्यतः	009a  
सर्वतो मामचिन्वन्त सरथं धरणीधरैः	009c  
पर्वतैरुपचीयद्भिः पतमानैस्तथापरैः	010a  
स देशो यत्र वर्ताम गुहेव समपद्यत	010c  
पर्वतैश्छाद्यमानोऽहं निगृहीतैश्च वाजिभिः	011a  
अगच्छं परमामार्तिं मातलिस्तदलक्षयत्	011c  
लक्षयित्वा तु मां भीतमिदं वचनमब्रवीत्	012a  
अर्जुनार्जुन मा भैस्त्वं वज्रमस्त्रमुदीरय	012c  
ततोऽहं तस्य तद्वाक्यं श्रुत्वा वज्रमुदीरयम्	013a  
देवराजस्य दयितं वज्रमस्त्रं नराधिप	013c  
अचलं स्थानमासाद्य गाण्डीवमनुमन्त्र्य च	014a  
अमुञ्चं वज्रसंस्पर्शानायसान्निशिताञ्शरान्	014c  
ततो मायाश्च ताः सर्वा निवातकवचांश्च तान्	015a  
ते वज्रचोदिता बाणा वज्रभूताः समाविशन्	015c  
ते वज्रवेगाभिहता दानवाः पर्वतोपमाः	016a  
इतरेतरमाश्लिष्य न्यपतन्पृथिवीतले	016c  
अन्तर्भूमौ तु येऽगृह्णन्दानवा रथवाजिनः	017a  
अनुप्रविश्य तान्बाणाः प्राहिण्वन्यमसादनम्	017c  
हतैर्निवातकवचैर्निरस्तैः पर्वतोपमैः	018a  
समाच्छाद्यत देशः स विकीर्णैरिव पर्वतैः	018c  
न हयानां क्षतिः काचिन्न रथस्य न मातलेः	019a  
मम चादृश्यत तदा तदद्भुतमिवाभवत्	019c  
ततो मां प्रहसन्राजन्मातलिः प्रत्यभाषत	020a  
नैतदर्जुन देवेषु त्वयि वीर्यं यदीक्ष्यते	020c  
हतेष्वसुरसङ्घेषु दारास्तेषां तु सर्वशः	021a  
प्राक्रोशन्नगरे तस्मिन्यथा शरदि लक्ष्मणाः	021c  
ततो मातलिना सार्धमहं तत्पुरमभ्ययाम्	022a  
त्रासयन्रथघोषेण निवातकवचस्त्रियः	022c  
तान्दृष्ट्वा दशसाहस्रान्मयूरसदृशान्हयान्	023a  
रथं च रविसङ्काशं प्राद्रवन्गणशः स्त्रियः	023c  
ताभिराभरणैः शब्दस्त्रासिताभिः समीरितः	024a  
शिलानामिव शैलेषु पतन्तीनामभूत्तदा	024c  
वित्रस्ता दैत्यनार्यस्ताः स्वानि वेश्मान्यथाविशन्	025a  
बहुरत्नविचित्राणि शातकुम्भमयानि च	025c  
तदद्भुताकारमहं दृष्ट्वा नगरमुत्तमम्	026a  
विशिष्टं देवनगरादपृच्छं मातलिं ततः	026c  
इदमेवंविधं कस्माद्देवता नाविशन्त्युत	027a  
पुरन्दरपुराद्धीदं विशिष्टमिति लक्षये	027c  
मातलिरुवाच	028  
आसीदिदं पुरा पार्थ देवराजस्य नः पुरम्	028a  
ततो निवातकवचैरितः प्रच्याविताः सुराः	028c  
तपस्तप्त्वा महत्तीव्रं प्रसाद्य च पितामहम्	029a  
इदं वृतं निवासाय देवेभ्यश्चाभयं युधि	029c  
ततः शक्रेण भगवान्स्वयम्भूरभिचोदितः	030a  
विधत्तां भगवानत्रेत्यात्मनो हितकाम्यया	030c  
तत उक्तो भगवता दिष्टमत्रेति वासवः	031a  
भवितान्तस्त्वमेवैषां देहेनान्येन वृत्रहन्	031c  
तत एषां वधार्थाय शक्रोऽस्त्राणि ददौ तव	032a  
न हि शक्याः सुरैर्हन्तुं य एते निहतास्त्वया	032c  
कालस्य परिणामेन ततस्त्वमिह भारत	033a  
एषामन्तकरः प्राप्तस्तत्त्वया च कृतं तथा	033c  
दानवानां विनाशार्थं महास्त्राणां महद्बलम्	034a  
ग्राहितस्त्वं महेन्द्रेण पुरुषेन्द्र तदुत्तमम्	034c  
अर्जुन उवाच	035  
ततः प्रविश्य नगरं दानवांश्च निहत्य तान्	035a  
पुनर्मातलिना सार्धमगच्छं देवसद्म तत्	035c  
