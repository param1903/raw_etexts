बृहदश्व उवाच	001  
प्रशान्ते तु पुरे हृष्टे सम्प्रवृत्ते महोत्सवे	001a  
महत्या सेनया राजा दमयन्तीमुपानयत्	001c  
दमयन्तीमपि पिता सत्कृत्य परवीरहा	002a  
प्रस्थापयदमेयात्मा भीमो भीमपराक्रमः	002c  
आगतायां तु वैदर्भ्यां सपुत्रायां नलो नृपः	003a  
वर्तयामास मुदितो देवराडिव नन्दने	003c  
तथा प्रकाशतां यातो जम्बूद्वीपेऽथ राजसु	004a  
पुनः स्वे चावसद्राज्ये प्रत्याहृत्य महायशाः	004c  
ईजे च विविधैर्यज्ञैर्विधिवत्स्वाप्तदक्षिणैः	005a  
तथा त्वमपि राजेन्द्र ससुहृद्वक्ष्यसेऽचिरात्	005c  
दुःखमेतादृशं प्राप्तो नलः परपुरञ्जयः	006a  
देवनेन नरश्रेष्ठ सभार्यो भरतर्षभ	006c  
एकाकिनैव सुमहन्नलेन पृथिवीपते	007a  
दुःखमासादितं घोरं प्राप्तश्चाभ्युदयः पुनः	007c  
त्वं पुनर्भ्रातृसहितः कृष्णया चैव पाण्डव	008a  
रमसेऽस्मिन्महारण्ये धर्ममेवानुचिन्तयन्	008c  
ब्राह्मणैश्च महाभागैर्वेदवेदाङ्गपारगैः	009a  
नित्यमन्वास्यसे राजंस्तत्र का परिदेवना	009c  
इतिहासमिमं चापि कलिनाशनमुच्यते	010a  
शक्यमाश्वासितुं श्रुत्वा त्वद्विधेन विशां पते	010c  
अस्थिरत्वं च सञ्चिन्त्य पुरुषार्थस्य नित्यदा	011a  
तस्याये च व्यये चैव समाश्वसिहि मा शुचः	011c  
ये चेदं कथयिष्यन्ति नलस्य चरितं महत्	012a  
श्रोष्यन्ति चाप्यभीक्ष्णं वै नालक्ष्मीस्तान्भजिष्यति	012c  
अर्थास्तस्योपपत्स्यन्ते धन्यतां च गमिष्यति	012e  
इतिहासमिमं श्रुत्वा पुराणं शश्वदुत्तमम्	013a  
पुत्रान्पौत्रान्पशूंश्चैव वेत्स्यते नृषु चाग्र्यताम्	013c  
अरोगः प्रीतिमांश्चैव भविष्यति न संशयः	013e  
भयं पश्यसि यच्च त्वमाह्वयिष्यति मां पुनः	014a  
अक्षज्ञ इति तत्तेऽहं नाशयिष्यामि पार्थिव	014c  
वेदाक्षहृदयं कृत्स्नमहं सत्यपराक्रम	015a  
उपपद्यस्व कौन्तेय प्रसन्नोऽहं ब्रवीमि ते	015c  
वैशम्पायन उवाच	016  
ततो हृष्टमना राजा बृहदश्वमुवाच ह	016a  
भगवन्नक्षहृदयं ज्ञातुमिच्छामि तत्त्वतः	016c  
ततोऽक्षहृदयं प्रादात्पाण्डवाय महात्मने	017a  
दत्त्वा चाश्वशिरोऽगच्छदुपस्प्रष्टुं महातपाः	017c  
बृहदश्वे गते पार्थमश्रौषीत्सव्यसाचिनम्	018a  
वर्तमानं तपस्युग्रे वायुभक्षं मनीषिणम्	018c  
ब्राह्मणेभ्यस्तपस्विभ्यः सम्पतद्भ्यस्ततस्ततः	019a  
तीर्थशैलवरेभ्यश्च समेतेभ्यो दृढव्रतः	019c  
इति पार्थो महाबाहुर्दुरापं तप आस्थितः	020a  
न तथा दृष्टपूर्वोऽन्यः कश्चिदुग्रतपा इति	020c  
यथा धनञ्जयः पार्थस्तपस्वी नियतव्रतः	021a  
मुनिरेकचरः श्रीमान्धर्मो विग्रहवानिव	021c  
तं श्रुत्वा पाण्डवो राजंस्तप्यमानं महावने	022a  
अन्वशोचत कौन्तेयः प्रियं वै भ्रातरं जयम्	022c  
दह्यमानेन तु हृदा शरणार्थी महावने	023a  
ब्राह्मणान्विविधज्ञानान्पर्यपृच्छद्युधिष्ठिरः	023c  
