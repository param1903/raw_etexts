धौम्य उवाच	001  
दक्षिणस्यां तु पुण्यानि शृणु तीर्थानि भारत	001a  
विस्तरेण यथाबुद्धि कीर्त्यमानानि भारत	001c  
यस्यामाख्यायते पुण्या दिशि गोदावरी नदी	002a  
बह्वारामा बहुजला तापसाचरिता शुभा	002c  
वेण्णा भीमरथी चोभे नद्यौ पापभयापहे	003a  
मृगद्विजसमाकीर्णे तापसालयभूषिते	003c  
राजर्षेस्तत्र च सरिन्नृगस्य भरतर्षभ	004a  
रम्यतीर्था बहुजला पयोष्णी द्विजसेविता	004c  
अपि चात्र महायोगी मार्कण्डेयो महातपाः	005a  
अनुवंष्यां जगौ गाथां नृगस्य धरणीपतेः	005c  
नृगस्य यजमानस्य प्रत्यक्षमिति नः श्रुतम्	006a  
अमाद्यदिन्द्रः सोमेन दक्षिणाभिर्द्विजातयः	006c  
माठरस्य वनं पुण्यं बहुमूलफलं शिवम्	007a  
यूपश्च भरतश्रेष्ठ वरुणस्रोतसे गिरौ	007c  
प्रवेण्युत्तरपार्श्वे तु पुण्ये कण्वाश्रमे तथा	008a  
तापसानामरण्यानि कीर्तितानि यथाश्रुति	008c  
वेदी शूर्पारके तात जमदग्नेर्महात्मनः	009a  
रम्या पाषाणतीर्था च पुरश्चन्द्रा च भारत	009c  
अशोकतीर्थं मर्त्येषु कौन्तेय बहुलाश्रमम्	010a  
अगस्त्यतीर्थं पाण्ड्येषु वारुणं च युधिष्ठिर	010c  
कुमार्यः कथिताः पुण्याः पाण्ड्येष्वेव नरर्षभ	011a  
ताम्रपर्णीं तु कौन्तेय कीर्तयिष्यामि तां शृणु	011c  
यत्र देवैस्तपस्तप्तं महदिच्छद्भिराश्रमे	012a  
गोकर्णमिति विख्यातं त्रिषु लोकेषु भारत	012c  
शीततोयो बहुजलः पुण्यस्तात शिवश्च सः	013a  
ह्रदः परमदुष्प्रापो मानुषैरकृतात्मभिः	013c  
तत्रैव तृणसोमाग्नेः सम्पन्नफलमूलवान्	014a  
आश्रमोऽगस्त्यशिष्यस्य पुण्यो देवसभे गिरौ	014c  
वैडूर्यपर्वतस्तत्र श्रीमान्मणिमयः शिवः	015a  
अगस्त्यस्याश्रमश्चैव बहुमूलफलोदकः	015c  
सुराष्ट्रेष्वपि वक्ष्यामि पुण्यान्यायतनानि च	016a  
आश्रमान्सरितः शैलान्सरांसि च नराधिप	016c  
चमसोन्मज्जनं विप्रास्तत्रापि कथयन्त्युत	017a  
प्रभासं चोदधौ तीर्थं त्रिदशानां युधिष्ठिर	017c  
तत्र पिण्डारकं नाम तापसाचरितं शुभम्	018a  
उज्जयन्तश्च शिखरी क्षिप्रं सिद्धिकरो महान्	018c  
तत्र देवर्षिवर्येण नारदेनानुकीर्तितः	019a  
पुराणः श्रूयते श्लोकस्तं निबोध युधिष्ठिर	019c  
पुण्ये गिरौ सुराष्ट्रेषु मृगपक्षिनिषेविते	020a  
उज्जयन्ते स्म तप्ताङ्गो नाकपृष्ठे महीयते	020c  
पुण्या द्वारवती तत्र यत्रास्ते मधुसूदनः	021a  
साक्षाद्देवः पुराणोऽसौ स हि धर्मः सनातनः	021c  
ये च वेदविदो विप्रा ये चाध्यात्मविदो जनाः	022a  
ते वदन्ति महात्मानं कृष्णं धर्मं सनातनम्	022c  
पवित्राणां हि गोविन्दः पवित्रं परमुच्यते	023a  
पुण्यानामपि पुण्योऽसौ मङ्गलानां च मङ्गलम्	023c  
त्रैलोक्यं पुण्डरीकाक्षो देवदेवः सनातनः	024a  
आस्ते हरिरचिन्त्यात्मा तत्रैव मधुसूदनः	024c  
