लोमश उवाच	001  
सा तु नाव्याश्रमं चक्रे राजकार्यार्थसिद्धये	001a  
सन्देशाच्चैव नृपतेः स्वबुद्ध्या चैव भारत	001c  
नानापुष्पफलैर्वृक्षैः कृत्रिमैरुपशोभितम्	002a  
नानागुल्मलतोपेतैः स्वादुकामफलप्रदैः	002c  
अतीव रमणीयं तदतीव च मनोहरम्	003a  
चक्रे नाव्याश्रमं रम्यमद्भुतोपमदर्शनम्	003c  
ततो निबध्य तां नावमदूरे काश्यपाश्रमात्	004a  
चारयामास पुरुषैर्विहारं तस्य वै मुनेः	004c  
ततो दुहितरं वेश्या समाधायेतिकृत्यताम्	005a  
दृष्ट्वान्तरं काश्यपस्य प्राहिणोद्बुद्धिसम्मताम्	005c  
सा तत्र गत्वा कुशला तपोनित्यस्य सन्निधौ	006a  
आश्रमं तं समासाद्य ददर्श तमृषेः सुतम्	006c  
वेश्योवाच	007  
कच्चिन्मुने कुशलं तापसानां कच्चिच्च वो मूलफलं प्रभूतम्	007a  
कच्चिद्भवान्रमते चाश्रमेऽस्मिंस्त्वां वै द्रष्टुं साम्प्रतमागतोऽस्मि	007c  
कच्चित्तपो वर्धते तापसानां पिता च ते कच्चिदहीनतेजाः	008a  
कच्चित्त्वया प्रीयते चैव विप्र कच्चित्स्वाध्यायः क्रियते ऋश्यशृङ्ग	008c  
ऋश्यशृङ्ग उवाच	009  
ऋद्धो भवाञ्ज्योतिरिव प्रकाशते मन्ये चाहं त्वामभिवादनीयम्	009a  
पाद्यं वै ते सम्प्रदास्यामि कामाद्यथाधर्मं फलमूलानि चैव	009c  
कौश्यां बृस्यामास्स्व यथोपजोषं कृष्णाजिनेनावृतायां सुखायाम्	010a  
क्व चाश्रमस्तव किं नाम चेदं व्रतं ब्रह्मंश्चरसि हि देववत्त्वम्	010c  
वेश्योवाच	011  
ममाश्रमः काश्यपपुत्र रम्यस्त्रियोजनं शैलमिमं परेण	011a  
तत्र स्वधर्मोऽनभिवादनं नो न चोदकं पाद्यमुपस्पृशामः	011c  
ऋश्यशृङ्ग उवाच	012  
फलानि पक्वानि ददानि तेऽहं भल्लातकान्यामलकानि चैव	012a  
परूषकानीङ्गुदधन्वनानि प्रियालानां कामकारं कुरुष्व	012c  
लोमश उवाच	013  
सा तानि सर्वाणि विसर्जयित्वा भक्षान्महार्हान्प्रददौ ततोऽस्मै	013a  
तान्यृश्यशृङ्गस्य महारसानि भृशं सुरूपाणि रुचिं ददुर्हि	013c  
ददौ च माल्यानि सुगन्धवन्ति चित्राणि वासांसि च भानुमन्ति	014a  
पानानि चाग्र्याणि ततो मुमोद चिक्रीड चैव प्रजहास चैव	014c  
सा कन्दुकेनारमतास्य मूले विभज्यमाना फलिता लतेव	015a  
गात्रैश्च गात्राणि निषेवमाणा समाश्लिषच्चासकृदृश्यशृङ्गम्	015c  
सर्जानशोकांस्तिलकांश्च वृक्षान्प्रपुष्पितानवनाम्यावभज्य	016a  
विलज्जमानेव मदाभिभूता प्रलोभयामास सुतं महर्षेः	016c  
अथर्श्यशृङ्गं विकृतं समीक्ष्य पुनः पुनः पीड्य च कायमस्य	017a  
अवेक्षमाणा शनकैर्जगाम कृत्वाग्निहोत्रस्य तदापदेशम्	017c  
तस्यां गतायां मदनेन मत्तो विचेतनश्चाभवदृश्यशृङ्गः	018a  
तामेव भावेन गतेन शून्यो विनिःश्वसन्नार्तरूपो बभूव	018c  
ततो मुहूर्ताद्धरिपिङ्गलाक्षः प्रवेष्टितो रोमभिरा नखाग्रात्	019a  
स्वाध्यायवान्वृत्तसमाधियुक्तो विभाण्डकः काश्यपः प्रादुरासीत्	019c  
सोऽपश्यदासीनमुपेत्य पुत्रं ध्यायन्तमेकं विपरीतचित्तम्	020a  
विनिःश्वसन्तं मुहुरूर्ध्वदृष्टिं विभाण्डकः पुत्रमुवाच दीनम्	020c  
न कल्प्यन्ते समिधः किं नु तात कच्चिद्धुतं चाग्निहोत्रं त्वयाद्य	021a  
सुनिर्णिक्तं स्रुक्स्रुवं होमधेनुः कच्चित्सवत्सा च कृता त्वयाद्य	021c  
न वै यथापूर्वमिवासि पुत्र चिन्तापरश्चासि विचेतनश्च	022a  
दीनोऽतिमात्रं त्वमिहाद्य किं नु पृच्छामि त्वां क इहाद्यागतोऽभूत्	022c  
