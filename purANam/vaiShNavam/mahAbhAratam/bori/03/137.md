लोमश उवाच	001  
चङ्क्रम्यमाणः स तदा यवक्रीरकुतोभयः	001a  
जगाम माधवे मासि रैभ्याश्रमपदं प्रति	001c  
स ददर्शाश्रमे पुण्ये पुष्पितद्रुमभूषिते	002a  
विचरन्तीं स्नुषां तस्य किन्नरीमिव भारत	002c  
यवक्रीस्तामुवाचेदमुपतिष्ठस्व मामिति	003a  
निर्लज्जो लज्जया युक्तां कामेन हृतचेतनः	003c  
सा तस्य शीलमाज्ञाय तस्माच्छापाच्च बिभ्यती	004a  
तेजस्वितां च रैभ्यस्य तथेत्युक्त्वा जगाम सा	004c  
तत एकान्तमुन्नीय मज्जयामास भारत	005a  
आजगाम तदा रैभ्यः स्वमाश्रममरिन्दम	005c  
रुदन्तीं च स्नुषां दृष्ट्वा भार्यामार्तां परावसोः	006a  
सान्त्वयञ्श्लक्ष्णया वाचा पर्यपृच्छद्युधिष्ठिर	006c  
सा तस्मै सर्वमाचष्ट यवक्रीभाषितं शुभा	007a  
प्रत्युक्तं च यवक्रीतं प्रेक्षापूर्वं तदात्मना	007c  
शृण्वानस्यैव रैभ्यस्य यवक्रीतविचेष्टितम्	008a  
दहन्निव तदा चेतः क्रोधः समभवन्महान्	008c  
स तदा मन्युनाविष्टस्तपस्वी भृशकोपनः	009a  
अवलुप्य जटामेकां जुहावाग्नौ सुसंस्कृते	009c  
ततः समभवन्नारी तस्या रूपेण सम्मिता	010a  
अवलुप्यापरां चाथ जुहावाग्नौ जटां पुनः	010c  
ततः समभवद्रक्षो घोराक्षं भीमदर्शनम्	011a  
अब्रूतां तौ तदा रैभ्यं किं कार्यं करवामहे	011c  
तावब्रवीदृषिः क्रुद्धो यवक्रीर्वध्यतामिति	012a  
जग्मतुस्तौ तथेत्युक्त्वा यवक्रीतजिघांसया	012c  
ततस्तं समुपास्थाय कृत्या सृष्टा महात्मना	013a  
कमण्डलुं जहारास्य मोहयित्वा तु भारत	013c  
उच्छिष्टं तु यवक्रीतमपकृष्टकमण्डलुम्	014a  
तत उद्यतशूलः स राक्षसः समुपाद्रवत्	014c  
तमापतन्तं सम्प्रेक्ष्य शूलहस्तं जिघांसया	015a  
यवक्रीः सहसोत्थाय प्राद्रवद्येन वै सरः	015c  
जलहीनं सरो दृष्ट्वा यवक्रीस्त्वरितः पुनः	016a  
जगाम सरितः सर्वास्ताश्चाप्यासन्विशोषिताः	016c  
स काल्यमानो घोरेण शूलहस्तेन रक्षसा	017a  
अग्निहोत्रं पितुर्भीतः सहसा समुपाद्रवत्	017c  
स वै प्रविशमानस्तु शूद्रेणान्धेन रक्षिणा	018a  
निगृहीतो बलाद्द्वारि सोऽवातिष्ठत पार्थिव	018c  
निगृहीतं तु शूद्रेण यवक्रीतं स राक्षसः	019a  
ताडयामास शूलेन स भिन्नहृदयोऽपतत्	019c  
यवक्रीतं स हत्वा तु राक्षसो रैभ्यमागमत्	020a  
अनुज्ञातस्तु रैभ्येण तया नार्या सहाचरत्	020c  
