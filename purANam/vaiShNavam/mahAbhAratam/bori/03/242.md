वैशम्पायन उवाच	001  
ततस्तु शिल्पिनः सर्वे अमात्यप्रवराश्च ह	001a  
विदुरश्च महाप्राज्ञो धार्तराष्ट्रे न्यवेदयत्	001c  
सज्जं क्रतुवरं राजन्कालप्राप्तं च भारत	002a  
सौवर्णं च कृतं दिव्यं लाङ्गलं सुमहाधनम्	002c  
एतच्छ्रुत्वा नृपश्रेष्ठो धार्तराष्ट्रो विशां पते	003a  
आज्ञापयामास नृपः क्रतुराजप्रवर्तनम्	003c  
ततः प्रववृते यज्ञः प्रभूतान्नः सुसंस्कृतः	004a  
दीक्षितश्चापि गान्धारिर्यथाशास्त्रं यथाक्रमम्	004c  
प्रहृष्टो धृतराष्ट्रोऽभूद्विदुरश्च महायशाः	005a  
भीष्मो द्रोणः कृपः कर्णो गान्धारी च यशस्विनी	005c  
निमन्त्रणार्थं दूतांश्च प्रेषयामास शीघ्रगान्	006a  
पार्थिवानां च राजेन्द्र ब्राह्मणानां तथैव च	006c  
ते प्रयाता यथोद्दिष्टं दूतास्त्वरितवाहनाः	006e  
तत्र कञ्चित्प्रयातं तु दूतं दुःशासनोऽब्रवीत्	007a  
गच्छ द्वैतवनं शीघ्रं पाण्डवान्पापपूरुषान्	007c  
निमन्त्रय यथान्यायं विप्रांस्तस्मिन्महावने	007e  
स गत्वा पाण्डवावासमुवाचाभिप्रणम्य तान्	008a  
दुर्योधनो महाराज यजते नृपसत्तमः	008c  
स्ववीर्यार्जितमर्थौघमवाप्य कुरुनन्दनः	009a  
तत्र गच्छन्ति राजानो ब्राह्मणाश्च ततस्ततः	009c  
अहं तु प्रेषितो राजन्कौरवेण महात्मना	010a  
आमन्त्रयति वो राजा धार्तराष्ट्रो जनेश्वरः	010c  
मनोऽभिलषितं राज्ञस्तं क्रतुं द्रष्टुमर्हथ	010e  
ततो युधिष्ठिरो राजा तच्छ्रुत्वा दूतभाषितम्	011a  
अब्रवीन्नृपशार्दूलो दिष्ट्या राजा सुयोधनः	011c  
यजते क्रतुमुख्येन पूर्वेषां कीर्तिवर्धनः	011e  
वयमप्युपयास्यामो न त्विदानीं कथञ्चन	012a  
समयः परिपाल्यो नो यावद्वर्षं त्रयोदशम्	012c  
श्रुत्वैतद्धर्मराजस्य भीमो वचनमब्रवीत्	013a  
तदा तु नृपतिर्गन्ता धर्मराजो युधिष्ठिरः	013c  
अस्त्रशस्त्रप्रदीप्तेऽग्नौ यदा तं पातयिष्यति	014a  
वर्षात्त्रयोदशादूर्ध्वं रणसत्रे नराधिपः	014c  
यदा क्रोधहविर्मोक्ता धार्तराष्ट्रेषु पाण्डवः	015a  
आगन्तारस्तदा स्मेति वाच्यस्ते स सुयोधनः	015c  
शेषास्तु पाण्डवा राजन्नैवोचुः किञ्चिदप्रियम्	016a  
दूतश्चापि यथावृत्तं धार्तराष्ट्रे न्यवेदयत्	016c  
अथाजग्मुर्नरश्रेष्ठा नानाजनपदेश्वराः	017a  
ब्राह्मणाश्च महाभागा धार्तराष्ट्रपुरं प्रति	017c  
ते त्वर्चिता यथाशास्त्रं यथावर्णं यथाक्रमम्	018a  
मुदा परमया युक्ताः प्रीत्या चापि नरेश्वर	018c  
धृतराष्ट्रोऽपि राजेन्द्र संवृतः सर्वकौरवैः	019a  
हर्षेण महता युक्तो विदुरं प्रत्यभाषत	019c  
यथा सुखी जनः सर्वः क्षत्तः स्यादन्नसंयुतः	020a  
तुष्येच्च यज्ञसदने तथा क्षिप्रं विधीयताम्	020c  
विदुरस्त्वेवमाज्ञप्तः सर्ववर्णानरिन्दम	021a  
यथाप्रमाणतो विद्वान्पूजयामास धर्मवित्	021c  
भक्ष्यभोज्यान्नपानेन माल्यैश्चापि सुगन्धिभिः	022a  
वासोभिर्विविधैश्चैव योजयामास हृष्टवत्	022c  
कृत्वा ह्यवभृथं वीरो यथाशास्त्रं यथाक्रमम्	023a  
सान्त्वयित्वा च राजेन्द्रो दत्त्वा च विविधं वसु	023c  
विसर्जयामास नृपान्ब्राह्मणांश्च सहस्रशः	023e  
विसर्जयित्वा स नृपान्भ्रातृभिः परिवारितः	024a  
विवेश हास्तिनपुरं सहितः कर्णसौबलैः	024c  
