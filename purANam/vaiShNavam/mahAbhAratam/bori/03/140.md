लोमश उवाच	001  
उशीरबीजं मैनाकं गिरिं श्वेतं च भारत	001a  
समतीतोऽसि कौन्तेय कालशैलं च पार्थिव	001c  
एषा गङ्गा सप्तविधा राजते भरतर्षभ	002a  
स्थानं विरजसं रम्यं यत्राग्निर्नित्यमिध्यते	002c  
एतद्वै मानुषेणाद्य न शक्यं द्रष्टुमप्युत	003a  
समाधिं कुरुताव्यग्रास्तीर्थान्येतानि द्रक्ष्यथ	003c  
श्वेतं गिरिं प्रवेक्ष्यामो मन्दरं चैव पर्वतम्	004a  
यत्र माणिचरो यक्षः कुबेरश्चापि यक्षराट्	004c  
अष्टाशीतिसहस्राणि गन्धर्वाः शीघ्रचारिणः	005a  
तथा किम्पुरुषा राजन्यक्षाश्चैव चतुर्गुणाः	005c  
अनेकरूपसंस्थाना नानाप्रहरणाश्च ते	006a  
यक्षेन्द्रं मनुजश्रेष्ठ माणिभद्रमुपासते	006c  
तेषामृद्धिरतीवाग्र्या गतौ वायुसमाश्च ते	007a  
स्थानात्प्रच्यावयेयुर्ये देवराजमपि ध्रुवम्	007c  
तैस्तात बलिभिर्गुप्ता यातुधानैश्च रक्षिताः	008a  
दुर्गमाः पर्वताः पार्थ समाधिं परमं कुरु	008c  
कुबेरसचिवाश्चान्ये रौद्रा मैत्राश्च राक्षसाः	009a  
तैः समेष्याम कौन्तेय यत्तो विक्रमणे भव	009c  
कैलासः पर्वतो राजन्षड्योजनशतान्युत	010a  
यत्र देवाः समायान्ति विशाला यत्र भारत	010c  
असङ्ख्येयास्तु कौन्तेय यक्षराक्षसकिन्नराः	011a  
नागाः सुपर्णा गन्धर्वाः कुबेरसदनं प्रति	011c  
तान्विगाहस्व पार्थाद्य तपसा च दमेन च	012a  
रक्ष्यमाणो मया राजन्भीमसेनबलेन च	012c  
स्वस्ति ते वरुणो राजा यमश्च समितिञ्जयः	013a  
गङ्गा च यमुना चैव पर्वतश्च दधातु ते	013c  
इन्द्रस्य जाम्बूनदपर्वताग्रे शृणोमि घोषं तव देवि गङ्गे	014a  
गोपाययेमं सुभगे गिरिभ्यः सर्वाजमीढापचितं नरेन्द्रम्	014c  
भवस्व शर्म प्रविविक्षतोऽस्य शैलानिमाञ्शैलसुते नृपस्य	014e  
युधिष्ठिर उवाच	015  
अपूर्वोऽयं सम्भ्रमो लोमशस्य कृष्णां सर्वे रक्षत मा प्रमादम्	015a  
देशो ह्ययं दुर्गतमो मतोऽस्य तस्मात्परं शौचमिहाचरध्वम्	015c  
वैशम्पायन उवाच	016  
ततोऽब्रवीद्भीममुदारवीर्यं कृष्णां यत्तः पालय भीमसेन	016a  
शून्येऽर्जुनेऽसन्निहिते च तात त्वमेव कृष्णां भजसेऽसुखेषु	016c  
ततो महात्मा यमजौ समेत्य मूर्धन्युपाघ्राय विमृज्य गात्रे	017a  
उवाच तौ बाष्पकलं स राजा मा भैष्टमागच्छतमप्रमत्तौ	017c  
