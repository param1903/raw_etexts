मार्कण्डेय उवाच	001  
मारीचस्त्वथ सम्भ्रान्तो दृष्ट्वा रावणमागतम्	001a  
पूजयामास सत्कारैः फलमूलादिभिस्तथा	001c  
विश्रान्तं चैनमासीनमन्वासीनः स राक्षसः	002a  
उवाच प्रश्रितं वाक्यं वाक्यज्ञो वाक्यकोविदम्	002c  
न ते प्रकृतिमान्वर्णः कच्चित्क्षेमं पुरे तव	003a  
कच्चित्प्रकृतयः सर्वा भजन्ते त्वां यथा पुरा	003c  
किमिहागमने चापि कार्यं ते राक्षसेश्वर	004a  
कृतमित्येव तद्विद्धि यद्यपि स्यात्सुदुष्करम्	004c  
शशंस रावणस्तस्मै तत्सर्वं रामचेष्टितम्	005a  
मारीचस्त्वब्रवीच्छ्रुत्वा समासेनैव रावणम्	005c  
अलं ते राममासाद्य वीर्यज्ञो ह्यस्मि तस्य वै	006a  
बाणवेगं हि कस्तस्य शक्तः सोढुं महात्मनः	006c  
प्रव्रज्यायां हि मे हेतुः स एव पुरुषर्षभः	007a  
विनाशमुखमेतत्ते केनाख्यातं दुरात्मना	007c  
तमुवाचाथ सक्रोधो रावणः परिभर्त्सयन्	008a  
अकुर्वतोऽस्मद्वचनं स्यान्मृत्युरपि ते ध्रुवम्	008c  
मारीचश्चिन्तयामास विशिष्टान्मरणं वरम्	009a  
अवश्यं मरणे प्राप्ते करिष्याम्यस्य यन्मतम्	009c  
ततस्तं प्रत्युवाचाथ मारीचो राक्षसेश्वरम्	010a  
किं ते साह्यं मया कार्यं करिष्याम्यवशोऽपि तत्	010c  
तमब्रवीद्दशग्रीवो गच्छ सीतां प्रलोभय	011a  
रत्नशृङ्गो मृगो भूत्वा रत्नचित्रतनूरुहः	011c  
ध्रुवं सीता समालक्ष्य त्वां रामं चोदयिष्यति	012a  
अपक्रान्ते च काकुत्स्थे सीता वश्या भविष्यति	012c  
तामादायापनेष्यामि ततः स न भविष्यति	013a  
भार्यावियोगाद्दुर्बुद्धिरेतत्साह्यं कुरुष्व मे	013c  
इत्येवमुक्तो मारीचः कृत्वोदकमथात्मनः	014a  
रावणं पुरतो यान्तमन्वगच्छत्सुदुःखितः	014c  
ततस्तस्याश्रमं गत्वा रामस्याक्लिष्टकर्मणः	015a  
चक्रतुस्तत्तथा सर्वमुभौ यत्पूर्वमन्त्रितम्	015c  
रावणस्तु यतिर्भूत्वा मुण्डः कुण्डी त्रिदण्डधृक्	016a  
मृगश्च भूत्वा मारीचस्तं देशमुपजग्मतुः	016c  
दर्शयामास वैदेहीं मारीचो मृगरूपधृक्	017a  
चोदयामास तस्यार्थे सा रामं विधिचोदिता	017c  
रामस्तस्याः प्रियं कुर्वन्धनुरादाय सत्वरः	018a  
रक्षार्थे लक्ष्मणं न्यस्य प्रययौ मृगलिप्सया	018c  
स धन्वी बद्धतूणीरः खड्गगोधाङ्गुलित्रवान्	019a  
अन्वधावन्मृगं रामो रुद्रस्तारामृगं यथा	019c  
सोऽन्तर्हितः पुनस्तस्य दर्शनं राक्षसो व्रजन्	020a  
चकर्ष महदध्वानं रामस्तं बुबुधे ततः	020c  
निशाचरं विदित्वा तं राघवः प्रतिभानवान्	021a  
अमोघं शरमादाय जघान मृगरूपिणम्	021c  
स रामबाणाभिहतः कृत्वा रामस्वरं तदा	022a  
हा सीते लक्ष्मणेत्येवं चुक्रोशार्तस्वरेण ह	022c  
शुश्राव तस्य वैदेही ततस्तां करुणां गिरम्	023a  
सा प्राद्रवद्यतः शब्दस्तामुवाचाथ लक्ष्मणः	023c  
अलं ते शङ्कया भीरु को रामं विषहिष्यति	024a  
मुहूर्ताद्द्रक्ष्यसे राममागतं तं शुचिस्मिते	024c  
इत्युक्त्वा सा प्ररुदती पर्यशङ्कत देवरम्	025a  
हता वै स्त्रीस्वभावेन शुद्धचारित्रभूषणम्	025c  
सा तं परुषमारब्धा वक्तुं साध्वी पतिव्रता	026a  
नैष कालो भवेन्मूढ यं त्वं प्रार्थयसे हृदा	026c  
अप्यहं शस्त्रमादाय हन्यामात्मानमात्मना	027a  
पतेयं गिरिशृङ्गाद्वा विशेयं वा हुताशनम्	027c  
रामं भर्तारमुत्सृज्य न त्वहं त्वां कथञ्चन	028a  
निहीनमुपतिष्ठेयं शार्दूली क्रोष्टुकं यथा	028c  
एतादृशं वचः श्रुत्वा लक्ष्मणः प्रियराघवः	029a  
पिधाय कर्णौ सद्वृत्तः प्रस्थितो येन राघवः	029c  
स रामस्य पदं गृह्य प्रससार धनुर्धरः	029e  
एतस्मिन्नन्तरे रक्षो रावणः प्रत्यदृश्यत	030a  
अभव्यो भव्यरूपेण भस्मच्छन्न इवानलः	030c  
यतिवेषप्रतिच्छन्नो जिहीर्षुस्तामनिन्दिताम्	030e  
सा तमालक्ष्य सम्प्राप्तं धर्मज्ञा जनकात्मजा	031a  
निमन्त्रयामास तदा फलमूलाशनादिभिः	031c  
अवमन्य स तत्सर्वं स्वरूपं प्रतिपद्य च	032a  
सान्त्वयामास वैदेहीमिति राक्षसपुङ्गवः	032c  
सीते राक्षसराजोऽहं रावणो नाम विश्रुतः	033a  
मम लङ्का पुरी नाम्ना रम्या पारे महोदधेः	033c  
तत्र त्वं वरनारीषु शोभिष्यसि मया सह	034a  
भार्या मे भव सुश्रोणि तापसं त्यज राघवम्	034c  
एवमादीनि वाक्यानि श्रुत्वा सीताथ जानकी	035a  
पिधाय कर्णौ सुश्रोणी मैवमित्यब्रवीद्वचः	035c  
प्रपतेद्द्यौः सनक्षत्रा पृथिवी शकलीभवेत्	036a  
शैत्यमग्निरियान्नाहं त्यजेयं रघुनन्दनम्	036c  
कथं हि भिन्नकरटं पद्मिनं वनगोचरम्	037a  
उपस्थाय महानागं करेणुः सूकरं स्पृशेत्	037c  
कथं हि पीत्वा माध्वीकं पीत्वा च मधुमाधवीम्	038a  
लोभं सौवीरके कुर्यान्नारी काचिदिति स्मरे	038c  
इति सा तं समाभाष्य प्रविवेशाश्रमं पुनः	039a  
तामनुद्रुत्य सुश्रोणीं रावणः प्रत्यषेधयत्	039c  
भर्त्सयित्वा तु रूक्षेण स्वरेण गतचेतनाम्	040a  
मूर्धजेषु निजग्राह खमुपाचक्रमे ततः	040c  
तां ददर्श तदा गृध्रो जटायुर्गिरिगोचरः	041a  
रुदतीं राम रामेति ह्रियमाणां तपस्विनीम्	041c  
