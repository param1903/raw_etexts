बृहदश्व उवाच	001  
एवं स समयं कृत्वा द्वापरेण कलिः सह	001a  
आजगाम ततस्तत्र यत्र राजा स नैषधः	001c  
स नित्यमन्तरप्रेक्षी निषधेष्ववसच्चिरम्	002a  
अथास्य द्वादशे वर्षे ददर्श कलिरन्तरम्	002c  
कृत्वा मूत्रमुपस्पृश्य सन्ध्यामास्ते स्म नैषधः	003a  
अकृत्वा पादयोः शौचं तत्रैनं कलिराविशत्	003c  
स समाविश्य तु नलं समीपं पुष्करस्य ह	004a  
गत्वा पुष्करमाहेदमेहि दीव्य नलेन वै	004c  
अक्षद्यूते नलं जेता भवान्हि सहितो मया	005a  
निषधान्प्रतिपद्यस्व जित्वा राजन्नलं नृपम्	005c  
एवमुक्तस्तु कलिना पुष्करो नलमभ्ययात्	006a  
कलिश्चैव वृषो भूत्वा गवां पुष्करमभ्ययात्	006c  
आसाद्य तु नलं वीरं पुष्करः परवीरहा	007a  
दीव्यावेत्यब्रवीद्भ्राता वृषेणेति मुहुर्मुहुः	007c  
न चक्षमे ततो राजा समाह्वानं महामनाः	008a  
वैदर्भ्याः प्रेक्षमाणायाः पणकालममन्यत	008c  
हिरण्यस्य सुवर्णस्य यानयुग्यस्य वाससाम्	009a  
आविष्टः कलिना द्यूते जीयते स्म नलस्तदा	009c  
तमक्षमदसम्मत्तं सुहृदां न तु कश्चन	010a  
निवारणेऽभवच्छक्तो दीव्यमानमचेतसम्	010c  
ततः पौरजनः सर्वो मन्त्रिभिः सह भारत	011a  
राजानं द्रष्टुमागच्छन्निवारयितुमातुरम्	011c  
ततः सूत उपागम्य दमयन्त्यै न्यवेदयत्	012a  
एष पौरजनः सर्वो द्वारि तिष्ठति कार्यवान्	012c  
निवेद्यतां नैषधाय सर्वाः प्रकृतयः स्थिताः	013a  
अमृष्यमाणा व्यसनं राज्ञो धर्मार्थदर्शिनः	013c  
ततः सा बाष्पकलया वाचा दुःखेन कर्शिता	014a  
उवाच नैषधं भैमी शोकोपहतचेतना	014c  
राजन्पौरजनो द्वारि त्वां दिदृक्षुरवस्थितः	015a  
मन्त्रिभिः सहितः सर्वै राजभक्तिपुरस्कृतः	015c  
तं द्रष्टुमर्हसीत्येवं पुनः पुनरभाषत	015e  
तां तथा रुचिरापाङ्गीं विलपन्तीं सुमध्यमाम्	016a  
आविष्टः कलिना राजा नाभ्यभाषत किञ्चन	016c  
ततस्ते मन्त्रिणः सर्वे ते चैव पुरवासिनः	017a  
नायमस्तीति दुःखार्ता व्रीडिता जग्मुरालयान्	017c  
तथा तदभवद्द्यूतं पुष्करस्य नलस्य च	018a  
युधिष्ठिर बहून्मासान्पुण्यश्लोकस्त्वजीयत	018c  
