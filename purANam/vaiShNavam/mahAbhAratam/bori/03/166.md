अर्जुन उवाच	001  
ततोऽहं स्तूयमानस्तु तत्र तत्र महर्षिभिः	001a  
अपश्यमुदधिं भीममपाम्पतिमथाव्ययम्	001c  
फेनवत्यः प्रकीर्णाश्च संहताश्च समुच्छ्रिताः	002a  
ऊर्मयश्चात्र दृश्यन्ते चलन्त इव पर्वताः	002c  
नावः सहस्रशस्तत्र रत्नपूर्णाः समन्ततः	002e  
तिमिङ्गिलाः कच्छपाश्च तथा तिमितिमिङ्गिलाः	003a  
मकराश्चात्र दृश्यन्ते जले मग्ना इवाद्रयः	003c  
शङ्खानां च सहस्राणि मग्नान्यप्सु समन्ततः	004a  
दृश्यन्ते स्म यथा रात्रौ तारास्तन्वभ्रसंवृताः	004c  
तथा सहस्रशस्तत्र रत्नसङ्घाः प्लवन्त्युत	005a  
वायुश्च घूर्णते भीमस्तदद्भुतमिवाभवत्	005c  
तमतीत्य महावेगं सर्वाम्भोनिधिमुत्तमम्	006a  
अपश्यं दानवाकीर्णं तद्दैत्यपुरमन्तिकात्	006c  
तत्रैव मातलिस्तूर्णं निपत्य पृथिवीतले	007a  
नादयन्रथघोषेण तत्पुरं समुपाद्रवत्	007c  
रथघोषं तु तं श्रुत्वा स्तनयित्नोरिवाम्बरे	008a  
मन्वाना देवराजं मां संविग्ना दानवाभवन्	008c  
सर्वे सम्भ्रान्तमनसः शरचापधराः स्थिताः	009a  
तथा शूलासिपरशुगदामुसलपाणयः	009c  
ततो द्वाराणि पिदधुर्दानवास्त्रस्तचेतसः	010a  
संविधाय पुरे रक्षां न स्म कश्चन दृश्यते	010c  
ततः शङ्खमुपादाय देवदत्तं महास्वनम्	011a  
पुरमासुरमाश्लिष्य प्राधमं तं शनैरहम्	011c  
स तु शब्दो दिवं स्तब्ध्वा प्रतिशब्दमजीजनत्	012a  
वित्रेसुश्च निलिल्युश्च भूतानि सुमहान्त्यपि	012c  
ततो निवातकवचाः सर्व एव समन्ततः	013a  
दंशिता विविधैस्त्राणैर्विविधायुधपाणयः	013c  
आयसैश्च महाशूलैर्गदाभिर्मुसलैरपि	014a  
पट्टिशैः करवालैश्च रथचक्रैश्च भारत	014c  
शतघ्नीभिर्भुशुण्डीभिः खड्गैश्चित्रैः स्वलङ्कृतैः	015a  
प्रगृहीतैर्दितेः पुत्राः प्रादुरासन्सहस्रशः	015c  
ततो विचार्य बहुधा रथमार्गेषु तान्हयान्	016a  
प्राचोदयत्समे देशे मातलिर्भरतर्षभ	016c  
तेन तेषां प्रणुन्नानामाशुत्वाच्छीघ्रगामिनाम्	017a  
नान्वपश्यं तदा किञ्चित्तन्मेऽद्भुतमिवाभवत्	017c  
ततस्ते दानवास्तत्र योधव्रातान्यनेकशः	018a  
विकृतस्वररूपाणि भृशं सर्वाण्यचोदयन्	018c  
तेन शब्देन महता समुद्रे पर्वतोपमाः	019a  
आप्लवन्त गतैः सत्त्वैर्मत्स्याः शतसहस्रशः	019c  
ततो वेगेन महता दानवा मामुपाद्रवन्	020a  
विमुञ्चन्तः शितान्बाणाञ्शतशोऽथ सहस्रशः	020c  
स सम्प्रहारस्तुमुलस्तेषां मम च भारत	021a  
अवर्तत महाघोरो निवातकवचान्तकः	021c  
ततो देवर्षयश्चैव दानवर्षिगणाश्च ये	022a  
ब्रह्मर्षयश्च सिद्धाश्च समाजग्मुर्महामृधे	022c  
ते वै मामनुरूपाभिर्मधुराभिर्जयैषिणः	023a  
अस्तुवन्मुनयो वाग्भिर्यथेन्द्रं तारकामये	023c  
