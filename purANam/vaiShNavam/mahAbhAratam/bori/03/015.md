युधिष्ठिर उवाच	001  
असान्निध्यं कथं कृष्ण तवासीद्वृष्णिनन्दन	001a  
क्व चासीद्विप्रवासस्ते किं वाकार्षीः प्रवासकः	001c  
कृष्ण उवाच	002  
शाल्वस्य नगरं सौभं गतोऽहं भरतर्षभ	002a  
विनिहन्तुं नरश्रेष्ठ तत्र मे शृणु कारणम्	002c  
महातेजा महाबाहुर्यः स राजा महायशाः	003a  
दमघोषात्मजो वीरः शिशुपालो मया हतः	003c  
यज्ञे ते भरतश्रेष्ठ राजसूयेऽर्हणां प्रति	004a  
स रोषवशसम्प्राप्तो नामृष्यत दुरात्मवान्	004c  
श्रुत्वा तं निहतं शाल्वस्तीव्ररोषसमन्वितः	005a  
उपायाद्द्वारकां शून्यामिहस्थे मयि भारत	005c  
स तत्र योधितो राजन्बालकैर्वृष्णिपुङ्गवैः	006a  
आगतः कामगं सौभमारुह्यैव नृशंसकृत्	006c  
ततो वृष्णिप्रवीरांस्तान्बालान्हत्वा बहूंस्तदा	007a  
पुरोद्यानानि सर्वाणि भेदयामास दुर्मतिः	007c  
उक्तवांश्च महाबाहो क्वासौ वृष्णिकुलाधमः	008a  
वासुदेवः सुमन्दात्मा वसुदेवसुतो गतः	008c  
तस्य युद्धार्थिनो दर्पं युद्धे नाशयितास्म्यहम्	009a  
आनर्ताः सत्यमाख्यात तत्र गन्तास्मि यत्र सः	009c  
तं हत्वा विनिवर्तिष्ये कंसकेशिनिषूदनम्	010a  
अहत्वा न निवर्तिष्ये सत्येनायुधमालभे	010c  
क्वासौ क्वासाविति पुनस्तत्र तत्र विधावति	011a  
मया किल रणे युद्धं काङ्क्षमाणः स सौभराट्	011c  
अद्य तं पापकर्माणं क्षुद्रं विश्वासघातिनम्	012a  
शिशुपालवधामर्षाद्गमयिष्ये यमक्षयम्	012c  
मम पापस्वभावेन भ्राता येन निपातितः	013a  
शिशुपालो महीपालस्तं वधिष्ये महीतले	013c  
भ्राता बालश्च राजा च न च सङ्ग्राममूर्धनि	014a  
प्रमत्तश्च हतो वीरस्तं हनिष्ये जनार्दनम्	014c  
एवमादि महाराज विलप्य दिवमास्थितः	015a  
कामगेन स सौभेन क्षिप्त्वा मां कुरुनन्दन	015c  
तमश्रौषमहं गत्वा यथा वृत्तः सुदुर्मतिः	016a  
मयि कौरव्य दुष्टात्मा मार्त्तिकावतको नृपः	016c  
ततोऽहमपि कौरव्य रोषव्याकुललोचनः	017a  
निश्चित्य मनसा राजन्वधायास्य मनो दधे	017c  
आनर्तेषु विमर्दं च क्षेपं चात्मनि कौरव	018a  
प्रवृद्धमवलेपं च तस्य दुष्कृतकर्मणः	018c  
ततः सौभवधायाहं प्रतस्थे पृथिवीपते	019a  
स मया सागरावर्ते दृष्ट आसीत्परीप्सता	019c  
ततः प्रध्माप्य जलजं पाञ्चजन्यमहं नृप	020a  
आहूय शाल्वं समरे युद्धाय समवस्थितः	020c  
सुमुहूर्तमभूद्युद्धं तत्र मे दानवैः सह	021a  
वशीभूताश्च मे सर्वे भूतले च निपातिताः	021c  
एतत्कार्यं महाबाहो येनाहं नागमं तदा	022a  
श्रुत्वैव हास्तिनपुरं द्यूतं चाविनयोत्थितम्	022c  
