वैशम्पायन उवाच	001  
भीमसेनवचः श्रुत्वा कुन्तीपुत्रो युधिष्ठिरः	001a  
निःश्वस्य पुरुषव्याघ्रः सम्प्रदध्यौ परन्तपः	001c  
स मुहूर्तमिव ध्यात्वा विनिश्चित्येतिकृत्यताम्	002a  
भीमसेनमिदं वाक्यमपदान्तरमब्रवीत्	002c  
एवमेतन्महाबाहो यथा वदसि भारत	003a  
इदमन्यत्समाधत्स्व वाक्यं मे वाक्यकोविद	003c  
महापापानि कर्माणि यानि केवलसाहसात्	004a  
आरभ्यन्ते भीमसेन व्यथन्ते तानि भारत	004c  
सुमन्त्रिते सुविक्रान्ते सुकृते सुविचारिते	005a  
सिध्यन्त्यर्था महाबाहो दैवं चात्र प्रदक्षिणम्	005c  
त्वं तु केवलचापल्याद्बलदर्पोच्छ्रितः स्वयम्	006a  
आरब्धव्यमिदं कर्म मन्यसे शृणु तत्र मे	006c  
भूरिश्रवाः शलश्चैव जलसन्धश्च वीर्यवान्	007a  
भीष्मो द्रोणश्च कर्णश्च द्रोणपुत्रश्च वीर्यवान्	007c  
धार्तराष्ट्रा दुराधर्षा दुर्योधनपुरोगमाः	008a  
सर्व एव कृतास्त्राश्च सततं चाततायिनः	008c  
राजानः पार्थिवाश्चैव येऽस्माभिरुपतापिताः	009a  
संश्रिताः कौरवं पक्षं जातस्नेहाश्च साम्प्रतम्	009c  
दुर्योधनहिते युक्ता न तथास्मासु भारत	010a  
पूर्णकोशा बलोपेताः प्रयतिष्यन्ति रक्षणे	010c  
सर्वे कौरवसैन्यस्य सपुत्रामात्यसैनिकाः	011a  
संविभक्ता हि मात्राभिर्भोगैरपि च सर्वशः	011c  
दुर्योधनेन ते वीरा मानिताश्च विशेषतः	012a  
प्राणांस्त्यक्ष्यन्ति सङ्ग्रामे इति मे निश्चिता मतिः	012c  
समा यद्यपि भीष्मस्य वृत्तिरस्मासु तेषु च	013a  
द्रोणस्य च महाबाहो कृपस्य च महात्मनः	013c  
अवश्यं राजपिण्डस्तैर्निर्वेश्य इति मे मतिः	014a  
तस्मात्त्यक्ष्यन्ति सङ्ग्रामे प्राणानपि सुदुस्त्यजान्	014c  
सर्वे दिव्यास्त्रविद्वांसः सर्वे धर्मपरायणाः	015a  
अजेयाश्चेति मे बुद्धिरपि देवैः सवासवैः	015c  
अमर्षी नित्यसंहृष्टस्तत्र कर्णो महारथः	016a  
सर्वास्त्रविदनाधृष्य अभेद्यकवचावृतः	016c  
अनिर्जित्य रणे सर्वानेतान्पुरुषसत्तमान्	017a  
अशक्यो ह्यसहायेन हन्तुं दुर्योधनस्त्वया	017c  
न निद्रामधिगच्छामि चिन्तयानो वृकोदर	018a  
अति सर्वान्धनुर्ग्राहान्सूतपुत्रस्य लाघवम्	018c  
एतद्वचनमाज्ञाय भीमसेनोऽत्यमर्षणः	019a  
बभूव विमनास्त्रस्तो न चैवोवाच किञ्चन	019c  
तयोः संवदतोरेवं तदा पाण्डवयोर्द्वयोः	020a  
आजगाम महायोगी व्यासः सत्यवतीसुतः	020c  
सोऽभिगम्य यथान्यायं पाण्डवैः प्रतिपूजितः	021a  
युधिष्ठिरमिदं वाक्यमुवाच वदतां वरः	021c  
युधिष्ठिर महाबाहो वेद्मि ते हृदि मानसम्	022a  
मनीषया ततः क्षिप्रमागतोऽस्मि नरर्षभ	022c  
भीष्माद्द्रोणात्कृपात्कर्णाद्द्रोणपुत्राच्च भारत	023a  
यत्ते भयममित्रघ्न हृदि सम्परिवर्तते	023c  
तत्तेऽहं नाशयिष्यामि विधिदृष्टेन हेतुना	024a  
तच्छ्रुत्वा धृतिमास्थाय कर्मणा प्रतिपादय	024c  
तत एकान्तमुन्नीय पाराशर्यो युधिष्ठिरम्	025a  
अब्रवीदुपपन्नार्थमिदं वाक्यविशारदः	025c  
श्रेयसस्ते परः कालः प्राप्तो भरतसत्तम	026a  
येनाभिभविता शत्रून्रणे पार्थो धनञ्जयः	026c  
गृहाणेमां मया प्रोक्तां सिद्धिं मूर्तिमतीमिव	027a  
विद्यां प्रतिस्मृतिं नाम प्रपन्नाय ब्रवीमि ते	027c  
यामवाप्य महाबाहुरर्जुनः साधयिष्यति	027e  
अस्त्रहेतोर्महेन्द्रं च रुद्रं चैवाभिगच्छतु	028a  
वरुणं च धनेशं च धर्मराजं च पाण्डव	028c  
शक्तो ह्येष सुरान्द्रष्टुं तपसा विक्रमेण च	028e  
ऋषिरेष महातेजा नारायणसहायवान्	029a  
पुराणः शाश्वतो देवो विष्णोरंशः सनातनः	029c  
अस्त्राणीन्द्राच्च रुद्राच्च लोकपालेभ्य एव च	030a  
समादाय महाबाहुर्महत्कर्म करिष्यति	030c  
वनादस्माच्च कौन्तेय वनमन्यद्विचिन्त्यताम्	031a  
निवासार्थाय यद्युक्तं भवेद्वः पृथिवीपते	031c  
एकत्र चिरवासो हि न प्रीतिजननो भवेत्	032a  
तापसानां च शान्तानां भवेदुद्वेगकारकः	032c  
मृगाणामुपयोगश्च वीरुदोषधिसङ्क्षयः	033a  
बिभर्षि हि बहून्विप्रान्वेदवेदाङ्गपारगान्	033c  
एवमुक्त्वा प्रपन्नाय शुचये भगवान्प्रभुः	034a  
प्रोवाच योगतत्त्वज्ञो योगविद्यामनुत्तमाम्	034c  
धर्मराज्ञे तदा धीमान्व्यासः सत्यवतीसुतः	035a  
अनुज्ञाय च कौन्तेयं तत्रैवान्तरधीयत	035c  
युधिष्ठिरस्तु धर्मात्मा तद्ब्रह्म मनसा यतः	036a  
धारयामास मेधावी काले काले समभ्यसन्	036c  
स व्यासवाक्यमुदितो वनाद्द्वैतवनात्ततः	037a  
ययौ सरस्वतीतीरे काम्यकं नाम काननम्	037c  
तमन्वयुर्महाराज शिक्षाक्षरविदस्तथा	038a  
ब्राह्मणास्तपसा युक्ता देवेन्द्रमृषयो यथा	038c  
ततः काम्यकमासाद्य पुनस्ते भरतर्षभाः	039a  
न्यविशन्त महात्मानः सामात्याः सपदानुगाः	039c  
तत्र ते न्यवसन्राजन्कञ्चित्कालं मनस्विनः	040a  
धनुर्वेदपरा वीराः शृण्वाना वेदमुत्तमम्	040c  
चरन्तो मृगयां नित्यं शुद्धैर्बाणैर्मृगार्थिनः	041a  
पितृदैवतविप्रेभ्यो निर्वपन्तो यथाविधि	041c  
