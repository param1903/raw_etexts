युधिष्ठिर उवाच	001  
भूय एवाहमिच्छामि महर्षेस्तस्य धीमतः	001a  
कर्मणां विस्तरं श्रोतुमगस्त्यस्य द्विजोत्तम	001c  
लोमश उवाच	002  
शृणु राजन्कथां दिव्यामद्भुतामतिमानुषीम्	002a  
अगस्त्यस्य महाराज प्रभावममितात्मनः	002c  
आसन्कृतयुगे घोरा दानवा युद्धदुर्मदाः	003a  
कालेया इति विख्याता गणाः परमदारुणाः	003c  
ते तु वृत्रं समाश्रित्य नानाप्रहरणोद्यताः	004a  
समन्तात्पर्यधावन्त महेन्द्रप्रमुखान्सुरान्	004c  
ततो वृत्रवधे यत्नमकुर्वंस्त्रिदशाः पुरा	005a  
पुरन्दरं पुरस्कृत्य ब्रह्माणमुपतस्थिरे	005c  
कृताञ्जलींस्तु तान्सर्वान्परमेष्ठी उवाच ह	006a  
विदितं मे सुराः सर्वं यद्वः कार्यं चिकीर्षितम्	006c  
तमुपायं प्रवक्ष्यामि यथा वृत्रं वधिष्यथ	007a  
दधीच इति विख्यातो महानृषिरुदारधीः	007c  
तं गत्वा सहिताः सर्वे वरं वै सम्प्रयाचत	008a  
स वो दास्यति धर्मात्मा सुप्रीतेनान्तरात्मना	008c  
स वाच्यः सहितैः सर्वैर्भवद्भिर्जयकाङ्क्षिभिः	009a  
स्वान्यस्थीनि प्रयच्छेति त्रैलोक्यस्य हिताय वै	009c  
स शरीरं समुत्सृज्य स्वान्यस्थीनि प्रदास्यति	009e  
तस्यास्थिभिर्महाघोरं वज्रं सम्भ्रियतां दृढम्	010a  
महच्छत्रुहणं तीक्ष्णं षडश्रं भीमनिस्वनम्	010c  
तेन वज्रेण वै वृत्रं वधिष्यति शतक्रतुः	011a  
एतद्वः सर्वमाख्यातं तस्माच्छीघ्रं विधीयताम्	011c  
एवमुक्तास्ततो देवा अनुज्ञाप्य पितामहम्	012a  
नारायणं पुरस्कृत्य दधीचस्याश्रमं ययुः	012c  
सरस्वत्याः परे पारे नानाद्रुमलतावृतम्	013a  
षट्पदोद्गीतनिनदैर्विघुष्टं सामगैरिव	013c  
पुंस्कोकिलरवोन्मिश्रं जीवञ्जीवकनादितम्	013e  
महिषैश्च वराहैश्च सृमरैश्चमरैरपि	014a  
तत्र तत्रानुचरितं शार्दूलभयवर्जितैः	014c  
करेणुभिर्वारणैश्च प्रभिन्नकरटामुखैः	015a  
सरोऽवगाढैः क्रीडद्भिः समन्तादनुनादितम्	015c  
सिंहव्याघ्रैर्महानादान्नदद्भिरनुनादितम्	016a  
अपरैश्चापि संलीनैर्गुहाकन्दरवासिभिः	016c  
तेषु तेष्ववकाशेषु शोभितं सुमनोरमम्	017a  
त्रिविष्टपसमप्रख्यं दधीचाश्रममागमन्	017c  
तत्रापश्यन्दधीचं ते दिवाकरसमद्युतिम्	018a  
जाज्वल्यमानं वपुषा यथा लक्ष्म्या पितामहम्	018c  
तस्य पादौ सुरा राजन्नभिवाद्य प्रणम्य च	019a  
अयाचन्त वरं सर्वे यथोक्तं परमेष्ठिना	019c  
ततो दधीचः परमप्रतीतः सुरोत्तमांस्तानिदमभ्युवाच	020a  
करोमि यद्वो हितमद्य देवाः स्वं चापि देहं त्वहमुत्सृजामि	020c  
स एवमुक्त्वा द्विपदां वरिष्ठः प्राणान्वशी स्वान्सहसोत्ससर्ज	021a  
ततः सुरास्ते जगृहुः परासोरस्थीनि तस्याथ यथोपदेशम्	021c  
प्रहृष्टरूपाश्च जयाय देवास्त्वष्टारमागम्य तमर्थमूचुः	022a  
त्वष्टा तु तेषां वचनं निशम्य प्रहृष्टरूपः प्रयतः प्रयत्नात्	022c  
चकार वज्रं भृशमुग्ररूपं कृत्वा च शक्रं स उवाच हृष्टः	023a  
अनेन वज्रप्रवरेण देव भस्मीकुरुष्वाद्य सुरारिमुग्रम्	023c  
ततो हतारिः सगणः सुखं वै प्रशाधि कृत्स्नं त्रिदिवं दिविष्ठः	024a  
त्वष्ट्रा तथोक्तः स पुरन्दरस्तु वज्रं प्रहृष्टः प्रयतोऽभ्यगृह्णात्	024c  
