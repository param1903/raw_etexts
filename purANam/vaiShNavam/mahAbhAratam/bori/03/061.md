बृहदश्व उवाच	001  
सा निहत्य मृगव्याधं प्रतस्थे कमलेक्षणा	001a  
वनं प्रतिभयं शून्यं झिल्लिकागणनादितम्	001c  
सिंहव्याघ्रवराहर्क्षरुरुद्वीपिनिषेवितम्	002a  
नानापक्षिगणाकीर्णं म्लेच्छतस्करसेवितम्	002c  
शालवेणुधवाश्वत्थतिन्दुकेङ्गुदकिंशुकैः	003a  
अर्जुनारिष्टसञ्छन्नं चन्दनैश्च सशाल्मलैः	003c  
जम्ब्वाम्रलोध्रखदिरशाकवेत्रसमाकुलम्	004a  
काश्मर्यामलकप्लक्षकदम्बोदुम्बरावृतम्	004c  
बदरीबिल्वसञ्छन्नं न्यग्रोधैश्च समाकुलम्	005a  
प्रियालतालखर्जूरहरीतकबिभीतकैः	005c  
नानाधातुशतैर्नद्धान्विविधानपि चाचलान्	006a  
निकुञ्जान्पक्षिसङ्घुष्टान्दरीश्चाद्भुतदर्शनाः	006c  
नदीः सरांसि वापीश्च विविधांश्च मृगद्विजान्	006e  
सा बहून्भीमरूपांश्च पिशाचोरगराक्षसान्	007a  
पल्वलानि तडागानि गिरिकूटानि सर्वशः	007c  
सरितः सागरांश्चैव ददर्शाद्भुतदर्शनान्	007e  
यूथशो ददृशे चात्र विदर्भाधिपनन्दिनी	008a  
महिषान्वराहान्गोमायूनृक्षवानरपन्नगान्	008c  
तेजसा यशसा स्थित्या श्रिया च परया युता	009a  
वैदर्भी विचरत्येका नलमन्वेषती तदा	009c  
नाबिभ्यत्सा नृपसुता भैमी तत्राथ कस्यचित्	010a  
दारुणामटवीं प्राप्य भर्तृव्यसनकर्शिता	010c  
विदर्भतनया राजन्विललाप सुदुःखिता	011a  
भर्तृशोकपरीताङ्गी शिलातलसमाश्रिता	011c  
दमयन्त्युवाच	012  
सिंहोरस्क महाबाहो निषधानां जनाधिप	012a  
क्व नु राजन्गतोऽसीह त्यक्त्वा मां निर्जने वने	012c  
अश्वमेधादिभिर्वीर क्रतुभिः स्वाप्तदक्षिणैः	013a  
कथमिष्ट्वा नरव्याघ्र मयि मिथ्या प्रवर्तसे	013c  
यत्त्वयोक्तं नरव्याघ्र मत्समक्षं महाद्युते	014a  
कर्तुमर्हसि कल्याण तदृतं पार्थिवर्षभ	014c  
यथोक्तं विहगैर्हंसैः समीपे तव भूमिप	015a  
मत्सकाशे च तैरुक्तं तदवेक्षितुमर्हसि	015c  
चत्वार एकतो वेदाः साङ्गोपाङ्गाः सविस्तराः	016a  
स्वधीता मानवश्रेष्ठ सत्यमेकं किलैकतः	016c  
तस्मादर्हसि शत्रुघ्न सत्यं कर्तुं नरेश्वर	017a  
उक्तवानसि यद्वीर मत्सकाशे पुरा वचः	017c  
हा वीर ननु नामाहमिष्टा किल तवानघ	018a  
अस्यामटव्यां घोरायां किं मां न प्रतिभाषसे	018c  
भर्त्सयत्येष मां रौद्रो व्यात्तास्यो दारुणाकृतिः	019a  
अरण्यराट्क्षुधाविष्टः किं मां न त्रातुमर्हसि	019c  
न मे त्वदन्या सुभगे प्रिया इत्यब्रवीस्तदा	020a  
तामृतां कुरु कल्याण पुरोक्तां भारतीं नृप	020c  
उन्मत्तां विलपन्तीं मां भार्यामिष्टां नराधिप	021a  
ईप्सितामीप्सितो नाथ किं मां न प्रतिभाषसे	021c  
कृशां दीनां विवर्णां च मलिनां वसुधाधिप	022a  
वस्त्रार्धप्रावृतामेकां विलपन्तीमनाथवत्	022c  
यूथभ्रष्टामिवैकां मां हरिणीं पृथुलोचन	023a  
न मानयसि मानार्ह रुदतीमरिकर्शन	023c  
महाराज महारण्ये मामिहैकाकिनीं सतीम्	024a  
आभाषमाणां स्वां पत्नीं किं मां न प्रतिभाषसे	024c  
कुलशीलोपसम्पन्नं चारुसर्वाङ्गशोभनम्	025a  
नाद्य त्वामनुपश्यामि गिरावस्मिन्नरोत्तम	025c  
वने चास्मिन्महाघोरे सिंहव्याघ्रनिषेविते	025e  
शयानमुपविष्टं वा स्थितं वा निषधाधिप	026a  
प्रस्थितं वा नरश्रेष्ठ मम शोकविवर्धन	026c  
कं नु पृच्छामि दुःखार्ता त्वदर्थे शोककर्शिता	027a  
कच्चिद्दृष्टस्त्वयारण्ये सङ्गत्येह नलो नृपः	027c  
को नु मे कथयेदद्य वनेऽस्मिन्विष्ठितं नलम्	028a  
अभिरूपं महात्मानं परव्यूहविनाशनम्	028c  
यमन्वेषसि राजानं नलं पद्मनिभेक्षणम्	029a  
अयं स इति कस्याद्य श्रोष्यामि मधुरां गिरम्	029c  
अरण्यराडयं श्रीमांश्चतुर्दंष्ट्रो महाहनुः	030a  
शार्दूलोऽभिमुखः प्रैति पृच्छाम्येनमशङ्किता	030c  
भवान्मृगाणामधिपस्त्वमस्मिन्कानने प्रभुः	031a  
विदर्भराजतनयां दमयन्तीति विद्धि माम्	031c  
निषधाधिपतेर्भार्यां नलस्यामित्रघातिनः	032a  
पतिमन्वेषतीमेकां कृपणां शोककर्शिताम्	032c  
आश्वासय मृगेन्द्रेह यदि दृष्टस्त्वया नलः	032e  
अथ वारण्यनृपते नलं यदि न शंससि	033a  
मामदस्व मृगश्रेष्ठ विशोकां कुरु दुःखिताम्	033c  
श्रुत्वारण्ये विलपितं ममैष मृगराट्स्वयम्	034a  
यात्येतां मृष्टसलिलामापगां सागरङ्गमाम्	034c  
इमं शिलोच्चयं पुण्यं शृङ्गैर्बहुभिरुच्छ्रितैः	035a  
विराजद्भिर्दिवस्पृग्भिर्नैकवर्णैर्मनोरमैः	035c  
नानाधातुसमाकीर्णं विविधोपलभूषितम्	036a  
अस्यारण्यस्य महतः केतुभूतमिवोच्छ्रितम्	036c  
सिंहशार्दूलमातङ्गवराहर्क्षमृगायुतम्	037a  
पतत्रिभिर्बहुविधैः समन्तादनुनादितम्	037c  
किंशुकाशोकबकुलपुन्नागैरुपशोभितम्	038a  
सरिद्भिः सविहङ्गाभिः शिखरैश्चोपशोभितम्	038c  
गिरिराजमिमं तावत्पृच्छामि नृपतिं प्रति	038e  
भगवन्नचलश्रेष्ठ दिव्यदर्शन विश्रुत	039a  
शरण्य बहुकल्याण नमस्तेऽस्तु महीधर	039c  
प्रणमे त्वाभिगम्याहं राजपुत्रीं निबोध माम्	040a  
राज्ञः स्नुषां राजभार्यां दमयन्तीति विश्रुताम्	040c  
राजा विदर्भाधिपतिः पिता मम महारथः	041a  
भीमो नाम क्षितिपतिश्चातुर्वर्ण्यस्य रक्षिता	041c  
राजसूयाश्वमेधानां क्रतूनां दक्षिणावताम्	042a  
आहर्ता पार्थिवश्रेष्ठः पृथुचार्वञ्चितेक्षणः	042c  
ब्रह्मण्यः साधुवृत्तश्च सत्यवागनसूयकः	043a  
शीलवान्सुसमाचारः पृथुश्रीर्धर्मविच्छुचिः	043c  
सम्यग्गोप्ता विदर्भाणां निर्जितारिगणः प्रभुः	044a  
तस्य मां विद्धि तनयां भगवंस्त्वामुपस्थिताम्	044c  
निषधेषु महाशैल श्वशुरो मे नृपोत्तमः	045a  
सुगृहीतनामा विख्यातो वीरसेन इति स्म ह	045c  
तस्य राज्ञः सुतो वीरः श्रीमान्सत्यपराक्रमः	046a  
क्रमप्राप्तं पितुः स्वं यो राज्यं समनुशास्ति ह	046c  
नलो नामारिदमनः पुण्यश्लोक इति श्रुतः	047a  
ब्रह्मण्यो वेदविद्वाग्मी पुण्यकृत्सोमपोऽग्निचित्	047c  
यष्टा दाता च योद्धा च सम्यक्चैव प्रशासिता	048a  
तस्य मामचलश्रेष्ठ विद्धि भार्यामिहागताम्	048c  
त्यक्तश्रियं भर्तृहीनामनाथां व्यसनान्विताम्	049a  
अन्वेषमाणां भर्तारं तं वै नरवरोत्तमम्	049c  
खमुल्लिखद्भिरेतैर्हि त्वया शृङ्गशतैर्नृपः	050a  
कच्चिद्दृष्टोऽचलश्रेष्ठ वनेऽस्मिन्दारुणे नलः	050c  
गजेन्द्रविक्रमो धीमान्दीर्घबाहुरमर्षणः	051a  
विक्रान्तः सत्यवाग्धीरो भर्ता मम महायशाः	051c  
निषधानामधिपतिः कच्चिद्दृष्टस्त्वया नलः	051e  
किं मां विलपतीमेकां पर्वतश्रेष्ठ दुःखिताम्	052a  
गिरा नाश्वासयस्यद्य स्वां सुतामिव दुःखिताम्	052c  
वीर विक्रान्त धर्मज्ञ सत्यसन्ध महीपते	053a  
यद्यस्यस्मिन्वने राजन्दर्शयात्मानमात्मना	053c  
कदा नु स्निग्धगम्भीरां जीमूतस्वनसन्निभाम्	054a  
श्रोष्यामि नैषधस्याहं वाचं ताममृतोपमाम्	054c  
वैदर्भीत्येव कथितां शुभां राज्ञो महात्मनः	055a  
आम्नायसारिणीमृद्धां मम शोकनिबर्हिणीम्	055c  
इति सा तं गिरिश्रेष्ठमुक्त्वा पार्थिवनन्दिनी	056a  
दमयन्ती ततो भूयो जगाम दिशमुत्तराम्	056c  
सा गत्वा त्रीनहोरात्रान्ददर्श परमाङ्गना	057a  
तापसारण्यमतुलं दिव्यकाननदर्शनम्	057c  
वसिष्ठभृग्वत्रिसमैस्तापसैरुपशोभितम्	058a  
नियतैः संयताहारैर्दमशौचसमन्वितैः	058c  
अब्भक्षैर्वायुभक्षैश्च पत्राहारैस्तथैव च	059a  
जितेन्द्रियैर्महाभागैः स्वर्गमार्गदिदृक्षुभिः	059c  
वल्कलाजिनसंवीतैर्मुनिभिः संयतेन्द्रियैः	060a  
तापसाध्युषितं रम्यं ददर्शाश्रममण्डलम्	060c  
सा दृष्ट्वैवाश्रमपदं नानामृगनिषेवितम्	061a  
शाखामृगगणैश्चैव तापसैश्च समन्वितम्	061c  
सुभ्रूः सुकेशी सुश्रोणी सुकुचा सुद्विजानना	062a  
वर्चस्विनी सुप्रतिष्ठा स्वञ्चितोद्यतगामिनी	062c  
सा विवेशाश्रमपदं वीरसेनसुतप्रिया	063a  
योषिद्रत्नं महाभागा दमयन्ती मनस्विनी	063c  
साभिवाद्य तपोवृद्धान्विनयावनता स्थिता	064a  
स्वागतं त इति प्रोक्ता तैः सर्वैस्तापसैश्च सा	064c  
पूजां चास्या यथान्यायं कृत्वा तत्र तपोधनाः	065a  
आस्यतामित्यथोचुस्ते ब्रूहि किं करवामहे	065c  
तानुवाच वरारोहा कच्चिद्भगवतामिह	066a  
तपस्यग्निषु धर्मेषु मृगपक्षिषु चानघाः	066c  
कुशलं वो महाभागाः स्वधर्मचरणेषु च	066e  
तैरुक्ता कुशलं भद्रे सर्वत्रेति यशस्विनी	067a  
ब्रूहि सर्वानवद्याङ्गि का त्वं किं च चिकीर्षसि	067c  
दृष्ट्वैव ते परं रूपं द्युतिं च परमामिह	068a  
विस्मयो नः समुत्पन्नः समाश्वसिहि मा शुचः	068c  
अस्यारण्यस्य महती देवता वा महीभृतः	069a  
अस्या नु नद्याः कल्याणि वद सत्यमनिन्दिते	069c  
साब्रवीत्तानृषीन्नाहमरण्यस्यास्य देवता	070a  
न चाप्यस्य गिरेर्विप्रा न नद्या देवताप्यहम्	070c  
मानुषीं मां विजानीत यूयं सर्वे तपोधनाः	071a  
विस्तरेणाभिधास्यामि तन्मे शृणुत सर्वशः	071c  
विदर्भेषु महीपालो भीमो नाम महाद्युतिः	072a  
तस्य मां तनयां सर्वे जानीत द्विजसत्तमाः	072c  
निषधाधिपतिर्धीमान्नलो नाम महायशाः	073a  
वीरः सङ्ग्रामजिद्विद्वान्मम भर्ता विशां पतिः	073c  
देवताभ्यर्चनपरो द्विजातिजनवत्सलः	074a  
गोप्ता निषधवंशस्य महाभागो महाद्युतिः	074c  
सत्यवाग्धर्मवित्प्राज्ञः सत्यसन्धोऽरिमर्दनः	075a  
ब्रह्मण्यो दैवतपरः श्रीमान्परपुरञ्जयः	075c  
नलो नाम नृपश्रेष्ठो देवराजसमद्युतिः	076a  
मम भर्ता विशालाक्षः पूर्णेन्दुवदनोऽरिहा	076c  
आहर्ता क्रतुमुख्यानां वेदवेदाङ्गपारगः	077a  
सपत्नानां मृधे हन्ता रविसोमसमप्रभः	077c  
स कैश्चिन्निकृतिप्रज्ञैरकल्याणैर्नराधमैः	078a  
आहूय पृथिवीपालः सत्यधर्मपरायणः	078c  
देवने कुशलैर्जिह्मैर्जितो राज्यं वसूनि च	078e  
तस्य मामवगच्छध्वं भार्यां राजर्षभस्य वै	079a  
दमयन्तीति विख्यातां भर्तृदर्शनलालसाम्	079c  
सा वनानि गिरींश्चैव सरांसि सरितस्तथा	080a  
पल्वलानि च रम्याणि तथारण्यानि सर्वशः	080c  
अन्वेषमाणा भर्तारं नलं रणविशारदम्	081a  
महात्मानं कृतास्त्रं च विचरामीह दुःखिता	081c  
कच्चिद्भगवतां पुण्यं तपोवनमिदं नृपः	082a  
भवेत्प्राप्तो नलो नाम निषधानां जनाधिपः	082c  
यत्कृतेऽहमिदं विप्राः प्रपन्ना भृशदारुणम्	083a  
वनं प्रतिभयं घोरं शार्दूलमृगसेवितम्	083c  
यदि कैश्चिदहोरात्रैर्न द्रक्ष्यामि नलं नृपम्	084a  
आत्मानं श्रेयसा योक्ष्ये देहस्यास्य विमोचनात्	084c  
को नु मे जीवितेनार्थस्तमृते पुरुषर्षभम्	085a  
कथं भविष्याम्यद्याहं भर्तृशोकाभिपीडिता	085c  
एवं विलपतीमेकामरण्ये भीमनन्दिनीम्	086a  
दमयन्तीमथोचुस्ते तापसाः सत्यवादिनः	086c  
उदर्कस्तव कल्याणि कल्याणो भविता शुभे	087a  
वयं पश्याम तपसा क्षिप्रं द्रक्ष्यसि नैषधम्	087c  
निषधानामधिपतिं नलं रिपुनिघातिनम्	088a  
भैमि धर्मभृतां श्रेष्ठं द्रक्ष्यसे विगतज्वरम्	088c  
विमुक्तं सर्वपापेभ्यः सर्वरत्नसमन्वितम्	089a  
तदेव नगरश्रेष्ठं प्रशासन्तमरिन्दमम्	089c  
द्विषतां भयकर्तारं सुहृदां शोकनाशनम्	090a  
पतिं द्रक्ष्यसि कल्याणि कल्याणाभिजनं नृपम्	090c  
एवमुक्त्वा नलस्येष्टां महिषीं पार्थिवात्मजाम्	091a  
अन्तर्हितास्तापसास्ते साग्निहोत्राश्रमास्तदा	091c  
सा दृष्ट्वा महदाश्चर्यं विस्मिता अभवत्तदा	092a  
दमयन्त्यनवद्याङ्गी वीरसेननृपस्नुषा	092c  
किं नु स्वप्नो मया दृष्टः कोऽयं विधिरिहाभवत्	093a  
क्व नु ते तापसाः सर्वे क्व तदाश्रममण्डलम्	093c  
क्व सा पुण्यजला रम्या नानाद्विजनिषेविता	094a  
नदी ते च नगा हृद्याः फलपुष्पोपशोभिताः	094c  
ध्यात्वा चिरं भीमसुता दमयन्ती शुचिस्मिता	095a  
भर्तृशोकपरा दीना विवर्णवदनाभवत्	095c  
सा गत्वाथापरां भूमिं बाष्पसन्दिग्धया गिरा	096a  
विललापाश्रुपूर्णाक्षी दृष्ट्वाशोकतरुं ततः	096c  
उपगम्य तरुश्रेष्ठमशोकं पुष्पितं तदा	097a  
पल्लवापीडितं हृद्यं विहङ्गैरनुनादितम्	097c  
अहो बतायमगमः श्रीमानस्मिन्वनान्तरे	098a  
आपीडैर्बहुभिर्भाति श्रीमान्द्रमिडराडिव	098c  
विशोकां कुरु मां क्षिप्रमशोक प्रियदर्शन	099a  
वीतशोकभयाबाधं कच्चित्त्वं दृष्टवान्नृपम्	099c  
नलं नामारिदमनं दमयन्त्याः प्रियं पतिम्	100a  
निषधानामधिपतिं दृष्टवानसि मे प्रियम्	100c  
एकवस्त्रार्धसंवीतं सुकुमारतनुत्वचम्	101a  
व्यसनेनार्दितं वीरमरण्यमिदमागतम्	101c  
यथा विशोका गच्छेयमशोकनग तत्कुरु	102a  
सत्यनामा भवाशोक मम शोकविनाशनात्	102c  
एवं साशोकवृक्षं तमार्ता त्रिः परिगम्य ह	103a  
जगाम दारुणतरं देशं भैमी वराङ्गना	103c  
सा ददर्श नगान्नैकान्नैकाश्च सरितस्तथा	104a  
नैकांश्च पर्वतान्रम्यान्नैकांश्च मृगपक्षिणः	104c  
कन्दरांश्च नितम्बांश्च नदांश्चाद्भुतदर्शनान्	105a  
ददर्श सा भीमसुता पतिमन्वेषती तदा	105c  
गत्वा प्रकृष्टमध्वानं दमयन्ती शुचिस्मिता	106a  
ददर्शाथ महासार्थं हस्त्यश्वरथसङ्कुलम्	106c  
उत्तरन्तं नदीं रम्यां प्रसन्नसलिलां शुभाम्	107a  
सुशीततोयां विस्तीर्णां ह्रदिनीं वेतसैर्वृताम्	107c  
प्रोद्घुष्टां क्रौञ्चकुररैश्चक्रवाकोपकूजिताम्	108a  
कूर्मग्राहझषाकीर्णां पुलिनद्वीपशोभिताम्	108c  
सा दृष्ट्वैव महासार्थं नलपत्नी यशस्विनी	109a  
उपसर्प्य वरारोहा जनमध्यं विवेश ह	109c  
उन्मत्तरूपा शोकार्ता तथा वस्त्रार्धसंवृता	110a  
कृशा विवर्णा मलिना पांसुध्वस्तशिरोरुहा	110c  
तां दृष्ट्वा तत्र मनुजाः केचिद्भीताः प्रदुद्रुवुः	111a  
केचिच्चिन्तापरास्तस्थुः केचित्तत्र विचुक्रुशुः	111c  
प्रहसन्ति स्म तां केचिदभ्यसूयन्त चापरे	112a  
चक्रुस्तस्यां दयां केचित्पप्रच्छुश्चापि भारत	112c  
कासि कस्यासि कल्याणि किं वा मृगयसे वने	113a  
त्वां दृष्ट्वा व्यथिताः स्मेह कच्चित्त्वमसि मानुषी	113c  
वद सत्यं वनस्यास्य पर्वतस्याथ वा दिशः	114a  
देवता त्वं हि कल्याणि त्वां वयं शरणं गताः	114c  
यक्षी वा राक्षसी वा त्वमुताहोऽसि वराङ्गना	115a  
सर्वथा कुरु नः स्वस्ति रक्षस्वास्माननिन्दिते	115c  
यथायं सर्वथा सार्थः क्षेमी शीघ्रमितो व्रजेत्	116a  
तथा विधत्स्व कल्याणि त्वां वयं शरणं गताः	116c  
तथोक्ता तेन सार्थेन दमयन्ती नृपात्मजा	117a  
प्रत्युवाच ततः साध्वी भर्तृव्यसनदुःखिता	117c  
सार्थवाहं च सार्थं च जना ये चात्र केचन	117e  
यूनः स्थविरबालाश्च सार्थस्य च पुरोगमाः	118a  
मानुषीं मां विजानीत मनुजाधिपतेः सुताम्	118c  
नृपस्नुषां राजभार्यां भर्तृदर्शनलालसाम्	118e  
विदर्भराण्मम पिता भर्ता राजा च नैषधः	119a  
नलो नाम महाभागस्तं मार्गाम्यपराजितम्	119c  
यदि जानीत नृपतिं क्षिप्रं शंसत मे प्रियम्	120a  
नलं पार्थिवशार्दूलममित्रगणसूदनम्	120c  
तामुवाचानवद्याङ्गीं सार्थस्य महतः प्रभुः	121a  
सार्थवाहः शुचिर्नाम शृणु कल्याणि मद्वचः	121c  
अहं सार्थस्य नेता वै सार्थवाहः शुचिस्मिते	122a  
मनुष्यं नलनामानं न पश्यामि यशस्विनि	122c  
कुञ्जरद्वीपिमहिषशार्दूलर्क्षमृगानपि	123a  
पश्याम्यस्मिन्वने कष्टे अमनुष्यनिषेविते	123c  
तथा नो यक्षराडद्य मणिभद्रः प्रसीदतु	123e  
साब्रवीद्वणिजः सर्वान्सार्थवाहं च तं ततः	124a  
क्व नु यास्यसि सार्थोऽयमेतदाख्यातुमर्हथ	124c  
सार्थवाह उवाच	125  
सार्थोऽयं चेदिराजस्य सुबाहोः सत्यवादिनः	125a  
क्षिप्रं जनपदं गन्ता लाभाय मनुजात्मजे	125c  
