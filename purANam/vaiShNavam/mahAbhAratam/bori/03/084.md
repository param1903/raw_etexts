वैशम्पायन उवाच	001  
भ्रातॄणां मतमाज्ञाय नारदस्य च धीमतः	001a  
पितामहसमं धौम्यं प्राह राजा युधिष्ठिरः	001c  
मया स पुरुषव्याघ्रो जिष्णुः सत्यपराक्रमः	002a  
अस्त्रहेतोर्महाबाहुरमितात्मा विवासितः	002c  
स हि वीरोऽनुरक्तश्च समर्थश्च तपोधन	003a  
कृती च भृशमप्यस्त्रे वासुदेव इव प्रभुः	003c  
अहं ह्येतावुभौ ब्रह्मन्कृष्णावरिनिघातिनौ	004a  
अभिजानामि विक्रान्तौ तथा व्यासः प्रतापवान्	004c  
त्रियुगौ पुण्डरीकाक्षौ वासुदेवधनञ्जयौ	004e  
नारदोऽपि तथा वेद सोऽप्यशंसत्सदा मम	005a  
तथाहमपि जानामि नरनारायणावृषी	005c  
शक्तोऽयमित्यतो मत्वा मया सम्प्रेषितोऽर्जुनः	006a  
इन्द्रादनवरः शक्तः सुरसूनुः सुराधिपम्	006c  
द्रष्टुमस्त्राणि चादातुमिन्द्रादिति विवासितः	006e  
भीष्मद्रोणावतिरथौ कृपो द्रौणिश्च दुर्जयः	007a  
धृतराष्ट्रस्य पुत्रेण वृता युधि महाबलाः	007c  
सर्वे वेदविदः शूराः सर्वेऽस्त्रकुशलास्तथा	007e  
योद्धुकामश्च पार्थेन सततं यो महाबलः	008a  
स च दिव्यास्त्रवित्कर्णः सूतपुत्रो महारथः	008c  
सोऽश्ववेगानिलबलः शरार्चिस्तलनिस्वनः	009a  
रजोधूमोऽस्त्रसन्तापो धार्तराष्ट्रानिलोद्धतः	009c  
निसृष्ट इव कालेन युगान्तज्वलनो यथा	010a  
मम सैन्यमयं कक्षं प्रधक्ष्यति न संशयः	010c  
तं स कृष्णानिलोद्धूतो दिव्यास्त्रजलदो महान्	011a  
श्वेतवाजिबलाकाभृद्गाण्डीवेन्द्रायुधोज्ज्वलः	011c  
सततं शरधाराभिः प्रदीप्तं कर्णपावकम्	012a  
उदीर्णोऽर्जुनमेघोऽयं शमयिष्यति संयुगे	012c  
स साक्षादेव सर्वाणि शक्रात्परपुरञ्जयः	013a  
दिव्यान्यस्त्राणि बीभत्सुस्तत्त्वतः प्रतिपत्स्यते	013c  
अलं स तेषां सर्वेषामिति मे धीयते मतिः	014a  
नास्ति त्वतिक्रिया तस्य रणेऽरीणां प्रतिक्रिया	014c  
तं वयं पाण्डवं सर्वे गृहीतास्त्रं धनञ्जयम्	015a  
द्रष्टारो न हि बीभत्सुर्भारमुद्यम्य सीदति	015c  
वयं तु तमृते वीरं वनेऽस्मिन्द्विपदां वर	016a  
अवधानं न गच्छामः काम्यके सह कृष्णया	016c  
भवानन्यद्वनं साधु बह्वन्नं फलवच्छुचि	017a  
आख्यातु रमणीयं च सेवितं पुण्यकर्मभिः	017c  
यत्र कञ्चिद्वयं कालं वसन्तः सत्यविक्रमम्	018a  
प्रतीक्षामोऽर्जुनं वीरं वर्षकामा इवाम्बुदम्	018c  
विविधानाश्रमान्कांश्चिद्द्विजातिभ्यः परिश्रुतान्	019a  
सरांसि सरितश्चैव रमणीयांश्च पर्वतान्	019c  
आचक्ष्व न हि नो ब्रह्मन्रोचते तमृतेऽर्जुनम्	020a  
वनेऽस्मिन्काम्यके वासो गच्छामोऽन्यां दिशं प्रति	020c  
