वैशम्पायन उवाच	001  
शौनकेनैवमुक्तस्तु कुन्तीपुत्रो युधिष्ठिरः	001a  
पुरोहितमुपागम्य भ्रातृमध्येऽब्रवीदिदम्	001c  
प्रस्थितं मानुयान्तीमे ब्राह्मणा वेदपारगाः	002a  
न चास्मि पालने शक्तो बहुदुःखसमन्वितः	002c  
परित्यक्तुं न शक्नोमि दानशक्तिश्च नास्ति मे	003a  
कथमत्र मया कार्यं भगवांस्तद्ब्रवीतु मे	003c  
मुहूर्तमिव स ध्यात्वा धर्मेणान्विष्य तां गतिम्	004a  
युधिष्ठिरमुवाचेदं धौम्यो धर्मभृतां वरः	004c  
पुरा सृष्टानि भूतानि पीड्यन्ते क्षुधया भृशम्	005a  
ततोऽनुकम्पया तेषां सविता स्वपिता इव	005c  
गत्वोत्तरायणं तेजोरसानुद्धृत्य रश्मिभिः	006a  
दक्षिणायनमावृत्तो महीं निविशते रविः	006c  
क्षेत्रभूते ततस्तस्मिन्नोषधीरोषधीपतिः	007a  
दिवस्तेजः समुद्धृत्य जनयामास वारिणा	007c  
निषिक्तश्चन्द्रतेजोभिः सूयते भूगतो रविः	008a  
ओषध्यः षड्रसा मेध्यास्तदन्नं प्राणिनां भुवि	008c  
एवं भानुमयं ह्यन्नं भूतानां प्राणधारणम्	009a  
पितैष सर्वभूतानां तस्मात्तं शरणं व्रज	009c  
राजानो हि महात्मानो योनिकर्मविशोधिताः	010a  
उद्धरन्ति प्रजाः सर्वास्तप आस्थाय पुष्कलम्	010c  
भीमेन कार्तवीर्येण वैन्येन नहुषेण च	011a  
तपोयोगसमाधिस्थैरुद्धृता ह्यापदः प्रजाः	011c  
तथा त्वमपि धर्मात्मन्कर्मणा च विशोधितः	012a  
तप आस्थाय धर्मेण द्विजातीन्भर भारत	012c  
एवमुक्तस्तु धौम्येन तत्कालसदृशं वचः	013a  
धर्मराजो विशुद्धात्मा तप आतिष्ठदुत्तमम्	013c  
पुष्पोपहारैर्बलिभिरर्चयित्वा दिवाकरम्	014a  
योगमास्थाय धर्मात्मा वायुभक्षो जितेन्द्रियः	014c  
गाङ्गेयं वार्युपस्पृश्य प्राणायामेन तस्थिवान्	014e  
जनमेजय उवाच	015  
कथं कुरूणामृषभः स तु राजा युधिष्ठिरः	015a  
विप्रार्थमाराधितवान्सूर्यमद्भुतविक्रमम्	015c  
वैशम्पायन उवाच	016  
शृणुष्वावहितो राजञ्शुचिर्भूत्वा समाहितः	016a  
क्षणं च कुरु राजेन्द्र सर्वं वक्ष्याम्यशेषतः	016c  
धौम्येन तु यथा प्रोक्तं पार्थाय सुमहात्मने	017a  
नाम्नामष्टशतं पुण्यं तच्छृणुष्व महामते	017c  
सूर्योऽर्यमा भगस्त्वष्टा पूषार्कः सविता रविः	018a  
गभस्तिमानजः कालो मृत्युर्धाता प्रभाकरः	018c  
पृथिव्यापश्च तेजश्च खं वायुश्च परायणम्	019a  
सोमो बृहस्पतिः शुक्रो बुधोऽङ्गारक एव च	019c  
इन्द्रो विवस्वान्दीप्तांशुः शुचिः शौरिः शनैश्चरः	020a  
ब्रह्मा विष्णुश्च रुद्रश्च स्कन्दो वैश्रवणो यमः	020c  
वैद्युतो जाठरश्चाग्निरैन्धनस्तेजसां पतिः	021a  
धर्मध्वजो वेदकर्ता वेदाङ्गो वेदवाहनः	021c  
कृतं त्रेता द्वापरश्च कलिः सर्वामराश्रयः	022a  
कला काष्ठा मुहूर्ताश्च पक्षा मासा ऋतुस्तथा	022c  
संवत्सरकरोऽश्वत्थः कालचक्रो विभावसुः	023a  
पुरुषः शाश्वतो योगी व्यक्ताव्यक्तः सनातनः	023c  
लोकाध्यक्षः प्रजाध्यक्षो विश्वकर्मा तमोनुदः	024a  
वरुणः सागरोंऽशुश्च जीमूतो जीवनोऽरिहा	024c  
भूताश्रयो भूतपतिः सर्वभूतनिषेवितः	025a  
मणिः सुवर्णो भूतादिः कामदः सर्वतोमुखः	025c  
जयो विशालो वरदः शीघ्रगः प्राणधारणः	026a  
धन्वन्तरिर्धूमकेतुरादिदेवोऽदितेः सुतः	026c  
द्वादशात्मारविन्दाक्षः पिता माता पितामहः	027a  
स्वर्गद्वारं प्रजाद्वारं मोक्षद्वारं त्रिविष्टपम्	027c  
देहकर्ता प्रशान्तात्मा विश्वात्मा विश्वतोमुखः	028a  
चराचरात्मा सूक्ष्मात्मा मैत्रेण वपुषान्वितः	028c  
एतद्वै कीर्तनीयस्य सूर्यस्यैव महात्मनः	029a  
नाम्नामष्टशतं पुण्यं शक्रेणोक्तं महात्मना	029c  
शक्राच्च नारदः प्राप्तो धौम्यश्च तदनन्तरम्	030a  
धौम्याद्युधिष्ठिरः प्राप्य सर्वान्कामानवाप्तवान्	030c  
सुरपितृगणयक्षसेवितं ह्यसुरनिशाचरसिद्धवन्दितम्	031a  
वरकनकहुताशनप्रभं त्वमपि मनस्यभिधेहि भास्करम्	031c  
सूर्योदये यस्तु समाहितः पठेत्स पुत्रलाभं धनरत्नसञ्चयान्	032a  
लभेत जातिस्मरतां सदा नरः स्मृतिं च मेधां च स विन्दते पराम्	032c  
इमं स्तवं देववरस्य यो नरः प्रकीर्तयेच्छुचिसुमनाः समाहितः	033a  
स मुच्यते शोकदवाग्निसागराल्लभेत कामान्मनसा यथेप्सितान्	033c  
