वैशम्पायन उवाच	001  
ततो घोरतरः शब्दो वने समभवत्तदा	001a  
भीमसेनार्जुनौ दृष्ट्वा क्षत्रियाणाममर्षिणाम्	001c  
तेषां ध्वजाग्राण्यभिवीक्ष्य राजा स्वयं दुरात्मा कुरुपुङ्गवानाम्	002a  
जयद्रथो याज्ञसेनीमुवाच रथे स्थितां भानुमतीं हतौजाः	002c  
आयान्तीमे पञ्च रथा महान्तो मन्ये च कृष्णे पतयस्तवैते	003a  
सा जानती ख्यापय नः सुकेशि परं परं पाण्डवानां रथस्थम्	003c  
द्रौपद्युवाच	004  
किं ते ज्ञातैर्मूढ महाधनुर्धरैरनायुष्यं कर्म कृत्वातिघोरम्	004a  
एते वीराः पतयो मे समेता न वः शेषः कश्चिदिहास्ति युद्धे	004c  
आख्यातव्यं त्वेव सर्वं मुमूर्षोर्मया तुभ्यं पृष्टया धर्म एषः	005a  
न मे व्यथा विद्यते त्वद्भयं वा सम्पश्यन्त्याः सानुजं धर्मराजम्	005c  
यस्य ध्वजाग्रे नदतो मृदङ्गौ नन्दोपनन्दौ मधुरौ युक्तरूपौ	006a  
एतं स्वधर्मार्थविनिश्चयज्ञं सदा जनाः कृत्यवन्तोऽनुयान्ति	006c  
य एष जाम्बूनदशुद्धगौरः प्रचण्डघोणस्तनुरायताक्षः	007a  
एतं कुरुश्रेष्ठतमं वदन्ति युधिष्ठिरं धर्मसुतं पतिं मे	007c  
अप्येष शत्रोः शरणागतस्य दद्यात्प्राणान्धर्मचारी नृवीरः	008a  
परैह्येनं मूढ जवेन भूतये त्वमात्मनः प्राञ्जलिर्न्यस्तशस्त्रः	008c  
अथाप्येनं पश्यसि यं रथस्थं महाभुजं शालमिव प्रवृद्धम्	009a  
सन्दष्टोष्ठं भ्रुकुटीसंहतभ्रुवं वृकोदरो नाम पतिर्ममैषः	009c  
आजानेया बलिनः साधु दान्ता महाबलाः शूरमुदावहन्ति	010a  
एतस्य कर्माण्यतिमानुषाणि भीमेति शब्दोऽस्य गतः पृथिव्याम्	010c  
नास्यापराद्धाः शेषमिहाप्नुवन्ति नाप्यस्य वैरं विस्मरते कदाचित्	011a  
वैरस्यान्तं संविधायोपयाति पश्चाच्छान्तिं न च गच्छत्यतीव	011c  
मृदुर्वदान्यो धृतिमान्यशस्वी जितेन्द्रियो वृद्धसेवी नृवीरः	012a  
भ्राता च शिष्यश्च युधिष्ठिरस्य धनञ्जयो नाम पतिर्ममैषः	012c  
यो वै न कामान्न भयान्न लोभात्त्यजेद्धर्मं न नृशंसं च कुर्यात्	013a  
स एष वैश्वानरतुल्यतेजाः कुन्तीसुतः शत्रुसहः प्रमाथी	013c  
यः सर्वधर्मार्थविनिश्चयज्ञो भयार्तानां भयहर्ता मनीषी	014a  
यस्योत्तमं रूपमाहुः पृथिव्यां यं पाण्डवाः परिरक्षन्ति सर्वे	014c  
प्राणैर्गरीयांसमनुव्रतं वै स एष वीरो नकुलः पतिर्मे	015a  
यः खड्गयोधी लघुचित्रहस्तो महांश्च धीमान्सहदेवोऽद्वितीयः	015c  
यस्याद्य कर्म द्रक्ष्यसे मूढसत्त्व शतक्रतोर्वा दैत्यसेनासु सङ्ख्ये	016a  
शूरः कृतास्त्रो मतिमान्मनीषी प्रियङ्करो धर्मसुतस्य राज्ञः	016c  
य एष चन्द्रार्कसमानतेजा जघन्यजः पाण्डवानां प्रियश्च	017a  
बुद्ध्या समो यस्य नरो न विद्यते वक्ता तथा सत्सु विनिश्चयज्ञः	017c  
स एष शूरो नित्यममर्षणश्च धीमान्प्राज्ञः सहदेवः पतिर्मे	018a  
त्यजेत्प्राणान्प्रविशेद्धव्यवाहं न त्वेवैष व्याहरेद्धर्मबाह्यम्	018c  
सदा मनस्वी क्षत्रधर्मे निविष्टः कुन्त्याः प्राणैरिष्टतमो नृवीरः	018e  
विशीर्यन्तीं नावमिवार्णवान्ते रत्नाभिपूर्णां मकरस्य पृष्ठे	019a  
सेनां तवेमां हतसर्वयोधां विक्षोभितां द्रक्ष्यसि पाण्डुपुत्रैः	019c  
इत्येते वै कथिताः पाण्डुपुत्रा यांस्त्वं मोहादवमन्य प्रवृत्तः	020a  
यद्येतैस्त्वं मुच्यसेऽरिष्टदेहः पुनर्जन्म प्राप्स्यसे जीव एव	020c  
वैशम्पायन उवाच	021  
ततः पार्थाः पञ्च पञ्चेन्द्रकल्पास्त्यक्त्वा त्रस्तान्प्राञ्जलींस्तान्पदातीन्	021a  
रथानीकं शरवर्षान्धकारं चक्रुः क्रुद्धाः सर्वतः सन्निगृह्य	021c  
