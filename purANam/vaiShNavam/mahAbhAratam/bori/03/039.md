जनमेजय उवाच	001  
भगवञ्श्रोतुमिच्छामि पार्थस्याक्लिष्टकर्मणः	001a  
विस्तरेण कथामेतां यथास्त्राण्युपलब्धवान्	001c  
कथं स पुरुषव्याघ्रो दीर्घबाहुर्धनञ्जयः	002a  
वनं प्रविष्टस्तेजस्वी निर्मनुष्यमभीतवत्	002c  
किं च तेन कृतं तत्र वसता ब्रह्मवित्तम	003a  
कथं च भगवान्स्थाणुर्देवराजश्च तोषितः	003c  
एतदिच्छाम्यहं श्रोतुं त्वत्प्रसादाद्द्विजोत्तम	004a  
त्वं हि सर्वज्ञ दिव्यं च मानुषं चैव वेत्थ ह	004c  
अत्यद्भुतं महाप्राज्ञ रोमहर्षणमर्जुनः	005a  
भवेन सह सङ्ग्रामं चकाराप्रतिमं किल	005c  
पुरा प्रहरतां श्रेष्ठः सङ्ग्रामेष्वपराजितः	005e  
यच्छ्रुत्वा नरसिंहानां दैन्यहर्षातिविस्मयात्	006a  
शूराणामपि पार्थानां हृदयानि चकम्पिरे	006c  
यद्यच्च कृतवानन्यत्पार्थस्तदखिलं वद	007a  
न ह्यस्य निन्दितं जिष्णोः सुसूक्ष्ममपि लक्षये	007c  
चरितं तस्य शूरस्य तन्मे सर्वं प्रकीर्तय	007e  
वैशम्पायन उवाच	008  
कथयिष्यामि ते तात कथामेतां महात्मनः	008a  
दिव्यां कौरवशार्दूल महतीमद्भुतोपमाम्	008c  
गात्रसंस्पर्शसम्बन्धं त्र्यम्बकेण सहानघ	009a  
पार्थस्य देवदेवेन शृणु सम्यक्समागमम्	009c  
युधिष्ठिरनियोगात्स जगामामितविक्रमः	010a  
शक्रं सुरेश्वरं द्रष्टुं देवदेवं च शङ्करम्	010c  
दिव्यं तद्धनुरादाय खड्गं च पुरुषर्षभः	011a  
महाबलो महाबाहुरर्जुनः कार्यसिद्धये	011c  
दिशं ह्युदीचीं कौरव्यो हिमवच्छिखरं प्रति	011e  
ऐन्द्रिः स्थिरमना राजन्सर्वलोकमहारथः	012a  
त्वरया परया युक्तस्तपसे धृतनिश्चयः	012c  
वनं कण्टकितं घोरमेक एवान्वपद्यत	012e  
नानापुष्पफलोपेतं नानापक्षिनिषेवितम्	013a  
नानामृगगणाकीर्णं सिद्धचारणसेवितम्	013c  
ततः प्रयाते कौन्तेये वनं मानुषवर्जितम्	014a  
शङ्खानां पटहानां च शब्दः समभवद्दिवि	014c  
पुष्पवर्षं च सुमहन्निपपात महीतले	015a  
मेघजालं च विततं छादयामास सर्वतः	015c  
अतीत्य वनदुर्गाणि सन्निकर्षे महागिरेः	016a  
शुशुभे हिमवत्पृष्ठे वसमानोऽर्जुनस्तदा	016c  
तत्रापश्यद्द्रुमान्फुल्लान्विहगैर्वल्गुनादितान्	017a  
नदीश्च बहुलावर्ता नीलवैडूर्यसन्निभाः	017c  
हंसकारण्डवोद्गीताः सारसाभिरुतास्तथा	018a  
पुंस्कोकिलरुताश्चैव क्रौञ्चबर्हिणनादिताः	018c  
मनोहरवनोपेतास्तस्मिन्नतिरथोऽर्जुनः	019a  
पुण्यशीतामलजलाः पश्यन्प्रीतमनाभवत्	019c  
रमणीये वनोद्देशे रममाणोऽर्जुनस्तदा	020a  
तपस्युग्रे वर्तमान उग्रतेजा महामनाः	020c  
दर्भचीरं निवस्याथ दण्डाजिनविभूषितः	021a  
पूर्णे पूर्णे त्रिरात्रे तु मासमेकं फलाशनः	021c  
द्विगुणेनैव कालेन द्वितीयं मासमत्यगात्	021e  
तृतीयमपि मासं स पक्षेणाहारमाचरन्	022a  
शीर्णं च पतितं भूमौ पर्णं समुपयुक्तवान्	022c  
चतुर्थे त्वथ सम्प्राप्ते मासि पूर्णे ततः परम्	023a  
वायुभक्षो महाबाहुरभवत्पाण्डुनन्दनः	023c  
ऊर्ध्वबाहुर्निरालम्बः पादाङ्गुष्ठाग्रविष्ठितः	023e  
सदोपस्पर्शनाच्चास्य बभूवुरमितौजसः	024a  
विद्युदम्भोरुहनिभा जटास्तस्य महात्मनः	024c  
ततो महर्षयः सर्वे जग्मुर्देवं पिनाकिनम्	025a  
शितिकण्ठं महाभागं प्रणिपत्य प्रसाद्य च	025c  
सर्वे निवेदयामासुः कर्म तत्फल्गुनस्य ह	025e  
एष पार्थो महातेजा हिमवत्पृष्ठमाश्रितः	026a  
उग्रे तपसि दुष्पारे स्थितो धूमाययन्दिशः	026c  
तस्य देवेश न वयं विद्मः सर्वे चिकीर्षितम्	027a  
सन्तापयति नः सर्वानसौ साधु निवार्यताम्	027c  
महेश्वर उवाच	028  
शीघ्रं गच्छत संहृष्टा यथागतमतन्द्रिताः	028a  
अहमस्य विजानामि सङ्कल्पं मनसि स्थितम्	028c  
नास्य स्वर्गस्पृहा काचिन्नैश्वर्यस्य न चायुषः	029a  
यत्त्वस्य काङ्क्षितं सर्वं तत्करिष्येऽहमद्य वै	029c  
वैशम्पायन उवाच	030  
ते श्रुत्व शर्ववचनमृषयः सत्यवादिनः	030a  
प्रहृष्टमनसो जग्मुर्यथास्वं पुनराश्रमान्	030c  
