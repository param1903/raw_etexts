वैशम्पायन उवाच	001  
भूय एव ब्राह्मणमहाभाग्यं वक्तुमर्हसीत्यब्रवीत्पाण्डवेयो मार्कण्डेयम्	001A  
अथाचष्ट मार्कण्डेयः	002A  
अयोध्यायामिक्ष्वाकुकुलोत्पन्नः पार्थिवः परिक्षिन्नाम मृगयामगमत्	003A  
तमेकाश्वेन मृगमनुसरन्तं मृगो दूरमपाहरत्	004A  
अथाध्वनि जातश्रमः क्षुत्तृष्णाभिभूतश्च कस्मिंश्चिदुद्देशे नीलं वनषण्डमपश्यत्	005A  
तच्च विवेश	005B  
ततस्तस्य वनषण्डस्य मध्येऽतीव रमणीयं सरो दृष्ट्वा साश्व एव व्यगाहत	006A  
अथाश्वस्तः स बिसमृणालमश्वस्याग्रे निक्षिप्य पुष्करिणीतीरे समाविशत्	007A  
ततः शयानो मधुरं गीतशब्दमशृणोत्	008A  
स श्रुत्वाचिन्तयत्	009A  
नेह मनुष्यगतिं पश्यामि	009B  
कस्य खल्वयं गीतशब्द इति	009C  
अथापश्यत्कन्यां परमरूपदर्शनीयां पुष्पाण्यवचिन्वतीं गायन्तीं च	010A  
अथ सा राज्ञः समीपे पर्यक्रामत्	011A  
तामब्रवीद्राजा	012A  
कस्यासि सुभगे त्वमिति	012B  
सा प्रत्युवाच	013A  
कन्यास्मीति	013B  
तां राजोवाच	014A  
अर्थी त्वयाहमिति	014B  
अथोवाच कन्या	015A  
समयेनाहं शक्या त्वया लब्धुम्	015B  
नान्यथेति	015C  
तां राजा समयमपृच्छत्	016A  
ततः कन्येदमुवाच	017A  
उदकं मे न दर्शयितव्यमिति	017B  
स राजा बाढमित्युक्त्वा तां समागम्य तया सहास्ते	018A  
तत्रैवासीने राजनि सेनान्वगच्छत्	019A  
पदेनानुपदं दृष्ट्वा राजानं परिवार्यातिष्ठत्	019B  
पर्याश्वस्तश्च राजा तयैव सह शिबिकया प्रायादविघाटितया	020A  
स्वनगरमनुप्राप्य रहसि तया सह रमन्नास्ते	020B  
नान्यत्किञ्चनापश्यत्	020C  
अथ प्रधानामात्यस्तस्याभ्याशचराः स्त्रियोऽपृच्छत्	021A  
किमत्र प्रयोजनं वर्तत इति	021B  
अथाब्रुवंस्ताः स्त्रियः	022A  
अपूर्वमिव पश्याम उदकं नात्र नीयत इति	022B  
अथामात्योऽनुदकं वनं कारयित्वोदारवृक्षं बहुमूलपुष्पफलं रहस्युपगम्य राजानमब्रवीत्	023A  
वनमिदमुदारमनुदकम्	023B  
साध्वत्र रम्यतामिति	023C  
स तस्य वचनात्तयैव सह देव्या तद्वनं प्राविशत्	024A  
स कदाचित्तस्मिन्वने रम्ये तयैव सह व्यवहरत्	024B  
अथ क्षुत्तृष्णार्दितः श्रान्तोऽतिमात्रमतिमुक्तागारमपश्यत्	024C  
तत्प्रविश्य राजा सह प्रियया सुधातलसुकृतां विमलसलिलपूर्णां वापीमपश्यत्	025A  
दृष्ट्वैव च तां तस्या एव तीरे सहैव तया देव्या व्यतिष्ठत्	026A  
अथ तां देवीं स राजाब्रवीत्	027A  
साध्ववतर वापीसलिलमिति	027B  
सा तद्वचः श्रुत्वावतीर्य वापीं न्यमज्जत्	028A  
न पुनरुदमज्जत्	028B  
तां मृगयमाणो राजा नापश्यत्	029A  
वापीमपि निःस्राव्य मण्डूकं श्वभ्रमुखे दृष्ट्वा क्रुद्ध आज्ञापयामास	030A  
सर्वमण्डूकवधः क्रियतामिति	030B  
यो मयार्थी स मृतकैर्मण्डूकैरुपायनैर्मामुपतिष्ठेदिति	030C  
अथ मण्डूकवधे घोरे क्रियमाणे दिक्षु सर्वासु मण्डूकान्भयमाविशत्	031A  
ते भीता मण्डूकराज्ञे यथावृत्तं न्यवेदयन्	031B  
ततो मण्डूकराट् तापसवेषधारी राजानमभ्यगच्छत्	032A  
उपेत्य चैनमुवाच	033A  
मा राजन्क्रोधवशं गमः	033B  
प्रसादं कुरु	033C  
नार्हसि मण्डूकानामनपराधिनां वधं कर्तुमिति	033D  
श्लोकौ चात्र भवतः	034A  
मा मण्डूकाञ्जिघांस त्वं कोपं सन्धारयाच्युत	034a  
प्रक्षीयते धनोद्रेको जनानामविजानताम्	034c  
प्रतिजानीहि नैतांस्त्वं प्राप्य क्रोधं विमोक्ष्यसे	035a  
अलं कृत्वा तवाधर्मं मण्डूकैः किं हतैर्हि ते	035c  
तमेवंवादिनमिष्टजनशोकपरीतात्मा राजा प्रोवाच	036a  
न हि क्षम्यते तन्मया	036B  
हनिष्याम्येतान्	036C  
एतैर्दुरात्मभिः प्रिया मे भक्षिता	036D  
सर्वथैव मे वध्या मण्डूकाः	036e  
नार्हसि विद्वन्मामुपरोद्धुमिति	036F  
स तद्वाक्यमुपलभ्य व्यथितेन्द्रियमनाः प्रोवाच	037A  
प्रसीद राजन्	037B  
अहमायुर्नाम मण्डूकराजः	037C  
मम सा दुहिता सुशोभना नाम	037D  
तस्या दौःशील्यमेतत्	037e  
बहवो हि राजानस्तया विप्रलब्धपूर्वा इति	037F  
तमब्रवीद्राजा	038A  
तयास्म्यर्थी	038B  
सा मे दीयतामिति	038C  
अथैनां राज्ञे पितादात्	039A  
अब्रवीच्चैनाम्	039B  
एनं राजानं शुश्रूषस्वेति	039C  
स उवाच दुहितरम्	040A  
यस्मात्त्वया राजानो विप्रलब्धास्तस्मादब्रह्मण्यानि तवापत्यानि भविष्यन्त्यनृतकत्वात्तवेति	040B  
स च राजा तामुपलभ्य तस्यां सुरतगुणनिबद्धहृदयो लोकत्रयैश्वर्यमिवोपलभ्य हर्षबाष्पकलया वाचा प्रणिपत्याभिपूज्य मण्डूकराजानमब्रवीत्	041A  
अनुगृहीतोऽस्मीति	041B  
स च मण्डूकराजो जामातरमनुज्ञाप्य यथागतमगच्छत्	042A  
अथ कस्यचित्कालस्य तस्यां कुमारास्त्रयस्तस्य राज्ञः सम्बभूवुः शलो दलो बलश्चेति	043A  
ततस्तेषां ज्येष्ठं शलं समये पिता राज्येऽभिषिच्य तपसि धृतात्मा वनं जगाम	043B  
अथ कदाचिच्छलो मृगयामचरत्	044A  
मृगं चासाद्य रथेनान्वधावत्	044B  
सूतं चोवाच	045A  
शीघ्रं मां वहस्वेति	045B  
स तथोक्तः सूतो राजानमब्रवीत्	046A  
मा क्रियतामनुबन्धः	046B  
नैष शक्यस्त्वया मृगो ग्रहीतुं यद्यपि ते रथे युक्तौ वाम्यौ स्यातामिति	046C  
ततोऽब्रवीद्राजा सूतम्	047A  
आचक्ष्व मे वाम्यौ	047B  
हन्मि वा त्वामिति	047C  
स एवमुक्तो राजभयभीतो वामदेवशापभीतश्च सन्नाचख्यौ राज्ञे	048A  
वामदेवस्याश्वौ वाम्यौ मनोजवाविति	048B  
अथैनमेवं ब्रुवाणमब्रवीद्राजा	049A  
वामदेवाश्रमं याहीति	049B  
स गत्वा वामदेवाश्रमं तमृषिमब्रवीत्	050A  
भगवन्मृगो मया विद्धः पलायते	050B  
तं सम्भावयेयम्	050C  
अर्हसि मे वाम्यौ दातुमिति	050D  
तमब्रवीदृषिः	051A  
ददानि ते वाम्यौ	051B  
कृतकार्येण भवता ममैव निर्यात्यौ क्षिप्रमिति	051C  
स च तावश्वौ प्रतिगृह्यानुज्ञाप्य चर्षिं प्रायाद्वाम्यसंयुक्तेन रथेन मृगं प्रति	052A  
गच्छंश्चाब्रवीत्सूतम्	052C  
अश्वरत्नाविमावयोग्यौ ब्राह्मणानाम्	052D  
नैतौ प्रतिदेयौ वामदेवायेति	052e  
एवमुक्त्वा मृगमवाप्य स्वनगरमेत्याश्वावन्तःपुरेऽस्थापयत्	053A  
अथर्षिश्चिन्तयामास	054A  
तरुणो राजपुत्रः कल्याणं पत्रमासाद्य रमते	054B  
न मे प्रतिनिर्यातयति	054C  
अहो कष्टमिति	054D  
मनसा निश्चित्य मासि पूर्णे शिष्यमब्रवीत्	055A  
गच्छात्रेय	055B  
राजानं ब्रूहि	055C  
यदि पर्याप्तं निर्यातयोपाध्यायवाम्याविति	055D  
स गत्वैवं तं राजानमब्रवीत्	056A  
तं राजा प्रत्युवाच	057A  
राज्ञामेतद्वाहनम्	057B  
अनर्हा ब्राह्मणा रत्नानामेवंविधानाम्	057C  
किं च ब्राह्मणानामश्वैः कार्यम्	057D  
साधु प्रतिगम्यतामिति	057e  
स गत्वैवमुपाध्यायायाचष्ट	058A  
तच्छ्रुत्वा वचनमप्रियं वामदेवः क्रोधपरीतात्मा स्वयमेव राजानमभिगम्याश्वार्थमभ्यचोदयत्	059A  
न चादाद्राजा	059B  
वामदेव उवाच	060  
प्रयच्छ वाम्यौ मम पार्थिव त्वं कृतं हि ते कार्यमन्यैरशक्यम्	060a  
मा त्वा वधीद्वरुणो घोरपाशैर्ब्रह्मक्षत्रस्यान्तरे वर्तमानः	060c  
राजोवाच	061  
अनड्वाहौ सुव्रतौ साधु दान्तावेतद्विप्राणां वाहनं वामदेव	061a  
ताभ्यां याहि त्वं यत्र कामो महर्षे छन्दांसि वै त्वादृशं संवहन्ति	061c  
वामदेव उवाच	062  
छन्दांसि वै मादृशं संवहन्ति लोकेऽमुष्मिन्पार्थिव यानि सन्ति	062a  
अस्मिंस्तु लोके मम यानमेतदस्मद्विधानामपरेषां च राजन्	062c  
राजोवाच	063  
चत्वारो वा गर्दभास्त्वां वहन्तु श्रेष्ठाश्वतर्यो हरयो वा तुरङ्गाः	063a  
तैस्त्वं याहि क्षत्रियस्यैष वाहो मम वाम्यौ न तवैतौ हि विद्धि	063c  
वामदेव उवाच	064  
घोरं व्रतं ब्राह्मणस्यैतदाहुरेतद्राजन्यदिहाजीवमानः	064a  
अयस्मया घोररूपा महान्तो वहन्तु त्वां शितशूलाश्चतुर्धा	064c  
राजोवाच	065  
ये त्वा विदुर्ब्राह्मणं वामदेव वाचा हन्तुं मनसा कर्मणा वा	065a  
ते त्वां सशिष्यमिह पातयन्तु मद्वाक्यनुन्नाः शितशूलासिहस्ताः	065c  
वामदेव उवाच	066  
नानुयोगा ब्राह्मणानां भवन्ति वाचा राजन्मनसा कर्मणा वा	066a  
यस्त्वेवं ब्रह्म तपसान्वेति विद्वांस्तेन श्रेष्ठो भवति हि जीवमानः	066c  
मार्कण्डेय उवाच	067  
एवमुक्ते वामदेवेन राजन्समुत्तस्थू राक्षसा घोररूपाः	067a  
तैः शूलहस्तैर्वध्यमानः स राजा प्रोवाचेदं वाक्यमुच्चैस्तदानीम्	067c  
इक्ष्वाकवो यदि ब्रह्मन्दलो वा विधेया मे यदि वान्ये विशोऽपि	068a  
नोत्स्रक्ष्येऽहं वामदेवस्य वाम्यौ नैवंविधा धर्मशीला भवन्ति	068c  
एवं ब्रुवन्नेव स यातुधानैर्हतो जगामाशु महीं क्षितीशः	069a  
ततो विदित्वा नृपतिं निपातितमिक्ष्वाकवो वै दलमभ्यषिञ्चन्	069c  
राज्ये तदा तत्र गत्वा स विप्रः प्रोवाचेदं वचनं वामदेवः	070a  
दलं राजानं ब्राह्मणानां हि देयमेवं राजन्सर्वधर्मेषु दृष्टम्	070c  
बिभेषि चेत्त्वमधर्मान्नरेन्द्र प्रयच्छ मे शीघ्रमेवाद्य वाम्यौ	071a  
एतच्छ्रुत्वा वामदेवस्य वाक्यं स पार्थिवः सूतमुवाच रोषात्	071c  
एकं हि मे सायकं चित्ररूपं दिग्धं विषेणाहर सङ्गृहीतम्	072a  
येन विद्धो वामदेवः शयीत सन्दश्यमानः श्वभिरार्तरूपः	072c  
वामदेव उवाच	073  
जानामि पुत्रं दशवर्षं तवाहं जातं महिष्यां श्येनजितं नरेन्द्र	073a  
तं जहि त्वं मद्वचनात्प्रणुन्नस्तूर्णं प्रियं सायकैर्घोररूपैः	073c  
मार्कण्डेय उवाच	074  
एवमुक्तो वामदेवेन राजन्नन्तःपुरे राजपुत्रं जघान	074a  
स सायकस्तिग्मतेजा विसृष्टः श्रुत्वा दलस्तच्च वाक्यं बभाषे	074c  
इक्ष्वाकवो हन्त चरामि वः प्रियं निहन्मीमं विप्रमद्य प्रमथ्य	075a  
आनीयतामपरस्तिग्मतेजाः पश्यध्वं मे वीर्यमद्य क्षितीशाः	075c  
वामदेव उवाच	076  
यं त्वमेनं सायकं घोररूपं विषेण दिग्धं मम सन्दधासि	076a  
न त्वमेनं शरवर्यं विमोक्तुं सन्धातुं वा शक्ष्यसि मानवेन्द्र	076c  
राजोवाच	077  
इक्ष्वाकवः पश्यत मां गृहीतं न वै शक्नोम्येष शरं विमोक्तुम्	077a  
न चास्य कर्तुं नाशमभ्युत्सहामि आयुष्मान्वै जीवतु वामदेवः	077c  
वामदेव उवाच	078  
संस्पृशैनां महिषीं सायकेन ततस्तस्मादेनसो मोक्ष्यसे त्वम्	078a  
मार्कण्डेय उवाच	079  
ततस्तथा कृतवान्पार्थिवस्तु ततो मुनिं राजपुत्री बभाषे	079a  
यथा युक्तं वामदेवाहमेनं दिने दिने संविशन्ती व्यशंसम्	079c  
ब्राह्मणेभ्यो मृगयन्ती सूनृतानि तथा ब्रह्मन्पुण्यलोकं लभेयम्	079e  
वामदेव उवाच	080  
त्वया त्रातं राजकुलं शुभेक्षणे वरं वृणीष्वाप्रतिमं ददानि ते	080a  
प्रशाधीमं स्वजनं राजपुत्रि इक्ष्वाकुराज्यं सुमहच्चाप्यनिन्द्ये	080c  
राजपुत्र्युवाच	081  
वरं वृणे भगवन्नेकमेव विमुच्यतां किल्बिषादद्य भर्ता	081a  
शिवेन चाध्याहि सपुत्रबान्धवं वरो वृतो ह्येष मया द्विजाग्र्य	081c  
मार्कण्डेय उवाच	082  
श्रुत्वा वचः स मुनी राजपुत्र्यास्तथास्त्विति प्राह कुरुप्रवीर	082a  
ततः स राजा मुदितो बभूव वाम्यौ चास्मै सम्प्रददौ प्रणम्य	082c  
