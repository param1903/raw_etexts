लोमश उवाच	001  
ते तं दृष्ट्वा हयं राजन्सम्प्रहृष्टतनूरुहाः	001a  
अनादृत्य महात्मानं कपिलं कालचोदिताः	001c  
सङ्क्रुद्धाः समधावन्त अश्वग्रहणकाङ्क्षिणः	001e  
ततः क्रुद्धो महाराज कपिलो मुनिसत्तमः	002a  
वासुदेवेति यं प्राहुः कपिलं मुनिसत्तमम्	002c  
स चक्षुर्विवृतं कृत्वा तेजस्तेषु समुत्सृजन्	003a  
ददाह सुमहातेजा मन्दबुद्धीन्स सागरान्	003c  
तान्दृष्ट्वा भस्मसाद्भूतान्नारदः सुमहातपाः	004a  
सगरान्तिकमागच्छत्तच्च तस्मै न्यवेदयत्	004c  
स तच्छ्रुत्वा वचो घोरं राजा मुनिमुखोद्गतम्	005a  
मुहूर्तं विमना भूत्वा स्थाणोर्वाक्यमचिन्तयत्	005c  
आत्मानमात्मनाश्वास्य हयमेवान्वचिन्तयत्	005e  
अंशुमन्तं समाहूय असमञ्जःसुतं तदा	006a  
पौत्रं भरतशार्दूल इदं वचनमब्रवीत्	006c  
षष्टिस्तानि सहस्राणि पुत्राणाममितौजसाम्	007a  
कापिलं तेज आसाद्य मत्कृते निधनं गताः	007c  
तव चापि पिता तात परित्यक्तो मयानघ	008a  
धर्मं संरक्षमाणेन पौराणां हितमिच्छता	008c  
युधिष्ठिर उवाच	009  
किमर्थं राजशार्दूलः सगरः पुत्रमात्मजम्	009a  
त्यक्तवान्दुस्त्यजं वीरं तन्मे ब्रूहि तपोधन	009c  
लोमश उवाच	010  
असमञ्जा इति ख्यातः सगरस्य सुतो ह्यभूत्	010a  
यं शैब्या जनयामास पौराणां स हि दारकान्	010c  
खुरेषु क्रोशतो गृह्य नद्यां चिक्षेप दुर्बलान्	010e  
ततः पौराः समाजग्मुर्भयशोकपरिप्लुताः	011a  
सगरं चाभ्ययाचन्त सर्वे प्राञ्जलयः स्थिताः	011c  
त्वं नस्त्राता महाराज परचक्रादिभिर्भयैः	012a  
असमञ्जोभयाद्घोरात्ततो नस्त्रातुमर्हसि	012c  
पौराणां वचनं श्रुत्वा घोरं नृपतिसत्तमः	013a  
मुहूर्तं विमना भूत्वा सचिवानिदमब्रवीत्	013c  
असमञ्जाः पुरादद्य सुतो मे विप्रवास्यताम्	014a  
यदि वो मत्प्रियं कार्यमेतच्छीघ्रं विधीयताम्	014c  
एवमुक्ता नरेन्द्रेण सचिवास्ते नराधिप	015a  
यथोक्तं त्वरिताश्चक्रुर्यथाज्ञापितवान्नृपः	015c  
एतत्ते सर्वमाख्यातं यथा पुत्रो महात्मना	016a  
पौराणां हितकामेन सगरेण विवासितः	016c  
अंशुमांस्तु महेष्वासो यदुक्तः सगरेण ह	017a  
तत्ते सर्वं प्रवक्ष्यामि कीर्त्यमानं निबोध मे	017c  
सगर उवाच	018  
पितुश्च तेऽहं त्यागेन पुत्राणां निधनेन च	018a  
अलाभेन तथाश्वस्य परितप्यामि पुत्रक	018c  
तस्माद्दुःखाभिसन्तप्तं यज्ञविघ्नाच्च मोहितम्	019a  
हयस्यानयनात्पौत्र नरकान्मां समुद्धर	019c  
लोमश उवाच	020  
अंशुमानेवमुक्तस्तु सगरेण महात्मना	020a  
जगाम दुःखात्तं देशं यत्र वै दारिता मही	020c  
स तु तेनैव मार्गेण समुद्रं प्रविवेश ह	021a  
अपश्यच्च महात्मानं कपिलं तुरगं च तम्	021c  
स दृष्ट्वा तेजसो राशिं पुराणमृषिसत्तमम्	022a  
प्रणम्य शिरसा भूमौ कार्यमस्मै न्यवेदयत्	022c  
ततः प्रीतो महातेजाः कपिलोंऽशुमतोऽभवत्	023a  
उवाच चैनं धर्मात्मा वरदोऽस्मीति भारत	023c  
स वव्रे तुरगं तत्र प्रथमं यज्ञकारणात्	024a  
द्वितीयमुदकं वव्रे पितॄणां पावनेप्सया	024c  
तमुवाच महातेजाः कपिलो मुनिपुङ्गवः	025a  
ददानि तव भद्रं ते यद्यत्प्रार्थयसेऽनघ	025c  
त्वयि क्षमा च धर्मश्च सत्यं चापि प्रतिष्ठितम्	026a  
त्वया कृतार्थः सगरः पुत्रवांश्च त्वया पिता	026c  
तव चैव प्रभावेन स्वर्गं यास्यन्ति सागराः	027a  
पौत्रश्च ते त्रिपथगां त्रिदिवादानयिष्यति	027c  
पावनार्थं सागराणां तोषयित्वा महेश्वरम्	027e  
हयं नयस्व भद्रं ते यज्ञियं नरपुङ्गव	028a  
यज्ञः समाप्यतां तात सगरस्य महात्मनः	028c  
अंशुमानेवमुक्तस्तु कपिलेन महात्मना	029a  
आजगाम हयं गृह्य यज्ञवाटं महात्मनः	029c  
सोऽभिवाद्य ततः पादौ सगरस्य महात्मनः	030a  
मूर्ध्नि तेनाप्युपाघ्रातस्तस्मै सर्वं न्यवेदयत्	030c  
यथा दृष्टं श्रुतं चापि सागराणां क्षयं तथा	031a  
तं चास्मै हयमाचष्ट यज्ञवाटमुपागतम्	031c  
तच्छ्रुत्वा सगरो राजा पुत्रजं दुःखमत्यजत्	032a  
अंशुमन्तं च सम्पूज्य समापयत तं क्रतुम्	032c  
समाप्तयज्ञः सगरो देवैः सर्वैः सभाजितः	033a  
पुत्रत्वे कल्पयामास समुद्रं वरुणालयम्	033c  
प्रशास्य सुचिरं कालं राज्यं राजीवलोचनः	034a  
पौत्रे भारं समावेश्य जगाम त्रिदिवं तदा	034c  
अंशुमानपि धर्मात्मा महीं सागरमेखलाम्	035a  
प्रशशास महाराज यथैवास्य पितामहः	035c  
तस्य पुत्रः समभवद्दिलीपो नाम धर्मवित्	036a  
तस्मै राज्यं समाधाय अंशुमानपि संस्थितः	036c  
दिलीपस्तु ततः श्रुत्वा पितॄणां निधनं महत्	037a  
पर्यतप्यत दुःखेन तेषां गतिमचिन्तयत्	037c  
गङ्गावतरणे यत्नं सुमहच्चाकरोन्नृपः	038a  
न चावतारयामास चेष्टमानो यथाबलम्	038c  
तस्य पुत्रः समभवच्छ्रीमान्धर्मपरायणः	039a  
भगीरथ इति ख्यातः सत्यवागनसूयकः	039c  
अभिषिच्य तु तं राज्ये दिलीपो वनमाश्रितः	040a  
तपःसिद्धिसमायोगात्स राजा भरतर्षभ	040c  
वनाज्जगाम त्रिदिवं कालयोगेन भारत	040e  
