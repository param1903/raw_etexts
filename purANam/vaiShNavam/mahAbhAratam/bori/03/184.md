मार्कण्डेय उवाच	001  
अत्रैव च सरस्वत्या गीतं परपुरञ्जय	001a  
पृष्टया मुनिना वीर शृणु तार्क्ष्येण धीमता	001c  
तार्क्ष्य उवाच	002  
किं नु श्रेयः पुरुषस्येह भद्रे कथं कुर्वन्न च्यवते स्वधर्मात्	002a  
आचक्ष्व मे चारुसर्वाङ्गि सर्वं त्वयानुशिष्टो न च्यवेयं स्वधर्मात्	002c  
कथं चाग्निं जुहुयां पूजये वा कस्मिन्काले केन धर्मो न नश्येत्	003a  
एतत्सर्वं सुभगे प्रब्रवीहि यथा लोकान्विरजाः सञ्चरेयम्	003c  
मार्कण्डेय उवाच	004  
एवं पृष्टा प्रीतियुक्तेन तेन शुश्रूषुमीक्ष्योत्तमबुद्धियुक्तम्	004a  
तार्क्ष्यं विप्रं धर्मयुक्तं हितं च सरस्वती वाक्यमिदं बभाषे	004c  
सरस्वत्युवाच	005  
यो ब्रह्म जानाति यथाप्रदेशं स्वाध्यायनित्यः शुचिरप्रमत्तः	005a  
स वै पुरो देवपुरस्य गन्ता सहामरैः प्राप्नुयात्प्रीतियोगम्	005c  
तत्र स्म रम्या विपुला विशोकाः सुपुष्पिताः पुष्करिण्यः सुपुण्याः	006a  
अकर्दमा मीनवत्यः सुतीर्था हिरण्मयैरावृताः पुण्डरीकैः	006c  
तासां तीरेष्वासते पुण्यकर्मा महीयमानः पृथगप्सरोभिः	007a  
सुपुण्यगन्धाभिरलङ्कृताभिर्हिरण्यवर्णाभिरतीव हृष्टः	007c  
परं लोकं गोप्रदास्त्वाप्नुवन्ति दत्त्वानड्वाहं सूर्यलोकं व्रजन्ति	008a  
वासो दत्त्वा चन्द्रमसः स लोकं दत्त्वा हिरण्यममृतत्वमेति	008c  
धेनुं दत्त्वा सुव्रतां साधुदोहां कल्याणवत्सामपलायिनीं च	009a  
यावन्ति रोमाणि भवन्ति तस्यास्तावद्वर्षाण्यश्नुते स्वर्गलोकम्	009c  
अनड्वाहं सुव्रतं यो ददाति हलस्य वोढारमनन्तवीर्यम्	010a  
धुरन्धरं बलवन्तं युवानं प्राप्नोति लोकान्दश धेनुदस्य	010c  
यः सप्त वर्षाणि जुहोति तार्क्ष्य हव्यं त्वग्नौ सुव्रतः साधुशीलः	011a  
सप्तावरान्सप्त पूर्वान्पुनाति पितामहानात्मनः कर्मभिः स्वैः	011c  
तार्क्ष्य उवाच	012  
किमग्निहोत्रस्य व्रतं पुराणमाचक्ष्व मे पृच्छतश्चारुरूपे	012a  
त्वयानुशिष्टोऽहमिहाद्य विद्यां यदग्निहोत्रस्य व्रतं पुराणम्	012c  
सरस्वत्युवाच	013  
न चाशुचिर्नाप्यनिर्णिक्तपाणिर्नाब्रह्मविज्जुहुयान्नाविपश्चित्	013a  
बुभुक्षवः शुचिकामा हि देवा नाश्रद्दधानाद्धि हविर्जुषन्ति	013c  
नाश्रोत्रियं देवहव्ये नियुञ्ज्यान्मोघं परा सिञ्चति तादृशो हि	014a  
अपूर्णमश्रोत्रियमाह तार्क्ष्य न वै तादृग्जुहुयादग्निहोत्रम्	014c  
कृशानुं ये जुह्वति श्रद्दधानाः सत्यव्रता हुतशिष्टाशिनश्च	015a  
गवां लोकं प्राप्य ते पुण्यगन्धं पश्यन्ति देवं परमं चापि सत्यम्	015c  
तार्क्ष्य उवाच	016  
क्षेत्रज्ञभूतां परलोकभावे कर्मोदये बुद्धिमतिप्रविष्टाम्	016a  
प्रज्ञां च देवीं सुभगे विमृश्य पृच्छामि त्वां का ह्यसि चारुरूपे	016c  
सरस्वत्युवाच	017  
अग्निहोत्रादहमभ्यागतास्मि विप्रर्षभाणां संशयच्छेदनाय	017a  
त्वत्संयोगादहमेतदब्रुवं भावे स्थिता तथ्यमर्थं यथावत्	017c  
तार्क्ष्य उवाच	018  
न हि त्वया सदृशी काचिदस्ति विभ्राजसे ह्यतिमात्रं यथा श्रीः	018a  
रूपं च ते दिव्यमत्यन्तकान्तं प्रज्ञां च देवीं सुभगे बिभर्षि	018c  
सरस्वत्युवाच	019  
श्रेष्ठानि यानि द्विपदां वरिष्ठ यज्ञेषु विद्वन्नुपपादयन्ति	019a  
तैरेवाहं सम्प्रवृद्धा भवामि आप्यायिता रूपवती च विप्र	019c  
यच्चापि द्रव्यमुपयुज्यते ह वानस्पत्यमायसं पार्थिवं वा	020a  
दिव्येन रूपेण च प्रज्ञया च तेनैव सिद्धिरिति विद्धि विद्वन्	020c  
तार्क्ष्य उवाच	021  
इदं श्रेयः परमं मन्यमाना व्यायच्छन्ते मुनयः सम्प्रतीताः	021a  
आचक्ष्व मे तं परमं विशोकं मोक्षं परं यं प्रविशन्ति धीराः	021c  
सरस्वत्युवाच	022  
तं वै परं वेदविदः प्रपन्नाः परं परेभ्यः प्रथितं पुराणम्	022a  
स्वाध्यायदानव्रतपुण्ययोगैस्तपोधना वीतशोका विमुक्ताः	022c  
तस्याथ मध्ये वेतसः पुण्यगन्धः सहस्रशाखो विमलो विभाति	023a  
तस्य मूलात्सरितः प्रस्रवन्ति मधूदकप्रस्रवणा रमण्यः	023c  
शाखां शाखां महानद्यः संयान्ति सिकतासमाः	024a  
धानापूपा मांसशाकाः सदा पायसकर्दमाः	024c  
यस्मिन्नग्निमुखा देवाः सेन्द्राः सह मरुद्गणैः	025a  
ईजिरे क्रतुभिः श्रेष्ठैस्तत्पदं परमं मुने	025c  
