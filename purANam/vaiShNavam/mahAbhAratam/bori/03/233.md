वैशम्पायन उवाच	001  
युधिष्ठिरवचः श्रुत्वा भीमसेनपुरोगमाः	001a  
प्रहृष्टवदनाः सर्वे समुत्तस्थुर्नरर्षभाः	001c  
अभेद्यानि ततः सर्वे समनह्यन्त भारत	002a  
जाम्बूनदविचित्राणि कवचानि महारथाः	002c  
ते दंशिता रथैः सर्वे ध्वजिनः सशरासनाः	003a  
पाण्डवाः प्रत्यदृश्यन्त ज्वलिता इव पावकाः	003c  
तान्रथान्साधु सम्पन्नान्संयुक्ताञ्जवनैर्हयैः	004a  
आस्थाय रथशार्दूलाः शीघ्रमेव ययुस्ततः	004c  
ततः कौरवसैन्यानां प्रादुरासीन्महास्वनः	005a  
प्रयातान्सहितान्दृष्ट्वा पाण्डुपुत्रान्महारथान्	005c  
जितकाशिनश्च खचरास्त्वरिताश्च महारथाः	006a  
क्षणेनैव वने तस्मिन्समाजग्मुरभीतवत्	006c  
न्यवर्तन्त ततः सर्वे गन्धर्वा जितकाशिनः	007a  
दृष्ट्वा रथगतान्वीरान्पाण्डवांश्चतुरो रणे	007c  
तांस्तु विभ्राजतो दृष्ट्वा लोकपालानिवोद्यतान्	008a  
व्यूढानीका व्यतिष्ठन्त गन्धमादनवासिनः	008c  
राज्ञस्तु वचनं श्रुत्वा धर्मराजस्य धीमतः	009a  
क्रमेण मृदुना युद्धमुपक्रामन्त भारत	009c  
न तु गन्धर्वराजस्य सैनिका मन्दचेतसः	010a  
शक्यन्ते मृदुना श्रेयः प्रतिपादयितुं तदा	010c  
ततस्तान्युधि दुर्धर्षः सव्यसाची परन्तपः	011a  
सान्त्वपूर्वमिदं वाक्यमुवाच खचरान्रणे	011c  
नैतद्गन्धर्वराजस्य युक्तं कर्म जुगुप्सितम्	012a  
परदाराभिमर्शश्च मानुषैश्च समागमः	012c  
उत्सृजध्वं महावीर्यान्धृतराष्ट्रसुतानिमान्	013a  
दारांश्चैषां विमुञ्चध्वं धर्मराजस्य शासनात्	013c  
एवमुक्तास्तु गन्धर्वाः पाण्डवेन यशस्विना	014a  
उत्स्मयन्तस्तदा पार्थमिदं वचनमब्रुवन्	014c  
एकस्यैव वयं तात कुर्याम वचनं भुवि	015a  
यस्य शासनमाज्ञाय चराम विगतज्वराः	015c  
तेनैकेन यथादिष्टं तथा वर्ताम भारत	016a  
न शास्ता विद्यतेऽस्माकमन्यस्तस्मात्सुरेश्वरात्	016c  
एवमुक्तस्तु गन्धर्वैः कुन्तीपुत्रो धनञ्जयः	017a  
गन्धर्वान्पुनरेवेदं वचनं प्रत्यभाषत	017c  
यदि साम्ना न मोक्षध्वं गन्धर्वा धृतराष्ट्रजम्	018a  
मोक्षयिष्यामि विक्रम्य स्वयमेव सुयोधनम्	018c  
एवमुक्त्वा ततः पार्थः सव्यसाची धनञ्जयः	019a  
ससर्ज निशितान्बाणान्खचरान्खचरान्प्रति	019c  
तथैव शरवर्षेण गन्धर्वास्ते बलोत्कटाः	020a  
पाण्डवानभ्यवर्तन्त पाण्डवाश्च दिवौकसः	020c  
ततः सुतुमुलं युद्धं गन्धर्वाणां तरस्विनाम्	021a  
बभूव भीमवेगानां पाण्डवानां च भारत	021c  
