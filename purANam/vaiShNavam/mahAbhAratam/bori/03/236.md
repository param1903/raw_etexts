जनमेजय उवाच	001  
शत्रुभिर्जितबद्धस्य पाण्डवैश्च महात्मभिः	001a  
मोक्षितस्य युधा पश्चान्मानस्थस्य दुरात्मनः	001c  
कत्थनस्यावलिप्तस्य गर्वितस्य च नित्यशः	002a  
सदा च पौरुषौदार्यैः पाण्डवानवमन्यतः	002c  
दुर्योधनस्य पापस्य नित्याहङ्कारवादिनः	003a  
प्रवेशो हास्तिनपुरे दुष्करः प्रतिभाति मे	003c  
तस्य लज्जान्वितस्यैव शोकव्याकुलचेतसः	004a  
प्रवेशं विस्तरेण त्वं वैशम्पायन कीर्तय	004c  
वैशम्पायन उवाच	005  
धर्मराजनिसृष्टस्तु धार्तराष्ट्रः सुयोधनः	005a  
लज्जयाधोमुखः सीदन्नुपासर्पत्सुदुःखितः	005c  
स्वपुरं प्रययौ राजा चतुरङ्गबलानुगः	006a  
शोकोपहतया बुद्ध्या चिन्तयानः पराभवम्	006c  
विमुच्य पथि यानानि देशे सुयवसोदके	007a  
सन्निविष्टः शुभे रम्ये भूमिभागे यथेप्सितम्	007c  
हस्त्यश्वरथपादातं यथास्थानं न्यवेशयत्	007e  
अथोपविष्टं राजानं पर्यङ्के ज्वलनप्रभे	008a  
उपप्लुतं यथा सोमं राहुणा रात्रिसङ्क्षये	008c  
उपगम्याब्रवीत्कर्णो दुर्योधनमिदं तदा	008e  
दिष्ट्या जीवसि गान्धारे दिष्ट्या नः सङ्गमः पुनः	009a  
दिष्ट्या त्वया जिताश्चैव गन्धर्वाः कामरूपिणः	009c  
दिष्ट्या समग्रान्पश्यामि भ्रातॄंस्ते कुरुनन्दन	010a  
विजिगीषून्रणान्मुक्तान्निर्जितारीन्महारथान्	010c  
अहं त्वभिद्रुतः सर्वैर्गन्धर्वैः पश्यतस्तव	011a  
नाशक्नुवं स्थापयितुं दीर्यमाणां स्ववाहिनीम्	011c  
शरक्षताङ्गश्च भृशं व्यपयातोऽभिपीडितः	012a  
इदं त्वत्यद्भुतं मन्ये यद्युष्मानिह भारत	012c  
अरिष्टानक्षतांश्चापि सदारधनवाहनान्	013a  
विमुक्तान्सम्प्रपश्यामि तस्माद्युद्धादमानुषात्	013c  
नैतस्य कर्ता लोकेऽस्मिन्पुमान्विद्येत भारत	014a  
यत्कृतं ते महाराज सह भ्रातृभिराहवे	014c  
एवमुक्तस्तु कर्णेन राजा दुर्योधनस्तदा	015a  
उवाचावाक्शिरा राजन्बाष्पगद्गदया गिरा	015c  
