मार्कण्डेय उवाच	001  
तावुभौ पतितौ दृष्ट्वा भ्रातरावमितौजसौ	001a  
बबन्ध रावणिर्भूयः शरैर्दत्तवरैस्तदा	001c  
तौ वीरौ शरजालेन बद्धाविन्द्रजिता रणे	002a  
रेजतुः पुरुषव्याघ्रौ शकुन्ताविव पञ्जरे	002c  
तौ दृष्ट्वा पतितौ भूमौ शतशः सायकैश्चितौ	003a  
सुग्रीवः कपिभिः सार्धं परिवार्य ततः स्थितः	003c  
सुषेणमैन्दद्विविदैः कुमुदेनाङ्गदेन च	004a  
हनूमन्नीलतारैश्च नलेन च कपीश्वरः	004c  
ततस्तं देशमागम्य कृतकर्मा विभीषणः	005a  
बोधयामास तौ वीरौ प्रज्ञास्त्रेण प्रबोधितौ	005c  
विशल्यौ चापि सुग्रीवः क्षणेनोभौ चकार तौ	006a  
विशल्यया महौषध्या दिव्यमन्त्रप्रयुक्तया	006c  
तौ लब्धसञ्ज्ञौ नृवरौ विशल्यावुदतिष्ठताम्	007a  
गततन्द्रीक्लमौ चास्तां क्षणेनोभौ महारथौ	007c  
ततो विभीषणः पार्थ राममिक्ष्वाकुनन्दनम्	008a  
उवाच विज्वरं दृष्ट्वा कृताञ्जलिरिदं वचः	008c  
अयमम्भो गृहीत्वा तु राजराजस्य शासनात्	009a  
गुह्यकोऽभ्यागतः श्वेतात्त्वत्सकाशमरिन्दम	009c  
इदमम्भः कुबेरस्ते महाराजः प्रयच्छति	010a  
अन्तर्हितानां भूतानां दर्शनार्थं परन्तप	010c  
अनेन स्पृष्टनयनो भूतान्यन्तर्हितान्युत	011a  
भवान्द्रक्ष्यति यस्मै च भवानेतत्प्रदास्यति	011c  
तथेति रामस्तद्वारि प्रतिगृह्याथ सत्कृतम्	012a  
चकार नेत्रयोः शौचं लक्ष्मणश्च महामनाः	012c  
सुग्रीवजाम्बवन्तौ च हनूमानङ्गदस्तथा	013a  
मैन्दद्विविदनीलाश्च प्रायः प्लवगसत्तमाः	013c  
तथा समभवच्चापि यदुवाच विभीषणः	014a  
क्षणेनातीन्द्रियाण्येषां चक्षूंष्यासन्युधिष्ठिर	014c  
इन्द्रजित्कृतकर्मा तु पित्रे कर्म तदात्मनः	015a  
निवेद्य पुनरागच्छत्त्वरयाजिशिरः प्रति	015c  
तमापतन्तं सङ्क्रुद्धं पुनरेव युयुत्सया	016a  
अभिदुद्राव सौमित्रिर्विभीषणमते स्थितः	016c  
अकृताह्निकमेवैनं जिघांसुर्जितकाशिनम्	017a  
शरैर्जघान सङ्क्रुद्धः कृतसञ्ज्ञोऽथ लक्ष्मणः	017c  
तयोः समभवद्युद्धं तदान्योन्यं जिगीषतोः	018a  
अतीव चित्रमाश्चर्यं शक्रप्रह्लादयोरिव	018c  
अविध्यदिन्द्रजित्तीक्ष्णैः सौमित्रिं मर्मभेदिभिः	019a  
सौमित्रिश्चानलस्पर्शैरविध्यद्रावणिं शरैः	019c  
सौमित्रिशरसंस्पर्शाद्रावणिः क्रोधमूर्छितः	020a  
असृजल्लक्ष्मणायाष्टौ शरानाशीविषोपमान्	020c  
तस्यासून्पावकस्पर्शैः सौमित्रिः पत्रिभिस्त्रिभिः	021a  
यथा निरहरद्वीरस्तन्मे निगदतः शृणु	021c  
एकेनास्य धनुष्मन्तं बाहुं देहादपातयत्	022a  
द्वितीयेन सनाराचं भुजं भूमौ न्यपातयत्	022c  
तृतीयेन तु बाणेन पृथुधारेण भास्वता	023a  
जहार सुनसं चारु शिरो भ्राजिष्णुकुण्डलम्	023c  
विनिकृत्तभुजस्कन्धं कबन्धं भीमदर्शनम्	024a  
तं हत्वा सूतमप्यस्त्रैर्जघान बलिनां वरः	024c  
लङ्कां प्रवेशयामासुर्वाजिनस्तं रथं तदा	025a  
ददर्श रावणस्तं च रथं पुत्रविनाकृतम्	025c  
स पुत्रं निहतं दृष्ट्वा त्रासात्सम्भ्रान्तलोचनः	026a  
रावणः शोकमोहार्तो वैदेहीं हन्तुमुद्यतः	026c  
अशोकवनिकास्थां तां रामदर्शनलालसाम्	027a  
खड्गमादाय दुष्टात्मा जवेनाभिपपात ह	027c  
तं दृष्ट्वा तस्य दुर्बुद्धेरविन्ध्यः पापनिश्चयम्	028a  
शमयामास सङ्क्रुद्धं श्रूयतां येन हेतुना	028c  
महाराज्ये स्थितो दीप्ते न स्त्रियं हन्तुमर्हसि	029a  
हतैवैषा यदा स्त्री च बन्धनस्था च ते गृहे	029c  
न चैषा देहभेदेन हता स्यादिति मे मतिः	030a  
जहि भर्तारमेवास्या हते तस्मिन्हता भवेत्	030c  
न हि ते विक्रमे तुल्यः साक्षादपि शतक्रतुः	031a  
असकृद्धि त्वया सेन्द्रास्त्रासितास्त्रिदशा युधि	031c  
एवं बहुविधैर्वाक्यैरविन्ध्यो रावणं तदा	032a  
क्रुद्धं संशमयामास जगृहे च स तद्वचः	032c  
निर्याणे स मतिं कृत्वा निधायासिं क्षपाचरः	033a  
आज्ञापयामास तदा रथो मे कल्प्यतामिति	033c  
