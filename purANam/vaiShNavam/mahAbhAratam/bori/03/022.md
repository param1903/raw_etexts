वासुदेव उवाच	001  
एवं स पुरुषव्याघ्र शाल्वो राज्ञां महारिपुः	001a  
युध्यमानो मया सङ्ख्ये वियदभ्यागमत्पुनः	001c  
ततः शतघ्नीश्च महागदाश्च दीप्तांश्च शूलान्मुसलानसींश्च	002a  
चिक्षेप रोषान्मयि मन्दबुद्धिः शाल्वो महाराज जयाभिकाङ्क्षी	002c  
तानाशुगैरापततोऽहमाशु निवार्य तूर्णं खगमान्ख एव	003a  
द्विधा त्रिधा चाच्छिनमाशु मुक्तैस्ततोऽन्तरिक्षे निनदो बभूव	003c  
ततः शतसहस्रेण शराणां नतपर्वणाम्	004a  
दारुकं वाजिनश्चैव रथं च समवाकिरत्	004c  
ततो मामब्रवीद्वीर दारुको विह्वलन्निव	005a  
स्थातव्यमिति तिष्ठामि शाल्वबाणप्रपीडितः	005c  
इति तस्य निशम्याहं सारथेः करुणं वचः	006a  
अवेक्षमाणो यन्तारमपश्यं शरपीडितम्	006c  
न तस्योरसि नो मूर्ध्नि न काये न भुजद्वये	007a  
अन्तरं पाण्डवश्रेष्ठ पश्यामि नहतं शरैः	007c  
स तु बाणवरोत्पीडाद्विस्रवत्यसृगुल्बणम्	008a  
अभिवृष्टो यथा मेघैर्गिरिर्गैरिकधातुमान्	008c  
अभीषुहस्तं तं दृष्ट्वा सीदन्तं सारथिं रणे	009a  
अस्तम्भयं महाबाहो शाल्वबाणप्रपीडितम्	009c  
अथ मां पुरुषः कश्चिद्द्वारकानिलयोऽब्रवीत्	010a  
त्वरितो रथमभ्येत्य सौहृदादिव भारत	010c  
आहुकस्य वचो वीर तस्यैव परिचारकः	011a  
विषण्णः सन्नकण्ठो वै तन्निबोध युधिष्ठिर	011c  
द्वारकाधिपतिर्वीर आह त्वामाहुको वचः	012a  
केशवेह विजानीष्व यत्त्वां पितृसखोऽब्रवीत्	012c  
उपयात्वाद्य शाल्वेन द्वारकां वृष्णिनन्दन	013a  
विषक्ते त्वयि दुर्धर्ष हतः शूरसुतो बलात्	013c  
तदलं साधु युद्धेन निवर्तस्व जनार्दन	014a  
द्वारकामेव रक्षस्व कार्यमेतन्महत्तव	014c  
इत्यहं तस्य वचनं श्रुत्वा परमदुर्मनाः	015a  
निश्चयं नाधिगच्छामि कर्तव्यस्येतरस्य वा	015c  
सात्यकिं बलदेवं च प्रद्युम्नं च महारथम्	016a  
जगर्हे मनसा वीर तच्छ्रुत्वा विप्रियं वचः	016c  
अहं हि द्वारकायाश्च पितुश्च कुरुनन्दन	017a  
तेषु रक्षां समाधाय प्रयातः सौभपातने	017c  
बलदेवो महाबाहुः कच्चिज्जीवति शत्रुहा	018a  
सात्यकी रौक्मिणेयश्च चारुदेष्णश्च वीर्यवान्	018c  
साम्बप्रभृतयश्चैवेत्यहमासं सुदुर्मनाः	018e  
एतेषु हि नरव्याघ्र जीवत्सु न कथञ्चन	019a  
शक्यः शूरसुतो हन्तुमपि वज्रभृता स्वयम्	019c  
हतः शूरसुतो व्यक्तं व्यक्तं ते च परासवः	020a  
बलदेवमुखाः सर्वे इति मे निश्चिता मतिः	020c  
सोऽहं सर्वविनाशं तं चिन्तयानो मुहुर्मुहुः	021a  
सुविह्वलो महाराज पुनः शाल्वमयोधयम्	021c  
ततोऽपश्यं महाराज प्रपतन्तमहं तदा	022a  
सौभाच्छूरसुतं वीर ततो मां मोह आविशत्	022c  
तस्य रूपं प्रपततः पितुर्मम नराधिप	023a  
ययातेः क्षीणपुण्यस्य स्वर्गादिव महीतलम्	023c  
विशीर्णगलितोष्णीषः प्रकीर्णाम्बरमूर्धजः	024a  
प्रपतन्दृश्यते ह स्म क्षीणपुण्य इव ग्रहः	024c  
ततः शार्ङ्गं धनुःश्रेष्ठं करात्प्रपतितं मम	025a  
मोहात्सन्नश्च कौन्तेय रथोपस्थ उपाविशम्	025c  
ततो हाहाकृतं सर्वं सैन्यं मे गतचेतनम्	026a  
मां दृष्ट्वा रथनीडस्थं गतासुमिव भारत	026c  
प्रसार्य बाहू पततः प्रसार्य चरणावपि	027a  
रूपं पितुरपश्यं तच्छकुनेः पततो यथा	027c  
तं पतन्तं महाबाहो शूलपट्टिशपाणयः	028a  
अभिघ्नन्तो भृशं वीरा मम चेतो व्यकम्पयन्	028c  
ततो मुहूर्तात्प्रतिलभ्य सञ्ज्ञामहं तदा वीर महाविमर्दे	029a  
न तत्र सौभं न रिपुं न शाल्वं पश्यामि वृद्धं पितरं न चापि	029c  
ततो ममासीन्मनसि मायेयमिति निश्चितम्	030a  
प्रबुद्धोऽस्मि ततो भूयः शतशो विकिरञ्शरान्	030c  
