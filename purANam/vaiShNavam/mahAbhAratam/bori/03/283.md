मार्कण्डेय उवाच	001  
तस्यां रात्र्यां व्यतीतायामुदिते सूर्यमण्डले	001a  
कृतपूर्वाह्णिकाः सर्वे समेयुस्ते तपोधनाः	001c  
तदेव सर्वं सावित्र्या महाभाग्यं महर्षयः	002a  
द्युमत्सेनाय नातृप्यन्कथयन्तः पुनः पुनः	002c  
ततः प्रकृतयः सर्वाः शाल्वेभ्योऽभ्यागता नृप	003a  
आचख्युर्निहतं चैव स्वेनामात्येन तं नृपम्	003c  
तं मन्त्रिणा हतं श्रुत्वा ससहायं सबान्धवम्	004a  
न्यवेदयन्यथातत्त्वं विद्रुतं च द्विषद्बलम्	004c  
ऐकमत्यं च सर्वस्य जनस्याथ नृपं प्रति	005a  
सचक्षुर्वाप्यचक्षुर्वा स नो राजा भवत्विति	005c  
अनेन निश्चयेनेह वयं प्रस्थापिता नृप	006a  
प्राप्तानीमानि यानानि चतुरङ्गं च ते बलम्	006c  
प्रयाहि राजन्भद्रं ते घुष्टस्ते नगरे जयः	007a  
अध्यास्स्व चिररात्राय पितृपैतामहं पदम्	007c  
चक्षुष्मन्तं च तं दृष्ट्वा राजानं वपुषान्वितम्	008a  
मूर्धभिः पतिताः सर्वे विस्मयोत्फुल्ललोचनाः	008c  
ततोऽभिवाद्य तान्वृद्धान्द्विजानाश्रमवासिनः	009a  
तैश्चाभिपूजितः सर्वैः प्रययौ नगरं प्रति	009c  
शैब्या च सह सावित्र्या स्वास्तीर्णेन सुवर्चसा	010a  
नरयुक्तेन यानेन प्रययौ सेनया वृता	010c  
ततोऽभिषिषिचुः प्रीत्या द्युमत्सेनं पुरोहिताः	011a  
पुत्रं चास्य महात्मानं यौवराज्येऽभ्यषेचयन्	011c  
ततः कालेन महता सावित्र्याः कीर्तिवर्धनम्	012a  
तद्वै पुत्रशतं जज्ञे शूराणामनिवर्तिनाम्	012c  
भ्रातॄणां सोदराणां च तथैवास्याभवच्छतम्	013a  
मद्राधिपस्याश्वपतेर्मालव्यां सुमहाबलम्	013c  
एवमात्मा पिता माता श्वश्रूः श्वशुर एव च	014a  
भर्तुः कुलं च सावित्र्या सर्वं कृच्छ्रात्समुद्धृतम्	014c  
तथैवैषापि कल्याणी द्रौपदी शीलसम्मता	015a  
तारयिष्यति वः सर्वान्सावित्रीव कुलाङ्गना	015c  
वैशम्पायन उवाच	016  
एवं स पाण्डवस्तेन अनुनीतो महात्मना	016a  
विशोको विज्वरो राजन्काम्यके न्यवसत्तदा	016c  
