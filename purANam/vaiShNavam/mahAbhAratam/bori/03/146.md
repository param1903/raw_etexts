001  	वैशम्पायन उवाच  
001a  	तत्र ते पुरुषव्याघ्राः परमं शौचमास्थिताः  
001c  	षड्रात्रमवसन्वीरा धनञ्जयदिदृक्षया  
001e  	तस्मिन्विहरमाणाश्च रममाणाश्च पाण्डवाः  
002a  	मनोज्ञे काननवरे सर्वभूतमनोरमे  
002c  	पादपैः पुष्पविकचैः फलभारावनामितैः  
003a  	शोभितं सर्वतोरम्यैः पुंस्कोकिलकुलाकुलैः  
003c  	स्निग्धपत्रैरविरलैः शीतच्छायैर्मनोरमैः  
004a  	सरांसि च विचित्राणि प्रसन्नसलिलानि च  
004c  	कमलैः सोत्पलैस्तत्र भ्राजमानानि सर्वशः  
004e  	पश्यन्तश्चारुरूपाणि रेमिरे तत्र पाण्डवाः  
005a  	पुण्यगन्धः सुखस्पर्शो ववौ तत्र समीरणः  
005c  	ह्लादयन्पाण्डवान्सर्वान्सकृष्णान्सद्विजर्षभान्  
006a  	ततः पूर्वोत्तरो वायुः पवमानो यदृच्छया  
006c  	सहस्रपत्रमर्काभं दिव्यं पद्ममुदावहत्  
007a  	तदपश्यत पाञ्चाली दिव्यगन्धं मनोरमम्  
007c  	अनिलेनाहृतं भूमौ पतितं जलजं शुचि  
008a  	तच्छुभा शुभमासाद्य सौगन्धिकमनुत्तमम्  
008c  	अतीव मुदिता राजन्भीमसेनमथाब्रवीत्  
009a  	पश्य दिव्यं सुरुचिरं भीम पुष्पमनुत्तमम्  
009c  	गन्धसंस्थानसम्पन्नं मनसो मम नन्दनम्  
010a  	एतत्तु धर्मराजाय प्रदास्यामि परन्तप  
010c  	हरेरिदं मे कामाय काम्यके पुनराश्रमे  
011a  	यदि तेऽहं प्रिया पार्थ बहूनीमान्युपाहर  
011c  	तान्यहं नेतुमिच्छामि काम्यकं पुनराश्रमम्  
012a  	एवमुक्त्वा तु पाञ्चाली भीमसेनमनिन्दिता  
012c  	जगाम धर्मराजाय पुष्पमादाय तत्तदा  
013a  	अभिप्रायं तु विज्ञाय महिष्याः पुरुषर्षभः  
013c  	प्रियायाः प्रियकामः स भीमो भीमपराक्रमः  
014a  	वातं तमेवाभिमुखो यतस्तत्पुष्पमागतम्  
014c  	आजिहीर्षुर्जगामाशु स पुष्पाण्यपराण्यपि  
015a  	रुक्मपृष्ठं धनुर्गृह्य शरांश्चाशीविषोपमान्  
015c  	मृगराडिव सङ्क्रुद्धः प्रभिन्न इव कुञ्जरः  
016a  	द्रौपद्याः प्रियमन्विच्छन्स्वबाहुबलमाश्रितः  
016c  	व्यपेतभयसम्मोहः शैलमभ्यपतद्बली  
017a  	स तं द्रुमलतागुल्मच्छन्नं नीलशिलातलम्  
017c  	गिरिं चचारारिहरः किन्नराचरितं शुभम्  
018a  	नानावर्णधरैश्चित्रं धातुद्रुममृगाण्डजैः  
018c  	सर्वभूषणसम्पूर्णं भूमेर्भुजमिवोच्छ्रितम्  
019a  	सर्वर्तुरमणीयेषु गन्धमादनसानुषु  
019c  	सक्तचक्षुरभिप्रायं हृदयेनानुचिन्तयन्  
020a  	पुंस्कोकिलनिनादेषु षट्पदाभिरुतेषु च  
020c  	बद्धश्रोत्रमनश्चक्षुर्जगामामितविक्रमः  
021a  	जिघ्रमाणो महातेजाः सर्वर्तुकुसुमोद्भवम्  
021c  	गन्धमुद्दाममुद्दामो वने मत्त इव द्विपः  
022a  	ह्रियमाणश्रमः पित्रा सम्प्रहृष्टतनूरुहः  
022c  	पितुः संस्पर्शशीतेन गन्धमादनवायुना  
023a  	स यक्षगन्धर्वसुरब्रह्मर्षिगणसेवितम्  
023c  	विलोडयामास तदा पुष्पहेतोररिन्दमः  
024a  	विषमच्छेदरचितैरनुलिप्तमिवाङ्गुलैः  
024c  	विमलैर्धातुविच्छेदैः काञ्चनाञ्जनराजतैः  
025a  	सपक्षमिव नृत्यन्तं पार्श्वलग्नैः पयोधरैः  
025c  	मुक्ताहारैरिव चितं च्युतैः प्रस्रवणोदकैः  
026a  	अभिरामनदीकुञ्जनिर्झरोदरकन्दरम्  
026c  	अप्सरोनूपुररवैः प्रनृत्तबहुबर्हिणम्  
027a  	दिग्वारणविषाणाग्रैर्घृष्टोपलशिलातलम्  
027c  	स्रस्तांशुकमिवाक्षोभ्यैर्निम्नगानिःसृतैर्जलैः  
028a  	सशष्पकवलैः स्वस्थैरदूरपरिवर्तिभिः  
028c  	भयस्याज्ञैश्च हरिणैः कौतूहलनिरीक्षितः  
029a  	चालयन्नूरुवेगेन लताजालान्यनेकशः  
029c  	आक्रीडमानः कौन्तेयः श्रीमान्वायुसुतो ययौ  
030a  	प्रियामनोरथं कर्तुमुद्यतश्चारुलोचनः  
030c  	प्रांशुः कनकतालाभः सिंहसंहननो युवा  
031a  	मत्तवारणविक्रान्तो मत्तवारणवेगवान्  
031c  	मत्तवारणताम्राक्षो मत्तवारणवारणः  
032a  	प्रियपार्श्वोपविष्टाभिर्व्यावृत्ताभिर्विचेष्टितैः  
032c  	यक्षगन्धर्वयोषाभिरदृश्याभिर्निरीक्षितः  
033a  	नवावतारं रूपस्य विक्रीणन्निव पाण्डवः  
033c  	चचार रमणीयेषु गन्धमादनसानुषु  
034a  	संस्मरन्विविधान्क्लेशान्दुर्योधनकृतान्बहून्  
034c  	द्रौपद्या वनवासिन्याः प्रियं कर्तुं समुद्यतः  
035a  	सोऽचिन्तयद्गते स्वर्गमर्जुने मयि चागते  
035c  	पुष्पहेतोः कथं न्वार्यः करिष्यति युधिष्ठिरः  
036a  	स्नेहान्नरवरो नूनमविश्वासाद्वनस्य च  
036c  	नकुलं सहदेवं च न मोक्ष्यति युधिष्ठिरः  
037a  	कथं नु कुसुमावाप्तिः स्याच्छीघ्रमिति चिन्तयन्  
037c  	प्रतस्थे नरशार्दूलः पक्षिराडिव वेगितः  
038a  	कम्पयन्मेदिनीं पद्भ्यां निर्घात इव पर्वसु  
038c  	त्रासयन्गजयूथानि वातरंहा वृकोदरः  
039a  	सिंहव्याघ्रगणांश्चैव मर्दमानो महाबलः  
039c  	उन्मूलयन्महावृक्षान्पोथयंश्चोरसा बली  
040a  	लतावल्लीश्च वेगेन विकर्षन्पाण्डुनन्दनः  
040c  	उपर्युपरि शैलाग्रमारुरुक्षुरिव द्विपः  
040e  	विनर्दमानोऽतिभृशं सविद्युदिव तोयदः  
041a  	तस्य शब्देन घोरेण धनुर्घोषेण चाभिभो  
041c  	त्रस्तानि मृगयूथानि समन्ताद्विप्रदुद्रुवुः  
042a  	अथापश्यन्महाबाहुर्गन्धमादनसानुषु  
सुरम्यं कदलीषण्डं बहुयोजनविस्तृतम्	042c  
तमभ्यगच्छद्वेगेन क्षोभयिष्यन्महाबलः	043a  
महागज इवास्रावी प्रभञ्जन्विविधान्द्रुमान्	043c  
उत्पाट्य कदलीस्कन्धान्बहुतालसमुच्छ्रयान्	044a  
चिक्षेप तरसा भीमः समन्ताद्बलिनां वरः	044c  
ततः सत्त्वान्युपाक्रामन्बहूनि च महान्ति च	045a  
रुरुवारणसङ्घाश्च महिषाश्च जलाश्रयाः	045c  
सिंहव्याघ्राश्च सङ्क्रुद्धा भीमसेनमभिद्रवन्	046a  
व्यादितास्या महारौद्रा विनदन्तोऽतिभीषणाः	046c  
ततो वायुसुतः क्रोधात्स्वबाहुबलमाश्रितः	047a  
गजेनाघ्नन्गजं भीमः सिंहं सिंहेन चाभिभूः	047c  
तलप्रहारैरन्यांश्च व्यहनत्पाण्डवो बली	047e  
ते हन्यमाना भीमेन सिंहव्याघ्रतरक्षवः	048a  
भयाद्विससृपुः सर्वे शकृन्मूत्रं च सुस्रुवुः	048c  
प्रविवेश ततः क्षिप्रं तानपास्य महाबलः	049a  
वनं पाण्डुसुतः श्रीमाञ्शब्देनापूरयन्दिशः	049c  
तेन शब्देन चोग्रेण भीमसेनरवेण च	050a  
वनान्तरगताः सर्वे वित्रेसुर्मृगपक्षिणः	050c  
तं शब्दं सहसा श्रुत्वा मृगपक्षिसमीरितम्	051a  
जलार्द्रपक्षा विहगाः समुत्पेतुः सहस्रशः	051c  
तानौदकान्पक्षिगणान्निरीक्ष्य भरतर्षभः	052a  
तानेवानुसरन्रम्यं ददर्श सुमहत्सरः	052c  
काञ्चनैः कदलीषण्डैर्मन्दमारुतकम्पितैः	053a  
वीज्यमानमिवाक्षोभ्यं तीरान्तरविसर्पिभिः	053c  
तत्सरोऽथावतीर्याशु प्रभूतकमलोत्पलम्	054a  
महागज इवोद्दामश्चिक्रीड बलवद्बली	054c  
विक्रीड्य तस्मिन्सुचिरमुत्ततारामितद्युतिः	054e  
ततोऽवगाह्य वेगेन तद्वनं बहुपादपम्	055a  
दध्मौ च शङ्खं स्वनवत्सर्वप्राणेन पाण्डवः	055c  
तस्य शङ्खस्य शब्देन भीमसेनरवेण च	056a  
बाहुशब्देन चोग्रेण नर्दन्तीव गिरेर्गुहाः	056c  
तं वज्रनिष्पेषसममास्फोटितरवं भृशम्	057a  
श्रुत्वा शैलगुहासुप्तैः सिंहैर्मुक्तो महास्वनः	057c  
सिंहनादभयत्रस्तैः कुञ्जरैरपि भारत	058a  
मुक्तो विरावः सुमहान्पर्वतो येन पूरितः	058c  
तं तु नादं ततः श्रुत्वा सुप्तो वानरपुङ्गवः	059a  
प्राजृम्भत महाकायो हनूमान्नाम वानरः	059c  
कदलीषण्डमध्यस्थो निद्रावशगतस्तदा	060a  
जृम्भमाणः सुविपुलं शक्रध्वजमिवोच्छ्रितम्	060c  
आस्फोटयत लाङ्गूलमिन्द्राशनिसमस्वनम्	060e  
तस्य लाङ्गूलनिनदं पर्वतः स गुहामुखैः	061a  
उद्गारमिव गौर्नर्दमुत्ससर्ज समन्ततः	061c  
स लाङ्गूलरवस्तस्य मत्तवारणनिस्वनम्	062a  
अन्तर्धाय विचित्रेषु चचार गिरिसानुषु	062c  
स भीमसेनस्तं श्रुत्वा सम्प्रहृष्टतनूरुहः	063a  
शब्दप्रभवमन्विच्छंश्चचार कदलीवनम्	063c  
कदलीवनमध्यस्थमथ पीने शिलातले	064a  
स ददर्श महाबाहुर्वानराधिपतिं स्थितम्	064c  
विद्युत्सङ्घातदुष्प्रेक्ष्यं विद्युत्सङ्घातपिङ्गलम्	065a  
विद्युत्सङ्घातसदृशं विद्युत्सङ्घातचञ्चलम्	065c  
बाहुस्वस्तिकविन्यस्तपीनह्रस्वशिरोधरम्	066a  
स्कन्धभूयिष्ठकायत्वात्तनुमध्यकटीतटम्	066c  
किञ्चिच्चाभुग्नशीर्षेण दीर्घरोमाञ्चितेन च	067a  
लाङ्गूलेनोर्ध्वगतिना ध्वजेनेव विराजितम्	067c  
रक्तोष्ठं ताम्रजिह्वास्यं रक्तकर्णं चलद्भ्रुवम्	068a  
वदनं वृत्तदंष्ट्राग्रं रश्मिवन्तमिवोडुपम्	068c  
वदनाभ्यन्तरगतैः शुक्लभासैरलङ्कृतम्	069a  
केसरोत्करसम्मिश्रमशोकानामिवोत्करम्	069c  
हिरण्मयीनां मध्यस्थं कदलीनां महाद्युतिम्	070a  
दीप्यमानं स्ववपुषा अर्चिष्मन्तमिवानलम्	070c  
निरीक्षन्तमवित्रस्तं लोचनैर्मधुपिङ्गलैः	071a  
तं वानरवरं वीरमतिकायं महाबलम्	071c  
अथोपसृत्य तरसा भीमो भीमपराक्रमः	072a  
सिंहनादं समकरोद्बोधयिष्यन्कपिं तदा	072c  
तेन शब्देन भीमस्य वित्रेसुर्मृगपक्षिणः	073a  
हनूमांश्च महासत्त्व ईषदुन्मील्य लोचने	073c  
अवैक्षदथ सावज्ञं लोचनैर्मधुपिङ्गलैः	073e  
स्मितेनाभाष्य कौन्तेयं वानरो नरमब्रवीत्	074a  
किमर्थं सरुजस्तेऽहं सुखसुप्तः प्रबोधितः	074c  
ननु नाम त्वया कार्या दया भूतेषु जानता	075a  
वयं धर्मं न जानीमस्तिर्यग्योनिं समाश्रिताः	075c  
मनुष्या बुद्धिसम्पन्ना दयां कुर्वन्ति जन्तुषु	076a  
क्रूरेषु कर्मसु कथं देहवाक्चित्तदूषिषु	076c  
धर्मघातिषु सज्जन्ते बुद्धिमन्तो भवद्विधाः	076e  
न त्वं धर्मं विजानासि वृद्धा नोपासितास्त्वया	077a  
अल्पबुद्धितया वन्यानुत्सादयसि यन्मृगान्	077c  
ब्रूहि कस्त्वं किमर्थं वा वनं त्वमिदमागतः	078a  
वर्जितं मानुषैर्भावैस्तथैव पुरुषैरपि	078c  
अतः परमगम्योऽयं पर्वतः सुदुरारुहः	079a  
विना सिद्धगतिं वीर गतिरत्र न विद्यते	079c  
कारुण्यात्सौहृदाच्चैव वारये त्वां महाबल	080a  
नातः परं त्वया शक्यं गन्तुमाश्वसिहि प्रभो	080c  
इमान्यमृतकल्पानि मूलानि च फलानि च	081a  
भक्षयित्वा निवर्तस्व ग्राह्यं यदि वचो मम	081c  
