वैशम्पायन उवाच	001  
अथाब्रवीद्द्रौपदी राजपुत्री पृष्टा शिबीनां प्रवरेण तेन	001a  
अवेक्ष्य मन्दं प्रविमुच्य शाखां सङ्गृह्णती कौशिकमुत्तरीयम्	001c  
बुद्ध्याभिजानामि नरेन्द्रपुत्र न मादृशी त्वामभिभाष्टुमर्हा	002a  
न त्वेह वक्तास्ति तवेह वाक्यमन्यो नरो वाप्यथ वापि नारी	002c  
एका ह्यहं सम्प्रति तेन वाचं ददानि वै भद्र निबोध चेदम्	003a  
अहं ह्यरण्ये कथमेकमेका त्वामालपेयं निरता स्वधर्मे	003c  
जानामि च त्वां सुरथस्य पुत्रं यं कोटिकाश्येति विदुर्मनुष्याः	004a  
तस्मादहं शैब्य तथैव तुभ्यमाख्यामि बन्धून्प्रति तन्निबोध	004c  
अपत्यमस्मि द्रुपदस्य राज्ञः कृष्णेति मां शैब्य विदुर्मनुष्याः	005a  
साहं वृणे पञ्च जनान्पतित्वे ये खाण्डवप्रस्थगताः श्रुतास्ते	005c  
युधिष्ठिरो भीमसेनार्जुनौ च माद्र्याश्च पुत्रौ पुरुषप्रवीरौ	006a  
ते मां निवेश्येह दिशश्चतस्रो विभज्य पार्था मृगयां प्रयाताः	006c  
प्राचीं राजा दक्षिणां भीमसेनो जयः प्रतीचीं यमजावुदीचीम्	007a  
मन्ये तु तेषां रथसत्तमानां कालोऽभितः प्राप्त इहोपयातुम्	007c  
सम्मानिता यास्यथ तैर्यथेष्टं विमुच्य वाहानवगाहयध्वम्	008a  
प्रियातिथिर्धर्मसुतो महात्मा प्रीतो भविष्यत्यभिवीक्ष्य युष्मान्	008c  
एतावदुक्त्वा द्रुपदात्मजा सा शैब्यात्मजं चन्द्रमुखी प्रतीता	009a  
विवेश तां पर्णकुटीं प्रशस्तां सञ्चिन्त्य तेषामतिथिस्वधर्मम्	009c  
