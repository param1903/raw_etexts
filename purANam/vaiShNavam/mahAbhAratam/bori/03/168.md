अर्जुन उवाच	001  
ततोऽश्मवर्षं सुमहत्प्रादुरासीत्समन्ततः	001a  
नगमात्रैर्महाघोरैस्तन्मां दृढमपीडयत्	001c  
तदहं वज्रसङ्काशैः शरैरिन्द्रास्त्रचोदितैः	002a  
अचूर्णयं वेगवद्भिः शतधैकैकमाहवे	002c  
चूर्ण्यमानेऽश्मवर्षे तु पावकः समजायत	003a  
तत्राश्मचूर्णमपतत्पावकप्रकरा इव	003c  
ततोऽश्मवर्षे निहते जलवर्षं महत्तरम्	004a  
धाराभिरक्षमात्राभिः प्रादुरासीन्ममान्तिके	004c  
नभसः प्रच्युता धारास्तिग्मवीर्याः सहस्रशः	005a  
आवृण्वन्सर्वतो व्योम दिशश्चोपदिशस्तथा	005c  
धाराणां च निपातेन वायोर्विस्फूर्जितेन च	006a  
गर्जितेन च दैत्यानां न प्राज्ञायत किञ्चन	006c  
धारा दिवि च सम्बद्धा वसुधायां च सर्वशः	007a  
व्यामोहयन्त मां तत्र निपतन्त्योऽनिशं भुवि	007c  
तत्रोपदिष्टमिन्द्रेण दिव्यमस्त्रं विशोषणम्	008a  
दीप्तं प्राहिणवं घोरमशुष्यत्तेन तज्जलम्	008c  
हतेऽश्मवर्षे तु मया जलवर्षे च शोषिते	009a  
मुमुचुर्दानवा मायामग्निं वायुं च मानद	009c  
ततोऽहमग्निं व्यधमं सलिलास्त्रेण सर्वशः	010a  
शैलेन च महास्त्रेण वायोर्वेगमधारयम्	010c  
तस्यां प्रतिहतायां तु दानवा युद्धदुर्मदाः	011a  
प्राकुर्वन्विविधा माया यौगपद्येन भारत	011c  
ततो वर्षं प्रादुरभूत्सुमहल्लोमहर्षणम्	012a  
अस्त्राणां घोररूपाणामग्नेर्वायोस्तथाश्मनाम्	012c  
सा तु मायामयी वृष्टिः पीडयामास मां युधि	013a  
अथ घोरं तमस्तीव्रं प्रादुरासीत्समन्ततः	013c  
तमसा संवृते लोके घोरेण परुषेण च	014a  
तुरगा विमुखाश्चासन्प्रास्खलच्चापि मातलिः	014c  
हस्ताद्धिरण्मयश्चास्य प्रतोदः प्रापतद्भुवि	015a  
असकृच्चाह मां भीतः क्वासीति भरतर्षभ	015c  
मां च भीराविशत्तीव्रा तस्मिन्विगतचेतसि	016a  
स च मां विगतज्ञानः सन्त्रस्त इदमब्रवीत्	016c  
सुराणामसुराणां च सङ्ग्रामः सुमहानभूत्	017a  
अमृतार्थे पुरा पार्थ स च दृष्टो मयानघ	017c  
शम्बरस्य वधे चापि सङ्ग्रामः सुमहानभूत्	018a  
सारथ्यं देवराजस्य तत्रापि कृतवानहम्	018c  
तथैव वृत्रस्य वधे सङ्गृहीता हया मया	019a  
वैरोचनेर्मया युद्धं दृष्टं चापि सुदारुणम्	019c  
एते मया महाघोराः सङ्ग्रामाः पर्युपासिताः	020a  
न चापि विगतज्ञानो भूतपूर्वोऽस्मि पाण्डव	020c  
पितामहेन संहारः प्रजानां विहितो ध्रुवम्	021a  
न हि युद्धमिदं युक्तमन्यत्र जगतः क्षयात्	021c  
तस्य तद्वचनं श्रुत्वा संस्तभ्यात्मानमात्मना	022a  
मोहयिष्यन्दानवानामहं मायामयं बलम्	022c  
अब्रुवं मातलिं भीतं पश्य मे भुजयोर्बलम्	023a  
अस्त्राणां च प्रभावं मे धनुषो गाण्डिवस्य च	023c  
अद्यास्त्रमाययैतेषां मायामेतां सुदारुणाम्	024a  
विनिहन्मि तमश्चोग्रं मा भैः सूत स्थिरो भव	024c  
एवमुक्त्वाहमसृजमस्त्रमायां नराधिप	025a  
मोहनीं सर्वशत्रूणां हिताय त्रिदिवौकसाम्	025c  
पीड्यमानासु मायासु तासु तास्वसुरेश्वराः	026a  
पुनर्बहुविधा मायाः प्राकुर्वन्नमितौजसः	026c  
पुनः प्रकाशमभवत्तमसा ग्रस्यते पुनः	027a  
व्रजत्यदर्शनं लोकः पुनरप्सु निमज्जति	027c  
सुसङ्गृहीतैर्हरिभिः प्रकाशे सति मातलिः	028a  
व्यचरत्स्यन्दनाग्र्येण सङ्ग्रामे लोमहर्षणे	028c  
ततः पर्यपतन्नुग्रा निवातकवचा मयि	029a  
तानहं विवरं दृष्ट्वा प्राहिण्वं यमसादनम्	029c  
वर्तमाने तथा युद्धे निवातकवचान्तके	030a  
नापश्यं सहसा सर्वान्दानवान्माययावृतान्	030c  
