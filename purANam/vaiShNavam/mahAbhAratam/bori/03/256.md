वैशम्पायन उवाच	001  
जयद्रथस्तु सम्प्रेक्ष्य भ्रातरावुद्यतायुधौ	001a  
प्राद्रवत्तूर्णमव्यग्रो जीवितेप्सुः सुदुःखितः	001c  
तं भीमसेनो धावन्तमवतीर्य रथाद्बली	002a  
अभिद्रुत्य निजग्राह केशपक्षेऽत्यमर्षणः	002c  
समुद्यम्य च तं रोषान्निष्पिपेष महीतले	003a  
गले गृहीत्वा राजानं ताडयामास चैव ह	003c  
पुनः सञ्जीवमानस्य तस्योत्पतितुमिच्छतः	004a  
पदा मूर्ध्नि महाबाहुः प्राहरद्विलपिष्यतः	004c  
तस्य जानुं ददौ भीमो जघ्ने चैनमरत्निना	005a  
स मोहमगमद्राजा प्रहारवरपीडितः	005c  
विरोषं भीमसेनं तु वारयामास फल्गुनः	006a  
दुःशलायाः कृते राजा यत्तदाहेति कौरव	006c  
भीमसेन उवाच	007  
नायं पापसमाचारो मत्तो जीवितुमर्हति	007a  
द्रौपद्यास्तदनर्हायाः परिक्लेष्टा नराधमः	007c  
किं नु शक्यं मया कर्तुं यद्राजा सततं घृणी	008a  
त्वं च बालिशया बुद्ध्या सदैवास्मान्प्रबाधसे	008c  
एवमुक्त्वा सटास्तस्य पञ्च चक्रे वृकोदरः	009a  
अर्धचन्द्रेण बाणेन किञ्चिदब्रुवतस्तदा	009c  
विकल्पयित्वा राजानं ततः प्राह वृकोदरः	010a  
जीवितुं चेच्छसे मूढ हेतुं मे गदतः शृणु	010c  
दासोऽस्मीति त्वया वाच्यं संसत्सु च सभासु च	011a  
एवं ते जीवितं दद्यामेष युद्धजितो विधिः	011c  
एवमस्त्विति तं राजा कृच्छ्रप्राणो जयद्रथः	012a  
प्रोवाच पुरुषव्याघ्रं भीममाहवशोभिनम्	012c  
तत एनं विचेष्टन्तं बद्ध्वा पार्थो वृकोदरः	013a  
रथमारोपयामास विसञ्ज्ञं पांसुगुण्ठितम्	013c  
ततस्तं रथमास्थाय भीमः पार्थानुगस्तदा	014a  
अभ्येत्याश्रममध्यस्थमभ्यगच्छद्युधिष्ठिरम्	014c  
दर्शयामास भीमस्तु तदवस्थं जयद्रथम्	015a  
तं राजा प्राहसद्दृष्ट्वा मुच्यतामिति चाब्रवीत्	015c  
राजानं चाब्रवीद्भीमो द्रौपद्यै कथयेति वै	016a  
दासभावं गतो ह्येष पाण्डूनां पापचेतनः	016c  
तमुवाच ततो ज्येष्ठो भ्राता सप्रणयं वचः	017a  
मुञ्चैनमधमाचारं प्रमाणं यदि ते वयम्	017c  
द्रौपदी चाब्रवीद्भीममभिप्रेक्ष्य युधिष्ठिरम्	018a  
दासोऽयं मुच्यतां राज्ञस्त्वया पञ्चसटः कृतः	018c  
स मुक्तोऽभ्येत्य राजानमभिवाद्य युधिष्ठिरम्	019a  
ववन्दे विह्वलो राजा तांश्च सर्वान्मुनींस्तदा	019c  
तमुवाच घृणी राजा धर्मपुत्रो युधिष्ठिरः	020a  
तथा जयद्रथं दृष्ट्वा गृहीतं सव्यसाचिना	020c  
अदासो गच्छ मुक्तोऽसि मैवं कार्षीः पुनः क्वचित्	021a  
स्त्रीकामुक धिगस्तु त्वां क्षुद्रः क्षुद्रसहायवान्	021c  
एवंविधं हि कः कुर्यात्त्वदन्यः पुरुषाधमः	021e  
गतसत्त्वमिव ज्ञात्वा कर्तारमशुभस्य तम्	022a  
सम्प्रेक्ष्य भरतश्रेष्ठः कृपां चक्रे नराधिपः	022c  
धर्मे ते वर्धतां बुद्धिर्मा चाधर्मे मनः कृथाः	023a  
साश्वः सरथपादातः स्वस्ति गच्छ जयद्रथ	023c  
एवमुक्तस्तु सव्रीडं तूष्णीं किञ्चिदवाङ्मुखः	024a  
जगाम राजा दुःखार्तो गङ्गाद्वाराय भारत	024c  
स देवं शरणं गत्वा विरूपाक्षमुमापतिम्	025a  
तपश्चचार विपुलं तस्य प्रीतो वृषध्वजः	025c  
बलिं स्वयं प्रत्यगृह्णात्प्रीयमाणस्त्रिलोचनः	026a  
वरं चास्मै ददौ देवः स च जग्राह तच्छृणु	026c  
समस्तान्सरथान्पञ्च जयेयं युधि पाण्डवान्	027a  
इति राजाब्रवीद्देवं नेति देवस्तमब्रवीत्	027c  
अजय्यांश्चाप्यवध्यांश्च वारयिष्यसि तान्युधि	028a  
ऋतेऽर्जुनं महाबाहुं देवैरपि दुरासदम्	028c  
यमाहुरजितं देवं शङ्खचक्रगदाधरम्	029a  
प्रधानः सोऽस्त्रविदुषां तेन कृष्णेन रक्ष्यते	029c  
एवमुक्तस्तु नृपतिः स्वमेव भवनं ययौ	030a  
पाण्डवाश्च वने तस्मिन्न्यवसन्काम्यके तदा	030c  
