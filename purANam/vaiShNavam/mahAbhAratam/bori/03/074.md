बृहदश्व उवाच	001  
सर्वं विकारं दृष्ट्वा तु पुण्यश्लोकस्य धीमतः	001a  
आगत्य केशिनी क्षिप्रं दमयन्त्यै न्यवेदयत्	001c  
दमयन्ती ततो भूयः प्रेषयामास केशिनीम्	002a  
मातुः सकाशं दुःखार्ता नलशङ्कासमुत्सुका	002c  
परीक्षितो मे बहुशो बाहुको नलशङ्कया	003a  
रूपे मे संशयस्त्वेकः स्वयमिच्छामि वेदितुम्	003c  
स वा प्रवेश्यतां मातर्मां वानुज्ञातुमर्हसि	004a  
विदितं वाथ वाज्ञातं पितुर्मे संविधीयताम्	004c  
एवमुक्ता तु वैदर्भ्या सा देवी भीममब्रवीत्	005a  
दुहितुस्तमभिप्रायमन्वजानाच्च पार्थिवः	005c  
सा वै पित्राभ्यनुज्ञाता मात्रा च भरतर्षभ	006a  
नलं प्रवेशयामास यत्र तस्याः प्रतिश्रयः	006c  
तं तु दृष्ट्वा तथायुक्तं दमयन्ती नलं तदा	007a  
तीव्रशोकसमाविष्टा बभूव वरवर्णिनी	007c  
ततः काषायवसना जटिला मलपङ्किनी	008a  
दमयन्ती महाराज बाहुकं वाक्यमब्रवीत्	008c  
दृष्टपूर्वस्त्वया कश्चिद्धर्मज्ञो नाम बाहुक	009a  
सुप्तामुत्सृज्य विपिने गतो यः पुरुषः स्त्रियम्	009c  
अनागसं प्रियां भार्यां विजने श्रममोहिताम्	010a  
अपहाय तु को गच्छेत्पुण्यश्लोकमृते नलम्	010c  
किं नु तस्य मया कार्यमपराद्धं महीपतेः	011a  
यो मामुत्सृज्य विपिने गतवान्निद्रया हृताम्	011c  
साक्षाद्देवानपाहाय वृतो यः स मया पुरा	012a  
अनुव्रतां साभिकामां पुत्रिणीं त्यक्तवान्कथम्	012c  
अग्नौ पाणिगृहीतां च हंसानां वचने स्थिताम्	013a  
भरिष्यामीति सत्यं च प्रतिश्रुत्य क्व तद्गतम्	013c  
दमयन्त्या ब्रुवन्त्यास्तु सर्वमेतदरिन्दम	014a  
शोकजं वारि नेत्राभ्यामसुखं प्रास्रवद्बहु	014c  
अतीव कृष्णताराभ्यां रक्तान्ताभ्यां जलं तु तत्	015a  
परिस्रवन्नलो दृष्ट्वा शोकार्त इदमब्रवीत्	015c  
मम राज्यं प्रनष्टं यन्नाहं तत्कृतवान्स्वयम्	016a  
कलिना तत्कृतं भीरु यच्च त्वामहमत्यजम्	016c  
त्वया तु धर्मभृच्छ्रेष्ठे शापेनाभिहतः पुरा	017a  
वनस्थया दुःखितया शोचन्त्या मां विवाससम्	017c  
स मच्छरीरे त्वच्छापाद्दह्यमानोऽवसत्कलिः	018a  
त्वच्छापदग्धः सततं सोऽग्नाविव समाहितः	018c  
मम च व्यवसायेन तपसा चैव निर्जितः	019a  
दुःखस्यान्तेन चानेन भवितव्यं हि नौ शुभे	019c  
विमुच्य मां गतः पापः स ततोऽहमिहागतः	020a  
त्वदर्थं विपुलश्रोणि न हि मेऽन्यत्प्रयोजनम्	020c  
कथं नु नारी भर्तारमनुरक्तमनुव्रतम्	021a  
उत्सृज्य वरयेदन्यं यथा त्वं भीरु कर्हिचित्	021c  
दूताश्चरन्ति पृथिवीं कृत्स्नां नृपतिशासनात्	022a  
भैमी किल स्म भर्तारं द्वितीयं वरयिष्यति	022c  
स्वैरवृत्ता यथाकाममनुरूपमिवात्मनः	023a  
श्रुत्वैव चैवं त्वरितो भाङ्गस्वरिरुपस्थितः	023c  
दमयन्ती तु तच्छ्रुत्वा नलस्य परिदेवितम्	024a  
प्राञ्जलिर्वेपमाना च भीता वचनमब्रवीत्	024c  
