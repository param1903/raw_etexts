मार्कण्डेय उवाच	001  
सखा दशरथस्यासीज्जटायुररुणात्मजः	001a  
गृध्रराजो महावीर्यः सम्पातिर्यस्य सोदरः	001c  
स ददर्श तदा सीतां रावणाङ्कगतां स्नुषाम्	002a  
क्रोधादभ्यद्रवत्पक्षी रावणं राक्षसेश्वरम्	002c  
अथैनमब्रवीद्गृध्रो मुञ्च मुञ्चेति मैथिलीम्	003a  
ध्रियमाणे मयि कथं हरिष्यसि निशाचर	003c  
न हि मे मोक्ष्यसे जीवन्यदि नोत्सृजसे वधूम्	003e  
उक्त्वैवं राक्षसेन्द्रं तं चकर्त नखरैर्भृशम्	004a  
पक्षतुण्डप्रहारैश्च बहुशो जर्जरीकृतः	004c  
चक्षार रुधिरं भूरि गिरिः प्रस्रवणैरिव	004e  
स वध्यमानो गृध्रेण रामप्रियहितैषिणा	005a  
खड्गमादाय चिच्छेद भुजौ तस्य पतत्रिणः	005c  
निहत्य गृध्रराजं स छिन्नाभ्रशिखरोपमम्	006a  
ऊर्ध्वमाचक्रमे सीतां गृहीत्वाङ्केन राक्षसः	006c  
यत्र यत्र तु वैदेही पश्यत्याश्रममण्डलम्	007a  
सरो वा सरितं वापि तत्र मुञ्चति भूषणम्	007c  
सा ददर्श गिरिप्रस्थे पञ्च वानरपुङ्गवान्	008a  
तत्र वासो महद्दिव्यमुत्ससर्ज मनस्विनी	008c  
तत्तेषां वानरेन्द्राणां पपात पवनोद्धुतम्	009a  
मध्ये सुपीतं पञ्चानां विद्युन्मेघान्तरे यथा	009c  
एवं हृतायां वैदेह्यां रामो हत्वा महामृगम्	010a  
निवृत्तो ददृशे धीमान्भ्रातरं लक्ष्मणं तदा	010c  
कथमुत्सृज्य वैदेहीं वने राक्षससेविते	011a  
इत्येवं भ्रातरं दृष्ट्वा प्राप्तोऽसीति व्यगर्हयत्	011c  
मृगरूपधरेणाथ रक्षसा सोऽपकर्षणम्	012a  
भ्रातुरागमनं चैव चिन्तयन्पर्यतप्यत	012c  
गर्हयन्नेव रामस्तु त्वरितस्तं समासदत्	013a  
अपि जीवति वैदेही नेति पश्यामि लक्ष्मण	013c  
तस्य तत्सर्वमाचख्यौ सीताया लक्ष्मणो वचः	014a  
यदुक्तवत्यसदृशं वैदेही पश्चिमं वचः	014c  
दह्यमानेन तु हृदा रामोऽभ्यपतदाश्रमम्	015a  
स ददर्श तदा गृध्रं निहतं पर्वतोपमम्	015c  
राक्षसं शङ्कमानस्तु विकृष्य बलवद्धनुः	016a  
अभ्यधावत काकुत्स्थस्ततस्तं सहलक्ष्मणः	016c  
स तावुवाच तेजस्वी सहितौ रामलक्ष्मणौ	017a  
गृध्रराजोऽस्मि भद्रं वां सखा दशरथस्य ह	017c  
तस्य तद्वचनं श्रुत्वा सङ्गृह्य धनुषी शुभे	018a  
कोऽयं पितरमस्माकं नाम्नाहेत्यूचतुश्च तौ	018c  
ततो ददृशतुस्तौ तं छिन्नपक्षद्वयं तथा	019a  
तयोः शशंस गृध्रस्तु सीतार्थे रावणाद्वधम्	019c  
अपृच्छद्राघवो गृध्रं रावणः कां दिशं गतः	020a  
तस्य गृध्रः शिरःकम्पैराचचक्षे ममार च	020c  
दक्षिणामिति काकुत्स्थो विदित्वास्य तदिङ्गितम्	021a  
संस्कारं लम्भयामास सखायं पूजयन्पितुः	021c  
ततो दृष्ट्वाश्रमपदं व्यपविद्धबृसीघटम्	022a  
विध्वस्तकलशं शून्यं गोमायुबलसेवितम्	022c  
दुःखशोकसमाविष्टौ वैदेहीहरणार्दितौ	023a  
जग्मतुर्दण्डकारण्यं दक्षिणेन परन्तपौ	023c  
वने महति तस्मिंस्तु रामः सौमित्रिणा सह	024a  
ददर्श मृगयूथानि द्रवमाणानि सर्वशः	024c  
शब्दं च घोरं सत्त्वानां दावाग्नेरिव वर्धतः	024e  
अपश्येतां मुहूर्ताच्च कबन्धं घोरदर्शनम्	025a  
मेघपर्वतसङ्काशं शालस्कन्धं महाभुजम्	025c  
उरोगतविशालाक्षं महोदरमहामुखम्	025e  
यदृच्छयाथ तद्रक्षः करे जग्राह लक्ष्मणम्	026a  
विषादमगमत्सद्यः सौमित्रिरथ भारत	026c  
स राममभिसम्प्रेक्ष्य कृष्यते येन तन्मुखम्	027a  
विषण्णश्चाब्रवीद्रामं पश्यावस्थामिमां मम	027c  
हरणं चैव वैदेह्या मम चायमुपप्लवः	028a  
राज्यभ्रंशश्च भवतस्तातस्य मरणं तथा	028c  
नाहं त्वां सह वैदेह्या समेतं कोसलागतम्	029a  
द्रक्ष्यामि पृथिवीराज्ये पितृपैतामहे स्थितम्	029c  
द्रक्ष्यन्त्यार्यस्य धन्या ये कुशलाजशमीलवैः	030a  
अभिषिक्तस्य वदनं सोमं साभ्रलवं यथा	030c  
एवं बहुविधं धीमान्विललाप स लक्ष्मणः	031a  
तमुवाचाथ काकुत्स्थः सम्भ्रमेष्वप्यसम्भ्रमः	031c  
मा विषीद नरव्याघ्र नैष कश्चिन्मयि स्थिते	032a  
छिन्ध्यस्य दक्षिणं बाहुं छिन्नः सव्यो मया भुजः	032c  
इत्येवं वदता तस्य भुजो रामेण पातितः	033a  
खड्गेन भृशतीक्ष्णेन निकृत्तस्तिलकाण्डवत्	033c  
ततोऽस्य दक्षिणं बाहुं खड्गेनाजघ्निवान्बली	034a  
सौमित्रिरपि सम्प्रेक्ष्य भ्रातरं राघवं स्थितम्	034c  
पुनरभ्याहनत्पार्श्वे तद्रक्षो लक्ष्मणो भृशम्	035a  
गतासुरपतद्भूमौ कबन्धः सुमहांस्ततः	035c  
तस्य देहाद्विनिःसृत्य पुरुषो दिव्यदर्शनः	036a  
ददृशे दिवमास्थाय दिवि सूर्य इव ज्वलन्	036c  
पप्रच्छ रामस्तं वाग्मी कस्त्वं प्रब्रूहि पृच्छतः	037a  
कामया किमिदं चित्रमाश्चर्यं प्रतिभाति मे	037c  
तस्याचचक्षे गन्धर्वो विश्वावसुरहं नृप	038a  
प्राप्तो ब्रह्मानुशापेन योनिं राक्षससेविताम्	038c  
रावणेन हृता सीता राज्ञा लङ्कानिवासिना	039a  
सुग्रीवमभिगच्छस्व स ते साह्यं करिष्यति	039c  
एषा पम्पा शिवजला हंसकारण्डवायुता	040a  
ऋश्यमूकस्य शैलस्य सन्निकर्षे तटाकिनी	040c  
संवसत्यत्र सुग्रीवश्चतुर्भिः सचिवैः सह	041a  
भ्राता वानरराजस्य वालिनो हेममालिनः	041c  
एतावच्छक्यमस्माभिर्वक्तुं द्रष्टासि जानकीम्	042a  
ध्रुवं वानरराजस्य विदितो रावणालयः	042c  
इत्युक्त्वान्तर्हितो दिव्यः पुरुषः स महाप्रभः	043a  
विस्मयं जग्मतुश्चोभौ तौ वीरौ रामलक्ष्मणौ	043c  
