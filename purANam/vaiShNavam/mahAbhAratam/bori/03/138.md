लोमश उवाच	001  
भरद्वाजस्तु कौन्तेय कृत्वा स्वाध्यायमाह्निकम्	001a  
समित्कलापमादाय प्रविवेश स्वमाश्रमम्	001c  
तं स्म दृष्ट्वा पुरा सर्वे प्रत्युत्तिष्ठन्ति पावकाः	002a  
न त्वेनमुपतिष्ठन्ति हतपुत्रं तदाग्नयः	002c  
वैकृतं त्वग्निहोत्रे स लक्षयित्वा महातपाः	003a  
तमन्धं शूद्रमासीनं गृहपालमथाब्रवीत्	003c  
किं नु मे नाग्नयः शूद्र प्रतिनन्दन्ति दर्शनम्	004a  
त्वं चापि न यथापूर्वं कच्चित्क्षेममिहाश्रमे	004c  
कच्चिन्न रैभ्यं पुत्रो मे गतवानल्पचेतनः	005a  
एतदाचक्ष्व मे शीघ्रं न हि मे शुध्यते मनः	005c  
शूद्र उवाच	006  
रैभ्यं गतो नूनमसौ सुतस्ते मन्दचेतनः	006a  
तथा हि निहतः शेते राक्षसेन बलीयसा	006c  
प्रकाल्यमानस्तेनायं शूलहस्तेन रक्षसा	007a  
अग्न्यागारं प्रति द्वारि मया दोर्भ्यां निवारितः	007c  
ततः स निहतो ह्यत्र जलकामोऽशुचिर्ध्रुवम्	008a  
सम्भावितो हि तूर्णेन शूलहस्तेन रक्षसा	008c  
लोमश उवाच	009  
भरद्वाजस्तु शूद्रस्य तच्छ्रुत्वा विप्रियं वचः	009a  
गतासुं पुत्रमादाय विललाप सुदुःखितः	009c  
ब्राह्मणानां किलार्थाय ननु त्वं तप्तवांस्तपः	010a  
द्विजानामनधीता वै वेदाः सम्प्रतिभान्त्विति	010c  
तथा कल्याणशीलस्त्वं ब्राह्मणेषु महात्मसु	011a  
अनागाः सर्वभूतेषु कर्कशत्वमुपेयिवान्	011c  
प्रतिषिद्धो मया तात रैभ्यावसथदर्शनात्	012a  
गतवानेव तं क्षुद्रं कालान्तकयमोपमम्	012c  
यः स जानन्महातेजा वृद्धस्यैकं ममात्मजम्	013a  
गतवानेव कोपस्य वशं परमदुर्मतिः	013c  
पुत्रशोकमनुप्राप्य एष रैभ्यस्य कर्मणा	014a  
त्यक्ष्यामि त्वामृते पुत्र प्राणानिष्टतमान्भुवि	014c  
यथाहं पुत्रशोकेन देहं त्यक्ष्यामि किल्बिषी	015a  
तथा ज्येष्ठः सुतो रैभ्यं हिंस्याच्छीघ्रमनागसम्	015c  
सुखिनो वै नरा येषां जात्या पुत्रो न विद्यते	016a  
ते पुत्रशोकमप्राप्य विचरन्ति यथासुखम्	016c  
ये तु पुत्रकृताच्छोकाद्भृशं व्याकुलचेतसः	017a  
शपन्तीष्टान्सखीनार्तास्तेभ्यः पापतरो नु कः	017c  
परासुश्च सुतो दृष्टः शप्तश्चेष्टः सखा मया	018a  
ईदृशीमापदं को नु द्वितीयोऽनुभविष्यति	018c  
विलप्यैवं बहुविधं भरद्वाजोऽदहत्सुतम्	019a  
सुसमिद्धं ततः पश्चात्प्रविवेश हुताशनम्	019c  
