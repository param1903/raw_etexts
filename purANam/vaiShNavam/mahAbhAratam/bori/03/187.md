देव उवाच	001  
कामं देवापि मां विप्र न विजानन्ति तत्त्वतः	001a  
त्वत्प्रीत्या तु प्रवक्ष्यामि यथेदं विसृजाम्यहम्	001c  
पितृभक्तोऽसि विप्रर्षे मां चैव शरणं गतः	002a  
अतो दृष्टोऽस्मि ते साक्षाद्ब्रह्मचर्यं च ते महत्	002c  
आपो नारा इति प्रोक्ताः सञ्ज्ञानाम कृतं मया	003a  
तेन नारायणोऽस्म्युक्तो मम तद्ध्ययनं सदा	003c  
अहं नारायणो नाम प्रभवः शाश्वतोऽव्ययः	004a  
विधाता सर्वभूतानां संहर्ता च द्विजोत्तम	004c  
अहं विष्णुरहं ब्रह्मा शक्रश्चाहं सुराधिपः	005a  
अहं वैश्रवणो राजा यमः प्रेताधिपस्तथा	005c  
अहं शिवश्च सोमश्च कश्यपश्च प्रजापतिः	006a  
अहं धाता विधाता च यज्ञश्चाहं द्विजोत्तम	006c  
अग्निरास्यं क्षितिः पादौ चन्द्रादित्यौ च लोचने	007a  
सदिशं च नभः कायो वायुर्मनसि मे स्थितः	007c  
मया क्रतुशतैरिष्टं बहुभिः स्वाप्तदक्षिणैः	008a  
यजन्ते वेदविदुषो मां देवयजने स्थितम्	008c  
पृथिव्यां क्षत्रियेन्द्राश्च पार्थिवाः स्वर्गकाङ्क्षिणः	009a  
यजन्ते मां तथा वैश्याः स्वर्गलोकजिगीषवः	009c  
चतुःसमुद्रपर्यन्तां मेरुमन्दरभूषणाम्	010a  
शेषो भूत्वाहमेवैतां धारयामि वसुन्धराम्	010c  
वाराहं रूपमास्थाय मयेयं जगती पुरा	011a  
मज्जमाना जले विप्र वीर्येणासीत्समुद्धृता	011c  
अग्निश्च वडवावक्त्रो भूत्वाहं द्विजसत्तम	012a  
पिबाम्यपः समाविद्धास्ताश्चैव विसृजाम्यहम्	012c  
ब्रह्म वक्त्रं भुजौ क्षत्रमूरू मे संश्रिता विशः	013a  
पादौ शूद्रा भजन्ते मे विक्रमेण क्रमेण च	013c  
ऋग्वेदः सामवेदश्च यजुर्वेदोऽप्यथर्वणः	014a  
मत्तः प्रादुर्भवन्त्येते मामेव प्रविशन्ति च	014c  
यतयः शान्तिपरमा यतात्मानो मुमुक्षवः	015a  
कामक्रोधद्वेषमुक्ता निःसङ्गा वीतकल्मषाः	015c  
सत्त्वस्था निरहङ्कारा नित्यमध्यात्मकोविदाः	016a  
मामेव सततं विप्राश्चिन्तयन्त उपासते	016c  
अहं संवर्तको ज्योतिरहं सर्वर्तको यमः	017a  
अहं संवर्तकः सूर्यो अहं संवर्तकोऽनिलः	017c  
तारारूपाणि दृश्यन्ते यान्येतानि नभस्तले	018a  
मम रूपाण्यथैतानि विद्धि त्वं द्विजसत्तम	018c  
रत्नाकराः समुद्राश्च सर्व एव चतुर्दिशम्	019a  
वसनं शयनं चैव निलयं चैव विद्धि मे	019c  
कामं क्रोधं च हर्षं च भयं मोहं तथैव च	020a  
ममैव विद्धि रूपाणि सर्वाण्येतानि सत्तम	020c  
प्राप्नुवन्ति नरा विप्र यत्कृत्वा कर्मशोभनम्	021a  
सत्यं दानं तपश्चोग्रमहिंसा चैव जन्तुषु	021c  
मद्विधानेन विहिता मम देहविहारिणः	022a  
मयाभिभूतविज्ञाना विचेष्टन्ते न कामतः	022c  
सम्यग्वेदमधीयाना यजन्तो विविधैर्मखैः	023a  
शान्तात्मानो जितक्रोधाः प्राप्नुवन्ति द्विजातयः	023c  
प्राप्तुं न शक्यो यो विद्वन्नरैर्दुष्कृतकर्मभिः	024a  
लोभाभिभूतैः कृपणैरनार्यैरकृतात्मभिः	024c  
तं मां महाफलं विद्धि पदं सुकृतकर्मणः	025a  
दुष्प्रापं विप्रमूढानां मार्गं योगैर्निषेवितम्	025c  
यदा यदा च धर्मस्य ग्लानिर्भवति सत्तम	026a  
अभ्युत्थानमधर्मस्य तदात्मानं सृजाम्यहम्	026c  
दैत्या हिंसानुरक्ताश्च अवध्याः सुरसत्तमैः	027a  
राक्षसाश्चापि लोकेऽस्मिन्यदोत्पत्स्यन्ति दारुणाः	027c  
तदाहं सम्प्रसूयामि गृहेषु शुभकर्मणाम्	028a  
प्रविष्टो मानुषं देहं सर्वं प्रशमयाम्यहम्	028c  
सृष्ट्वा देवमनुष्यांश्च गन्धर्वोरगराक्षसान्	029a  
स्थावराणि च भूतानि संहराम्यात्ममायया	029c  
कर्मकाले पुनर्देहमनुचिन्त्य सृजाम्यहम्	030a  
प्रविश्य मानुषं देहं मर्यादाबन्धकारणात्	030c  
श्वेतः कृतयुगे वर्णः पीतस्त्रेतायुगे मम	031a  
रक्तो द्वापरमासाद्य कृष्णः कलियुगे तथा	031c  
त्रयो भागा ह्यधर्मस्य तस्मिन्काले भवन्त्युत	032a  
अन्तकाले च सम्प्राप्ते कालो भूत्वातिदारुणः	032c  
त्रैलोक्यं नाशयाम्येकः कृत्स्नं स्थावरजङ्गमम्	032e  
अहं त्रिवर्त्मा सर्वात्मा सर्वलोकसुखावहः	033a  
अभिभूः सर्वगोऽनन्तो हृषीकेश उरुक्रमः	033c  
कालचक्रं नयाम्येको ब्रह्मन्नहमरूपि वै	034a  
शमनं सर्वभूतानां सर्वलोककृतोद्यमम्	034c  
एवं प्रणिहितः सम्यङ्मयात्मा मुनिसत्तम	035a  
सर्वभूतेषु विप्रेन्द्र न च मां वेत्ति कश्चन	035c  
यच्च किञ्चित्त्वया प्राप्तं मयि क्लेषात्मकं द्विज	036a  
सुखोदयाय तत्सर्वं श्रेयसे च तवानघ	036c  
यच्च किञ्चित्त्वया लोके दृष्टं स्थावरजङ्गमम्	037a  
विहितः सर्वथैवासौ ममात्मा मुनिसत्तम	037c  
अर्धं मम शरीरस्य सर्वलोकपितामहः	038a  
अहं नारायणो नाम शङ्खचक्रगदाधरः	038c  
यावद्युगानां विप्रर्षे सहस्रपरिवर्तनम्	039a  
तावत्स्वपिमि विश्वात्मा सर्वलोकपितामहः	039c  
एवं सर्वमहं कालमिहासे मुनिसत्तम	040a  
अशिशुः शिशुरूपेण यावद्ब्रह्मा न बुध्यते	040c  
मया च विप्र दत्तोऽयं वरस्ते ब्रह्मरूपिणा	041a  
असकृत्परितुष्टेन विप्रर्षिगणपूजित	041c  
सर्वमेकार्णवं दृष्ट्वा नष्टं स्थावरजङ्गमम्	042a  
विक्लवोऽसि मया ज्ञातस्ततस्ते दर्शितं जगत्	042c  
अभ्यन्तरं शरीरस्य प्रविष्टोऽसि यदा मम	043a  
दृष्ट्वा लोकं समस्तं च विस्मितो नावबुध्यसे	043c  
ततोऽसि वक्त्राद्विप्रर्षे द्रुतं निःसारितो मया	044a  
आख्यातस्ते मया चात्मा दुर्ज्ञेयोऽपि सुरासुरैः	044c  
यावत्स भगवान्ब्रह्मा न बुध्यति महातपाः	045a  
तावत्त्वमिह विप्रर्षे विश्रब्धश्चर वै सुखम्	045c  
ततो विबुद्धे तस्मिंस्तु सर्वलोकपितामहे	046a  
एकीभूतो हि स्रक्ष्यामि शरीराद्द्विजसत्तम	046c  
आकाशं पृथिवीं ज्योतिर्वायुं सलिलमेव च	047a  
लोके यच्च भवेच्छेषमिह स्थावरजङ्गमम्	047c  
मार्कण्डेय उवाच	048  
इत्युक्त्वान्तर्हितस्तात स देवः परमाद्भुतः	048a  
प्रजाश्चेमाः प्रपश्यामि विचित्रा बहुधाकृताः	048c  
एतद्दृष्टं मया राजंस्तस्मिन्प्राप्ते युगक्षये	049a  
आश्चर्यं भरतश्रेष्ठ सर्वधर्मभृतां वर	049c  
यः स देवो मया दृष्टः पुरा पद्मनिभेक्षणः	050a  
स एष पुरुषव्याघ्र सम्बन्धी ते जनार्दनः	050c  
अस्यैव वरदानाद्धि स्मृतिर्न प्रजहाति माम्	051a  
दीर्घमायुश्च कौन्तेय स्वच्छन्दमरणं तथा	051c  
स एष कृष्णो वार्ष्णेयः पुराणपुरुषो विभुः	052a  
आस्ते हरिरचिन्त्यात्मा क्रीडन्निव महाभुजः	052c  
एष धाता विधाता च संहर्ता चैव सात्वतः	053a  
श्रीवत्सवक्षा गोविन्दः प्रजापतिपतिः प्रभुः	053c  
दृष्ट्वेमं वृष्णिशार्दूलं स्मृतिर्मामियमागता	054a  
आदिदेवमजं विष्णुं पुरुषं पीतवाससम्	054c  
सर्वेषामेव भूतानां पिता माता च माधवः	055a  
गच्छध्वमेनं शरणं शरण्यं कौरवर्षभाः	055c  
