लोमश उवाच	001  
भगीरथवचः श्रुत्वा प्रियार्थं च दिवौकसाम्	001a  
एवमस्त्विति राजानं भगवान्प्रत्यभाषत	001c  
धारयिष्ये महाबाहो गगनात्प्रच्युतां शिवाम्	002a  
दिव्यां देवनदीं पुण्यां त्वत्कृते नृपसत्तम	002c  
एवमुक्त्वा महाबाहो हिमवन्तमुपागमत्	003a  
संवृतः पार्षदैर्घोरैर्नानाप्रहरणोद्यतैः	003c  
ततः स्थित्वा नरश्रेष्ठं भगीरथमुवाच ह	004a  
प्रयाचस्व महाबाहो शैलराजसुतां नदीम्	004c  
पतमानां सरिच्छ्रेष्ठां धारयिष्ये त्रिविष्टपात्	004e  
एतच्छ्रुत्वा वचो राजा शर्वेण समुदाहृतम्	005a  
प्रयतः प्रणतो भूत्वा गङ्गां समनुचिन्तयत्	005c  
ततः पुण्यजला रम्या राज्ञा समनुचिन्तिता	006a  
ईशानं च स्थितं दृष्ट्वा गगनात्सहसा च्युता	006c  
तां प्रच्युतां ततो दृष्ट्वा देवाः सार्धं महर्षिभिः	007a  
गन्धर्वोरगरक्षांसि समाजग्मुर्दिदृक्षया	007c  
ततः पपात गगनाद्गङ्गा हिमवतः सुता	008a  
समुद्भ्रान्तमहावर्ता मीनग्राहसमाकुला	008c  
तां दधार हरो राजन्गङ्गां गगनमेखलाम्	009a  
ललाटदेशे पतितां मालां मुक्तामयीमिव	009c  
सा बभूव विसर्पन्ती त्रिधा राजन्समुद्रगा	010a  
फेनपुञ्जाकुलजला हंसानामिव पङ्क्तयः	010c  
क्वचिदाभोगकुटिला प्रस्खलन्ती क्वचित्क्वचित्	011a  
स्वफेनपटसंवीता मत्तेव प्रमदाव्रजत्	011c  
क्वचित्सा तोयनिनदैर्नदन्ती नादमुत्तमम्	011e  
एवं प्रकारान्सुबहून्कुर्वन्ती गगनाच्च्युता	012a  
पृथिवीतलमासाद्य भगीरथमथाब्रवीत्	012c  
दर्शयस्व महाराज मार्गं केन व्रजाम्यहम्	013a  
त्वदर्थमवतीर्णास्मि पृथिवीं पृथिवीपते	013c  
एतच्छ्रुत्वा वचो राजा प्रातिष्ठत भगीरथः	014a  
यत्र तानि शरीराणि सागराणां महात्मनाम्	014c  
पावनार्थं नरश्रेष्ठ पुण्येन सलिलेन ह	014e  
गङ्गाया धारणं कृत्वा हरो लोकनमस्कृतः	015a  
कैलासं पर्वतश्रेष्ठं जगाम त्रिदशैः सह	015c  
समुद्रं च समासाद्य गङ्गया सहितो नृपः	016a  
पूरयामास वेगेन समुद्रं वरुणालयम्	016c  
दुहितृत्वे च नृपतिर्गङ्गां समनुकल्पयत्	017a  
पितॄणां चोदकं तत्र ददौ पूर्णमनोरथः	017c  
एतत्ते सर्वमाख्यातं गङ्गा त्रिपथगा यथा	018a  
पूरणार्थं समुद्रस्य पृथिवीमवतारिता	018c  
समुद्रश्च यथा पीतः कारणार्थे महात्मना	019a  
वातापिश्च यथा नीतः क्षयं स ब्रह्महा प्रभो	019c  
अगस्त्येन महाराज यन्मां त्वं परिपृच्छसि	019e  
