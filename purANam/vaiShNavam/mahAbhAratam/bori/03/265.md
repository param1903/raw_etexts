मार्कण्डेय उवाच	001  
ततस्तां भर्तृशोकार्तां दीनां मलिनवाससम्	001a  
मणिशेषाभ्यलङ्कारां रुदतीं च पतिव्रताम्	001c  
राक्षसीभिरुपास्यन्तीं समासीनां शिलातले	002a  
रावणः कामबाणार्तो ददर्शोपससर्प च	002c  
देवदानवगन्धर्वयक्षकिम्पुरुषैर्युधि	003a  
अजितोऽशोकवनिकां ययौ कन्दर्पमोहितः	003c  
दिव्याम्बरधरः श्रीमान्सुमृष्टमणिकुण्डलः	004a  
विचित्रमाल्यमुकुटो वसन्त इव मूर्तिमान्	004c  
स कल्पवृक्षसदृशो यत्नादपि विभूषितः	005a  
श्मशानचैत्यद्रुमवद्भूषितोऽपि भयङ्करः	005c  
स तस्यास्तनुमध्यायाः समीपे रजनीचरः	006a  
ददृशे रोहिणीमेत्य शनैश्चर इव ग्रहः	006c  
स तामामन्त्र्य सुश्रोणीं पुष्पकेतुशराहतः	007a  
इदमित्यब्रवीद्बालां त्रस्तां रौहीमिवाबलाम्	007c  
सीते पर्याप्तमेतावत्कृतो भर्तुरनुग्रहः	008a  
प्रसादं कुरु तन्वङ्गि क्रियतां परिकर्म ते	008c  
भजस्व मां वरारोहे महार्हाभरणाम्बरा	009a  
भव मे सर्वनारीणामुत्तमा वरवर्णिनि	009c  
सन्ति मे देवकन्याश्च राजर्षीणां तथाङ्गनाः	010a  
सन्ति दानवकन्याश्च दैत्यानां चापि योषितः	010c  
चतुर्दश पिशाचानां कोट्यो मे वचने स्थिताः	011a  
द्विस्तावत्पुरुषादानां रक्षसां भीमकर्मणाम्	011c  
ततो मे त्रिगुणा यक्षा ये मद्वचनकारिणः	012a  
केचिदेव धनाध्यक्षं भ्रातरं मे समाश्रिताः	012c  
गन्धर्वाप्सरसो भद्रे मामापानगतं सदा	013a  
उपतिष्ठन्ति वामोरु यथैव भ्रातरं मम	013c  
पुत्रोऽहमपि विप्रर्षेः साक्षाद्विश्रवसो मुनेः	014a  
पञ्चमो लोकपालानामिति मे प्रथितं यशः	014c  
दिव्यानि भक्ष्यभोज्यानि पानानि विविधानि च	015a  
यथैव त्रिदशेशस्य तथैव मम भामिनि	015c  
क्षीयतां दुष्कृतं कर्म वनवासकृतं तव	016a  
भार्या मे भव सुश्रोणि यथा मन्दोदरी तथा	016c  
इत्युक्ता तेन वैदेही परिवृत्य शुभानना	017a  
तृणमन्तरतः कृत्वा तमुवाच निशाचरम्	017c  
अशिवेनातिवामोरूरजस्रं नेत्रवारिणा	018a  
स्तनावपतितौ बाला सहितावभिवर्षती	018c  
उवाच वाक्यं तं क्षुद्रं वैदेही पतिदेवता	018e  
असकृद्वदतो वाक्यमीदृशं राक्षसेश्वर	019a  
विषादयुक्तमेतत्ते मया श्रुतमभाग्यया	019c  
तद्भद्रसुख भद्रं ते मानसं विनिवर्त्यताम्	020a  
परदारास्म्यलभ्या च सततं च पतिव्रता	020c  
न चैवोपयिकी भार्या मानुषी कृपणा तव	021a  
विवशां धर्षयित्वा च कां त्वं प्रीतिमवाप्स्यसि	021c  
प्रजापतिसमो विप्रो ब्रह्मयोनिः पिता तव	022a  
न च पालयसे धर्मं लोकपालसमः कथम्	022c  
भ्रातरं राजराजानं महेश्वरसखं प्रभुम्	023a  
धनेश्वरं व्यपदिशन्कथं त्विह न लज्जसे	023c  
इत्युक्त्वा प्रारुदत्सीता कम्पयन्ती पयोधरौ	024a  
शिरोधरां च तन्वङ्गी मुखं प्रच्छाद्य वाससा	024c  
तस्या रुदत्या भामिन्या दीर्घा वेणी सुसंयता	025a  
ददृशे स्वसिता स्निग्धा काली व्यालीव मूर्धनि	025c  
तच्छ्रुत्वा रावणो वाक्यं सीतयोक्तं सुनिष्ठुरम्	026a  
प्रत्याख्यातोऽपि दुर्मेधाः पुनरेवाब्रवीद्वचः	026c  
काममङ्गानि मे सीते दुनोतु मकरध्वजः	027a  
न त्वामकामां सुश्रोणीं समेष्ये चारुहासिनीम्	027c  
किं नु शक्यं मया कर्तुं यत्त्वमद्यापि मानुषम्	028a  
आहारभूतमस्माकं राममेवानुरुध्यसे	028c  
इत्युक्त्वा तामनिन्द्याङ्गीं स राक्षसगणेश्वरः	029a  
तत्रैवान्तर्हितो भूत्वा जगामाभिमतां दिशम्	029c  
राक्षसीभिः परिवृता वैदेही शोककर्शिता	030a  
सेव्यमाना त्रिजटया तत्रैव न्यवसत्तदा	030c  
