युधिष्ठिर उवाच	001  
अन्तर्हितानि भूतानि रक्षांसि बलवन्ति च	001a  
अग्निना तपसा चैव शक्यं गन्तुं वृकोदर	001c  
सन्निवर्तय कौन्तेय क्षुत्पिपासे बलान्वयात्	002a  
ततो बलं च दाक्ष्यं च संश्रयस्व कुरूद्वह	002c  
ऋषेस्त्वया श्रुतं वाक्यं कैलासं पर्वतं प्रति	003a  
बुद्ध्या प्रपश्य कौन्तेय कथं कृष्णा गमिष्यति	003c  
अथ वा सहदेवेन धौम्येन च सहाभिभो	004a  
सूदैः पौरोगवैश्चैव सर्वैश्च परिचारकैः	004c  
रथैरश्वैश्च ये चान्ये विप्राः क्लेशासहाः पथि	005a  
सर्वैस्त्वं सहितो भीम निवर्तस्वायतेक्षण	005c  
त्रयो वयं गमिष्यामो लघ्वाहारा यतव्रताः	006a  
अहं च नकुलश्चैव लोमशश्च महातपाः	006c  
ममागमनमाकाङ्क्षन्गङ्गाद्वारे समाहितः	007a  
वसेह द्रौपदीं रक्षन्यावदागमनं मम	007c  
भीम उवाच	008  
राजपुत्री श्रमेणार्ता दुःखार्ता चैव भारत	008a  
व्रजत्येव हि कल्याणी श्वेतवाहदिदृक्षया	008c  
तव चाप्यरतिस्तीव्रा वर्धते तमपश्यतः	009a  
किं पुनः सहदेवं च मां च कृष्णां च भारत	009c  
रथाः कामं निवर्तन्तां सर्वे च परिचारकाः	010a  
सूदाः पौरोगवाश्चैव मन्यते यत्र नो भवान्	010c  
न ह्यहं हातुमिच्छामि भवन्तमिह कर्हिचित्	011a  
शैलेऽस्मिन्राक्षसाकीर्णे दुर्गेषु विषमेषु च	011c  
इयं चापि महाभागा राजपुत्री यतव्रता	012a  
त्वामृते पुरुषव्याघ्र नोत्सहेद्विनिवर्तितुम्	012c  
तथैव सहदेवोऽयं सततं त्वामनुव्रतः	013a  
न जातु विनिवर्तेत मतज्ञो ह्यहमस्य वै	013c  
अपि चात्र महाराज सव्यसाचिदिदृक्षया	014a  
सर्वे लालसभूताः स्म तस्माद्यास्यामहे सह	014c  
यद्यशक्यो रथैर्गन्तुं शैलोऽयं बहुकन्दरः	015a  
पद्भिरेव गमिष्यामो मा राजन्विमना भव	015c  
अहं वहिष्ये पाञ्चालीं यत्र यत्र न शक्ष्यति	016a  
इति मे वर्तते बुद्धिर्मा राजन्विमना भव	016c  
सुकुमारौ तथा वीरौ माद्रीनन्दिकरावुभौ	017a  
दुर्गे सन्तारयिष्यामि यद्यशक्तौ भविष्यतः	017c  
युधिष्ठिर उवाच	018  
एवं ते भाषमाणस्य बलं भीमाभिवर्धताम्	018a  
यस्त्वमुत्सहसे वोढुं द्रौपदीं विपुलेऽध्वनि	018c  
यमजौ चापि भद्रं ते नैतदन्यत्र विद्यते	019a  
बलं च ते यशश्चैव धर्मः कीर्तिश्च वर्धताम्	019c  
यस्त्वमुत्सहसे नेतुं भ्रातरौ सह कृष्णया	020a  
मा ते ग्लानिर्महाबाहो मा च तेऽस्तु पराभवः	020c  
वैशम्पायन उवाच	021  
ततः कृष्णाब्रवीद्वाक्यं प्रहसन्ती मनोरमा	021a  
गमिष्यामि न सन्तापः कार्यो मां प्रति भारत	021c  
लोमश उवाच	022  
तपसा शक्यते गन्तुं पर्वतो गन्धमादनः	022a  
तपसा चैव कौन्तेय सर्वे योक्ष्यामहे वयम्	022c  
नकुलः सहदेवश्च भीमसेनश्च पार्थिव	023a  
अहं च त्वं च कौन्तेय द्रक्ष्यामः श्वेतवाहनम्	023c  
वैशम्पायन उवाच	024  
एवं सम्भाषमाणास्ते सुबाहोर्विषयं महत्	024a  
ददृशुर्मुदिता राजन्प्रभूतगजवाजिमत्	024c  
किराततङ्गणाकीर्णं कुणिन्दशतसङ्कुलम्	025a  
हिमवत्यमरैर्जुष्टं बह्वाश्चर्यसमाकुलम्	025c  
सुबाहुश्चापि तान्दृष्ट्वा पूजया प्रत्यगृह्णत	026a  
विषयान्ते कुणिन्दानामीश्वरः प्रीतिपूर्वकम्	026c  
तत्र ते पूजितास्तेन सर्व एव सुखोषिताः	027a  
प्रतस्थुर्विमले सूर्ये हिमवन्तं गिरिं प्रति	027c  
इन्द्रसेनमुखांश्चैव भृत्यान्पौरोगवांस्तथा	028a  
सूदांश्च परिबर्हं च द्रौपद्याः सर्वशो नृप	028c  
राज्ञः कुणिन्दाधिपतेः परिदाय महारथाः	029a  
पद्भिरेव महावीर्या ययुः कौरवनन्दनाः	029c  
ते शनैः प्राद्रवन्सर्वे कृष्णया सह पाण्डवाः	030a  
तस्माद्देशात्सुसंहृष्टा द्रष्टुकामा धनञ्जयम्	030c  
