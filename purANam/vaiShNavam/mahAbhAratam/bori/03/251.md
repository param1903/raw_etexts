वैशम्पायन उवाच	001  
अथासीनेषु सर्वेषु तेषु राजसु भारत	001a  
कोटिकाश्यवचः श्रुत्वा शैब्यं सौवीरकोऽब्रवीत्	001c  
यदा वाचं व्याहरन्त्यामस्यां मे रमते मनः	002a  
सीमन्तिनीनां मुख्यायां विनिवृत्तः कथं भवान्	002c  
एतां दृष्ट्वा स्त्रियो मेऽन्या यथा शाखामृगस्त्रियः	003a  
प्रतिभान्ति महाबाहो सत्यमेतद्ब्रवीमि ते	003c  
दर्शनादेव हि मनस्तया मेऽपहृतं भृशम्	004a  
तां समाचक्ष्व कल्याणीं यदि स्याच्छैब्य मानुषी	004c  
कोटिकाश्य उवाच	005  
एषा वै द्रौपदी कृष्णा राजपुत्री यशस्विनी	005a  
पञ्चानां पाण्डुपुत्राणां महिषी सम्मता भृशम्	005c  
सर्वेषां चैव पार्थानां प्रिया बहुमता सती	006a  
तया समेत्य सौवीर सुवीरान्सुसुखी व्रज	006c  
वैशम्पायन उवाच	007  
एवमुक्तः प्रत्युवाच पश्यामो द्रौपदीमिति	007a  
पतिः सौवीरसिन्धूनां दुष्टभावो जयद्रथः	007c  
स प्रविश्याश्रमं शून्यं सिंहगोष्ठं वृको यथा	008a  
आत्मना सप्तमः कृष्णामिदं वचनमब्रवीत्	008c  
कुशलं ते वरारोहे भर्तारस्तेऽप्यनामयाः	009a  
येषां कुशलकामासि तेऽपि कच्चिदनामयाः	009c  
द्रौपद्युवाच	010  
कौरव्यः कुशली राजा कुन्तीपुत्रो युधिष्ठिरः	010a  
अहं च भ्रातरश्चास्य यांश्चान्यान्परिपृच्छसि	010c  
पाद्यं प्रतिगृहाणेदमासनं च नृपात्मज	011a  
मृगान्पञ्चाशतं चैव प्रातराशं ददानि ते	011c  
ऐणेयान्पृषतान्न्यङ्कून्हरिणाञ्शरभाञ्शशान्	012a  
ऋश्यान्रुरूञ्शम्बरांश्च गवयांश्च मृगान्बहून्	012c  
वराहान्महिषांश्चैव याश्चान्या मृगजातयः	013a  
प्रदास्यति स्वयं तुभ्यं कुन्तीपुत्रो युधिष्ठिरः	013c  
जयद्रथ उवाच	014  
कुशलं प्रातराशस्य सर्वा मेऽपचितिः कृता	014a  
एहि मे रथमारोह सुखमाप्नुहि केवलम्	014c  
गतश्रीकांश्च्युतान्राज्यात्कृपणान्गतचेतसः	015a  
अरण्यवासिनः पार्थान्नानुरोद्धुं त्वमर्हसि	015c  
न वै प्राज्ञा गतश्रीकं भर्तारमुपयुञ्जते	016a  
युञ्जानमनुयुञ्जीत न श्रियः सङ्क्षये वसेत्	016c  
श्रिया विहीना राज्याच्च विनष्टाः शाश्वतीः समाः	017a  
अलं ते पाण्डुपुत्राणां भक्त्या क्लेशमुपासितुम्	017c  
भार्या मे भव सुश्रोणि त्यजैनान्सुखमाप्नुहि	018a  
अखिलान्सिन्धुसौवीरानवाप्नुहि मया सह	018c  
वैशम्पायन उवाच	019  
इत्युक्ता सिन्धुराजेन वाक्यं हृदयकम्पनम्	019a  
कृष्णा तस्मादपाक्रामद्देशात्सभ्रुकुटीमुखी	019c  
अवमत्यास्य तद्वाक्यमाक्षिप्य च सुमध्यमा	020a  
मैवमित्यब्रवीत्कृष्णा लज्जस्वेति च सैन्धवम्	020c  
सा काङ्क्षमाणा भर्तॄणामुपयानमनिन्दिता	021a  
विलोभयामास परं वाक्यैर्वाक्यानि युञ्जती	021c  
