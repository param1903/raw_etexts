देवा ऊचुः	001  
इतः प्रदानाद्वर्तन्ते प्रजाः सर्वाश्चतुर्विधाः	001a  
ता भाविता भावयन्ति हव्यकव्यैर्दिवौकसः	001c  
लोका ह्येवं वर्तयन्ति अन्योन्यं समुपाश्रिताः	002a  
त्वत्प्रसादान्निरुद्विग्नास्त्वयैव परिरक्षिताः	002c  
इदं च समनुप्राप्तं लोकानां भयमुत्तमम्	003a  
न च जानीम केनेमे रात्रौ वध्यन्ति ब्राह्मणाः	003c  
क्षीणेषु च ब्राह्मणेषु पृथिवी क्षयमेष्यति	004a  
ततः पृथिव्यां क्षीणायां त्रिदिवं क्षयमेष्यति	004c  
त्वत्प्रसादान्महाबाहो लोकाः सर्वे जगत्पते	005a  
विनाशं नाधिगच्छेयुस्त्वया वै परिरक्षिताः	005c  
विष्णुरुवाच	006  
विदितं मे सुराः सर्वं प्रजानां क्षयकारणम्	006a  
भवतां चापि वक्ष्यामि शृणुध्वं विगतज्वराः	006c  
कालेय इति विख्यातो गणः परमदारुणः	007a  
तैश्च वृत्रं समाश्रित्य जगत्सर्वं प्रबाधितम्	007c  
ते वृत्रं निहतं दृष्ट्वा सहस्राक्षेण धीमता	008a  
जीवितं परिरक्षन्तः प्रविष्टा वरुणालयम्	008c  
ते प्रविश्योदधिं घोरं नक्रग्राहसमाकुलम्	009a  
उत्सादनार्थं लोकानां रात्रौ घ्नन्ति मुनीनिह	009c  
न तु शक्याः क्षयं नेतुं समुद्राश्रयगा हि ते	010a  
समुद्रस्य क्षये बुद्धिर्भवद्भिः सम्प्रधार्यताम्	010c  
अगस्त्येन विना को हि शक्तोऽन्योऽर्णवशोषणे	010e  
एतच्छ्रुत्वा वचो देवा विष्णुना समुदाहृतम्	011a  
परमेष्ठिनमाज्ञाप्य अगस्त्यस्याश्रमं ययुः	011c  
तत्रापश्यन्महात्मानं वारुणिं दीप्ततेजसम्	012a  
उपास्यमानमृषिभिर्देवैरिव पितामहम्	012c  
तेऽभिगम्य महात्मानं मैत्रावरुणिमच्युतम्	013a  
आश्रमस्थं तपोराशिं कर्मभिः स्वैरभिष्टुवन्	013c  
देवा ऊचुः	014  
नहुषेणाभितप्तानां त्वं लोकानां गतिः पुरा	014a  
भ्रंशितश्च सुरैश्वर्याल्लोकार्थं लोककण्टकः	014c  
क्रोधात्प्रवृद्धः सहसा भास्करस्य नगोत्तमः	015a  
वचस्तवानतिक्रामन्विन्ध्यः शैलो न वर्धते	015c  
तमसा चावृते लोके मृत्युनाभ्यर्दिताः प्रजाः	016a  
त्वामेव नाथमासाद्य निर्वृतिं परमां गताः	016c  
अस्माकं भयभीतानां नित्यशो भगवान्गतिः	017a  
ततस्त्वार्ताः प्रयाचामस्त्वां वरं वरदो ह्यसि	017c  
