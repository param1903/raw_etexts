बृहदश्व उवाच	001  
वृते तु नैषधे भैम्या लोकपाला महौजसः	001a  
यान्तो ददृशुरायान्तं द्वापरं कलिना सह	001c  
अथाब्रवीत्कलिं शक्रः सम्प्रेक्ष्य बलवृत्रहा	002a  
द्वापरेण सहायेन कले ब्रूहि क्व यास्यसि	002c  
ततोऽब्रवीत्कलिः शक्रं दमयन्त्याः स्वयंवरम्	003a  
गत्वाहं वरयिष्ये तां मनो हि मम तद्गतम्	003c  
तमब्रवीत्प्रहस्येन्द्रो निर्वृत्तः स स्वयंवरः	004a  
वृतस्तया नलो राजा पतिरस्मत्समीपतः	004c  
एवमुक्तस्तु शक्रेण कलिः कोपसमन्वितः	005a  
देवानामन्त्र्य तान्सर्वानुवाचेदं वचस्तदा	005c  
देवानां मानुषं मध्ये यत्सा पतिमविन्दत	006a  
ननु तस्या भवेन्न्याय्यं विपुलं दण्डधारणम्	006c  
एवमुक्ते तु कलिना प्रत्यूचुस्ते दिवौकसः	007a  
अस्माभिः समनुज्ञातो दमयन्त्या नलो वृतः	007c  
कश्च सर्वगुणोपेतं नाश्रयेत नलं नृपम्	008a  
यो वेद धर्मानखिलान्यथावच्चरितव्रतः	008c  
यस्मिन्सत्यं धृतिर्दानं तपः शौचं दमः शमः	009a  
ध्रुवाणि पुरुषव्याघ्रे लोकपालसमे नृपे	009c  
आत्मानं स शपेन्मूढो हन्याच्चात्मानमात्मना	010a  
एवङ्गुणं नलं यो वै कामयेच्छपितुं कले	010c  
कृच्छ्रे स नरके मज्जेदगाधे विपुलेऽप्लवे	011a  
एवमुक्त्वा कलिं देवा द्वापरं च दिवं ययुः	011c  
ततो गतेषु देवेषु कलिर्द्वापरमब्रवीत्	012a  
संहर्तुं नोत्सहे कोपं नले वत्स्यामि द्वापर	012c  
भ्रंशयिष्यामि तं राज्यान्न भैम्या सह रंस्यते	013a  
त्वमप्यक्षान्समाविश्य कर्तुं साहाय्यमर्हसि	013c  
