लोमश उवाच	001  
नृगेण यजमानेन सोमेनेह पुरन्दरः	001a  
तर्पितः श्रूयते राजन्स तृप्तो मदमभ्यगात्	001c  
इह देवैः सहेन्द्रैर्हि प्रजापतिभिरेव च	002a  
इष्टं बहुविधैर्यज्ञैर्महद्भिर्भूरिदक्षिणैः	002c  
आमूर्तरयसश्चेह राजा वज्रधरं प्रभुम्	003a  
तर्पयामास सोमेन हयमेधेषु सप्तसु	003c  
तस्य सप्तसु यज्ञेषु सर्वमासीद्धिरण्मयम्	004a  
वानस्पत्यं च भौमं च यद्द्रव्यं नियतं मखे	004c  
तेष्वेव चास्य यज्ञेषु प्रयोगाः सप्त विश्रुताः	005a  
सप्तैकैकस्य यूपस्य चषालाश्चोपरि स्थिताः	005c  
तस्य स्म यूपान्यज्ञेषु भ्राजमानान्हिरण्मयान्	006a  
स्वयमुत्थापयामासुर्देवाः सेन्द्रा युधिष्ठिर	006c  
तेषु तस्य मखाग्र्येषु गयस्य पृथिवीपतेः	007a  
अमाद्यदिन्द्रः सोमेन दक्षिणाभिर्द्विजातयः	007c  
सिकता वा यथा लोके यथा वा दिवि तारकाः	008a  
यथा वा वर्षतो धारा असङ्ख्येयाश्च केनचित्	008c  
तथैव तदसङ्ख्येयं धनं यत्प्रददौ गयः	009a  
सदस्येभ्यो महाराज तेषु यज्ञेषु सप्तसु	009c  
भवेत्सङ्ख्येयमेतद्वै यदेतत्परिकीर्तितम्	010a  
न सा शक्या तु सङ्ख्यातुं दक्षिणा दक्षिणावतः	010c  
हिरण्मयीभिर्गोभिश्च कृताभिर्विश्वकर्मणा	011a  
ब्राह्मणांस्तर्पयामास नानादिग्भ्यः समागतान्	011c  
अल्पावशेषा पृथिवी चैत्यैरासीन्महात्मनः	012a  
गयस्य यजमानस्य तत्र तत्र विशां पते	012c  
स लोकान्प्राप्तवानैन्द्रान्कर्मणा तेन भारत	013a  
सलोकतां तस्य गच्छेत्पयोष्ण्यां य उपस्पृशेत्	013c  
तस्मात्त्वमत्र राजेन्द्र भ्रातृभिः सहितोऽनघ	014a  
उपस्पृश्य महीपाल धूतपाप्मा भविष्यसि	014c  
वैशम्पायन उवाच	015  
स पयोष्ण्यां नरश्रेष्ठः स्नात्वा वै भ्रातृभिः सह	015a  
वैडूर्यपर्वतं चैव नर्मदां च महानदीम्	015c  
समाजगाम तेजस्वी भ्रातृभिः सहितोऽनघः	015e  
ततोऽस्य सर्वाण्याचख्यौ लोमशो भगवानृषिः	016a  
तीर्थानि रमणीयानि तत्र तत्र विशां पते	016c  
यथायोगं यथाप्रीति प्रययौ भ्रातृभिः सह	017a  
ददमानोऽसकृद्वित्तं ब्राह्मणेभ्यः सहस्रशः	017c  
लोमश उवाच	018  
देवानामेति कौन्तेय तथा राज्ञां सलोकताम्	018a  
वैडूर्यपर्वतं दृष्ट्वा नर्मदामवतीर्य च	018c  
सन्धिरेष नरश्रेष्ठ त्रेताया द्वापरस्य च	019a  
एतमासाद्य कौन्तेय सर्वपापैः प्रमुच्यते	019c  
एष शर्यातियज्ञस्य देशस्तात प्रकाशते	020a  
साक्षाद्यत्रापिबत्सोममश्विभ्यां सह कौशिकः	020c  
चुकोप भार्गवश्चापि महेन्द्रस्य महातपाः	021a  
संस्तम्भयामास च तं वासवं च्यवनः प्रभुः	021c  
सुकन्यां चापि भार्यां स राजपुत्रीमिवाप्तवान्	021e  
युधिष्ठिर उवाच	022  
कथं विष्टम्भितस्तेन भगवान्पाकशासनः	022a  
किमर्थं भार्गवश्चापि कोपं चक्रे महातपाः	022c  
नासत्यौ च कथं ब्रह्मन्कृतवान्सोमपीथिनौ	023a  
एतत्सर्वं यथावृत्तमाख्यातु भगवान्मम	023c  
