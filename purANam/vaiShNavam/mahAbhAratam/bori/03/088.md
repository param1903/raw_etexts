धौम्य उवाच	001  
उदीच्यां राजशार्दूल दिशि पुण्यानि यानि वै	001a  
तानि ते कीर्तयिष्यामि पुण्यान्यायतनानि च	001c  
सरस्वती पुण्यवहा ह्रदिनी वनमालिनी	002a  
समुद्रगा महावेगा यमुना यत्र पाण्डव	002c  
तत्र पुण्यतमं तीर्थं प्लक्षावतरणं शिवम्	003a  
यत्र सारस्वतैरिष्ट्वा गच्छन्त्यवभृथं द्विजाः	003c  
पुण्यं चाख्यायते दिव्यं शिवमग्निशिरोऽनघ	004a  
सहदेवोऽयजद्यत्र शम्याक्षेपेण भारत	004c  
एतस्मिन्नेव चार्थेयमिन्द्रगीता युधिष्ठिर	005a  
गाथा चरति लोकेऽस्मिन्गीयमाना द्विजातिभिः	005c  
अग्नयः सहदेवेन ये चिता यमुनामनु	006a  
शतं शतसहस्राणि सहस्रशतदक्षिणाः	006c  
तत्रैव भरतो राजा चक्रवर्ती महायशाः	007a  
विंशतिं सप्त चाष्टौ च हयमेधानुपाहरत्	007c  
कामकृद्यो द्विजातीनां श्रुतस्तात मया पुरा	008a  
अत्यन्तमाश्रमः पुण्यः सरकस्तस्य विश्रुतः	008c  
सरस्वती नदी सद्भिः सततं पार्थ पूजिता	009a  
वालखिल्यैर्महाराज यत्रेष्टमृषिभिः पुरा	009c  
दृषद्वती पुण्यतमा तत्र ख्याता युधिष्ठिर	010a  
तत्र वैवर्ण्यवर्णौ च सुपुण्यौ मनुजाधिप	010c  
वेदज्ञौ वेदविदितौ विद्यावेदविदावुभौ	011a  
यजन्तौ क्रतुभिर्नित्यं पुण्यैर्भरतसत्तम	011c  
समेत्य बहुशो देवाः सेन्द्राः सवरुणाः पुरा	012a  
विशाखयूपेऽतप्यन्त तस्मात्पुण्यतमः स वै	012c  
ऋषिर्महान्महाभागो जमदग्निर्महायशाः	013a  
पलाशकेषु पुण्येषु रम्येष्वयजताभिभूः	013c  
यत्र सर्वाः सरिच्छ्रेष्ठाः साक्षात्तमृषिसत्तमम्	014a  
स्वं स्वं तोयमुपादाय परिवार्योपतस्थिरे	014c  
अपि चात्र महाराज स्वयं विश्वावसुर्जगौ	015a  
इमं श्लोकं तदा वीर प्रेक्ष्य वीर्यं महात्मनः	015c  
यजमानस्य वै देवाञ्जमदग्नेर्महात्मनः	016a  
आगम्य सरितः सर्वा मधुना समतर्पयन्	016c  
गन्धर्वयक्षरक्षोभिरप्सरोभिश्च शोभितम्	017a  
किरातकिन्नरावासं शैलं शिखरिणां वरम्	017c  
बिभेद तरसा गङ्गा गङ्गाद्वारे युधिष्ठिर	018a  
पुण्यं तत्ख्यायते राजन्ब्रह्मर्षिगणसेवितम्	018c  
सनत्कुमारः कौरव्य पुण्यं कनखलं तथा	019a  
पर्वतश्च पुरुर्नाम यत्र जातः पुरूरवाः	019c  
भृगुर्यत्र तपस्तेपे महर्षिगणसेवितः	020a  
स राजन्नाश्रमः ख्यातो भृगुतुङ्गो महागिरिः	020c  
यच्च भूतं भविष्यच्च भवच्च पुरुषर्षभ	021a  
नारायणः प्रभुर्विष्णुः शाश्वतः पुरुषोत्तमः	021c  
तस्यातियशसः पुण्यां विशालां बदरीमनु	022a  
आश्रमः ख्यायते पुण्यस्त्रिषु लोकेषु विश्रुतः	022c  
उष्णतोयवहा गङ्ग शीततोयवहापरा	023a  
सुवर्णसिकता राजन्विशालां बदरीमनु	023c  
ऋषयो यत्र देवाश्च महाभागा महौजसः	024a  
प्राप्य नित्यं नमस्यन्ति देवं नारायणं विभुम्	024c  
यत्र नारायणो देवः परमात्मा सनातनः	025a  
तत्र कृत्स्नं जगत्पार्थ तीर्थान्यायतनानि च	025c  
तत्पुण्यं तत्परं ब्रह्म तत्तीर्थं तत्तपोवनम्	026a  
तत्र देवर्षयः सिद्धाः सर्वे चैव तपोधनाः	026c  
आदिदेवो महायोगी यत्रास्ते मधुसूदनः	027a  
पुण्यानामपि तत्पुण्यं तत्र ते संशयोऽस्तु मा	027c  
एतानि राजन्पुण्यानि पृथिव्यां पृथिवीपते	028a  
कीर्तितानि नरश्रेष्ठ तीर्थान्यायतनानि च	028c  
एतानि वसुभिः साध्यैरादित्यैर्मरुदश्विभिः	029a  
ऋषिभिर्ब्रह्मकल्पैश्च सेवितानि महात्मभिः	029c  
चरन्नेतानि कौन्तेय सहितो ब्राह्मणर्षभैः	030a  
भ्रातृभिश्च महाभागैरुत्कण्ठां विजहिष्यसि	030c  
