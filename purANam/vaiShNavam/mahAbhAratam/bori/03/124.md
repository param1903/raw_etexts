लोमश उवाच	001  
ततः श्रुत्वा तु शर्यातिर्वयःस्थं च्यवनं कृतम्	001a  
संहृष्टः सेनया सार्धमुपायाद्भार्गवाश्रमम्	001c  
च्यवनं च सुकन्यां च दृष्ट्वा देवसुताविव	002a  
रेमे महीपः शर्यातिः कृत्स्नां प्राप्य महीमिव	002c  
ऋषिणा सत्कृतस्तेन सभार्यः पृथिवीपतिः	003a  
उपोपविष्टः कल्याणीः कथाश्चक्रे महामनाः	003c  
अथैनं भार्गवो राजन्नुवाच परिसान्त्वयन्	004a  
याजयिष्यामि राजंस्त्वां सम्भारानुपकल्पय	004c  
ततः परमसंहृष्टः शर्यातिः पृथिवीपतिः	005a  
च्यवनस्य महाराज तद्वाक्यं प्रत्यपूजयत्	005c  
प्रशस्तेऽहनि यज्ञीये सर्वकामसमृद्धिमत्	006a  
कारयामास शर्यातिर्यज्ञायतनमुत्तमम्	006c  
तत्रैनं च्यवनो राजन्याजयामास भार्गवः	007a  
अद्भुतानि च तत्रासन्यानि तानि निबोध मे	007c  
अगृह्णाच्च्यवनः सोममश्विनोर्देवयोस्तदा	008a  
तमिन्द्रो वारयामास गृह्यमाणं तयोर्ग्रहम्	008c  
इन्द्र उवाच	009  
उभावेतौ न सोमार्हौ नासत्याविति मे मतिः	009a  
भिषजौ देवपुत्राणां कर्मणा नैवमर्हतः	009c  
च्यवन उवाच	010  
मावमंस्था महात्मानौ रूपद्रविणवत्तरौ	010a  
यौ चक्रतुर्मां मघवन्वृन्दारकमिवाजरम्	010c  
ऋते त्वां विबुधांश्चान्यान्कथं वै नार्हतः सवम्	011a  
अश्विनावपि देवेन्द्र देवौ विद्धि पुरन्दर	011c  
इन्द्र उवाच	012  
चिकित्सकौ कर्मकरौ कामरूपसमन्वितौ	012a  
लोके चरन्तौ मर्त्यानां कथं सोममिहार्हतः	012c  
लोमश उवाच	013  
एतदेव यदा वाक्यमाम्रेडयति वासवः	013a  
अनादृत्य ततः शक्रं ग्रहं जग्राह भार्गवः	013c  
ग्रहीष्यन्तं तु तं सोममश्विनोरुत्तमं तदा	014a  
समीक्ष्य बलभिद्देव इदं वचनमब्रवीत्	014c  
आभ्यामर्थाय सोमं त्वं ग्रहीष्यसि यदि स्वयम्	015a  
वज्रं ते प्रहरिष्यामि घोररूपमनुत्तमम्	015c  
एवमुक्तः स्मयन्निन्द्रमभिवीक्ष्य स भार्गवः	016a  
जग्राह विधिवत्सोममश्विभ्यामुत्तमं ग्रहम्	016c  
ततोऽस्मै प्राहरद्वज्रं घोररूपं शचीपतिः	017a  
तस्य प्रहरतो बाहुं स्तम्भयामास भार्गवः	017c  
संस्तम्भयित्वा च्यवनो जुहुवे मन्त्रतोऽनलम्	018a  
कृत्यार्थी सुमहातेजा देवं हिंसितुमुद्यतः	018c  
ततः कृत्या समभवदृषेस्तस्य तपोबलात्	019a  
मदो नाम महावीर्यो बृहत्कायो महासुरः	019c  
शरीरं यस्य निर्देष्टुमशक्यं तु सुरासुरैः	019e  
तस्यास्यमभवद्घोरं तीक्ष्णाग्रदशनं महत्	020a  
हनुरेका स्थिता तस्य भूमावेका दिवं गता	020c  
चतस्र आयता दंष्ट्रा योजनानां शतं शतम्	021a  
इतरे त्वस्य दशना बभूवुर्दशयोजनाः	021c  
प्राकारसदृशाकाराः शूलाग्रसमदर्शनाः	021e  
बाहू पर्वतसङ्काशावायतावयुतं समौ	022a  
नेत्रे रविशशिप्रख्ये वक्त्रमन्तकसन्निभम्	022c  
लेलिहञ्जिह्वया वक्त्रं विद्युच्चपललोलया	023a  
व्यात्ताननो घोरदृष्टिर्ग्रसन्निव जगद्बलात्	023c  
स भक्षयिष्यन्सङ्क्रुद्धः शतक्रतुमुपाद्रवत्	024a  
महता घोररूपेण लोकाञ्शब्देन नादयन्	024c  
