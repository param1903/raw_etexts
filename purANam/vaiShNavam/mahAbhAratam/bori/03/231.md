वैशम्पायन उवाच	001  
गन्धर्वैस्तु महाराज भग्ने कर्णे महारथे	001a  
सम्प्राद्रवच्चमूः सर्वा धार्तराष्ट्रस्य पश्यतः	001c  
तान्दृष्ट्वा द्रवतः सर्वान्धार्तराष्ट्रान्पराङ्मुखान्	002a  
दुर्योधनो महाराज नासीत्तत्र पराङ्मुखः	002c  
तामापतन्तीं सम्प्रेक्ष्य गन्धर्वाणां महाचमूम्	003a  
महता शरवर्षेण सोऽभ्यवर्षदरिन्दमः	003c  
अचिन्त्य शरवर्षं तु गन्धर्वास्तस्य तं रथम्	004a  
दुर्योधनं जिघांसन्तः समन्तात्पर्यवारयन्	004c  
युगमीषां वरूथं च तथैव ध्वजसारथी	005a  
अश्वांस्त्रिवेणुं तल्पं च तिलशोऽभ्यहनन्रथम्	005c  
दुर्योधनं चित्रसेनो विरथं पतितं भुवि	006a  
अभिद्रुत्य महाबाहुर्जीवग्राहमथाग्रहीत्	006c  
तस्मिन्गृहीते राजेन्द्र स्थितं दुःशासनं रथे	007a  
पर्यगृह्णन्त गन्धर्वाः परिवार्य समन्ततः	007c  
विविंशतिं चित्रसेनमादायान्ये प्रदुद्रुवुः	008a  
विन्दानुविन्दावपरे राजदारांश्च सर्वशः	008c  
सैन्यास्तु धार्तराष्ट्रस्य गन्धर्वैः समभिद्रुताः	009a  
पूर्वं प्रभग्नैः सहिताः पाण्डवानभ्ययुस्तदा	009c  
शकटापणवेश्याश्च यानयुग्यं च सर्वशः	010a  
शरणं पाण्डवाञ्जग्मुर्ह्रियमाणे महीपतौ	010c  
प्रियदर्शनो महाबाहुर्धार्तराष्ट्रो महाबलः	011a  
गन्धर्वैर्ह्रियते राजा पार्थास्तमनुधावत	011c  
दुःशासनो दुर्विषहो दुर्मुखो दुर्जयस्तथा	012a  
बद्ध्वा ह्रियन्ते गन्धर्वै राजदाराश्च सर्वशः	012c  
इति दुर्योधनामात्याः क्रोशन्तो राजगृद्धिनः	013a  
आर्ता दीनस्वराः सर्वे युधिष्ठिरमुपागमन्	013c  
तांस्तथा व्यथितान्दीनान्भिक्षमाणान्युधिष्ठिरम्	014a  
वृद्धान्दुर्योधनामात्यान्भीमसेनोऽभ्यभाषत	014c  
अन्यथा वर्तमानानामर्थो जातोऽयमन्यथा	015a  
अस्माभिर्यदनुष्ठेयं गन्धर्वैस्तदनुष्ठितम्	015c  
दुर्मन्त्रितमिदं तात राज्ञो दुर्द्यूतदेविनः	016a  
द्वेष्टारमन्ये क्लीबस्य पातयन्तीति नः श्रुतम्	016c  
तदिदं कृतं नः प्रत्यक्षं गन्धर्वैरतिमानुषम्	017a  
दिष्ट्या लोके पुमानस्ति कश्चिदस्मत्प्रिये स्थितः	017c  
येनास्माकं हृतो भार आसीनानां सुखावहः	017e  
शीतवातातपसहांस्तपसा चैव कर्शितान्	018a  
समस्थो विषमस्थान्हि द्रष्टुमिच्छति दुर्मतिः	018c  
अधर्मचारिणस्तस्य कौरव्यस्य दुरात्मनः	019a  
ये शीलमनुवर्तन्ते ते पश्यन्ति पराभवम्	019c  
अधर्मो हि कृतस्तेन येनैतदुपशिक्षितम्	020a  
अनृशंसास्तु कौन्तेयास्तस्याध्यक्षान्ब्रवीमि वः	020c  
एवं ब्रुवाणं कौन्तेयं भीमसेनममर्षणम्	021a  
न कालः परुषस्यायमिति राजाभ्यभाषत	021c  
