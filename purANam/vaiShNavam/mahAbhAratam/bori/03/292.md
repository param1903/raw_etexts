वैशम्पायन उवाच	001  
ततो गर्भः समभवत्पृथायाः पृथिवीपते	001a  
शुक्ले दशोत्तरे पक्षे तारापतिरिवाम्बरे	001c  
सा बान्धवभयाद्बाला तं गर्भं विनिगूहती	002a  
धारयामास सुश्रोणी न चैनां बुबुधे जनः	002c  
न हि तां वेद नार्यन्या काचिद्धात्रेयिकामृते	003a  
कन्यापुरगतां बालां निपुणां परिरक्षणे	003c  
ततः कालेन सा गर्भं सुषुवे वरवर्णिनी	004a  
कन्यैव तस्य देवस्य प्रसादादमरप्रभम्	004c  
तथैव बद्धकवचं कनकोज्ज्वलकुण्डलम्	005a  
हर्यक्षं वृषभस्कन्धं यथास्य पितरं तथा	005c  
जातमात्रं च तं गर्भं धात्र्या सम्मन्त्र्य भामिनी	006a  
मञ्जूषायामवदधे स्वास्तीर्णायां समन्ततः	006c  
मधूच्छिष्टस्थितायां सा सुखायां रुदती तथा	007a  
श्लक्ष्णायां सुपिधानायामश्वनद्यामवासृजत्	007c  
जानती चाप्यकर्तव्यं कन्याया गर्भधारणम्	008a  
पुत्रस्नेहेन राजेन्द्र करुणं पर्यदेवयत्	008c  
समुत्सृजन्ती मञ्जूषामश्वनद्यास्तदा जले	009a  
उवाच रुदती कुन्ती यानि वाक्यानि तच्छृणु	009c  
स्वस्ति तेऽस्त्वान्तरिक्षेभ्यः पार्थिवेभ्यश्च पुत्रक	010a  
दिव्येभ्यश्चैव भूतेभ्यस्तथा तोयचराश्च ये	010c  
शिवास्ते सन्तु पन्थानो मा च ते परिपन्थिनः	011a  
आगमाश्च तथा पुत्र भवन्त्वद्रोहचेतसः	011c  
पातु त्वां वरुणो राजा सलिले सलिलेश्वरः	012a  
अन्तरिक्षेऽन्तरिक्षस्थः पवनः सर्वगस्तथा	012c  
पिता त्वां पातु सर्वत्र तपनस्तपतां वरः	013a  
येन दत्तोऽसि मे पुत्र दिव्येन विधिना किल	013c  
आदित्या वसवो रुद्राः साध्या विश्वे च देवताः	014a  
मरुतश्च सहेन्द्रेण दिशश्च सदिगीश्वराः	014c  
रक्षन्तु त्वां सुराः सर्वे समेषु विषमेषु च	015a  
वेत्स्यामि त्वां विदेशेऽपि कवचेनोपसूचितम्	015c  
धन्यस्ते पुत्र जनको देवो भानुर्विभावसुः	016a  
यस्त्वां द्रक्ष्यति दिव्येन चक्षुषा वाहिनीगतम्	016c  
धन्या सा प्रमदा या त्वां पुत्रत्वे कल्पयिष्यति	017a  
यस्यास्त्वं तृषितः पुत्र स्तनं पास्यसि देवज	017c  
को नु स्वप्नस्तया दृष्टो या त्वामादित्यवर्चसम्	018a  
दिव्यवर्मसमायुक्तं दिव्यकुण्डलभूषितम्	018c  
पद्मायतविशालाक्षं पद्मताम्रतलोज्ज्वलम्	019a  
सुललाटं सुकेशान्तं पुत्रत्वे कल्पयिष्यति	019c  
धन्या द्रक्ष्यन्ति पुत्र त्वां भूमौ संसर्पमाणकम्	020a  
अव्यक्तकलवाक्यानि वदन्तं रेणुगुण्ठितम्	020c  
धन्या द्रक्ष्यन्ति पुत्र त्वां पुनर्यौवनगे मुखे	021a  
हिमवद्वनसम्भूतं सिंहं केसरिणं यथा	021c  
एवं बहुविधं राजन्विलप्य करुणं पृथा	022a  
अवासृजत मञ्जूषामश्वनद्यास्तदा जले	022c  
रुदती पुत्रशोकार्ता निशीथे कमलेक्षणा	023a  
धात्र्या सह पृथा राजन्पुत्रदर्शनलालसा	023c  
विसर्जयित्वा मञ्जूषां सम्बोधनभयात्पितुः	024a  
विवेश राजभवनं पुनः शोकातुरा ततः	024c  
मञ्जूषा त्वश्वनद्याः सा ययौ चर्मण्वतीं नदीम्	025a  
चर्मण्वत्याश्च यमुनां ततो गङ्गां जगाम ह	025c  
गङ्गायाः सूतविषयं चम्पामभ्याययौ पुरीम्	026a  
स मञ्जूषागतो गर्भस्तरङ्गैरुह्यमानकः	026c  
अमृतादुत्थितं दिव्यं तत्तु वर्म सकुण्डलम्	027a  
धारयामास तं गर्भं दैवं च विधिनिर्मितम्	027c  
