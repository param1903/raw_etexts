मार्कण्डेय उवाच	001  
ततः काले बहुतिथे व्यतिक्रान्ते कदाचन	001a  
प्राप्तः स कालो मर्तव्यं यत्र सत्यवता नृप	001c  
गणयन्त्याश्च सावित्र्या दिवसे दिवसे गते	002a  
तद्वाक्यं नारदेनोक्तं वर्तते हृदि नित्यशः	002c  
चतुर्थेऽहनि मर्तव्यमिति सञ्चिन्त्य भामिनी	003a  
व्रतं त्रिरात्रमुद्दिश्य दिवारात्रं स्थिताभवत्	003c  
तं श्रुत्वा नियमं दुःखं वध्वा दुःखान्वितो नृपः	004a  
उत्थाय वाक्यं सावित्रीमब्रवीत्परिसान्त्वयन्	004c  
अतितीव्रोऽयमारम्भस्त्वयारब्धो नृपात्मजे	005a  
तिसृणां वसतीनां हि स्थानं परमदुष्करम्	005c  
सावित्र्युवाच	006  
न कार्यस्तात सन्तापः पारयिष्याम्यहं व्रतम्	006a  
व्यवसायकृतं हीदं व्यवसायश्च कारणम्	006c  
द्युमत्सेन उवाच	007  
व्रतं भिन्धीति वक्तुं त्वां नास्मि शक्तः कथञ्चन	007a  
पारयस्वेति वचनं युक्तमस्मद्विधो वदेत्	007c  
मार्कण्डेय उवाच	008  
एवमुक्त्वा द्युमत्सेनो विरराम महामनाः	008a  
तिष्ठन्ती चापि सावित्री काष्ठभूतेव लक्ष्यते	008c  
श्वोभूते भर्तृमरणे सावित्र्या भरतर्षभ	009a  
दुःखान्वितायास्तिष्ठन्त्याः सा रात्रिर्व्यत्यवर्तत	009c  
अद्य तद्दिवसं चेति हुत्वा दीप्तं हुताशनम्	010a  
युगमात्रोदिते सूर्ये कृत्वा पौर्वाह्णिकीः क्रियाः	010c  
ततः सर्वान्द्विजान्वृद्धाञ्श्वश्रूं श्वशुरमेव च	011a  
अभिवाद्यानुपूर्व्येण प्राञ्जलिर्नियता स्थिता	011c  
अवैधव्याशिषस्ते तु सावित्र्यर्थं हिताः शुभाः	012a  
ऊचुस्तपस्विनः सर्वे तपोवननिवासिनः	012c  
एवमस्त्विति सावित्री ध्यानयोगपरायणा	013a  
मनसा ता गिरः सर्वाः प्रत्यगृह्णात्तपस्विनाम्	013c  
तं कालं च मुहूर्तं च प्रतीक्षन्ती नृपात्मजा	014a  
यथोक्तं नारदवचश्चिन्तयन्ती सुदुःखिता	014c  
ततस्तु श्वश्रूश्वशुरावूचतुस्तां नृपात्मजाम्	015a  
एकान्तस्थामिदं वाक्यं प्रीत्या भरतसत्तम	015c  
श्वशुरावूचतुः	016  
व्रतो यथोपदिष्टोऽयं यथावत्पारितस्त्वया	016a  
आहारकालः सम्प्राप्तः क्रियतां यदनन्तरम्	016c  
सावित्र्युवाच	017  
अस्तं गते मयादित्ये भोक्तव्यं कृतकामया	017a  
एष मे हृदि सङ्कल्पः समयश्च कृतो मया	017c  
मार्कण्डेय उवाच	018  
एवं सम्भाषमाणायाः सावित्र्या भोजनं प्रति	018a  
स्कन्धे परशुमादाय सत्यवान्प्रस्थितो वनम्	018c  
सावित्री त्वाह भर्तारं नैकस्त्वं गन्तुमर्हसि	019a  
सह त्वयागमिष्यामि न हि त्वां हातुमुत्सहे	019c  
सत्यवानुवाच	020  
वनं न गतपूर्वं ते दुःखः पन्थाश्च भामिनि	020a  
व्रतोपवासक्षामा च कथं पद्भ्यां गमिष्यसि	020c  
सावित्र्युवाच	021  
उपवासान्न मे ग्लानिर्नास्ति चापि परिश्रमः	021a  
गमने च कृतोत्साहां प्रतिषेद्धुं न मार्हसि	021c  
सत्यवानुवाच	022  
यदि ते गमनोत्साहः करिष्यामि तव प्रियम्	022a  
मम त्वामन्त्रय गुरून्न मां दोषः स्पृशेदयम्	022c  
मार्कण्डेय उवाच	023  
साभिगम्याब्रवीच्छ्वश्रूं श्वशुरं च महाव्रता	023a  
अयं गच्छति मे भर्ता फलाहारो महावनम्	023c  
इच्छेयमभ्यनुज्ञातुमार्यया श्वशुरेण च	024a  
अनेन सह निर्गन्तुं न हि मे विरहः क्षमः	024c  
गुर्वग्निहोत्रार्थकृते प्रस्थितश्च सुतस्तव	025a  
न निवार्यो निवार्यः स्यादन्यथा प्रस्थितो वनम्	025c  
संवत्सरः किञ्चिदूनो न निष्क्रान्ताहमाश्रमात्	026a  
वनं कुसुमितं द्रष्टुं परं कौतूहलं हि मे	026c  
द्युमत्सेन उवाच	027  
यतः प्रभृति सावित्री पित्रा दत्ता स्नुषा मम	027a  
नानयाभ्यर्थनायुक्तमुक्तपूर्वं स्मराम्यहम्	027c  
तदेषा लभतां कामं यथाभिलषितं वधूः	028a  
अप्रमादश्च कर्तव्यः पुत्रि सत्यवतः पथि	028c  
मार्कण्डेय उवाच	029  
उभाभ्यामभ्यनुज्ञाता सा जगाम यशस्विनी	029a  
सह भर्त्रा हसन्तीव हृदयेन विदूयता	029c  
सा वनानि विचित्राणि रमणीयानि सर्वशः	030a  
मयूररवघुष्टानि ददर्श विपुलेक्षणा	030c  
नदीः पुण्यवहाश्चैव पुष्पितांश्च नगोत्तमान्	031a  
सत्यवानाह पश्येति सावित्रीं मधुराक्षरम्	031c  
निरीक्षमाणा भर्तारं सर्वावस्थमनिन्दिता	032a  
मृतमेव हि तं मेने काले मुनिवचः स्मरन्	032c  
अनुवर्तती तु भर्तारं जगाम मृदुगामिनी	033a  
द्विधेव हृदयं कृत्वा तं च कालमवेक्षती	033c  
