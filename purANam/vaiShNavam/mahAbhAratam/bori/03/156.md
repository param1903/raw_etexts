वैशम्पायन उवाच	001  
युधिष्ठिरस्तमासाद्य तपसा दग्धकिल्बिषम्	001a  
अभ्यवादयत प्रीतः शिरसा नाम कीर्तयन्	001c  
ततः कृष्णा च भीमश्च यमौ चापि यशस्विनौ	002a  
शिरोभिः प्राप्य राजर्षिं परिवार्योपतस्थिरे	002c  
तथैव धौम्यो धर्मज्ञः पाण्डवानां पुरोहितः	003a  
यथान्यायमुपाक्रान्तस्तमृषिं संशितव्रतम्	003c  
अन्वजानात्स धर्मज्ञो मुनिर्दिव्येन चक्षुषा	004a  
पाण्डोः पुत्रान्कुरुश्रेष्ठानास्यतामिति चाब्रवीत्	004c  
कुरूणामृषभं प्राज्ञं पूजयित्वा महातपाः	005a  
सह भ्रातृभिरासीनं पर्यपृच्छदनामयम्	005c  
नानृते कुरुषे भावं कच्चिद्धर्मे च वर्तसे	006a  
मतापित्रोश्च ते वृत्तिः कच्चित्पार्थ न सीदति	006c  
कच्चित्ते गुरवः सर्वे वृद्धा वैद्याश्च पूजिताः	007a  
कच्चिन्न कुरुषे भावं पार्थ पापेषु कर्मसु	007c  
सुकृतं प्रतिकर्तुं च कच्चिद्धातुं च दुष्कृतम्	008a  
यथान्यायं कुरुश्रेष्ठ जानासि न च कत्थसे	008c  
यथार्हं मानिताः कच्चित्त्वया नन्दन्ति साधवः	009a  
वनेष्वपि वसन्कच्चिद्धर्ममेवानुवर्तसे	009c  
कच्चिद्धौम्यस्त्वदाचारैर्न पार्थ परितप्यते	010a  
दानधर्मतपःशौचैरार्जवेन तितिक्षया	010c  
पितृपैतामहं वृत्तं कच्चित्पार्थानुवर्तसे	011a  
कच्चिद्राजर्षियातेन पथा गच्छसि पाण्डव	011c  
स्वे स्वे किल कुले जाते पुत्रे नप्तरि वा पुनः	012a  
पितरः पितृलोकस्थाः शोचन्ति च हसन्ति च	012c  
किं न्वस्य दुष्कृतेऽस्माभिः सम्प्राप्तव्यं भविष्यति	013a  
किं चास्य सुकृतेऽस्माभिः प्राप्तव्यमिति शोभनम्	013c  
पिता माता तथैवाग्निर्गुरुरात्मा च पञ्चमः	014a  
यस्यैते पूजिताः पार्थ तस्य लोकावुभौ जितौ	014c  
अब्भक्षा वायुभक्षाश्च प्लवमाना विहायसा	015a  
जुषन्ते पर्वतश्रेष्ठमृषयः पर्वसन्धिषु	015c  
कामिनः सह कान्ताभिः परस्परमनुव्रताः	016a  
दृश्यन्ते शैलशृङ्गस्थास्तथा किम्पुरुषा नृप	016c  
अरजांसि च वासांसि वसानाः कौशिकानि च	017a  
दृश्यन्ते बहवः पार्थ गन्धर्वाप्सरसां गणाः	017c  
विद्याधरगणाश्चैव स्रग्विणः प्रियदर्शनाः	018a  
महोरगगणाश्चैव सुपर्णाश्चोरगादयः	018c  
अस्य चोपरि शैलस्य श्रूयते पर्वसन्धिषु	019a  
भेरीपणवशङ्खानां मृदङ्गानां च निस्वनः	019c  
इहस्थैरेव तत्सर्वं श्रोतव्यं भरतर्षभाः	020a  
न कार्या वः कथञ्चित्स्यात्तत्राभिसरणे मतिः	020c  
न चाप्यतः परं शक्यं गन्तुं भरतसत्तमाः	021a  
विहारो ह्यत्र देवानाममानुषगतिस्तु सा	021c  
ईषच्चपलकर्माणं मनुष्यमिह भारत	022a  
द्विषन्ति सर्वभूतानि ताडयन्ति च राक्षसाः	022c  
अभ्यतिक्रम्य शिखरं शैलस्यास्य युधिष्ठिर	023a  
गतिः परमसिद्धानां देवर्षीणां प्रकाशते	023c  
चापलादिह गच्छन्तं पार्थ यानमतः परम्	024a  
अयःशूलादिभिर्घ्नन्ति राक्षसाः शत्रुसूदन	024c  
अप्सरोभिः परिवृतः समृद्ध्या नरवाहनः	025a  
इह वैश्रवणस्तात पर्वसन्धिषु दृश्यते	025c  
शिखरे तं समासीनमधिपं सर्वरक्षसाम्	026a  
प्रेक्षन्ते सर्वभूतानि भानुमन्तमिवोदितम्	026c  
देवदानवसिद्धानां तथा वैश्रवणस्य च	027a  
गिरेः शिखरमुद्यानमिदं भरतसत्तम	027c  
उपासीनस्य धनदं तुम्बुरोः पर्वसन्धिषु	028a  
गीतसामस्वनस्तात श्रूयते गन्धमादने	028c  
एतदेवंविधं चित्रमिह तात युधिष्ठिर	029a  
प्रेक्षन्ते सर्वभूतानि बहुशः पर्वसन्धिषु	029c  
भुञ्जानाः सर्वभोज्यानि रसवन्ति फलानि च	030a  
वसध्वं पाण्डवश्रेष्ठा यावदर्जुनदर्शनम्	030c  
न तात चपलैर्भाव्यमिह प्राप्तैः कथञ्चन	031a  
उषित्वेह यथाकामं यथाश्रद्धं विहृत्य च	031c  
ततः शस्त्रभृतां श्रेष्ठ पृथिवीं पालयिष्यसि	031e  
