देवदूत उवाच	001  
महर्षेऽकार्यबुद्धिस्त्वं यः स्वर्गसुखमुत्तमम्	001a  
सम्प्राप्तं बहु मन्तव्यं विमृशस्यबुधो यथा	001c  
उपरिष्टादसौ लोको योऽयं स्वरिति सञ्ज्ञितः	002a  
ऊर्ध्वगः सत्पथः शश्वद्देवयानचरो मुने	002c  
नातप्ततपसः पुंसो नामहायज्ञयाजिनः	003a  
नानृता नास्तिकाश्चैव तत्र गच्छन्ति मुद्गल	003c  
धर्मात्मानो जितात्मानः शान्ता दान्ता विमत्सराः	004a  
दानधर्मरताः पुंसः शूराश्चाहतलक्षणाः	004c  
तत्र गच्छन्ति कर्माग्र्यं कृत्वा शमदमात्मकम्	005a  
लोकान्पुण्यकृतां ब्रह्मन्सद्भिरासेवितान्नृभिः	005c  
देवाः साध्यास्तथा विश्वे मरुतश्च महर्षिभिः	006a  
यामा धामाश्च मौद्गल्य गन्धर्वाप्सरसस्तथा	006c  
एषां देवनिकायानां पृथक्पृथगनेकशः	007a  
भास्वन्तः कामसम्पन्ना लोकास्तेजोमयाः शुभाः	007c  
त्रयस्त्रिंशत्सहस्राणि योजनानां हिरण्मयः	008a  
मेरुः पर्वतराड्यत्र देवोद्यानानि मुद्गल	008c  
नन्दनादीनि पुण्यानि विहाराः पुण्यकर्मणाम्	009a  
न क्षुत्पिपासे न ग्लानिर्न शीतोष्णभयं तथा	009c  
बीभत्समशुभं वापि रोगा वा तत्र केचन	010a  
मनोज्ञाः सर्वतो गन्धाः सुखस्पर्शाश्च सर्वशः	010c  
शब्दाः श्रुतिमनोग्राह्याः सर्वतस्तत्र वै मुने	011a  
न शोको न जरा तत्र नायासपरिदेवने	011c  
ईदृशः स मुने लोकः स्वकर्मफलहेतुकः	012a  
सुकृतैस्तत्र पुरुषाः सम्भवन्त्यात्मकर्मभिः	012c  
तैजसानि शरीराणि भवन्त्यत्रोपपद्यताम्	013a  
कर्मजान्येव मौद्गल्य न मातृपितृजान्युत	013c  
न च स्वेदो न दौर्गन्ध्यं पुरीषं मूत्रमेव च	014a  
तेषां न च रजो वस्त्रं बाधते तत्र वै मुने	014c  
न म्लायन्ति स्रजस्तेषां दिव्यगन्धा मनोरमाः	015a  
पर्युह्यन्ते विमानैश्च ब्रह्मन्नेवंविधाश्च ते	015c  
ईर्ष्याशोकक्लमापेता मोहमात्सर्यवर्जिताः	016a  
सुखं स्वर्गजितस्तत्र वर्तयन्ति महामुने	016c  
तेषां तथाविधानां तु लोकानां मुनिपुङ्गव	017a  
उपर्युपरि शक्रस्य लोका दिव्यगुणान्विताः	017c  
पुरस्ताद्ब्रह्मणस्तत्र लोकास्तेजोमयाः शुभाः	018a  
यत्र यान्त्यृषयो ब्रह्मन्पूताः स्वैः कर्मभिः शुभैः	018c  
ऋभवो नाम तत्रान्ये देवानामपि देवताः	019a  
तेषां लोकाः परतरे तान्यजन्तीह देवताः	019c  
स्वयम्प्रभास्ते भास्वन्तो लोकाः कामदुघाः परे	020a  
न तेषां स्त्रीकृतस्तापो न लोकैश्वर्यमत्सरः	020c  
न वर्तयन्त्याहुतिभिस्ते नाप्यमृतभोजनाः	021a  
तथा दिव्यशरीरास्ते न च विग्रहमूर्तयः	021c  
न सुखे सुखकामाश्च देवदेवाः सनातनाः	022a  
न कल्पपरिवर्तेषु परिवर्तन्ति ते तथा	022c  
जरा मृत्युः कुतस्तेषां हर्षः प्रीतिः सुखं न च	023a  
न दुःखं न सुखं चापि रागद्वेषौ कुतो मुने	023c  
देवानामपि मौद्गल्य काङ्क्षिता सा गतिः परा	024a  
दुष्प्रापा परमा सिद्धिरगम्या कामगोचरैः	024c  
त्रयस्त्रिंशदिमे लोकाः शेषा लोका मनीषिभिः	025a  
गम्यन्ते नियमैः श्रेष्ठैर्दानैर्वा विधिपूर्वकैः	025c  
सेयं दानकृता व्युष्टिरत्र प्राप्ता सुखावहा	026a  
तां भुङ्क्ष्व सुकृतैर्लब्धां तपसा द्योतितप्रभः	026c  
एतत्स्वर्गसुखं विप्र लोका नानाविधास्तथा	027a  
गुणाः स्वर्गस्य प्रोक्तास्ते दोषानपि निबोध मे	027c  
कृतस्य कर्मणस्तत्र भुज्यते यत्फलं दिवि	028a  
न चान्यत्क्रियते कर्म मूलच्छेदेन भुज्यते	028c  
सोऽत्र दोषो मम मतस्तस्यान्ते पतनं च यत्	029a  
सुखव्याप्तमनस्कानां पतनं यच्च मुद्गल	029c  
असन्तोषः परीतापो दृष्ट्वा दीप्ततराः श्रियः	030a  
यद्भवत्यवरे स्थाने स्थितानां तच्च दुष्करम्	030c  
सञ्ज्ञामोहश्च पततां रजसा च प्रधर्षणम्	031a  
प्रम्लानेषु च माल्येषु ततः पिपतिषोर्भयम्	031c  
आ ब्रह्मभवनादेते दोषा मौद्गल्य दारुणाः	032a  
नाकलोके सुकृतिनां गुणास्त्वयुतशो नृणाम्	032c  
अयं त्वन्यो गुणः श्रेष्ठश्च्युतानां स्वर्गतो मुने	033a  
शुभानुशययोगेन मनुष्येषूपजायते	033c  
तत्रापि सुमहाभागः सुखभागभिजायते	034a  
न चेत्सम्बुध्यते तत्र गच्छत्यधमतां ततः	034c  
इह यत्क्रियते कर्म तत्परत्रोपभुज्यते	035a  
कर्मभूमिरियं ब्रह्मन्फलभूमिरसौ मता	035c  
एतत्ते सर्वमाख्यातं यन्मां पृच्छसि मुद्गल	036a  
तवानुकम्पया साधो साधु गच्छाम माचिरम्	036c  
व्यास उवाच	037  
एतच्छ्रुत्वा तु मौद्गल्यो वाक्यं विममृशे धिया	037a  
विमृश्य च मुनिश्रेष्ठो देवदूतमुवाच ह	037c  
देवदूत नमस्तेऽस्तु गच्छ तात यथासुखम्	038a  
महादोषेण मे कार्यं न स्वर्गेण सुखेन वा	038c  
पतनं तन्महद्दुःखं परितापः सुदारुणः	039a  
स्वर्गभाजश्च्यवन्तीह तस्मात्स्वर्गं न कामये	039c  
यत्र गत्वा न शोचन्ति न व्यथन्ति चलन्ति वा	040a  
तदहं स्थानमत्यन्तं मार्गयिष्यामि केवलम्	040c  
इत्युक्त्वा स मुनिर्वाक्यं देवदूतं विसृज्य तम्	041a  
शिलोञ्छवृत्तिमुत्सृज्य शममातिष्ठदुत्तमम्	041c  
तुल्यनिन्दास्तुतिर्भूत्वा समलोष्टाश्मकाञ्चनः	042a  
ज्ञानयोगेन शुद्धेन ध्याननित्यो बभूव ह	042c  
ध्यानयोगाद्बलं लब्ध्वा प्राप्य चर्द्धिमनुत्तमाम्	043a  
जगाम शाश्वतीं सिद्धिं परां निर्वाणलक्षणाम्	043c  
तस्मात्त्वमपि कौन्तेय न शोकं कर्तुमर्हसि	044a  
राज्यात्स्फीतात्परिभ्रष्टस्तपसा तदवाप्स्यसि	044c  
सुखस्यानन्तरं दुःखं दुःखस्यानन्तरं सुखम्	045a  
पर्यायेणोपवर्तन्ते नरं नेमिमरा इव	045c  
पितृपैतामहं राज्यं प्राप्स्यस्यमितविक्रम	046a  
वर्षात्त्रयोदशादूर्ध्वं व्येतु ते मानसो ज्वरः	046c  
वैशम्पायन उवाच	047  
एवमुक्त्वा स भगवान्व्यासः पाण्डवनन्दनम्	047a  
जगाम तपसे धीमान्पुनरेवाश्रमं प्रति	047c  
