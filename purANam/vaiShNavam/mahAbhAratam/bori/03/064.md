बृहदश्व उवाच	001  
तस्मिन्नन्तर्हिते नागे प्रययौ नैषधो नलः	001a  
ऋतुपर्णस्य नगरं प्राविशद्दशमेऽहनि	001c  
स राजानमुपातिष्ठद्बाहुकोऽहमिति ब्रुवन्	002a  
अश्वानां वाहने युक्तः पृथिव्यां नास्ति मत्समः	002c  
अर्थकृच्छ्रेषु चैवाहं प्रष्टव्यो नैपुणेषु च	003a  
अन्नसंस्कारमपि च जानाम्यन्यैर्विशेषतः	003c  
यानि शिल्पानि लोकेऽस्मिन्यच्चाप्यन्यत्सुदुष्करम्	004a  
सर्वं यतिष्ये तत्कर्तुमृतुपर्ण भरस्व माम्	004c  
ऋतुपर्ण उवाच	005  
वस बाहुक भद्रं ते सर्वमेतत्करिष्यसि	005a  
शीघ्रयाने सदा बुद्धिर्धीयते मे विशेषतः	005c  
स त्वमातिष्ठ योगं तं येन शीघ्रा हया मम	006a  
भवेयुरश्वाध्यक्षोऽसि वेतनं ते शतं शताः	006c  
त्वामुपस्थास्यतश्चेमौ नित्यं वार्ष्णेयजीवलौ	007a  
एताभ्यां रंस्यसे सार्धं वस वै मयि बाहुक	007c  
बृहदश्व उवाच	008  
एवमुक्तो नलस्तेन न्यवसत्तत्र पूजितः	008a  
ऋतुपर्णस्य नगरे सहवार्ष्णेयजीवलः	008c  
स तत्र निवसन्राजा वैदर्भीमनुचिन्तयन्	009a  
सायं सायं सदा चेमं श्लोकमेकं जगाद ह	009c  
क्व नु सा क्षुत्पिपासार्ता श्रान्ता शेते तपस्विनी	010a  
स्मरन्ती तस्य मन्दस्य कं वा साद्योपतिष्ठति	010c  
एवं ब्रुवन्तं राजानं निशायां जीवलोऽब्रवीत्	011a  
कामेनां शोचसे नित्यं श्रोतुमिच्छामि बाहुक	011c  
तमुवाच नलो राजा मन्दप्रज्ञस्य कस्यचित्	012a  
आसीद्बहुमता नारी तस्या दृढतरं च सः	012c  
स वै केनचिदर्थेन तया मन्दो व्ययुज्यत	013a  
विप्रयुक्तश्च मन्दात्मा भ्रमत्यसुखपीडितः	013c  
दह्यमानः स शोकेन दिवारात्रमतन्द्रितः	014a  
निशाकाले स्मरंस्तस्याः श्लोकमेकं स्म गायति	014c  
स वै भ्रमन्महीं सर्वां क्वचिदासाद्य किञ्चन	015a  
वसत्यनर्हस्तद्दुःखं भूय एवानुसंस्मरन्	015c  
सा तु तं पुरुषं नारी कृच्छ्रेऽप्यनुगता वने	016a  
त्यक्ता तेनाल्पपुण्येन दुष्करं यदि जीवति	016c  
एका बालानभिज्ञा च मार्गाणामतथोचिता	017a  
क्षुत्पिपासापरीता च दुष्करं यदि जीवति	017c  
श्वापदाचरिते नित्यं वने महति दारुणे	018a  
त्यक्ता तेनाल्पपुण्येन मन्दप्रज्ञेन मारिष	018c  
इत्येवं नैषधो राजा दमयन्तीमनुस्मरन्	019a  
अज्ञातवासमवसद्राज्ञस्तस्य निवेशने	019c  
