युधिष्ठिर उवाच	001  
किमर्थं सहसा विन्ध्यः प्रवृद्धः क्रोधमूर्छितः	001a  
एतदिच्छाम्यहं श्रोतुं विस्तरेण महामुने	001c  
लोमश उवाच	002  
अद्रिराजं महाशैलं मरुं कनकपर्वतम्	002a  
उदयास्तमये भानुः प्रदक्षिणमवर्तत	002c  
तं तु दृष्ट्वा तथा विन्ध्यः शैलः सूर्यमथाब्रवीत्	003a  
यथा हि मेरुर्भवता नित्यशः परिगम्यते	003c  
प्रदक्षिणं च क्रियते मामेवं कुरु भास्कर	003e  
एवमुक्तस्ततः सूर्यः शैलेन्द्रं प्रत्यभाषत	004a  
नाहमात्मेच्छया शैल करोम्येनं प्रदक्षिणम्	004c  
एष मार्गः प्रदिष्टो मे येनेदं निर्मितं जगत्	004e  
एवमुक्तस्ततः क्रोधात्प्रवृद्धः सहसाचलः	005a  
सूर्याचन्द्रमसोर्मार्गं रोद्धुमिच्छन्परन्तप	005c  
ततो देवाः सहिताः सर्व एव सेन्द्राः समागम्य महाद्रिराजम्	006a  
निवारयामासुरुपायतस्तं न च स्म तेषां वचनं चकार	006c  
अथाभिजग्मुर्मुनिमाश्रमस्थं तपस्विनं धर्मभृतां वरिष्ठम्	007a  
अगस्त्यमत्यद्भुतवीर्यदीप्तं तं चार्थमूचुः सहिताः सुरास्ते	007c  
देवा ऊचुः	008  
सूर्याचन्द्रमसोर्मार्गं नक्षत्राणां गतिं तथा	008a  
शैलराजो वृणोत्येष विन्ध्यः क्रोधवशानुगः	008c  
तं निवारयितुं शक्तो नान्यः कश्चिद्द्विजोत्तम	009a  
ऋते त्वां हि महाभाग तस्मादेनं निवारय	009c  
लोमश उवाच	010  
तच्छ्रुत्वा वचनं विप्रः सुराणां शैलमभ्यगात्	010a  
सोऽभिगम्याब्रवीद्विन्ध्यं सदारः समुपस्थितः	010c  
मार्गमिच्छाम्यहं दत्तं भवता पर्वतोत्तम	011a  
दक्षिणामभिगन्तास्मि दिशं कार्येण केनचित्	011c  
यावदागमनं मह्यं तावत्त्वं प्रतिपालय	012a  
निवृत्ते मयि शैलेन्द्र ततो वर्धस्व कामतः	012c  
एवं स समयं कृत्वा विन्ध्येनामित्रकर्शन	013a  
अद्यापि दक्षिणाद्देशाद्वारुणिर्न निवर्तते	013c  
एतत्ते सर्वमाख्यातं यथा विन्ध्यो न वर्धते	014a  
अगस्त्यस्य प्रभावेन यन्मां त्वं परिपृच्छसि	014c  
कालेयास्तु यथा राजन्सुरैः सर्वैर्निषूदिताः	015a  
अगस्त्याद्वरमासाद्य तन्मे निगदतः शृणु	015c  
त्रिदशानां वचः श्रुत्वा मैत्रावरुणिरब्रवीत्	016a  
किमर्थमभियाताः स्थ वरं मत्तः किमिच्छथ	016c  
एवमुक्तास्ततस्तेन देवास्तं मुनिमब्रुवन्	016e  
एवं त्वयेच्छाम कृतं महर्षे महार्णवं पीयमानं महात्मन्	017a  
ततो वधिष्याम सहानुबन्धान्कालेयसञ्ज्ञान्सुरविद्विषस्तान्	017c  
त्रिदशानां वचः श्रुत्वा तथेति मुनिरब्रवीत्	018a  
करिष्ये भवतां कामं लोकानां च महत्सुखम्	018c  
एवमुक्त्वा ततोऽगच्छत्समुद्रं सरितां पतिम्	019a  
ऋषिभिश्च तपःसिद्धैः सार्धं देवैश्च सुव्रतः	019c  
मनुष्योरगगन्धर्वयक्षकिम्पुरुषास्तथा	020a  
अनुजग्मुर्महात्मानं द्रष्टुकामास्तदद्भुतम्	020c  
ततोऽभ्यगच्छन्सहिताः समुद्रं भीमनिस्वनम्	021a  
नृत्यन्तमिव चोर्मीभिर्वल्गन्तमिव वायुना	021c  
हसन्तमिव फेनौघैः स्खलन्तं कन्दरेषु च	022a  
नानाग्राहसमाकीर्णं नानाद्विजगणायुतम्	022c  
अगस्त्यसहिता देवाः सगन्धर्वमहोरगाः	023a  
ऋषयश्च महाभागाः समासेदुर्महोदधिम्	023c  
