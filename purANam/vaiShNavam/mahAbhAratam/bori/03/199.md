मार्कण्डेय उवाच	001  
स तु विप्रमथोवाच धर्मव्याधो युधिष्ठिर	001a  
यदहं ह्याचरे कर्म घोरमेतदसंशयम्	001c  
विधिस्तु बलवान्ब्रह्मन्दुस्तरं हि पुराकृतम्	002a  
पुराकृतस्य पापस्य कर्मदोषो भवत्ययम्	002c  
दोषस्यैतस्य वै ब्रह्मन्विघाते यत्नवानहम्	002e  
विधिना विहिते पूर्वं निमित्तं घातको भवेत्	003a  
निमित्तभूता हि वयं कर्मणोऽस्य द्विजोत्तम	003c  
येषां हतानां मांसानि विक्रीणामो वयं द्विज	004a  
तेषामपि भवेद्धर्म उपभोगेन भक्षणात्	004c  
देवतातिथिभृत्यानां पितॄणां प्रतिपूजनात्	004e  
ओषध्यो वीरुधश्चापि पशवो मृगपक्षिणः	005a  
अन्नाद्यभूता लोकस्य इत्यपि श्रूयते श्रुतिः	005c  
आत्ममांसप्रदानेन शिबिरौशीनरो नृपः	006a  
स्वर्गं सुदुर्लभं प्राप्तः क्षमावान्द्विजसत्तम	006c  
राज्ञो महानसे पूर्वं रन्तिदेवस्य वै द्विज	007a  
द्वे सहस्रे तु वध्येते पशूनामन्वहं तदा	007c  
समांसं ददतो ह्यन्नं रन्तिदेवस्य नित्यशः	008a  
अतुला कीर्तिरभवन्नृपस्य द्विजसत्तम	008c  
चातुर्मास्येषु पशवो वध्यन्त इति नित्यशः	008e  
अग्नयो मांसकामाश्च इत्यपि श्रूयते श्रुतिः	009a  
यज्ञेषु पशवो ब्रह्मन्वध्यन्ते सततं द्विजैः	009c  
संस्कृताः किल मन्त्रैश्च तेऽपि स्वर्गमवाप्नुवन्	009e  
यदि नैवाग्नयो ब्रह्मन्मांसकामाभवन्पुरा	010a  
भक्ष्यं नैव भवेन्मांसं कस्यचिद्द्विजसत्तम	010c  
अत्रापि विधिरुक्तश्च मुनिभिर्मांसभक्षणे	011a  
देवतानां पितॄणां च भुङ्क्ते दत्त्वा तु यः सदा	011c  
यथाविधि यथाश्रद्धं न स दुष्यति भक्षणात्	011e  
अमांसाशी भवत्येवमित्यपि श्रूयते श्रुतिः	012a  
भार्यां गच्छन्ब्रह्मचारी ऋतौ भवति ब्राह्मणः	012c  
सत्यानृते विनिश्चित्य अत्रापि विधिरुच्यते	013a  
सौदासेन पुरा राज्ञा मानुषा भक्षिता द्विज	013c  
शापाभिभूतेन भृशमत्र किं प्रतिभाति ते	013e  
स्वधर्म इति कृत्वा तु न त्यजामि द्विजोत्तम	014a  
पुराकृतमिति ज्ञात्वा जीवाम्येतेन कर्मणा	014c  
स्वकर्म त्यजतो ब्रह्मन्नधर्म इह दृश्यते	015a  
स्वकर्मनिरतो यस्तु स धर्म इति निश्चयः	015c  
पूर्वं हि विहितं कर्म देहिनं न विमुञ्चति	016a  
धात्रा विधिरयं दृष्टो बहुधा कर्मनिर्णये	016c  
द्रष्टव्यं तु भवेत्प्राज्ञ क्रूरे कर्मणि वर्तता	017a  
कथं कर्म शुभं कुर्यां कथं मुच्ये पराभवात्	017c  
कर्मणस्तस्य घोरस्य बहुधा निर्णयो भवेत्	017e  
दाने च सत्यवाक्ये च गुरुशुश्रूषणे तथा	018a  
द्विजातिपूजने चाहं धर्मे च निरतः सदा	018c  
अतिवादातिमानाभ्यां निवृत्तोऽस्मि द्विजोत्तम	018e  
कृषिं साध्विति मन्यन्ते तत्र हिंसा परा स्मृता	019a  
कर्षन्तो लाङ्गलैः पुंसो घ्नन्ति भूमिशयान्बहून्	019c  
जीवानन्यांश्च बहुशस्तत्र किं प्रतिभाति ते	019e  
धान्यबीजानि यान्याहुर्व्रीह्यादीनि द्विजोत्तम	020a  
सर्वाण्येतानि जीवानि तत्र किं प्रतिभाति ते	020c  
अध्याक्रम्य पशूंश्चापि घ्नन्ति वै भक्षयन्ति च	021a  
वृक्षानथौषधीश्चैव छिन्दन्ति पुरुषा द्विज	021c  
जीवा हि बहवो ब्रह्मन्वृक्षेषु च फलेषु च	022a  
उदके बहवश्चापि तत्र किं प्रतिभाति ते	022c  
सर्वं व्याप्तमिदं ब्रह्मन्प्राणिभिः प्राणिजीवनैः	023a  
मत्स्या ग्रसन्ते मत्स्यांश्च तत्र किं प्रतिभाति ते	023c  
सत्त्वैः सत्त्वानि जीवन्ति बहुधा द्विजसत्तम	024a  
प्राणिनोऽन्योन्यभक्षाश्च तत्र किं प्रतिभाति ते	024c  
चङ्क्रम्यमाणा जीवांश्च धरणीसंश्रितान्बहून्	025a  
पद्भ्यां घ्नन्ति नरा विप्र तत्र किं प्रतिभाति ते	025c  
उपविष्टाः शयानाश्च घ्नन्ति जीवाननेकशः	026a  
ज्ञानविज्ञानवन्तश्च तत्र किं प्रतिभाति ते	026c  
जीवैर्ग्रस्तमिदं सर्वमाकाशं पृथिवी तथा	027a  
अविज्ञानाच्च हिंसन्ति तत्र किं प्रतिभाति ते	027c  
अहिंसेति यदुक्तं हि पुरुषैर्विस्मितैः पुरा	028a  
के न हिंसन्ति जीवन्वै लोकेऽस्मिन्द्विजसत्तम	028c  
बहु सञ्चिन्त्य इह वै नास्ति कश्चिदहिंसकः	028e  
अहिंसायां तु निरता यतयो द्विजसत्तम	029a  
कुर्वन्त्येव हि हिंसां ते यत्नादल्पतरा भवेत्	029c  
आलक्ष्याश्चैव पुरुषाः कुले जाता महागुणाः	030a  
महाघोराणि कर्माणि कृत्वा लज्जन्ति वै न च	030c  
सुहृदः सुहृदोऽन्यांश्च दुर्हृदश्चापि दुर्हृदः	031a  
सम्यक्प्रवृत्तान्पुरुषान्न सम्यगनुपश्यतः	031c  
समृद्धैश्च न नन्दन्ति बान्धवा बान्धवैरपि	032a  
गुरूंश्चैव विनिन्दन्ति मूढाः पण्डितमानिनः	032c  
बहु लोके विपर्यस्तं दृश्यते द्विजसत्तम	033a  
धर्मयुक्तमधर्मं च तत्र किं प्रतिभाति ते	033c  
वक्तुं बहुविधं शक्यं धर्माधर्मेषु कर्मसु	034a  
स्वकर्मनिरतो यो हि स यशः प्राप्नुयान्महत्	034c  
