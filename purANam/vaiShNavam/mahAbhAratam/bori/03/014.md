वासुदेव उवाच	001  
नेदं कृच्छ्रमनुप्राप्तो भवान्स्याद्वसुधाधिप	001a  
यद्यहं द्वारकायां स्यां राजन्सन्निहितः पुरा	001c  
आगच्छेयमहं द्यूतमनाहूतोऽपि कौरवैः	002a  
आम्बिकेयेन दुर्धर्ष राज्ञा दुर्योधनेन च	002c  
वारयेयमहं द्यूतं बहून्दोषान्प्रदर्शयन्	003a  
भीष्मद्रोणौ समानाय्य कृपं बाह्लीकमेव च	003c  
वैचित्रवीर्यं राजानमलं द्यूतेन कौरव	004a  
पुत्राणां तव राजेन्द्र त्वन्निमित्तमिति प्रभो	004c  
तत्र वक्ष्याम्यहं दोषान्यैर्भवानवरोपितः	005a  
वीरसेनसुतो यैश्च राज्यात्प्रभ्रंशितः पुरा	005c  
अभक्षितविनाशं च देवनेन विशां पते	006a  
सातत्यं च प्रसङ्गस्य वर्णयेयं यथातथम्	006c  
स्त्रियोऽक्षा मृगया पानमेतत्कामसमुत्थितम्	007a  
व्यसनं चतुष्टयं प्रोक्तं यै राजन्भ्रश्यते श्रियः	007c  
तत्र सर्वत्र वक्तव्यं मन्यन्ते शास्त्रकोविदाः	008a  
विशेषतश्च वक्तव्यं द्यूते पश्यन्ति तद्विदः	008c  
एकाह्ना द्रव्यनाशोऽत्र ध्रुवं व्यसनमेव च	009a  
अभुक्तनाशश्चार्थानां वाक्पारुष्यं च केवलम्	009c  
एतच्चान्यच्च कौरव्य प्रसङ्गि कटुकोदयम्	010a  
द्यूते ब्रूयां महाबाहो समासाद्याम्बिकासुतम्	010c  
एवमुक्तो यदि मया गृह्णीयाद्वचनं मम	011a  
अनामयं स्याद्धर्मस्य कुरूणां कुरुनन्दन	011c  
न चेत्स मम राजेन्द्र गृह्णीयान्मधुरं वचः	012a  
पथ्यं च भरतश्रेष्ठ निगृह्णीयां बलेन तम्	012c  
अथैनानभिनीयैवं सुहृदो नाम दुर्हृदः	013a  
सभासदश्च तान्सर्वान्भेदयेयं दुरोदरान्	013c  
असान्निध्यं तु कौरव्य ममानर्तेष्वभूत्तदा	014a  
येनेदं व्यसनं प्राप्ता भवन्तो द्यूतकारितम्	014c  
सोऽहमेत्य कुरुश्रेष्ठ द्वारकां पाण्डुनन्दन	015a  
अश्रौषं त्वां व्यसनिनं युयुधानाद्यथातथम्	015c  
श्रुत्वैव चाहं राजेन्द्र परमोद्विग्नमानसः	016a  
तूर्णमभ्यागतोऽस्मि त्वां द्रष्टुकामो विशां पते	016c  
अहो कृच्छ्रमनुप्राप्ताः सर्वे स्म भरतर्षभ	017a  
ये वयं त्वां व्यसनिनं पश्यामः सह सोदरैः	017c  
