अर्जुन उवाच	001  
निवर्तमानेन मया महद्दृष्टं ततोऽपरम्	001a  
पुरं कामचरं दिव्यं पावकार्कसमप्रभम्	001c  
द्रुमै रत्नमयैश्चैत्रैर्भास्वरैश्च पतत्रिभिः	002a  
पौलोमैः कालकेयैश्च नित्यहृष्टैरधिष्ठितम्	002c  
गोपुराट्टालकोपेतं चतुर्द्वारं दुरासदम्	003a  
सर्वरत्नमयं दिव्यमद्भुतोपमदर्शनम्	003c  
द्रुमैः पुष्पफलोपेतैर्दिव्यरत्नमयैर्वृतम्	003e  
तथा पतत्रिभिर्दिव्यैरुपेतं सुमनोहरैः	004a  
असुरैर्नित्यमुदितैः शूलर्ष्टिमुसलायुधैः	004c  
चापमुद्गरहस्तैश्च स्रग्विभिः सर्वतो वृतम्	004e  
तदहं प्रेक्ष्य दैत्यानां पुरमद्भुतदर्शनम्	005a  
अपृच्छं मातलिं राजन्किमिदं दृश्यतेति वै	005c  
मातलिरुवाच	006  
पुलोमा नाम दैतेयी कालका च महासुरी	006a  
दिव्यं वर्षसहस्रं ते चेरतुः परमं तपः	006c  
तपसोऽन्ते ततस्ताभ्यां स्वयम्भूरददाद्वरम्	006e  
अगृह्णीतां वरं ते तु सुतानामल्पदुःखताम्	007a  
अवध्यतां च राजेन्द्र सुरराक्षसपन्नगैः	007c  
रमणीयं पुरं चेदं खचरं सुकृतप्रभम्	008a  
सर्वरत्नैः समुदितं दुर्धर्षममरैरपि	008c  
सयक्षगन्धर्वगणैः पन्नगासुरराक्षसैः	008e  
सर्वकामगुणोपेतं वीतशोकमनामयम्	009a  
ब्रह्मणा भरतश्रेष्ठ कालकेयकृते कृतम्	009c  
तदेतत्खचरं दिव्यं चरत्यमरवर्जितम्	010a  
पौलोमाध्युषितं वीर कालकेयैश्च दानवैः	010c  
हिरण्यपुरमित्येतत्ख्यायते नगरं महत्	011a  
रक्षितं कालकेयैश्च पौलोमैश्च महासुरैः	011c  
त एते मुदिता नित्यमवध्याः सर्वदैवतैः	012a  
निवसन्त्यत्र राजेन्द्र गतोद्वेगा निरुत्सुकाः	012c  
मानुषो मृत्युरेतेषां निर्दिष्टो ब्रह्मणा पुरा	012e  
अर्जुन उवाच	013  
सुरासुरैरवध्यांस्तानहं ज्ञात्वा ततः प्रभो	013a  
अब्रुवं मातलिं हृष्टो याह्येतत्पुरमञ्जसा	013c  
त्रिदशेशद्विषो यावत्क्षयमस्त्रैर्नयाम्यहम्	014a  
न कथञ्चिद्धि मे पापा न वध्या ये सुरद्विषः	014c  
उवाह मां ततः शीघ्रं हिरण्यपुरमन्तिकात्	015a  
रथेन तेन दिव्येन हरियुक्तेन मातलिः	015c  
ते मामालक्ष्य दैतेया विचित्राभरणाम्बराः	016a  
समुत्पेतुर्महावेगा रथानास्थाय दंशिताः	016c  
ततो नालीकनाराचैर्भल्लशक्त्यृष्टितोमरैः	017a  
अभ्यघ्नन्दानवेन्द्रा मां क्रुद्धास्तीव्रपराक्रमाः	017c  
तदहं चास्त्रवर्षेण महता प्रत्यवारयम्	018a  
शस्त्रवर्षं महद्राजन्विद्याबलमुपाश्रितः	018c  
व्यामोहयं च तान्सर्वान्रथमार्गैश्चरन्रणे	019a  
तेऽन्योन्यमभिसम्मूढाः पातयन्ति स्म दानवाः	019c  
तेषामहं विमूढानामन्योन्यमभिधावताम्	020a  
शिरांसि विशिखैर्दीप्तैर्व्यहरं शतसङ्घशः	020c  
ते वध्यमाना दैतेयाः पुरमास्थाय तत्पुनः	021a  
खमुत्पेतुः सनगरा मायामास्थाय दानवीम्	021c  
ततोऽहं शरवर्षेण महता प्रत्यवारयम्	022a  
मार्गमावृत्य दैत्यानां गतिं चैषामवारयम्	022c  
तत्पुरं खचरं दिव्यं कामगं दिव्यवर्चसम्	023a  
दैतेयैर्वरदानेन धार्यते स्म यथासुखम्	023c  
अन्तर्भूमौ निपतितं पुनरूर्ध्वं प्रतिष्ठते	024a  
पुनस्तिर्यक्प्रयात्याशु पुनरप्सु निमज्जति	024c  
अमरावतिसङ्काशं पुरं कामगमं तु तत्	025a  
अहमस्त्रैर्बहुविधैः प्रत्यगृह्णं नराधिप	025c  
ततोऽहं शरजालेन दिव्यास्त्रमुदितेन च	026a  
न्यगृह्णं सह दैतेयैस्तत्पुरं भरतर्षभ	026c  
विक्षतं चायसैर्बाणैर्मत्प्रयुक्तैरजिह्मगैः	027a  
महीमभ्यपतद्राजन्प्रभग्नं पुरमासुरम्	027c  
ते वध्यमाना मद्बाणैर्वज्रवेगैरयस्मयैः	028a  
पर्यभ्रमन्त वै राजन्नसुराः कालचोदिताः	028c  
ततो मातलिरप्याशु पुरस्तान्निपतन्निव	029a  
महीमवातरत्क्षिप्रं रथेनादित्यवर्चसा	029c  
ततो रथसहस्राणि षष्टिस्तेषाममर्षिणाम्	030a  
युयुत्सूनां मया सार्धं पर्यवर्तन्त भारत	030c  
तानहं निशितैर्बाणैर्व्यधमं गार्ध्रवाजितैः	031a  
ते युद्धे सन्न्यवर्तन्त समुद्रस्य यथोर्मयः	031c  
नेमे शक्या मानुषेण युद्धेनेति प्रचिन्त्य वै	032a  
ततोऽहमानुपूर्व्येण सर्वाण्यस्त्राण्ययोजयम्	032c  
ततस्तानि सहस्राणि रथानां चित्रयोधिनाम्	033a  
अस्त्राणि मम दिव्यानि प्रत्यघ्नञ्शनकैरिव	033c  
रथमार्गान्विचित्रांस्ते विचरन्तो महारथाः	034a  
प्रत्यदृश्यन्त सङ्ग्रामे शतशोऽथ सहस्रशः	034c  
विचित्रमुकुटापीडा विचित्रकवचध्वजाः	035a  
विचित्राभरणाश्चैव नन्दयन्तीव मे मनः	035c  
अहं तु शरवर्षैस्तानस्त्रप्रमुदितै रणे	036a  
नाशक्नुवं पीडयितुं ते तु मां पर्यपीडयन्	036c  
तैः पीड्यमानो बहुभिः कृतास्त्रैः कुशलैर्युधि	037a  
व्यथितोऽस्मि महायुद्धे भयं चागान्महन्मम	037c  
ततोऽहं देवदेवाय रुद्राय प्रणतो रणे	038a  
स्वस्ति भूतेभ्य इत्युक्त्वा महास्त्रं समयोजयम्	038c  
यत्तद्रौद्रमिति ख्यातं सर्वामित्रविनाशनम्	038e  
ततोऽपश्यं त्रिशिरसं पुरुषं नवलोचनम्	039a  
त्रिमुखं षड्भुजं दीप्तमर्कज्वलनमूर्धजम्	039c  
लेलिहानैर्महानागैः कृतशीर्षममित्रहन्	039e  
विभीस्ततस्तदस्त्रं तु घोरं रौद्रं सनातनम्	040a  
दृष्ट्वा गाण्डीवसंयोगमानीय भरतर्षभ	040c  
नमस्कृत्वा त्रिनेत्राय शर्वायामिततेजसे	041a  
मुक्तवान्दानवेन्द्राणां पराभावाय भारत	041c  
मुक्तमात्रे ततस्तस्मिन्रूपाण्यासन्सहस्रशः	042a  
मृगाणामथ सिंहानां व्याघ्राणां च विशां पते	042c  
ऋक्षाणां महिषाणां च पन्नगानां तथा गवाम्	042e  
गजानां सृमराणां च शरभाणां च सर्वशः	043a  
ऋषभाणां वराहाणां मार्जाराणां तथैव च	043c  
शालावृकाणां प्रेतानां भुरुण्डानां च सर्वशः	043e  
गृध्राणां गरुडानां च मकराणां तथैव च	044a  
पिशाचानां सयक्षाणां तथैव च सुरद्विषाम्	044c  
गुह्यकानां च सङ्ग्रामे नैर्ऋतानां तथैव च	045a  
झषाणां गजवक्त्राणामुलूकानां तथैव च	045c  
मीनकूर्मसमूहानां नानाशस्त्रासिपाणिनाम्	046a  
तथैव यातु धानानां गदामुद्गरधारिणाम्	046c  
एतैश्चान्यैश्च बहुभिर्नानारूपधरैस्तथा	047a  
सर्वमासीज्जगद्व्याप्तं तस्मिन्नस्त्रे विसर्जिते	047c  
त्रिशिरोभिश्चतुर्दंष्ट्रैश्चतुरास्यैश्चतुर्भुजैः	048a  
अनेकरूपसंयुक्तैर्मांसमेदोवसाशिभिः	048c  
अभीक्ष्णं वध्यमानास्ते दानवा ये समागताः	048e  
अर्कज्वलनतेजोभिर्वज्राशनिसमप्रभैः	049a  
अद्रिसारमयैश्चान्यैर्बाणैररिविदारणैः	049c  
न्यहनं दानवान्सर्वान्मुहूर्तेनैव भारत	049e  
गाण्डीवास्त्रप्रणुन्नांस्तान्गतासून्नभसश्च्युतान्	050a  
दृष्ट्वाहं प्राणमं भूयस्त्रिपुरघ्नाय वेधसे	050c  
तथा रौद्रास्त्रनिष्पिष्टान्दिव्याभरणभूषितान्	051a  
निशाम्य परमं हर्षमगमद्देवसारथिः	051c  
तदसह्यं कृतं कर्म देवैरपि दुरासदम्	052a  
दृष्ट्वा मां पूजयामास मातलिः शक्रसारथिः	052c  
उवाच चेदं वचनं प्रीयमाणः कृताञ्जलिः	053a  
सुरासुरैरसह्यं हि कर्म यत्साधितं त्वया	053c  
न ह्येतत्संयुगे कर्तुमपि शक्तः सुरेश्वरः	053e  
सुरासुरैरवध्यं हि पुरमेतत्खगं महत्	054a  
त्वया विमथितं वीर स्ववीर्यास्त्रतपोबलात्	054c  
विध्वस्तेऽथ पुरे तस्मिन्दानवेषु हतेषु च	055a  
विनदन्त्यः स्त्रियः सर्वा निष्पेतुर्नगराद्बहिः	055c  
प्रकीर्णकेश्यो व्यथिताः कुरर्य इव दुःखिताः	056a  
पेतुः पुत्रान्पितॄन्भ्रातॄञ्शोचमाना महीतले	056c  
रुदन्त्यो दीनकण्ठ्यस्ता विनदन्त्यो हतेश्वराः	057a  
उरांसि पाणिभिर्घ्नन्त्यः प्रस्रस्तस्रग्विभूषणाः	057c  
तच्छोकयुक्तमश्रीकं दुःखदैन्यसमाहतम्	058a  
न बभौ दानवपुरं हतत्विट्कं हतेश्वरम्	058c  
गन्धर्वनगराकारं हतनागमिव ह्रदम्	059a  
शुष्कवृक्षमिवारण्यमदृश्यमभवत्पुरम्	059c  
मां तु संहृष्टमनसं क्षिप्रं मातलिरानयत्	060a  
देवराजस्य भवनं कृतकर्माणमाहवात्	060c  
हिरण्यपुरमारुज्य निहत्य च महासुरान्	061a  
निवातकवचांश्चैव ततोऽहं शक्रमागमम्	061c  
मम कर्म च देवेन्द्रं मातलिर्विस्तरेण तत्	062a  
सर्वं विश्रावयामास यथा भूतं महाद्युते	062c  
हिरण्यपुरघातं च मायानां च निवारणम्	063a  
निवातकवचानां च वधं सङ्ख्ये महौजसाम्	063c  
तच्छ्रुत्वा भगवान्प्रीतः सहस्राक्षः पुरन्दरः	064a  
मरुद्भिः सहितः श्रीमान्साधु साध्वित्यथाब्रवीत्	064c  
ततो मां देवराजो वै समाश्वास्य पुनः पुनः	065a  
अब्रवीद्विबुधैः सार्धमिदं सुमधुरं वचः	065c  
अतिदेवासुरं कर्म कृतमेतत्त्वया रणे	066a  
गुर्वर्थश्च महान्पार्थ कृतः शत्रून्घ्नता मम	066c  
एवमेव सदा भाव्यं स्थिरेणाजौ धनञ्जय	067a  
असम्मूढेन चास्त्राणां कर्तव्यं प्रतिपादनम्	067c  
अविषह्यो रणे हि त्वं देवदानवराक्षसैः	068a  
सयक्षासुरगन्धर्वैः सपक्षिगणपन्नगैः	068c  
वसुधां चापि कौन्तेय त्वद्बाहुबलनिर्जिताम्	069a  
पालयिष्यति धर्मात्मा कुन्तीपुत्रो युधिष्ठिरः	069c  
