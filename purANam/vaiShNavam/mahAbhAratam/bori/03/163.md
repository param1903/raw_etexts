वैशम्पायन उवाच	001  
यथागतं गते शक्रे भ्रातृभिः सह सङ्गतः	001a  
कृष्णया चैव बीभत्सुर्धर्मपुत्रमपूजयत्	001c  
अभिवादयमानं तु मूर्ध्न्युपाघ्राय पाण्डवम्	002a  
हर्षगद्गदया वाचा प्रहृष्टोऽर्जुनमब्रवीत्	002c  
कथमर्जुन कालोऽयं स्वर्गे व्यतिगतस्तव	003a  
कथं चास्त्राण्यवाप्तानि देवराजश्च तोषितः	003c  
सम्यग्वा ते गृहीतानि कच्चिदस्त्राणि भारत	004a  
कच्चित्सुराधिपः प्रीतो रुद्रश्चास्त्राण्यदात्तव	004c  
यथा दृष्टश्च ते शक्रो भगवान्वा पिनाकधृक्	005a  
यथा चास्त्राण्यवाप्तानि यथा चाराधितश्च ते	005c  
यथोक्तवांस्त्वां भगवाञ्शतक्रतुररिन्दम	006a  
कृतप्रियस्त्वयास्मीति तच्च ते किं प्रियं कृतम्	006c  
एतदिच्छाम्यहं श्रोतुं विस्तरेण महाद्युते	006e  
यथा तुष्टो महादेवो देवराजश्च तेऽनघ	007a  
यच्चापि वज्रपाणेस्ते प्रियं कृतमरिन्दम	007c  
एतदाख्याहि मे सर्वमखिलेन धनञ्जय	007e  
अर्जुन उवाच	008  
शृणु हन्त महाराज विधिना येन दृष्टवान्	008a  
शतक्रतुमहं देवं भगवन्तं च शङ्करम्	008c  
विद्यामधीत्य तां राजंस्त्वयोक्तामरिमर्दन	009a  
भवता च समादिष्टस्तपसे प्रस्थितो वनम्	009c  
भृगुतुङ्गमथो गत्वा काम्यकादास्थितस्तपः	010a  
एकरात्रोषितः कञ्चिदपश्यं ब्राह्मणं पथि	010c  
स मामपृच्छत्कौन्तेय क्वासि गन्ता ब्रवीहि मे	011a  
तस्मा अवितथं सर्वमब्रुवं कुरुनन्दन	011c  
स तथ्यं मम तच्छ्रुत्वा ब्राह्मणो राजसत्तम	012a  
अपूजयत मां राजन्प्रीतिमांश्चाभवन्मयि	012c  
ततो मामब्रवीत्प्रीतस्तप आतिष्ठ भारत	013a  
तपस्वी नचिरेण त्वं द्रक्ष्यसे विबुधाधिपम्	013c  
ततोऽहं वचनात्तस्य गिरिमारुह्य शैशिरम्	014a  
तपोऽतप्यं महाराज मासं मूलफलाशनः	014c  
द्वितीयश्चापि मे मासो जलं भक्षयतो गतः	015a  
निराहारस्तृतीयेऽथ मासे पाण्डवनन्दन	015c  
ऊर्ध्वबाहुश्चतुर्थं तु मासमस्मि स्थितस्तदा	016a  
न च मे हीयते प्राणस्तदद्भुतमिवाभवत्	016c  
चतुर्थे समभिक्रान्ते प्रथमे दिवसे गते	017a  
वराहसंस्थितं भूतं मत्समीपमुपागमत्	017c  
निघ्नन्प्रोथेन पृथिवीं विलिखंश्चरणैरपि	018a  
सम्मार्जञ्जठरेणोर्वीं विवर्तंश्च मुहुर्मुहुः	018c  
अनु तस्यापरं भूतं महत्कैरातसंस्थितम्	019a  
धनुर्बाणासिमत्प्राप्तं स्त्रीगणानुगतं तदा	019c  
ततोऽहं धनुरादाय तथाक्षय्यौ महेषुधी	020a  
अताडयं शरेणाथ तद्भूतं लोमहर्षणम्	020c  
युगपत्तत्किरातश्च विकृष्य बलवद्धनुः	021a  
अभ्याजघ्ने दृढतरं कम्पयन्निव मे मनः	021c  
स तु मामब्रवीद्राजन्मम पूर्वपरिग्रहः	022a  
मृगयाधर्ममुत्सृज्य किमर्थं ताडितस्त्वया	022c  
एष ते निशितैर्बाणैर्दर्पं हन्मि स्थिरो भव	023a  
स वर्ष्मवान्महाकायस्ततो मामभ्यधावत	023c  
ततो गिरिमिवात्यर्थमावृणोन्मां महाशरैः	024a  
तं चाहं शरवर्षेण महता समवाकिरम्	024c  
ततः शरैर्दीप्तमुखैः पत्रितैरनुमन्त्रितैः	025a  
प्रत्यविध्यमहं तं तु वज्रैरिव शिलोच्चयम्	025c  
तस्य तच्छतधा रूपमभवच्च सहस्रधा	026a  
तानि चास्य शरीराणि शरैरहमताडयम्	026c  
पुनस्तानि शरीराणि एकीभूतानि भारत	027a  
अदृश्यन्त महाराज तान्यहं व्यधमं पुनः	027c  
अणुर्बृहच्छिरा भूत्वा बृहच्चाणुशिराः पुनः	028a  
एकीभूतस्तदा राजन्सोऽभ्यवर्तत मां युधि	028c  
यदाभिभवितुं बाणैर्नैव शक्नोमि तं रणे	029a  
ततोऽहमस्त्रमातिष्ठं वायव्यं भरतर्षभ	029c  
न चैनमशकं हन्तुं तदद्भुतमिवाभवत्	030a  
तस्मिन्प्रतिहते चास्त्रे विस्मयो मे महानभूत्	030c  
भूयश्चैव महाराज सविशेषमहं ततः	031a  
अस्त्रपूगेन महता रणे भूतमवाकिरम्	031c  
स्थूणाकर्णमयोजालं शरवर्षं शरोल्बणम्	032a  
शैलास्त्रमश्मवर्षं च समास्थायाहमभ्ययाम्	032c  
जग्रास प्रहसंस्तानि सर्वाण्यस्त्राणि मेऽनघ	032e  
तेषु सर्वेषु शान्तेषु ब्रह्मास्त्रमहमादिशम्	033a  
ततः प्रज्वलितैर्बाणैः सर्वतः सोपचीयत	033c  
उपचीयमानश्च मया महास्त्रेण व्यवर्धत	033e  
ततः सन्तापितो लोको मत्प्रसूतेन तेजसा	034a  
क्षणेन हि दिशः खं च सर्वतोऽभिविदीपितम्	034c  
तदप्यस्त्रं महातेजाः क्षणेनैव व्यशातयत्	035a  
ब्रह्मास्त्रे तु हते राजन्भयं मां महदाविशत्	035c  
ततोऽहं धनुरादाय तथाक्षय्यौ महेषुधी	036a  
सहसाभ्यहनं भूतं तान्यप्यस्त्राण्यभक्षयत्	036c  
हतेष्वस्त्रेषु सर्वेषु भक्षितेष्वायुधेषु च	037a  
मम तस्य च भूतस्य बाहुयुद्धमवर्तत	037c  
व्यायामं मुष्टिभिः कृत्वा तलैरपि समाहतौ	038a  
अपातयच्च तद्भूतं निश्चेष्टो ह्यगमं महीम्	038c  
ततः प्रहस्य तद्भूतं तत्रैवान्तरधीयत	039a  
सह स्त्रीभिर्महाराज पश्यतो मेऽद्भुतोपमम्	039c  
एवं कृत्वा स भगवांस्ततोऽन्यद्रूपमात्मनः	040a  
दिव्यमेव महाराज वसानोऽद्भुतमम्बरम्	040c  
हित्वा किरातरूपं च भगवांस्त्रिदशेश्वरः	041a  
स्वरूपं दिव्यमास्थाय तस्थौ तत्र महेश्वरः	041c  
अदृश्यत ततः साक्षाद्भगवान्गोवृषध्वजः	042a  
उमासहायो हरिदृग्बहुरूपः पिनाकधृक्	042c  
स मामभ्येत्य समरे तथैवाभिमुखं स्थितम्	043a  
शूलपाणिरथोवाच तुष्टोऽस्मीति परन्तप	043c  
ततस्तद्धनुरादाय तूणौ चाक्षय्यसायकौ	044a  
प्रादान्ममैव भगवान्वरयस्वेति चाब्रवीत्	044c  
तुष्टोऽस्मि तव कौन्तेय ब्रूहि किं करवाणि ते	045a  
यत्ते मनोगतं वीर तद्ब्रूहि वितराम्यहम्	045c  
अमरत्वमपाहाय ब्रूहि यत्ते मनोगतम्	045e  
ततः प्राञ्जलिरेवाहमस्त्रेषु गतमानसः	046a  
प्रणम्य शिरसा शर्वं ततो वचनमाददे	046c  
भगवान्मे प्रसन्नश्चेदीप्सितोऽयं वरो मम	047a  
अस्त्राणीच्छाम्यहं ज्ञातुं यानि देवेषु कानिचित्	047c  
ददानीत्येव भगवानब्रवीत्त्र्यम्बकश्च माम्	047e  
रौद्रमस्त्रं मदीयं त्वामुपस्थास्यति पाण्डव	048a  
प्रददौ च मम प्रीतः सोऽस्त्रं पाशुपतं प्रभुः	048c  
उवाच च महादेवो दत्त्वा मेऽस्त्रं सनातनम्	049a  
न प्रयोज्यं भवेदेतन्मानुषेषु कथञ्चन	049c  
पीड्यमानेन बलवत्प्रयोज्यं ते धनञ्जय	050a  
अस्त्राणां प्रतिघाते च सर्वथैव प्रयोजयेः	050c  
तदप्रतिहतं दिव्यं सर्वास्त्रप्रतिषेधनम्	051a  
मूर्तिमन्मे स्थितं पार्श्वे प्रसन्ने गोवृषध्वजे	051c  
उत्सादनममित्राणां परसेनानिकर्तनम्	052a  
दुरासदं दुष्प्रहसं सुरदानवराक्षसैः	052c  
अनुज्ञातस्त्वहं तेन तत्रैव समुपाविशम्	053a  
प्रेक्षतश्चैव मे देवस्तत्रैवान्तरधीयत	053c  
