वैशम्पायन उवाच	001  
प्रविशन्तं महाराज सूतास्तुष्टुवुरच्युतम्	001a  
जनाश्चापि महेष्वासं तुष्टुवू राजसत्तमम्	001c  
लाजैश्चन्दनचूर्णैश्चाप्यवकीर्य जनास्तदा	002a  
ऊचुर्दिष्ट्या नृपाविघ्नात्समाप्तोऽयं क्रतुस्तव	002c  
अपरे त्वब्रुवंस्तत्र वातिकास्तं महीपतिम्	003a  
युधिष्ठिरस्य यज्ञेन न समो ह्येष तु क्रतुः	003c  
नैव तस्य क्रतोरेष कलामर्हति षोडशीम्	003e  
एवं तत्राब्रुवन्केचिद्वातिकास्तं नरेश्वरम्	004a  
सुहृदस्त्वब्रुवंस्तत्र अति सर्वानयं क्रतुः	004c  
ययातिर्नहुषश्चापि मान्धाता भरतस्तथा	005a  
क्रतुमेनं समाहृत्य पूताः सर्वे दिवं गताः	005c  
एता वाचः शुभाः शृण्वन्सुहृदां भरतर्षभ	006a  
प्रविवेश पुरं हृष्टः स्ववेश्म च नराधिपः	006c  
अभिवाद्य ततः पादौ मातापित्रोर्विशां पते	007a  
भीष्मद्रोणकृपाणां च विदुरस्य च धीमतः	007c  
अभिवादितः कनीयोभिर्भ्रातृभिर्भ्रातृवत्सलः	008a  
निषसादासने मुख्ये भ्रातृभिः परिवारितः	008c  
तमुत्थाय महाराज सूतपुत्रोऽब्रवीद्वचः	009a  
दिष्ट्या ते भरतश्रेष्ठ समाप्तोऽयं महाक्रतुः	009c  
हतेषु युधि पार्थेषु राजसूये तथा त्वया	010a  
आहृतेऽहं नरश्रेष्ठ त्वां सभाजयिता पुनः	010c  
तमब्रवीन्महाराजो धार्तराष्ट्रो महायशाः	011a  
सत्यमेतत्त्वया वीर पाण्डवेषु दुरात्मसु	011c  
निहतेषु नरश्रेष्ठ प्राप्ते चापि महाक्रतौ	012a  
राजसूये पुनर्वीर त्वं मां संवर्धयिष्यसि	012c  
एवमुक्त्वा महाप्राज्ञः कर्णमाश्लिष्य भारत	013a  
राजसूयं क्रतुश्रेष्ठं चिन्तयामास कौरवः	013c  
सोऽब्रवीत्सुहृदश्चापि पार्श्वस्थान्नृपसत्तमः	014a  
कदा तु तं क्रतुवरं राजसूयं महाधनम्	014c  
निहत्य पाण्डवान्सर्वानाहरिष्यामि कौरवाः	014e  
तमब्रवीत्तदा कर्णः शृणु मे राजकुञ्जर	015a  
पादौ न धावये तावद्यावन्न निहतोऽर्जुनः	015c  
अथोत्क्रुष्टं महेष्वासैर्धार्तराष्ट्रैर्महारथैः	016a  
प्रतिज्ञाते फल्गुनस्य वधे कर्णेन संयुगे	016c  
विजितांश्चाप्यमन्यन्त पाण्डवान्धृतराष्ट्रजाः	016e  
दुर्योधनोऽपि राजेन्द्र विसृज्य नरपुङ्गवान्	017a  
प्रविवेश गृहं श्रीमान्यथा चैत्ररथं प्रभुः	017c  
तेऽपि सर्वे महेष्वासा जग्मुर्वेश्मानि भारत	017e  
पाण्डवाश्च महेष्वासा दूतवाक्यप्रचोदिताः	018a  
चिन्तयन्तस्तमेवार्थं नालभन्त सुखं क्वचित्	018c  
भूयश्च चारै राजेन्द्र प्रवृत्तिरुपपादिता	019a  
प्रतिज्ञा सूतपुत्रस्य विजयस्य वधं प्रति	019c  
एतच्छ्रुत्वा धर्मसुतः समुद्विग्नो नराधिप	020a  
अभेद्यकवचं मत्वा कर्णमद्भुतविक्रमम्	020c  
अनुस्मरंश्च सङ्क्लेशान्न शान्तिमुपयाति सः	020e  
तस्य चिन्तापरीतस्य बुद्धिर्जज्ञे महात्मनः	021a  
बहुव्यालमृगाकीर्णं त्यक्तुं द्वैतवनं वनम्	021c  
धार्तराष्ट्रोऽपि नृपतिः प्रशशास वसुन्धराम्	022a  
भ्रातृभिः सहितो वीरैर्भीष्मद्रोणकृपैस्तथा	022c  
सङ्गम्य सूतपुत्रेण कर्णेनाहवशोभिना	023a  
दुर्योधनः प्रिये नित्यं वर्तमानो महीपतिः	023c  
पूजयामास विप्रेन्द्रान्क्रतुभिर्भूरिदक्षिणैः	023e  
भ्रातॄणां च प्रियं राजन्स चकार परन्तपः	024a  
निश्चित्य मनसा वीरो दत्तभुक्तफलं धनम्	024c  
