वैशम्पायन उवाच	001  
ततः संहृत्य विपुलं तद्वपुः कामवर्धितम्	001a  
भीमसेनं पुनर्दोर्भ्यां पर्यष्वजत वानरः	001c  
परिष्वक्तस्य तस्याशु भ्रात्रा भीमस्य भारत	002a  
श्रमो नाशमुपागच्छत्सर्वं चासीत्प्रदक्षिणम्	002c  
ततः पुनरथोवाच पर्यश्रुनयनो हरिः	003a  
भीममाभाष्य सौहार्दाद्बाष्पगद्गदया गिरा	003c  
गच्छ वीर स्वमावासं स्मर्तव्योऽस्मि कथान्तरे	004a  
इहस्थश्च कुरुश्रेष्ठ न निवेद्योऽस्मि कस्यचित्	004c  
धनदस्यालयाच्चापि विसृष्टानां महाबल	005a  
देशकाल इहायातुं देवगन्धर्वयोषिताम्	005c  
ममापि सफलं चक्षुः स्मारितश्चास्मि राघवम्	006a  
मानुषं गात्रसंस्पर्शं गत्वा भीम त्वया सह	006c  
तदस्मद्दर्शनं वीर कौन्तेयामोघमस्तु ते	007a  
भ्रातृत्वं त्वं पुरस्कृत्य वरं वरय भारत	007c  
यदि तावन्मया क्षुद्रा गत्वा वारणसाह्वयम्	008a  
धार्तराष्ट्रा निहन्तव्या यावदेतत्करोम्यहम्	008c  
शिलया नगरं वा तन्मर्दितव्यं मया यदि	009a  
यावदद्य करोम्येतत्कामं तव महाबल	009c  
भीमसेनस्तु तद्वाक्यं श्रुत्वा तस्य महात्मनः	010a  
प्रत्युवाच हनूमन्तं प्रहृष्टेनान्तरात्मना	010c  
कृतमेव त्वया सर्वं मम वानरपुङ्गव	011a  
स्वस्ति तेऽस्तु महाबाहो क्षामये त्वां प्रसीद मे	011c  
सनाथाः पाण्डवाः सर्वे त्वया नाथेन वीर्यवन्	012a  
तवैव तेजसा सर्वान्विजेष्यामो वयं रिपून्	012c  
एवमुक्तस्तु हनुमान्भीमसेनमभाषत	013a  
भ्रातृत्वात्सौहृदाच्चापि करिष्यामि तव प्रियम्	013c  
चमूं विगाह्य शत्रूणां शरशक्तिसमाकुलाम्	014a  
यदा सिंहरवं वीर करिष्यसि महाबल	014c  
तदाहं बृंहयिष्यामि स्वरवेण रवं तव	014e  
विजयस्य ध्वजस्थश्च नादान्मोक्ष्यामि दारुणान्	015a  
शत्रूणां ते प्राणहरानित्युक्त्वान्तरधीयत	015c  
गते तस्मिन्हरिवरे भीमोऽपि बलिनां वरः	016a  
तेन मार्गेण विपुलं व्यचरद्गन्धमादनम्	016c  
अनुस्मरन्वपुस्तस्य श्रियं चाप्रतिमां भुवि	017a  
माहात्म्यमनुभावं च स्मरन्दाशरथेर्ययौ	017c  
स तानि रमणीयानि वनान्युपवनानि च	018a  
विलोडयामास तदा सौगन्धिकवनेप्सया	018c  
फुल्लपद्मविचित्राणि पुष्पितानि वनानि च	019a  
मत्तवारणयूथानि पङ्कक्लिन्नानि भारत	019c  
वर्षतामिव मेघानां वृन्दानि ददृशे तदा	019e  
हरिणैश्चञ्चलापाङ्गैर्हरिणीसहितैर्वने	020a  
सशष्पकवलैः श्रीमान्पथि दृष्टो द्रुतं ययौ	020c  
महिषैश्च वराहैश्च शार्दूलैश्च निषेवितम्	021a  
व्यपेतभीर्गिरिं शौर्याद्भीमसेनो व्यगाहत	021c  
कुसुमानतशाखैश्च ताम्प्रपल्लवकोमलैः	022a  
याच्यमान इवारण्ये द्रुमैर्मारुतकम्पितैः	022c  
कृतपद्माञ्जलिपुटा मत्तषट्पदसेविताः	023a  
प्रियतीर्थवना मार्गे पद्मिनीः समतिक्रमन्	023c  
सज्जमानमनोदृष्टिः फुल्लेषु गिरिसानुषु	024a  
द्रौपदीवाक्यपाथेयो भीमः शीघ्रतरं ययौ	024c  
परिवृत्तेऽहनि ततः प्रकीर्णहरिणे वने	025a  
काञ्चनैर्विमलैः पद्मैर्ददर्श विपुलां नदीम्	025c  
मत्तकारण्डवयुतां चक्रवाकोपशोभिताम्	026a  
रचितामिव तस्याद्रेर्मालां विमलपङ्कजाम्	026c  
तस्यां नद्यां महासत्त्वः सौगन्धिकवनं महत्	027a  
अपश्यत्प्रीतिजननं बालार्कसदृशद्युति	027c  
तद्दृष्ट्वा लब्धकामः स मनसा पाण्डुनन्दनः	028a  
वनवासपरिक्लिष्टां जगाम मनसा प्रियाम्	028c  
