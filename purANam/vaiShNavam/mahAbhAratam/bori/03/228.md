वैशम्पायन उवाच	001  
धृतराष्ट्रं ततः सर्वे ददृशुर्जनमेजय	001a  
पृष्ट्वा सुखमथो राज्ञः पृष्ट्वा राज्ञा च भारत	001c  
ततस्तैर्विहितः पूर्वं समङ्गो नाम बल्लवः	002a  
समीपस्थास्तदा गावो धृतराष्ट्रे न्यवेदयत्	002c  
अनन्तरं च राधेयः शकुनिश्च विशां पते	003a  
आहतुः पार्थिवश्रेष्ठं धृतराष्ट्रं जनाधिपम्	003c  
रमणीयेषु देशेषु घोषाः सम्प्रति कौरव	004a  
स्मारणासमयः प्राप्तो वत्सानामपि चाङ्कनम्	004c  
मृगया चोचिता राजन्नस्मिन्काले सुतस्य ते	005a  
दुर्योधनस्य गमनं त्वमनुज्ञातुमर्हसि	005c  
धृतराष्ट्र उवाच	006  
मृगया शोभना तात गवां च समवेक्षणम्	006a  
विश्रम्भस्तु न गन्तव्यो बल्लवानामिति स्मरे	006c  
ते तु तत्र नरव्याघ्राः समीप इति नः श्रुतम्	007a  
अतो नाभ्यनुजानामि गमनं तत्र वः स्वयम्	007c  
छद्मना निर्जितास्ते हि कर्शिताश्च महावने	008a  
तपोनित्याश्च राधेय समर्थाश्च महारथाः	008c  
धर्मराजो न सङ्क्रुध्येद्भीमसेनस्त्वमर्षणः	009a  
यज्ञसेनस्य दुहिता तेज एव तु केवलम्	009c  
यूयं चाप्यपराध्येयुर्दर्पमोहसमन्विताः	010a  
ततो विनिर्दहेयुस्ते तपसा हि समन्विताः	010c  
अथ वा सायुधा वीरा मन्युनाभिपरिप्लुताः	011a  
सहिता बद्धनिस्त्रिंशा दहेयुः शस्त्रतेजसा	011c  
अथ यूयं बहुत्वात्तानारभध्वं कथञ्चन	012a  
अनार्यं परमं तत्स्यादशक्यं तच्च मे मतम्	012c  
उषितो हि महाबाहुरिन्द्रलोके धनञ्जयः	013a  
दिव्यान्यस्त्राण्यवाप्याथ ततः प्रत्यागतो वनम्	013c  
अकृतास्त्रेण पृथिवी जिता बीभत्सुना पुरा	014a  
किं पुनः स कृतास्त्रोऽद्य न हन्याद्वो महारथः	014c  
अथ वा मद्वचः श्रुत्वा तत्र यत्ता भविष्यथ	015a  
उद्विग्नवासो विश्रम्भाद्दुःखं तत्र भविष्यति	015c  
अथ वा सैनिकाः केचिदपकुर्युर्युधिष्ठिरे	016a  
तदबुद्धिकृतं कर्म दोषमुत्पादयेच्च वः	016c  
तस्माद्गच्छन्तु पुरुषाः स्मारणायाप्तकारिणः	017a  
न स्वयं तत्र गमनं रोचये तव भारत	017c  
शकुनिरुवाच	018  
धर्मज्ञः पाण्डवो ज्येष्ठः प्रतिज्ञातं च संसदि	018a  
तेन द्वादश वर्षाणि वस्तव्यानीति भारत	018c  
अनुवृत्ताश्च ते सर्वे पाण्डवा धर्मचारिणः	019a  
युधिष्ठिरश्च कौन्तेयो न नः कोपं करिष्यति	019c  
मृगयां चैव नो गन्तुमिच्छा संवर्धते भृशम्	020a  
स्मारणं च चिकीर्षामो न तु पाण्डवदर्शनम्	020c  
न चानार्यसमाचारः कश्चित्तत्र भविष्यति	021a  
न च तत्र गमिष्यामो यत्र तेषां प्रतिश्रयः	021c  
वैशम्पायन उवाच	022  
एवमुक्तः शकुनिना धृतराष्ट्रो जनेश्वरः	022a  
दुर्योधनं सहामात्यमनुजज्ञे न कामतः	022c  
अनुज्ञातस्तु गान्धारिः कर्णेन सहितस्तदा	023a  
निर्ययौ भरतश्रेष्ठो बलेन महता वृतः	023c  
दुःशासनेन च तथा सौबलेन च देविना	024a  
संवृतो भ्रातृभिश्चान्यैः स्त्रीभिश्चापि सहस्रशः	024c  
तं निर्यान्तं महाबाहुं द्रष्टुं द्वैतवनं सरः	025a  
पौराश्चानुययुः सर्वे सहदारा वनं च तत्	025c  
अष्टौ रथसहस्राणि त्रीणि नागायुतानि च	026a  
पत्तयो बहुसाहस्रा हयाश्च नवतिः शताः	026c  
शकटापणवेश्याश्च वणिजो बन्दिनस्तथा	027a  
नराश्च मृगयाशीलाः शतशोऽथ सहस्रशः	027c  
ततः प्रयाणे नृपतेः सुमहानभवत्स्वनः	028a  
प्रावृषीव महावायोरुद्धतस्य विशां पते	028c  
गव्यूतिमात्रे न्यवसद्राजा दुर्योधनस्तदा	029a  
प्रयातो वाहनैः सर्वैस्ततो द्वैतवनं सरः	029c  
