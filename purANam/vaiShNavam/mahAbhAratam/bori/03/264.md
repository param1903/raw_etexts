मार्कण्डेय उवाच	001  
ततोऽविदूरे नलिनीं प्रभूतकमलोत्पलाम्	001a  
सीताहरणदुःखार्तः पम्पां रामः समासदत्	001c  
मारुतेन सुशीतेन सुखेनामृतगन्धिना	002a  
सेव्यमानो वने तस्मिञ्जगाम मनसा प्रियाम्	002c  
विललाप स राजेन्द्रस्तत्र कान्तामनुस्मरन्	003a  
कामबाणाभिसन्तप्तः सौमित्रिस्तमथाब्रवीत्	003c  
न त्वामेवंविधो भावः स्प्रष्टुमर्हति मानद	004a  
आत्मवन्तमिव व्याधिः पुरुषं वृद्धशीलिनम्	004c  
प्रवृत्तिरुपलब्धा ते वैदेह्या रावणस्य च	005a  
तां त्वं पुरुषकारेण बुद्ध्या चैवोपपादय	005c  
अभिगच्छाव सुग्रीवं शैलस्थं हरिपुङ्गवम्	006a  
मयि शिष्ये च भृत्ये च सहाये च समाश्वस	006c  
एवं बहुविधैर्वाक्यैर्लक्ष्मणेन स राघवः	007a  
उक्तः प्रकृतिमापेदे कार्ये चानन्तरोऽभवत्	007c  
निषेव्य वारि पम्पायास्तर्पयित्वा पितॄनपि	008a  
प्रतस्थतुरुभौ वीरौ भ्रातरौ रामलक्ष्मणौ	008c  
तावृश्यमूकमभ्येत्य बहुमूलफलं गिरिम्	009a  
गिर्यग्रे वानरान्पञ्च वीरौ ददृशतुस्तदा	009c  
सुग्रीवः प्रेषयामास सचिवं वानरं तयोः	010a  
बुद्धिमन्तं हनूमन्तं हिमवन्तमिव स्थितम्	010c  
तेन सम्भाष्य पूर्वं तौ सुग्रीवमभिजग्मतुः	011a  
सख्यं वानरराजेन चक्रे रामस्ततो नृप	011c  
तद्वासो दर्शयामासुस्तस्य कार्ये निवेदिते	012a  
वानराणां तु यत्सीता ह्रियमाणाभ्यवासृजत्	012c  
तत्प्रत्ययकरं लब्ध्वा सुग्रीवं प्लवगाधिपम्	013a  
पृथिव्यां वानरैश्वर्ये स्वयं रामोऽभ्यषेचयत्	013c  
प्रतिजज्ञे च काकुत्स्थः समरे वालिनो वधम्	014a  
सुग्रीवश्चापि वैदेह्याः पुनरानयनं नृप	014c  
इत्युक्त्वा समयं कृत्वा विश्वास्य च परस्परम्	015a  
अभ्येत्य सर्वे किष्किन्धां तस्थुर्युद्धाभिकाङ्क्षिणः	015c  
सुग्रीवः प्राप्य किष्किन्धां ननादौघनिभस्वनः	016a  
नास्य तन्ममृषे वाली तं तारा प्रत्यषेधयत्	016c  
यथा नदति सुग्रीवो बलवानेष वानरः	017a  
मन्ये चाश्रयवान्प्राप्तो न त्वं निर्गन्तुमर्हसि	017c  
हेममाली ततो वाली तारां ताराधिपाननाम्	018a  
प्रोवाच वचनं वाग्मी तां वानरपतिः पतिः	018c  
सर्वभूतरुतज्ञा त्वं पश्य बुद्ध्या समन्विता	019a  
केनापाश्रयवान्प्राप्तो ममैष भ्रातृगन्धिकः	019c  
चिन्तयित्वा मुहूर्तं तु तारा ताराधिपप्रभा	020a  
पतिमित्यब्रवीत्प्राज्ञा शृणु सर्वं कपीश्वर	020c  
हृतदारो महासत्त्वो रामो दशरथात्मजः	021a  
तुल्यारिमित्रतां प्राप्तः सुग्रीवेण धनुर्धरः	021c  
भ्राता चास्य महाबाहुः सौमित्रिरपराजितः	022a  
लक्ष्मणो नाम मेधावी स्थितः कार्यार्थसिद्धये	022c  
मैन्दश्च द्विविदश्चैव हनूमांश्चानिलात्मजः	023a  
जाम्बवानृक्षराजश्च सुग्रीवसचिवाः स्थिताः	023c  
सर्व एते महात्मानो बुद्धिमन्तो महाबलाः	024a  
अलं तव विनाशाय रामवीर्यव्यपाश्रयात्	024c  
तस्यास्तदाक्षिप्य वचो हितमुक्तं कपीश्वरः	025a  
पर्यशङ्कत तामीर्षुः सुग्रीवगतमानसाम्	025c  
तारां परुषमुक्त्वा स निर्जगाम गुहामुखात्	026a  
स्थितं माल्यवतोऽभ्याशे सुग्रीवं सोऽभ्यभाषत	026c  
असकृत्त्वं मया मूढ निर्जितो जीवितप्रियः	027a  
मुक्तो ज्ञातिरिति ज्ञात्वा का त्वरा मरणे पुनः	027c  
इत्युक्तः प्राह सुग्रीवो भ्रातरं हेतुमद्वचः	028a  
प्राप्तकालममित्रघ्नो रामं सम्बोधयन्निव	028c  
हृतदारस्य मे राजन्हृतराज्यस्य च त्वया	029a  
किं नु जीवितसामर्थ्यमिति विद्धि समागतम्	029c  
एवमुक्त्वा बहुविधं ततस्तौ सन्निपेततुः	030a  
समरे वालिसुग्रीवौ शालतालशिलायुधौ	030c  
उभौ जघ्नतुरन्योन्यमुभौ भूमौ निपेततुः	031a  
उभौ ववल्गतुश्चित्रं मुष्टिभिश्च निजघ्नतुः	031c  
उभौ रुधिरसंसिक्तौ नखदन्तपरिक्षतौ	032a  
शुशुभाते तदा वीरौ पुष्पिताविव किंशुकौ	032c  
न विशेषस्तयोर्युद्धे तदा कश्चन दृश्यते	033a  
सुग्रीवस्य तदा मालां हनूमान्कण्ठ आसजत्	033c  
स मालया तदा वीरः शुशुभे कण्ठसक्तया	034a  
श्रीमानिव महाशैलो मलयो मेघमालया	034c  
कृतचिह्नं तु सुग्रीवं रामो दृष्ट्वा महाधनुः	035a  
विचकर्ष धनुःश्रेष्ठं वालिमुद्दिश्य लक्ष्यवत्	035c  
विस्फारस्तस्य धनुषो यन्त्रस्येव तदा बभौ	036a  
वितत्रास तदा वाली शरेणाभिहतो हृदि	036c  
स भिन्नमर्माभिहतो वक्त्राच्छोणितमुद्वमन्	037a  
ददर्शावस्थितं राममारात्सौमित्रिणा सह	037c  
गर्हयित्वा स काकुत्स्थं पपात भुवि मूर्छितः	038a  
तारा ददर्श तं भूमौ तारापतिमिव च्युतम्	038c  
हते वालिनि सुग्रीवः किष्किन्धां प्रत्यपद्यत	039a  
तां च तारापतिमुखीं तारां निपतितेश्वराम्	039c  
रामस्तु चतुरो मासान्पृष्ठे माल्यवतः शुभे	040a  
निवासमकरोद्धीमान्सुग्रीवेणाभ्युपस्थितः	040c  
रावणोऽपि पुरीं गत्वा लङ्कां कामबलात्कृतः	041a  
सीतां निवेशयामास भवने नन्दनोपमे	041c  
अशोकवनिकाभ्याशे तापसाश्रमसन्निभे	041e  
भर्तृस्मरणतन्वङ्गी तापसीवेषधारिणी	042a  
उपवासतपःशीला तत्र सा पृथुलेक्षणा	042c  
उवास दुःखवसतीः फलमूलकृताशना	042e  
दिदेश राक्षसीस्तत्र रक्षणे राक्षसाधिपः	043a  
प्रासासिशूलपरशुमुद्गरालातधारिणीः	043c  
द्व्यक्षीं त्र्यक्षीं ललाटाक्षीं दीर्घजिह्वामजिह्विकाम्	044a  
त्रिस्तनीमेकपादां च त्रिजटामेकलोचनाम्	044c  
एताश्चान्याश्च दीप्ताक्ष्यः करभोत्कटमूर्धजाः	045a  
परिवार्यासते सीतां दिवारात्रमतन्द्रिताः	045c  
तास्तु तामायतापाङ्गीं पिशाच्यो दारुणस्वनाः	046a  
तर्जयन्ति सदा रौद्राः परुषव्यञ्जनाक्षराः	046c  
खादाम पाटयामैनां तिलशः प्रविभज्य ताम्	047a  
येयं भर्तारमस्माकमवमन्येह जीवति	047c  
इत्येवं परिभर्त्सन्तीस्त्रास्यमाना पुनः पुनः	048a  
भर्तृशोकसमाविष्टा निःश्वस्येदमुवाच ताः	048c  
आर्याः खादत मां शीघ्रं न मे लोभोऽस्ति जीविते	049a  
विना तं पुण्डरीकाक्षं नीलकुञ्चितमूर्धजम्	049c  
अप्येवाहं निराहारा जीवितप्रियवर्जिता	050a  
शोषयिष्यामि गात्राणि व्याली तालगता यथा	050c  
न त्वन्यमभिगच्छेयं पुमांसं राघवादृते	051a  
इति जानीत सत्यं मे क्रियतां यदनन्तरम्	051c  
तस्यास्तद्वचनं श्रुत्वा राक्षस्यस्ताः खरस्वनाः	052a  
आख्यातुं राक्षसेन्द्राय जग्मुस्तत्सर्वमादितः	052c  
गतासु तासु सर्वासु त्रिजटा नाम राक्षसी	053a  
सान्त्वयामास वैदेहीं धर्मज्ञा प्रियवादिनी	053c  
सीते वक्ष्यामि ते किञ्चिद्विश्वासं कुरु मे सखि	054a  
भयं ते व्येतु वामोरु शृणु चेदं वचो मम	054c  
अविन्ध्यो नाम मेधावी वृद्धो राक्षसपुङ्गवः	055a  
स रामस्य हितान्वेषी त्वदर्थे हि स मावदत्	055c  
सीता मद्वचनाद्वाच्या समाश्वास्य प्रसाद्य च	056a  
भर्ता ते कुशली रामो लक्ष्मणानुगतो बली	056c  
सख्यं वानरराजेन शक्रप्रतिमतेजसा	057a  
कृतवान्राघवः श्रीमांस्त्वदर्थे च समुद्यतः	057c  
मा च तेऽस्तु भयं भीरु रावणाल्लोकगर्हितात्	058a  
नलकूबरशापेन रक्षिता ह्यस्यनिन्दिते	058c  
शप्तो ह्येष पुरा पापो वधूं रम्भां परामृशन्	059a  
न शक्तो विवशां नारीमुपैतुमजितेन्द्रियः	059c  
क्षिप्रमेष्यति ते भर्ता सुग्रीवेणाभिरक्षितः	060a  
सौमित्रिसहितो धीमांस्त्वां चेतो मोक्षयिष्यति	060c  
स्वप्ना हि सुमहाघोरा दृष्टा मेऽनिष्टदर्शनाः	061a  
विनाशायास्य दुर्बुद्धेः पौलस्त्यकुलघातिनः	061c  
दारुणो ह्येष दुष्टात्मा क्षुद्रकर्मा निशाचरः	062a  
स्वभावाच्छीलदोषेण सर्वेषां भयवर्धनः	062c  
स्पर्धते सर्वदेवैर्यः कालोपहतचेतनः	063a  
मया विनाशलिङ्गानि स्वप्ने दृष्टानि तस्य वै	063c  
तैलाभिषिक्तो विकचो मज्जन्पङ्के दशाननः	064a  
असकृत्खरयुक्ते तु रथे नृत्यन्निव स्थितः	064c  
कुम्भकर्णादयश्चेमे नग्नाः पतितमूर्धजाः	065a  
कृष्यन्ते दक्षिणामाशां रक्तमाल्यानुलेपनाः	065c  
श्वेतातपत्रः सोष्णीषः शुक्लमाल्यविभूषणः	066a  
श्वेतपर्वतमारूढ एक एव विभीषणः	066c  
सचिवाश्चास्य चत्वारः शुक्लमाल्यानुलेपनाः	067a  
श्वेतपर्वतमारूढा मोक्ष्यन्तेऽस्मान्महाभयात्	067c  
रामस्यास्त्रेण पृथिवी परिक्षिप्ता ससागरा	068a  
यशसा पृथिवीं कृत्स्नां पूरयिष्यति ते पतिः	068c  
अस्थिसञ्चयमारूढो भुञ्जानो मधुपायसम्	069a  
लक्ष्मणश्च मया दृष्टो निरीक्षन्सर्वतोदिशः	069c  
रुदती रुधिरार्द्राङ्गी व्याघ्रेण परिरक्षिता	070a  
असकृत्त्वं मया दृष्टा गच्छन्ती दिशमुत्तराम्	070c  
हर्षमेष्यसि वैदेहि क्षिप्रं भर्तृसमन्विता	071a  
राघवेण सह भ्रात्रा सीते त्वमचिरादिव	071c  
इति सा मृगशावाक्षी तच्छ्रुत्वा त्रिजटावचः	072a  
बभूवाशावती बाला पुनर्भर्तृसमागमे	072c  
यावदभ्यागता रौद्राः पिशाच्यस्ताः सुदारुणाः	073a  
ददृशुस्तां त्रिजटया सहासीनां यथा पुरा	073c  
