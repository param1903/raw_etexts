बृहदश्व उवाच	001  
स नदीः पर्वतांश्चैव वनानि च सरांसि च	001a  
अचिरेणातिचक्राम खेचरः खे चरन्निव	001c  
तथा प्रयाते तु रथे तदा भाङ्गस्वरिर्नृपः	002a  
उत्तरीयमथापश्यद्भ्रष्टं परपुरञ्जयः	002c  
ततः स त्वरमाणस्तु पटे निपतिते तदा	003a  
ग्रहीष्यामीति तं राजा नलमाह महामनाः	003c  
निगृह्णीष्व महाबुद्धे हयानेतान्महाजवान्	004a  
वार्ष्णेयो यावदेतं मे पटमानयतामिति	004c  
नलस्तं प्रत्युवाचाथ दूरे भ्रष्टः पटस्तव	005a  
योजनं समतिक्रान्तो न स शक्यस्त्वया पुनः	005c  
एवमुक्ते नलेनाथ तदा भाङ्गस्वरिर्नृपः	006a  
आससाद वने राजन्फलवन्तं बिभीतकम्	006c  
तं दृष्ट्वा बाहुकं राजा त्वरमाणोऽभ्यभाषत	007a  
ममापि सूत पश्य त्वं सङ्ख्याने परमं बलम्	007c  
सर्वः सर्वं न जानाति सर्वज्ञो नास्ति कश्चन	008a  
नैकत्र परिनिष्ठास्ति ज्ञानस्य पुरुषे क्वचित्	008c  
वृक्षेऽस्मिन्यानि पर्णानि फलान्यपि च बाहुक	009a  
पतितानि च यान्यत्र तत्रैकमधिकं शतम्	009c  
एकपत्राधिकं पत्रं फलमेकं च बाहुक	009e  
पञ्च कोट्योऽथ पत्राणां द्वयोरपि च शाखयोः	010a  
प्रचिनुह्यस्य शाखे द्वे याश्चाप्यन्याः प्रशाखिकाः	010c  
आभ्यां फलसहस्रे द्वे पञ्चोनं शतमेव च	010e  
ततो रथादवप्लुत्य राजानं बाहुकोऽब्रवीत्	011a  
परोक्षमिव मे राजन्कत्थसे शत्रुकर्शन	011c  
अथ ते गणिते राजन्विद्यते न परोक्षता	012a  
प्रत्यक्षं ते महाराज गणयिष्ये बिभीतकम्	012c  
अहं हि नाभिजानामि भवेदेवं न वेति च	013a  
सङ्ख्यास्यामि फलान्यस्य पश्यतस्ते जनाधिप	013c  
मुहूर्तमिव वार्ष्णेयो रश्मीन्यच्छतु वाजिनाम्	013e  
तमब्रवीन्नृपः सूतं नायं कालो विलम्बितुम्	014a  
बाहुकस्त्वब्रवीदेनं परं यत्नं समास्थितः	014c  
प्रतीक्षस्व मुहूर्तं त्वमथ वा त्वरते भवान्	015a  
एष याति शिवः पन्था याहि वार्ष्णेयसारथिः	015c  
अब्रवीदृतुपर्णस्तं सान्त्वयन्कुरुनन्दन	016a  
त्वमेव यन्ता नान्योऽस्ति पृथिव्यामपि बाहुक	016c  
त्वत्कृते यातुमिच्छामि विदर्भान्हयकोविद	017a  
शरणं त्वां प्रपन्नोऽस्मि न विघ्नं कर्तुमर्हसि	017c  
कामं च ते करिष्यामि यन्मां वक्ष्यसि बाहुक	018a  
विदर्भान्यदि यात्वाद्य सूर्यं दर्शयितासि मे	018c  
अथाब्रवीद्बाहुकस्तं सङ्ख्यायेमं बिभीतकम्	019a  
ततो विदर्भान्यास्यामि कुरुष्वेदं वचो मम	019c  
अकाम इव तं राजा गणयस्वेत्युवाच ह	020a  
सोऽवतीर्य रथात्तूर्णं शातयामास तं द्रुमम्	020c  
ततः स विस्मयाविष्टो राजानमिदमब्रवीत्	021a  
गणयित्वा यथोक्तानि तावन्त्येव फलानि च	021c  
अत्यद्भुतमिदं राजन्दृष्टवानस्मि ते बलम्	022a  
श्रोतुमिच्छामि तां विद्यां यथैतज्ज्ञायते नृप	022c  
तमुवाच ततो राजा त्वरितो गमने तदा	023a  
विद्ध्यक्षहृदयज्ञं मां सङ्ख्याने च विशारदम्	023c  
बाहुकस्तमुवाचाथ देहि विद्यामिमां मम	024a  
मत्तोऽपि चाश्वहृदयं गृहाण पुरुषर्षभ	024c  
ऋतुपर्णस्ततो राजा बाहुकं कार्यगौरवात्	025a  
हयज्ञानस्य लोभाच्च तथेत्येवाब्रवीद्वचः	025c  
यथेष्टं त्वं गृहाणेदमक्षाणां हृदयं परम्	026a  
निक्षेपो मेऽश्वहृदयं त्वयि तिष्ठतु बाहुक	026c  
एवमुक्त्वा ददौ विद्यामृतुपर्णो नलाय वै	026e  
तस्याक्षहृदयज्ञस्य शरीरान्निःसृतः कलिः	027a  
कर्कोटकविषं तीक्ष्णं मुखात्सततमुद्वमन्	027c  
कलेस्तस्य तदार्तस्य शापाग्निः स विनिःसृतः	028a  
स तेन कर्शितो राजा दीर्घकालमनात्मवान्	028c  
ततो विषविमुक्तात्मा स्वरूपमकरोत्कलिः	029a  
तं शप्तुमैच्छत्कुपितो निषधाधिपतिर्नलः	029c  
तमुवाच कलिर्भीतो वेपमानः कृताञ्जलिः	030a  
कोपं संयच्छ नृपते कीर्तिं दास्यामि ते पराम्	030c  
इन्द्रसेनस्य जननी कुपिता माशपत्पुरा	031a  
यदा त्वया परित्यक्ता ततोऽहं भृशपीडितः	031c  
अवसं त्वयि राजेन्द्र सुदुःखमपराजित	032a  
विषेण नागराजस्य दह्यमानो दिवानिशम्	032c  
ये च त्वां मनुजा लोके कीर्तयिष्यन्त्यतन्द्रिताः	033a  
मत्प्रसूतं भयं तेषां न कदाचिद्भविष्यति	033c  
एवमुक्तो नलो राजा न्ययच्छत्कोपमात्मनः	034a  
ततो भीतः कलिः क्षिप्रं प्रविवेश बिभीतकम्	034c  
कलिस्त्वन्येन नादृश्यत्कथयन्नैषधेन वै	034e  
ततो गतज्वरो राजा नैषधः परवीरहा	035a  
सम्प्रनष्टे कलौ राजन्सङ्ख्यायाथ फलान्युत	035c  
मुदा परमया युक्तस्तेजसा च परेण ह	036a  
रथमारुह्य तेजस्वी प्रययौ जवनैर्हयैः	036c  
बिभीतकश्चाप्रशस्तः संवृत्तः कलिसंश्रयात्	036e  
हयोत्तमानुत्पततो द्विजानिव पुनः पुनः	037a  
नलः सञ्चोदयामास प्रहृष्टेनान्तरात्मना	037c  
विदर्भाभिमुखो राजा प्रययौ स महामनाः	038a  
नले तु समतिक्रान्ते कलिरप्यगमद्गृहान्	038c  
ततो गतज्वरो राजा नलोऽभूत्पृथिवीपते	039a  
विमुक्तः कलिना राजन्रूपमात्रवियोजितः	039c  
