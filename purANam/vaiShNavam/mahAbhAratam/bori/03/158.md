वैशम्पायन उवाच	001  
श्रुत्वा बहुविधैः शब्दैर्नाद्यमाना गिरेर्गुहाः	001a  
अजातशत्रुः कौन्तेयो माद्रीपुत्रावुभावपि	001c  
धौम्यः कृष्णा च विप्राश्च सर्वे च सुहृदस्तथा	002a  
भीमसेनमपश्यन्तः सर्वे विमनसोऽभवन्	002c  
द्रौपदीमार्ष्टिषेणाय प्रदाय तु महारथाः	003a  
सहिताः सायुधाः शूराः शैलमारुरुहुस्तदा	003c  
ततः सम्प्राप्य शैलाग्रं वीक्षमाणा महारथाः	004a  
ददृशुस्ते महेष्वासा भीमसेनमरिन्दमम्	004c  
स्फुरतश्च महाकायान्गतसत्त्वांश्च राक्षसान्	005a  
महाबलान्महाघोरान्भीमसेनेन पातितान्	005c  
शुशुभे स महाबाहुर्गदाखड्गधनुर्धरः	006a  
निहत्य समरे सर्वान्दानवान्मघवानिव	006c  
ततस्ते समतिक्रम्य परिष्वज्य वृकोदरम्	007a  
तत्रोपविविशुः पार्थाः प्राप्ता गतिमनुत्तमाम्	007c  
तैश्चतुर्भिर्महेष्वासैर्गिरिशृङ्गमशोभत	008a  
लोकपालैर्महाभागैर्दिवं देववरैरिव	008c  
कुबेरसदनं दृष्ट्वा राक्षसांश्च निपातितान्	009a  
भ्राता भ्रातरमासीनमभ्यभाषत पाण्डवम्	009c  
साहसाद्यदि वा मोहाद्भीम पापमिदं कृतम्	010a  
नैतत्ते सदृशं वीर मुनेरिव मृषावचः	010c  
राजद्विष्टं न कर्तव्यमिति धर्मविदो विदुः	011a  
त्रिदशानामिदं द्विष्टं भीमसेन त्वया कृतम्	011c  
अर्थधर्मावनादृत्य यः पापे कुरुते मनः	012a  
कर्मणां पार्थ पापानां स फलं विन्दते ध्रुवम्	012c  
पुनरेवं न कर्तव्यं मम चेदिच्छसि प्रियम्	012e  
एवमुक्त्वा स धर्मात्मा भ्राता भ्रातरमच्युतम्	013a  
अर्थतत्त्वविभागज्ञः कुन्तीपुत्रो युधिष्ठिरः	013c  
विरराम महातेजास्तमेवार्थं विचिन्तयन्	013e  
ततस्तु हतशिष्टा ये भीमसेनेन राक्षसाः	014a  
सहिताः प्रत्यपद्यन्त कुबेरसदनं प्रति	014c  
ते जवेन महावेगाः प्राप्य वैश्रवणालयम्	015a  
भीममार्तस्वरं चक्रुर्भीमसेनभयार्दिताः	015c  
न्यस्तशस्त्रायुधाः श्रान्ताः शोणिताक्तपरिच्छदाः	016a  
प्रकीर्णमूर्धजा राजन्यक्षाधिपतिमब्रुवन्	016c  
गदापरिघनिस्त्रिंशतोमरप्रासयोधिनः	017a  
राक्षसा निहताः सर्वे तव देव पुरःसराः	017c  
प्रमृद्य तरसा शैलं मानुषेण धनेश्वर	018a  
एकेन सहिताः सङ्ख्ये हताः क्रोधवशा गणाः	018c  
प्रवरा रक्षसेन्द्राणां यक्षाणां च धनाधिप	019a  
शेरते निहता देव गतसत्त्वाः परासवः	019c  
लब्धः शैलो वयं मुक्ता मणिमांस्ते सखा हतः	020a  
मानुषेण कृतं कर्म विधत्स्व यदनन्तरम्	020c  
स तच्छ्रुत्वा तु सङ्क्रुद्धः सर्वयक्षगणाधिपः	021a  
कोपसंरक्तनयनः कथमित्यब्रवीद्वचः	021c  
द्वितीयमपराध्यन्तं भीमं श्रुत्वा धनेश्वरः	022a  
चुक्रोध यक्षाधिपतिर्युज्यतामिति चाब्रवीत्	022c  
अथाभ्रघनसङ्काशं गिरिकूटमिवोच्छ्रितम्	023a  
हयैः संयोजयामासुर्गान्धर्वैरुत्तमं रथम्	023c  
तस्य सर्वगुणोपेता विमलाक्षा हयोत्तमाः	024a  
तेजोबलजवोपेता नानारत्नविभूषिताः	024c  
शोभमाना रथे युक्तास्तरिष्यन्त इवाशुगाः	025a  
हर्षयामासुरन्योन्यमिङ्गितैर्विजयावहैः	025c  
स तमास्थाय भगवान्राजराजो महारथम्	026a  
प्रययौ देवगन्धर्वैः स्तूयमानो महाद्युतिः	026c  
तं प्रयान्तं महात्मानं सर्वयक्षधनाधिपम्	027a  
रक्ताक्षा हेमसङ्काशा महाकाया महाबलाः	027c  
सायुधा बद्धनिस्त्रिंशा यक्षा दशशतायुताः	028a  
जवेन महता वीराः परिवार्योपतस्थिरे	028c  
तं महान्तमुपायान्तं धनेश्वरमुपान्तिके	029a  
ददृशुर्हृष्टरोमाणः पाण्डवाः प्रियदर्शनम्	029c  
कुबेरस्तु महासत्त्वान्पाण्डोः पुत्रान्महारथान्	030a  
आत्तकार्मुकनिस्त्रिंशान्दृष्ट्वा प्रीतोऽभवत्तदा	030c  
ते पक्षिण इवोत्पत्य गिरेः शृङ्गं महाजवाः	031a  
तस्थुस्तेषां समभ्याशे धनेश्वरपुरःसराः	031c  
ततस्तं हृष्टमनसं पाण्डवान्प्रति भारत	032a  
समीक्ष्य यक्षगन्धर्वा निर्विकारा व्यवस्थिताः	032c  
पाण्डवाश्च महात्मानः प्रणम्य धनदं प्रभुम्	033a  
नकुलः सहदेवश्च धर्मपुत्रश्च धर्मवित्	033c  
अपराद्धमिवात्मानं मन्यमाना महारथाः	034a  
तस्थुः प्राञ्जलयः सर्वे परिवार्य धनेश्वरम्	034c  
शय्यासनवरं श्रीमत्पुष्पकं विश्वकर्मणा	035a  
विहितं चित्रपर्यन्तमातिष्ठत धनाधिपः	035c  
तमासीनं महाकायाः शङ्कुकर्णा महाजवाः	036a  
उपोपविविशुर्यक्षा राक्षसाश्च सहस्रशः	036c  
शतशश्चापि गन्धर्वास्तथैवाप्सरसां गणाः	037a  
परिवार्योपतिष्ठन्त यथा देवाः शतक्रतुम्	037c  
काञ्चनीं शिरसा बिभ्रद्भीमसेनः स्रजं शुभाम्	038a  
बाणखड्गधनुष्पाणिरुदैक्षत धनाधिपम्	038c  
न भीर्भीमस्य न ग्लानिर्विक्षतस्यापि राक्षसैः	039a  
आसीत्तस्यामवस्थायां कुबेरमपि पश्यतः	039c  
आददानं शितान्बाणान्योद्धुकाममवस्थितम्	040a  
दृष्ट्वा भीमं धर्मसुतमब्रवीन्नरवाहनः	040c  
विदुस्त्वां सर्वभूतानि पार्थ भूतहिते रतम्	041a  
निर्भयश्चापि शैलाग्रे वस त्वं सह बन्धुभिः	041c  
न च मन्युस्त्वया कार्यो भीमसेनस्य पाण्डव	042a  
कालेनैते हताः पूर्वं निमित्तमनुजस्तव	042c  
व्रीडा चात्र न कर्तव्या साहसं यदिदं कृतम्	043a  
दृष्टश्चापि सुरैः पूर्वं विनाशो यक्षरक्षसाम्	043c  
न भीमसेने कोपो मे प्रीतोऽस्मि भरतर्षभ	044a  
कर्मणानेन भीमस्य मम तुष्टिरभूत्पुरा	044c  
एवमुक्त्वा तु राजानं भीमसेनमभाषत	045a  
नैतन्मनसि मे तात वर्तते कुरुसत्तम	045c  
यदिदं साहसं भीम कृष्णार्थे कृतवानसि	045e  
मामनादृत्य देवांश्च विनाशं यक्षरक्षसाम्	046a  
स्वबाहुबलमाश्रित्य तेनाहं प्रीतिमांस्त्वयि	046c  
शापादस्मि विनिर्मुक्तो घोरादद्य वृकोदर	046e  
अहं पूर्वमगस्त्येन क्रुद्धेन परमर्षिणा	047a  
शप्तोऽपराधे कस्मिंश्चित्तस्यैषा निष्कृतिः कृता	047c  
दृष्टो हि मम सङ्क्लेशः पुरा पाण्डवनन्दन	048a  
न तवात्रापराधोऽस्ति कथञ्चिदपि शत्रुहन्	048c  
युधिष्ठिर उवाच	049  
कथं शप्तोऽसि भगवन्नगस्त्येन महात्मना	049a  
श्रोतुमिच्छाम्यहं देव तवैतच्छापकारणम्	049c  
इदं चाश्चर्यभूतं मे यत्क्रोधात्तस्य धीमतः	050a  
तदैव त्वं न निर्दग्धः सबलः सपदानुगः	050c  
वैश्रवण उवाच	051  
देवतानामभून्मन्त्रः कुशवत्यां नरेश्वर	051a  
वृतस्तत्राहमगमं महापद्मशतैस्त्रिभिः	051c  
यक्षाणां घोररूपाणां विविधायुधधारिणाम्	051e  
अध्वन्यहमथापश्यमगस्त्यमृषिसत्तमम्	052a  
उग्रं तपस्तपस्यन्तं यमुनातीरमाश्रितम्	052c  
नानापक्षिगणाकीर्णं पुष्पितद्रुमशोभितम्	052e  
तमूर्ध्वबाहुं दृष्ट्वा तु सूर्यस्याभिमुखं स्थितम्	053a  
तेजोराशिं दीप्यमानं हुताशनमिवैधितम्	053c  
राक्षसाधिपतिः श्रीमान्मणिमान्नाम मे सखा	054a  
मौर्ख्यादज्ञानभावाच्च दर्पान्मोहाच्च भारत	054c  
न्यष्ठीवदाकाशगतो महर्षेस्तस्य मूर्धनि	054e  
स कोपान्मामुवाचेदं दिशः सर्वा दहन्निव	055a  
मामवज्ञाय दुष्टात्मा यस्मादेष सखा तव	055c  
धर्षणां कृतवानेतां पश्यतस्ते धनेश्वर	056a  
तस्मात्सहैभिः सैन्यैस्ते वधं प्राप्स्यति मानुषात्	056c  
त्वं चाप्येभिर्हतैः सैन्यैः क्लेशं प्राप्स्यसि दुर्मते	057a  
तमेव मानुषं दृष्ट्वा किल्बिषाद्विप्रमोक्ष्यसे	057c  
सैन्यानां तु तवैतेषां पुत्रपौत्रबलान्वितम्	058a  
न शापं प्राप्स्यते घोरं गच्छ तेऽऽज्ञां करिष्यति	058c  
एष शापो मया प्राप्तः प्राक्तस्मादृषिसत्तमात्	059a  
स भीमेन महाराज भ्रात्रा तव विमोक्षितः	059c  
