श्येन उवाच	001  
धर्मात्मानं त्वाहुरेकं सर्वे राजन्महीक्षितः	001a  
स वै धर्मविरुद्धं त्वं कस्मात्कर्म चिकीर्षसि	001c  
विहितं भक्षणं राजन्पीड्यमानस्य मे क्षुधा	002a  
मा भाङ्क्षीर्धर्मलोभेन धर्ममुत्सृष्टवानसि	002c  
राजोवाच	003  
सन्त्रस्तरूपस्त्राणार्थी त्वत्तो भीतो महाद्विज	003a  
मत्सकाशमनुप्राप्तः प्राणगृध्नुरयं द्विजः	003c  
एवमभ्यागतस्येह कपोतस्याभयार्थिनः	004a  
अप्रदाने परोऽधर्मः किं त्वं श्येन प्रपश्यसि	004c  
प्रस्पन्दमानः सम्भ्रान्तः कपोतः श्येन लक्ष्यते	005a  
मत्सकाशं जीवितार्थी तस्य त्यागो विगर्हितः	005c  
श्येन उवाच	006  
आहारात्सर्वभूतानि सम्भवन्ति महीपते	006a  
आहारेण विवर्धन्ते तेन जीवन्ति जन्तवः	006c  
शक्यते दुस्त्यजेऽप्यर्थे चिररात्राय जीवितुम्	007a  
न तु भोजनमुत्सृज्य शक्यं वर्तयितुं चिरम्	007c  
भक्ष्याद्विलोपितस्याद्य मम प्राणा विशां पते	008a  
विसृज्य कायमेष्यन्ति पन्थानमपुनर्भवम्	008c  
प्रमृते मयि धर्मात्मन्पुत्रदारं नशिष्यति	009a  
रक्षमाणः कपोतं त्वं बहून्प्राणान्नशिष्यसि	009c  
धर्मं यो बाधते धर्मो न स धर्मः कुधर्म तत्	010a  
अविरोधी तु यो धर्मः स धर्मः सत्यविक्रम	010c  
विरोधिषु महीपाल निश्चित्य गुरुलाघवम्	011a  
न बाधा विद्यते यत्र तं धर्मं समुदाचरेत्	011c  
गुरुलाघवमाज्ञाय धर्माधर्मविनिश्चये	012a  
यतो भूयांस्ततो राजन्कुरु धर्मविनिश्चयम्	012c  
राजोवाच	013  
बहुकल्याणसंयुक्तं भाषसे विहगोत्तम	013a  
सुपर्णः पक्षिराट्किं त्वं धर्मज्ञश्चास्यसंशयम्	013c  
तथा हि धर्मसंयुक्तं बहु चित्रं प्रभाषसे	013e  
न तेऽस्त्यविदितं किञ्चिदिति त्वा लक्षयाम्यहम्	014a  
शरणैषिणः परित्यागं कथं साध्विति मन्यसे	014c  
आहारार्थं समारम्भस्तव चायं विहङ्गम	015a  
शक्यश्चाप्यन्यथा कर्तुमाहारोऽप्यधिकस्त्वया	015c  
गोवृषो वा वराहो वा मृगो वा महिषोऽपि वा	016a  
त्वदर्थमद्य क्रियतां यद्वान्यदभिकाङ्क्षसे	016c  
श्येन उवाच	017  
न वराहं न चोक्षाणं न मृगान्विविधांस्तथा	017a  
भक्षयामि महाराज किमन्नाद्येन तेन मे	017c  
यस्तु मे दैवविहितो भक्षः क्षत्रियपुङ्गव	018a  
तमुत्सृज महीपाल कपोतमिममेव मे	018c  
श्येनाः कपोतान्खादन्ति स्थितिरेषा सनातनी	019a  
मा राजन्मार्गमाज्ञाय कदलीस्कन्धमारुह	019c  
राजोवाच	020  
राज्यं शिबीनामृद्धं वै शाधि पक्षिगणार्चित	020a  
यद्वा कामयसे किञ्चिच्छ्येन सर्वं ददानि ते	020c  
विनेमं पक्षिणं श्येन शरणार्थिनमागतम्	020e  
येनेमं वर्जयेथास्त्वं कर्मणा पक्षिसत्तम	021a  
तदाचक्ष्व करिष्यामि न हि दास्ये कपोतकम्	021c  
श्येन उवाच	022  
उशीनर कपोते ते यदि स्नेहो नराधिप	022a  
आत्मनो मांसमुत्कृत्य कपोततुलया धृतम्	022c  
यदा समं कपोतेन तव मांसं भवेन्नृप	023a  
तदा प्रदेयं तन्मह्यं सा मे तुष्टिर्भविष्यति	023c  
राजोवाच	024  
अनुग्रहमिमं मन्ये श्येन यन्माभियाचसे	024a  
तस्मात्तेऽद्य प्रदास्यामि स्वमांसं तुलया धृतम्	024c  
लोमश उवाच	025  
अथोत्कृत्य स्वमांसं तु राजा परमधर्मवित्	025a  
तुलयामास कौन्तेय कपोतेन सहाभिभो	025c  
ध्रियमाणस्तु तुलया कपोतो व्यतिरिच्यते	026a  
पुनश्चोत्कृत्य मांसानि राजा प्रादादुशीनरः	026c  
न विद्यते यदा मांसं कपोतेन समं धृतम्	027a  
तत उत्कृत्तमांसोऽसावारुरोह स्वयं तुलाम्	027c  
श्येन उवाच	028  
इन्द्रोऽहमस्मि धर्मज्ञ कपोतो हव्यवाडयम्	028a  
जिज्ञासमानौ धर्मे त्वां यज्ञवाटमुपागतौ	028c  
यत्ते मांसानि गात्रेभ्य उत्कृत्तानि विशां पते	029a  
एषा ते भास्वरी कीर्तिर्लोकानभिभविष्यति	029c  
यावल्लोके मनुष्यास्त्वां कथयिष्यन्ति पार्थिव	030a  
तावत्कीर्तिश्च लोकाश्च स्थास्यन्ति तव शाश्वताः	030c  
लोमश उवाच	031  
तत्पाण्डवेय सदनं राज्ञस्तस्य महात्मनः	031a  
पश्यस्वैतन्मया सार्धं पुण्यं पापप्रमोचनम्	031c  
अत्र वै सततं देवा मुनयश्च सनातनाः	032a  
दृश्यन्ते ब्राह्मणै राजन्पुण्यवद्भिर्महात्मभिः	032c  
