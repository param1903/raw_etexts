अकृतव्रण उवाच	001  
स वेदाध्ययने युक्तो जमदग्निर्महातपाः	001a  
तपस्तेपे ततो देवान्नियमाद्वशमानयत्	001c  
स प्रसेनजितं राजन्नधिगम्य नराधिपम्	002a  
रेणुकां वरयामास स च तस्मै ददौ नृपः	002c  
रेणुकां त्वथ सम्प्राप्य भार्यां भार्गवनन्दनः	003a  
आश्रमस्थस्तया सार्धं तपस्तेपेऽनुकूलया	003c  
तस्याः कुमाराश्चत्वारो जज्ञिरे रामपञ्चमाः	004a  
सर्वेषामजघन्यस्तु राम आसीज्जघन्यजः	004c  
फलाहारेषु सर्वेषु गतेष्वथ सुतेषु वै	005a  
रेणुका स्नातुमगमत्कदाचिन्नियतव्रता	005c  
सा तु चित्ररथं नाम मार्त्तिकावतकं नृपम्	006a  
ददर्श रेणुका राजन्नागच्छन्ती यदृच्छया	006c  
क्रीडन्तं सलिले दृष्ट्वा सभार्यं पद्ममालिनम्	007a  
ऋद्धिमन्तं ततस्तस्य स्पृहयामास रेणुका	007c  
व्यभिचारात्तु सा तस्मात्क्लिन्नाम्भसि विचेतना	008a  
प्रविवेशाश्रमं त्रस्ता तां वै भर्तान्वबुध्यत	008c  
स तां दृष्ट्वा च्युतां धैर्याद्ब्राह्म्या लक्ष्म्या विवर्जिताम्	009a  
धिक्शब्देन महातेजा गर्हयामास वीर्यवान्	009c  
ततो ज्येष्ठो जामदग्न्यो रुमण्वान्नाम नामतः	010a  
आजगाम सुषेणश्च वसुर्विश्वावसुस्तथा	010c  
तानानुपूर्व्याद्भगवान्वधे मातुरचोदयत्	011a  
न च ते जातसम्मोहाः किञ्चिदूचुर्विचेतसः	011c  
ततः शशाप तान्कोपात्ते शप्ताश्चेतनां जहुः	012a  
मृगपक्षिसधर्माणः क्षिप्रमासञ्जडोपमाः	012c  
ततो रामोऽभ्यगात्पश्चादाश्रमं परवीरहा	013a  
तमुवाच महामन्युर्जमदग्निर्महातपाः	013c  
जहीमां मातरं पापां मा च पुत्र व्यथां कृथाः	014a  
तत आदाय परशुं रामो मातुः शिरोऽहरत्	014c  
ततस्तस्य महाराज जमदग्नेर्महात्मनः	015a  
कोपो अगच्छत्सहसा प्रसन्नश्चाब्रवीदिदम्	015c  
ममेदं वचनात्तात कृतं ते कर्म दुष्करम्	016a  
वृणीष्व कामान्धर्मज्ञ यावतो वाञ्छसे हृदा	016c  
स वव्रे मातुरुत्थानमस्मृतिं च वधस्य वै	017a  
पापेन तेन चास्पर्शं भ्रातॄणां प्रकृतिं तथा	017c  
अप्रतिद्वन्द्वतां युद्धे दीर्घमायुश्च भारत	018a  
ददौ च सर्वान्कामांस्ताञ्जमदग्निर्महातपाः	018c  
कदाचित्तु तथैवास्य विनिष्क्रान्ताः सुताः प्रभो	019a  
अथानूपपतिर्वीरः कार्तवीर्योऽभ्यवर्तत	019c  
तमाश्रमपदं प्राप्तमृषेर्भार्या समर्चयत्	020a  
स युद्धमदसम्मत्तो नाभ्यनन्दत्तथार्चनम्	020c  
प्रमथ्य चाश्रमात्तस्माद्धोमधेन्वास्तदा बलात्	021a  
जहार वत्सं क्रोशन्त्या बभञ्ज च महाद्रुमान्	021c  
आगताय च रामाय तदाचष्ट पिता स्वयम्	022a  
गां च रोरूयतीं दृष्ट्वा कोपो रामं समाविशत्	022c  
स मन्युवशमापन्नः कार्तवीर्यमुपाद्रवत्	023a  
तस्याथ युधि विक्रम्य भार्गवः परवीरहा	023c  
चिच्छेद निशितैर्भल्लैर्बाहून्परिघसन्निभान्	024a  
सहस्रसम्मितान्राजन्प्रगृह्य रुचिरं धनुः	024c  
अर्जुनस्याथ दायादा रामेण कृतमन्यवः	025a  
आश्रमस्थं विना रामं जमदग्निमुपाद्रवन्	025c  
ते तं जघ्नुर्महावीर्यमयुध्यन्तं तपस्विनम्	026a  
असकृद्राम रामेति विक्रोशन्तमनाथवत्	026c  
कार्तवीर्यस्य पुत्रास्तु जमदग्निं युधिष्ठिर	027a  
घातयित्वा शरैर्जग्मुर्यथागतमरिन्दमाः	027c  
अपक्रान्तेषु चैतेषु जमदग्नौ तथागते	028a  
समित्पाणिरुपागच्छदाश्रमं भृगुनन्दनः	028c  
स दृष्ट्वा पितरं वीरस्तथा मृत्युवशं गतम्	029a  
अनर्हन्तं तथाभूतं विललाप सुदुःखितः	029c  
