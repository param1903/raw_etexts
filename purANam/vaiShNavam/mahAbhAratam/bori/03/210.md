मार्कण्डेय उवाच	001  
काश्यपो ह्यथ वासिष्ठः प्राणश्च प्राणपुत्रकः	001a  
अग्निराङ्गिरसश्चैव च्यवनस्त्रिषुवर्चकः	001c  
अचरन्त तपस्तीव्रं पुत्रार्थे बहुवार्षिकम्	002a  
पुत्रं लभेम धर्मिष्ठं यशसा ब्रह्मणा समम्	002c  
महाव्याहृतिभिर्ध्यातः पञ्चभिस्तैस्तदा त्वथ	003a  
जज्ञे तेजोमयोऽर्चिष्मान्पञ्चवर्णः प्रभावनः	003c  
समिद्धोऽग्निः शिरस्तस्य बाहू सूर्यनिभौ तथा	004a  
त्वङ्नेत्रे च सुवर्णाभे कृष्णे जङ्घे च भारत	004c  
पञ्चवर्णः स तपसा कृतस्तैः पञ्चभिर्जनैः	005a  
पाञ्चजन्यः श्रुतो वेदे पञ्चवंशकरस्तु सः	005c  
दश वर्षसहस्राणि तपस्तप्त्वा महातपाः	006a  
जनयत्पावकं घोरं पितॄणां स प्रजाः सृजन्	006c  
बृहद्रथन्तरं मूर्ध्नो वक्त्राच्च तरसाहरौ	007a  
शिवं नाभ्यां बलादिन्द्रं वाय्वग्नी प्राणतोऽसृजत्	007c  
बाहुभ्यामनुदात्तौ च विश्वे भूतानि चैव ह	008a  
एतान्सृष्ट्वा ततः पञ्च पितॄणामसृजत्सुतान्	008c  
बृहदूर्जस्य प्रणिधिः काश्यपस्य बृहत्तरः	009a  
भानुरङ्गिरसो वीरः पुत्रो वर्चस्य सौभरः	009c  
प्राणस्य चानुदात्तश्च व्याख्याताः पञ्च वंशजाः	010a  
देवान्यज्ञमुषश्चान्यान्सृजन्पञ्चदशोत्तरान्	010c  
अभीममतिभीमं च भीमं भीमबलाबलम्	011a  
एतान्यज्ञमुषः पञ्च देवानभ्यसृजत्तपः	011c  
सुमित्रं मित्रवन्तं च मित्रज्ञं मित्रवर्धनम्	012a  
मित्रधर्माणमित्येतान्देवानभ्यसृजत्तपः	012c  
सुरप्रवीरं वीरं च सुकेशं च सुवर्चसम्	013a  
सुराणामपि हन्तारं पञ्चैतानसृजत्तपः	013c  
त्रिविधं संस्थिता ह्येते पञ्च पञ्च पृथक्पृथक्	014a  
मुष्णन्त्यत्र स्थिता ह्येते स्वर्गतो यज्ञयाजिनः	014c  
तेषामिष्टं हरन्त्येते निघ्नन्ति च महद्भुवि	015a  
स्पर्धया हव्यवाहानां निघ्नन्त्येते हरन्ति च	015c  
हविर्वेद्यां तदादानं कुशलैः सम्प्रवर्तितम्	016a  
तदेते नोपसर्पन्ति यत्र चाग्निः स्थितो भवेत्	016c  
चितोऽग्निरुद्वहन्यज्ञं पक्षाभ्यां तान्प्रबाधते	017a  
मन्त्रैः प्रशमिता ह्येते नेष्टं मुष्णन्ति यज्ञियम्	017c  
बृहदुक्थतपस्यैव पुत्रो भूमिमुपाश्रितः	018a  
अग्निहोत्रे हूयमाने पृथिव्यां सद्भिरिज्यते	018c  
रथन्तरश्च तपसः पुत्रोऽग्निः परिपठ्यते	019a  
मित्रविन्दाय वै तस्य हविरध्वर्यवो विदुः	019c  
मुमुदे परमप्रीतः सह पुत्रैर्महायशाः	019e  
