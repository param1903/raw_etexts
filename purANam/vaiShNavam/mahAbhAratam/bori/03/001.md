जनमेजय उवाच	001  
एवं द्यूतजिताः पार्थाः कोपिताश्च दुरात्मभिः	001a  
धार्तराष्ट्रैः सहामात्यैर्निकृत्या द्विजसत्तम	001c  
श्राविताः परुषा वाचः सृजद्भिर्वैरमुत्तमम्	002a  
किमकुर्वन्त कौरव्या मम पूर्वपितामहाः	002c  
कथं चैश्वर्यविभ्रष्टाः सहसा दुःखमेयुषः	003a  
वने विजह्रिरे पार्थाः शक्रप्रतिमतेजसः	003c  
के चैनानन्ववर्तन्त प्राप्तान्व्यसनमुत्तमम्	004a  
किमाहाराः किमाचाराः क्व च वासो महात्मनाम्	004c  
कथं द्वादश वर्षाणि वने तेषां महात्मनाम्	005a  
व्यतीयुर्ब्राह्मणश्रेष्ठ शूराणामरिघातिनाम्	005c  
कथं च राजपुत्री सा प्रवरा सर्वयोषिताम्	006a  
पतिव्रता महाभागा सततं सत्यवादिनी	006c  
वनवासमदुःखार्हा दारुणं प्रत्यपद्यत	006e  
एतदाचक्ष्व मे सर्वं विस्तरेण तपोधन	007a  
श्रोतुमिच्छामि चरितं भूरिद्रविणतेजसाम्	007c  
कथ्यमानं त्वया विप्र परं कौतूहलं हि मे	007e  
वैशम्पायन उवाच	008  
एवं द्यूतजिताः पार्थाः कोपिताश्च दुरात्मभिः	008a  
धार्तराष्ट्रैः सहामात्यैर्निर्ययुर्गजसाह्वयात्	008c  
वर्धमानपुरद्वारेणाभिनिष्क्रम्य ते तदा	009a  
उदङ्मुखाः शस्त्रभृतः प्रययुः सह कृष्णया	009c  
इन्द्रसेनादयश्चैनान्भृत्याः परिचतुर्दश	010a  
रथैरनुययुः शीघ्रैः स्त्रिय आदाय सर्वशः	010c  
व्रजतस्तान्विदित्वा तु पौराः शोकाभिपीडिताः	011a  
गर्हयन्तोऽसकृद्भीष्मविदुरद्रोणगौतमान्	011c  
ऊचुर्विगतसन्त्रासाः समागम्य परस्परम्	011e  
नेदमस्ति कुलं सर्वं न वयं न च नो गृहाः	012a  
यत्र दुर्योधनः पापः सौबलेयेन पालितः	012c  
कर्णदुःशासनाभ्यां च राज्यमेतच्चिकीर्षति	012e  
नो चेत्कुलं न चाचारो न धर्मोऽर्थः कुतः सुखम्	013a  
यत्र पापसहायोऽयं पापो राज्यं बुभूषते	013c  
दुर्योधनो गुरुद्वेषी त्यक्ताचारसुहृज्जनः	014a  
अर्थलुब्धोऽभिमानी च नीचः प्रकृतिनिर्घृणः	014c  
नेयमस्ति मही कृत्स्ना यत्र दुर्योधनो नृपः	015a  
साधु गच्छामहे सर्वे यत्र गच्छन्ति पाण्डवाः	015c  
सानुक्रोशा महात्मानो विजितेन्द्रियशत्रवः	016a  
ह्रीमन्तः कीर्तिमन्तश्च धर्माचारपरायणाः	016c  
एवमुक्त्वानुजग्मुस्तान्पाण्डवांस्ते समेत्य च	017a  
ऊचुः प्राञ्जलयः सर्वे तान्कुन्तीमाद्रिनन्दनान्	017c  
क्व गमिष्यथ भद्रं वस्त्यक्त्वास्मान्दुःखभागिनः	018a  
वयमप्यनुयास्यामो यत्र यूयं गमिष्यथ	018c  
अधर्मेण जिताञ्श्रुत्वा युष्मांस्त्यक्तघृणैः परैः	019a  
उद्विग्नाः स्म भृशं सर्वे नास्मान्हातुमिहार्हथ	019c  
भक्तानुरक्ताः सुहृदः सदा प्रियहिते रतान्	020a  
कुराजाधिष्ठिते राज्ये न विनश्येम सर्वशः	020c  
श्रूयतां चाभिधास्यामो गुणदोषान्नरर्षभाः	021a  
शुभाशुभाधिवासेन संसर्गं कुरुते यथा	021c  
वस्त्रमापस्तिलान्भूमिं गन्धो वासयते यथा	022a  
पुष्पाणामधिवासेन तथा संसर्गजा गुणाः	022c  
मोहजालस्य योनिर्हि मूढैरेव समागमः	023a  
अहन्यहनि धर्मस्य योनिः साधुसमागमः	023c  
तस्मात्प्राज्ञैश्च वृद्धैश्च सुस्वभावैस्तपस्विभिः	024a  
सद्भिश्च सह संसर्गः कार्यः शमपरायणैः	024c  
येषां त्रीण्यवदातानि योनिर्विद्या च कर्म च	025a  
तान्सेवेत्तैः समास्या हि शास्त्रेभ्योऽपि गरीयसी	025c  
निरारम्भा ह्यपि वयं पुण्यशीलेषु साधुषु	026a  
पुण्यमेवाप्नुयामेह पापं पापोपसेवनात्	026c  
असतां दर्शनात्स्पर्शात्सञ्जल्पनसहासनात्	027a  
धर्माचाराः प्रहीयन्ते न च सिध्यन्ति मानवाः	027c  
बुद्धिश्च हीयते पुंसां नीचैः सह समागमात्	028a  
मध्यमैर्मध्यतां याति श्रेष्ठतां याति चोत्तमैः	028c  
ये गुणाः कीर्तिता लोके धर्मकामार्थसम्भवाः	029a  
लोकाचारात्मसम्भूता वेदोक्ताः शिष्टसम्मताः	029c  
ते युष्मासु समस्ताश्च व्यस्ताश्चैवेह सद्गुणाः	030a  
इच्छामो गुणवन्मध्ये वस्तुं श्रेयोऽभिकाङ्क्षिणः	030c  
युधिष्ठिर उवाच	031  
धन्या वयं यदस्माकं स्नेहकारुण्ययन्त्रिताः	031a  
असतोऽपि गुणानाहुर्ब्राह्मणप्रमुखाः प्रजाः	031c  
तदहं भ्रातृसहितः सर्वान्विज्ञापयामि वः	032a  
नान्यथा तद्धि कर्तव्यमस्मत्स्नेहानुकम्पया	032c  
भीष्मः पितामहो राजा विदुरो जननी च मे	033a  
सुहृज्जनश्च प्रायो मे नगरे नागसाह्वये	033c  
ते त्वस्मद्धितकामार्थं पालनीयाः प्रयत्नतः	034a  
युष्माभिः सहितैः सर्वैः शोकसन्तापविह्वलाः	034c  
निवर्ततागता दूरं समागमनशापिताः	035a  
स्वजने न्यासभूते मे कार्या स्नेहान्विता मतिः	035c  
एतद्धि मम कार्याणां परमं हृदि संस्थितम्	036a  
सुकृतानेन मे तुष्टिः सत्कारश्च भविष्यति	036c  
वैशम्पायन उवाच	037  
तथानुमन्त्रितास्तेन धर्मराजेन ताः प्रजाः	037a  
चक्रुरार्तस्वरं घोरं हा राजन्निति दुःखिताः	037c  
गुणान्पार्थस्य संस्मृत्य दुःखार्ताः परमातुराः	038a  
अकामाः सन्न्यवर्तन्त समागम्याथ पाण्डवान्	038c  
निवृत्तेषु तु पौरेषु रथानास्थाय पाण्डवाः	039a  
प्रजग्मुर्जाह्नवीतीरे प्रमाणाख्यं महावटम्	039c  
तं ते दिवसशेषेण वटं गत्वा तु पाण्डवाः	040a  
ऊषुस्तां रजनीं वीराः संस्पृश्य सलिलं शुचि	040c  
उदकेनैव तां रात्रिमूषुस्ते दुःखकर्शिताः	040e  
अनुजग्मुश्च तत्रैतान्स्नेहात्केचिद्द्विजातयः	041a  
साग्नयोऽनग्नयश्चैव सशिष्यगणबान्धवाः	041c  
स तैः परिवृतो राजा शुशुभे ब्रह्मवादिभिः	041e  
तेषां प्रादुष्कृताग्नीनां मुहूर्ते रम्यदारुणे	042a  
ब्रह्मघोषपुरस्कारः सञ्जल्पः समजायत	042c  
राजानं तु कुरुश्रेष्ठं ते हंसमधुरस्वराः	043a  
आश्वासयन्तो विप्राग्र्याः क्षपां सर्वां व्यनोदयन्	043c  
