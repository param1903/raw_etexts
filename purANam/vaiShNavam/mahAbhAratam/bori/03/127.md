युधिष्ठिर उवाच	001  
कथंवीर्यः स राजाभूत्सोमको वदतां वर	001a  
कर्माण्यस्य प्रभावं च श्रोतुमिच्छामि तत्त्वतः	001c  
लोमश उवाच	002  
युधिष्ठिरासीन्नृपतिः सोमको नाम धार्मिकः	002a  
तस्य भार्याशतं राजन्सदृशीनामभूत्तदा	002c  
स वै यत्नेन महता तासु पुत्रं महीपतिः	003a  
कञ्चिन्नासादयामास कालेन महता अपि	003c  
कदाचित्तस्य वृद्धस्य यतमानस्य यत्नतः	004a  
जन्तुर्नाम सुतस्तस्मिन्स्त्रीशते समजायत	004c  
तं जातं मातरः सर्वाः परिवार्य समासते	005a  
सततं पृष्ठतः कृत्वा कामभोगान्विशां पते	005c  
ततः पिपीलिका जन्तुं कदाचिददशत्स्फिजि	006a  
स दष्टो व्यनदद्राजंस्तेन दुःखेन बालकः	006c  
ततस्ता मातरः सर्वाः प्राक्रोशन्भृशदुःखिताः	007a  
परिवार्य जन्तुं सहिताः स शब्दस्तुमुलोऽभवत्	007c  
तमार्तनादं सहसा शुश्राव स महीपतिः	008a  
अमात्यपरिषन्मध्ये उपविष्टः सहर्त्विजैः	008c  
ततः प्रस्थापयामास किमेतदिति पार्थिवः	009a  
तस्मै क्षत्ता यथावृत्तमाचचक्षे सुतं प्रति	009c  
त्वरमाणः स चोत्थाय सोमकः सह मन्त्रिभिः	010a  
प्रविश्यान्तःपुरं पुत्रमाश्वासयदरिन्दमः	010c  
सान्त्वयित्वा तु तं पुत्रं निष्क्रम्यान्तःपुरान्नृपः	011a  
ऋत्विजैः सहितो राजन्सहामात्य उपाविशत्	011c  
सोमक उवाच	012  
धिगस्त्विहैकपुत्रत्वमपुत्रत्वं वरं भवेत्	012a  
नित्यातुरत्वाद्भूतानां शोक एवैकपुत्रता	012c  
इदं भार्याशतं ब्रह्मन्परीक्ष्योपचितं प्रभो	013a  
पुत्रार्थिना मया वोढं न चासां विद्यते प्रजा	013c  
एकः कथञ्चिदुत्पन्नः पुत्रो जन्तुरयं मम	014a  
यतमानस्य सर्वासु किं नु दुःखमतः परम्	014c  
वयश्च समतीतं मे सभार्यस्य द्विजोत्तम	015a  
आसां प्राणाः समायत्ता मम चात्रैकपुत्रके	015c  
स्यान्नु कर्म तथा युक्तं येन पुत्रशतं भवेत्	016a  
महता लघुना वापि कर्मणा दुष्करेण वा	016c  
ऋत्विगुवाच	017  
अस्ति वै तादृशं कर्म येन पुत्रशतं भवेत्	017a  
यदि शक्नोषि तत्कर्तुमथ वक्ष्यामि सोमक	017c  
सोमक उवाच	018  
कार्यं वा यदि वाकार्यं येन पुत्रशतं भवेत्	018a  
कृतमेव हि तद्विद्धि भगवान्प्रब्रवीतु मे	018c  
ऋत्विगुवाच	019  
यजस्व जन्तुना राजंस्त्वं मया वितते क्रतौ	019a  
ततः पुत्रशतं श्रीमद्भविष्यत्यचिरेण ते	019c  
वपायां हूयमानायां धूममाघ्राय मातरः	020a  
ततस्ताः सुमहावीर्याञ्जनयिष्यन्ति ते सुतान्	020c  
तस्यामेव तु ते जन्तुर्भविता पुनरात्मजः	021a  
उत्तरे चास्य सौवर्णं लक्ष्म पार्श्वे भविष्यति	021c  
