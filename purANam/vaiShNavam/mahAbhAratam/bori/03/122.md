लोमश उवाच	001  
भृगोर्महर्षेः पुत्रोऽभूच्च्यवनो नाम भार्गवः	001a  
समीपे सरसः सोऽस्य तपस्तेपे महाद्युतिः	001c  
स्थाणुभूतो महातेजा वीरस्थानेन पाण्डव	002a  
अतिष्ठत्सुबहून्कालानेकदेशे विशां पते	002c  
स वल्मीकोऽभवदृषिर्लताभिरभिसंवृतः	003a  
कालेन महता राजन्समाकीर्णः पिपीलिकैः	003c  
तथा स संवृतो धीमान्मृत्पिण्ड इव सर्वशः	004a  
तप्यति स्म तपो राजन्वल्मीकेन समावृतः	004c  
अथ दीर्घस्य कालस्य शर्यातिर्नाम पार्थिवः	005a  
आजगाम सरो रम्यं विहर्तुमिदमुत्तमम्	005c  
तस्य स्त्रीणां सहस्राणि चत्वार्यासन्परिग्रहः	006a  
एकैव च सुता शुभ्रा सुकन्या नाम भारत	006c  
सा सखीभिः परिवृता सर्वाभरणभूषिता	007a  
चङ्क्रम्यमाणा वल्मीकं भार्गवस्य समासदत्	007c  
सा चैव सुदती तत्र पश्यमाना मनोरमान्	008a  
वनस्पतीन्विचिन्वन्ती विजहार सखीवृता	008c  
रूपेण वयसा चैव मदनेन मदेन च	009a  
बभञ्ज वनवृक्षाणां शाखाः परमपुष्पिताः	009c  
तां सखीरहितामेकामेकवस्त्रामलङ्कृताम्	010a  
ददर्श भार्गवो धीमांश्चरन्तीमिव विद्युतम्	010c  
तां पश्यमानो विजने स रेमे परमद्युतिः	011a  
क्षामकण्ठश्च ब्रह्मर्षिस्तपोबलसमन्वितः	011c  
तामाबभाषे कल्याणीं सा चास्य न शृणोति वै	011e  
ततः सुकन्या वल्मीके दृष्ट्वा भार्गवचक्षुषी	012a  
कौतूहलात्कण्टकेन बुद्धिमोहबलात्कृता	012c  
किं नु खल्विदमित्युक्त्वा निर्बिभेदास्य लोचने	013a  
अक्रुध्यत्स तया विद्धे नेत्रे परममन्युमान्	013c  
ततः शर्यातिसैन्यस्य शकृन्मूत्रं समावृणोत्	013e  
ततो रुद्धे शकृन्मूत्रे सैन्यमानाहदुःखितम्	014a  
तथागतमभिप्रेक्ष्य पर्यपृच्छत्स पार्थिवः	014c  
तपोनित्यस्य वृद्धस्य रोषणस्य विशेषतः	015a  
केनापकृतमद्येह भार्गवस्य महात्मनः	015c  
ज्ञातं वा यदि वाज्ञातं तदृतं ब्रूत माचिरम्	015e  
तमूचुः सैनिकाः सर्वे न विद्मोऽपकृतं वयम्	016a  
सर्वोपायैर्यथाकामं भवांस्तदधिगच्छतु	016c  
ततः स पृथिवीपालः साम्ना चोग्रेण च स्वयम्	017a  
पर्यपृच्छत्सुहृद्वर्गं प्रत्यजानन्न चैव ते	017c  
आनाहार्तं ततो दृष्ट्वा तत्सैन्यमसुखार्दितम्	018a  
पितरं दुःखितं चापि सुकन्येदमथाब्रवीत्	018c  
मयाटन्त्येह वल्मीके दृष्टं सत्त्वमभिज्वलत्	019a  
खद्योतवदभिज्ञातं तन्मया विद्धमन्तिकात्	019c  
एतच्छ्रुत्वा तु शर्यातिर्वल्मीकं तूर्णमाद्रवत्	020a  
तत्रापश्यत्तपोवृद्धं वयोवृद्धं च भार्गवम्	020c  
अयाचदथ सैन्यार्थं प्राञ्जलिः पृथिवीपतिः	021a  
अज्ञानाद्बालया यत्ते कृतं तत्क्षन्तुमर्हसि	021c  
ततोऽब्रवीन्महीपालं च्यवनो भार्गवस्तदा	022a  
रूपौदार्यसमायुक्तां लोभमोहबलात्कृताम्	022c  
तामेव प्रतिगृह्याहं राजन्दुहितरं तव	023a  
क्षमिष्यामि महीपाल सत्यमेतद्ब्रवीमि ते	023c  
ऋषेर्वचनमाज्ञाय शर्यातिरविचारयन्	024a  
ददौ दुहितरं तस्मै च्यवनाय महात्मने	024c  
प्रतिगृह्य च तां कन्यां च्यवनः प्रससाद ह	025a  
प्राप्तप्रसादो राजा स ससैन्यः पुनराव्रजत्	025c  
सुकन्यापि पतिं लब्ध्वा तपस्विनमनिन्दिता	026a  
नित्यं पर्यचरत्प्रीत्या तपसा नियमेन च	026c  
अग्नीनामतिथीनां च शुश्रूषुरनसूयिका	027a  
समाराधयत क्षिप्रं च्यवनं सा शुभानना	027c  
