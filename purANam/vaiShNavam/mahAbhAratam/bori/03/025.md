वैशम्पायन उवाच	001  
ततस्तेषु प्रयातेषु कौन्तेयः सत्यसङ्गरः	001a  
अभ्यभाषत धर्मात्मा भ्रातॄन्सर्वान्युधिष्ठिरः	001c  
द्वादशेमाः समास्माभिर्वस्तव्यं निर्जने वने	002a  
समीक्षध्वं महारण्ये देशं बहुमृगद्विजम्	002c  
बहुपुष्पफलं रम्यं शिवं पुण्यजनोचितम्	003a  
यत्रेमाः शरदः सर्वाः सुखं प्रतिवसेमहि	003c  
एवमुक्ते प्रत्युवाच धर्मराजं धनञ्जयः	004a  
गुरुवन्मानवगुरुं मानयित्वा मनस्विनम्	004c  
अर्जुन उवाच	005  
भवानेव महर्षीणां वृद्धानां पर्युपासिता	005a  
अज्ञातं मानुषे लोके भवतो नास्ति किञ्चन	005c  
त्वया ह्युपासिता नित्यं ब्राह्मणा भरतर्षभ	006a  
द्वैपायनप्रभृतयो नारदश्च महातपाः	006c  
यः सर्वलोकद्वाराणि नित्यं सञ्चरते वशी	007a  
देवलोकाद्ब्रह्मलोकं गन्धर्वाप्सरसामपि	007c  
सर्वा गतीर्विजानासि ब्राह्मणानां न संशयः	008a  
प्रभावांश्चैव वेत्थ त्वं सर्वेषामेव पार्थिव	008c  
त्वमेव राजञ्जानासि श्रेयःकारणमेव च	009a  
यत्रेच्छसि महाराज निवासं तत्र कुर्महे	009c  
इदं द्वैतवनं नाम सरः पुण्यजनोचितम्	010a  
बहुपुष्पफलं रम्यं नानाद्विजनिषेवितम्	010c  
अत्रेमा द्वादश समा विहरेमेति रोचये	011a  
यदि तेऽनुमतं राजन्किं वान्यन्मन्यते भवान्	011c  
युधिष्ठिर उवाच	012  
ममाप्येतन्मतं पार्थ त्वया यत्समुदाहृतम्	012a  
गच्छाम पुण्यं विख्यातं महद्द्वैतवनं सरः	012c  
वैशम्पायन उवाच	013  
ततस्ते प्रययुः सर्वे पाण्डवा धर्मचारिणः	013a  
ब्राह्मणैर्बहुभिः सार्धं पुण्यं द्वैतवनं सरः	013c  
ब्राह्मणाः साग्निहोत्राश्च तथैव च निरग्नयः	014a  
स्वाध्यायिनो भिक्षवश्च सजपा वनवासिनः	014c  
बहवो ब्राह्मणास्तत्र परिवव्रुर्युधिष्ठिरम्	015a  
तपस्विनः सत्यशीलाः शतशः संशितव्रताः	015c  
ते यात्वा पाण्डवास्तत्र बहुभिर्ब्राह्मणैः सह	016a  
पुण्यं द्वैतवनं रम्यं विविशुर्भरतर्षभाः	016c  
तच्छालतालाम्रमधूकनीपकदम्बसर्जार्जुनकर्णिकारैः	017a  
तपात्यये पुष्पधरैरुपेतं महावनं राष्ट्रपतिर्ददर्श	017c  
महाद्रुमाणां शिखरेषु तस्थुर्मनोरमां वाचमुदीरयन्तः	018a  
मयूरदात्यूहचकोरसङ्घास्तस्मिन्वने काननकोकिलाश्च	018c  
करेणुयूथैः सह यूथपानां मदोत्कटानामचलप्रभाणाम्	019a  
महान्ति यूथानि महाद्विपानां तस्मिन्वने राष्ट्रपतिर्ददर्श	019c  
मनोरमां भोगवतीमुपेत्य धृतात्मनां चीरजटाधराणाम्	020a  
तस्मिन्वने धर्मभृतां निवासे ददर्श सिद्धर्षिगणाननेकान्	020c  
ततः स यानादवरुह्य राजा सभ्रातृकः सजनः काननं तत्	021a  
विवेश धर्मात्मवतां वरिष्ठस्त्रिविष्टपं शक्र इवामितौजाः	021c  
तं सत्यसन्धं सहिताभिपेतुर्दिदृक्षवश्चारणसिद्धसङ्घाः	022a  
वनौकसश्चापि नरेन्द्रसिंहं मनस्विनं सम्परिवार्य तस्थुः	022c  
स तत्र सिद्धानभिवाद्य सर्वान्प्रत्यर्चितो राजवद्देववच्च	023a  
विवेश सर्वैः सहितो द्विजाग्र्यैः कृताञ्जलिर्धर्मभृतां वरिष्ठः	023c  
स पुण्यशीलः पितृवन्महात्मा तपस्विभिर्धर्मपरैरुपेत्य	024a  
प्रत्यर्चितः पुष्पधरस्य मूले महाद्रुमस्योपविवेश राजा	024c  
भीमश्च कृष्णा च धनञ्जयश्च यमौ च ते चानुचरा नरेन्द्रम्	025a  
विमुच्य वाहानवरुह्य सर्वे तत्रोपतस्थुर्भरतप्रबर्हाः	025c  
लतावतानावनतः स पाण्डवैर्महाद्रुमः पञ्चभिरुग्रधन्विभिः	026a  
बभौ निवासोपगतैर्महात्मभिर्महागिरिर्वारणयूथपैरिव	026c  
