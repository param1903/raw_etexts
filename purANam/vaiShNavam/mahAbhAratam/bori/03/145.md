युधिष्ठिर उवाच	001  
धर्मज्ञो बलवाञ्शूरः सद्यो राक्षसपुङ्गवः	001a  
भक्तोऽस्मानौरसः पुत्रो भीम गृह्णातु मातरम्	001c  
तव भीम बलेनाहमतिभीमपराक्रम	002a  
अक्षतः सह पाञ्चाल्या गच्छेयं गन्धमादनम्	002c  
वैशम्पायन उवाच	003  
भ्रातुर्वचनमाज्ञाय भीमसेनो घटोत्कचम्	003a  
आदिदेश नरव्याघ्रस्तनयं शत्रुकर्शनम्	003c  
हैडिम्बेय परिश्रान्ता तव मातापराजिता	004a  
त्वं च कामगमस्तात बलवान्वह तां खग	004c  
स्कन्धमारोप्य भद्रं ते मध्येऽस्माकं विहायसा	005a  
गच्छ नीचिकया गत्या यथा चैनां न पीडयेः	005c  
घटोत्कच उवाच	006  
धर्मराजं च धौम्यं च राजपुत्रीं यमौ तथा	006a  
एकोऽप्यहमलं वोढुं किमुताद्य सहायवान्	006c  
वैशम्पायन उवाच	007  
एवमुक्त्वा ततः कृष्णामुवाह स घटोत्कचः	007a  
पाण्डूनां मध्यगो वीरः पाण्डवानपि चापरे	007c  
लोमशः सिद्धमार्गेण जगामानुपमद्युतिः	008a  
स्वेनैवात्मप्रभावेन द्वितीय इव भास्करः	008c  
ब्राह्मणांश्चापि तान्सर्वान्समुपादाय राक्षसाः	009a  
नियोगाद्राक्षसेन्द्रस्य जग्मुर्भीमपराक्रमाः	009c  
एवं सुरमणीयानि वनान्युपवनानि च	010a  
आलोकयन्तस्ते जग्मुर्विशालां बदरीं प्रति	010c  
ते त्वाशुगतिभिर्वीरा राक्षसैस्तैर्महाबलैः	011a  
उह्यमाना ययुः शीघ्रं महदध्वानमल्पवत्	011c  
देशान्म्लेच्छगणाकीर्णान्नानारत्नाकरायुतान्	012a  
ददृशुर्गिरिपादांश्च नानाधातुसमाचितान्	012c  
विद्याधरगणाकीर्णान्युतान्वानरकिन्नरैः	013a  
तथा किम्पुरुषैश्चैव गन्धर्वैश्च समन्ततः	013c  
नदीजालसमाकीर्णान्नानापक्षिरुताकुलान्	014a  
नानाविधैर्मृगैर्जुष्टान्वानरैश्चोपशोभितान्	014c  
ते व्यतीत्य बहून्देशानुत्तरांश्च कुरूनपि	015a  
ददृशुर्विविधाश्चर्यं कैलासं पर्वतोत्तमम्	015c  
तस्याभ्याशे तु ददृशुर्नरनारायणाश्रमम्	016a  
उपेतं पादपैर्दिव्यैः सदापुष्पफलोपगैः	016c  
ददृशुस्तां च बदरीं वृत्तस्कन्धां मनोरमाम्	017a  
स्निग्धामविरलच्छायां श्रिया परमया युताम्	017c  
पत्रैः स्निग्धैरविरलैरुपेतां मृदुभिः शुभाम्	018a  
विशालशाखां विस्तीर्णामतिद्युतिसमन्विताम्	018c  
फलैरुपचितैर्दिव्यैराचितां स्वादुभिर्भृशम्	019a  
मधुस्रवैः सदा दिव्यां महर्षिगणसेविताम्	019c  
मदप्रमुदितैर्नित्यं नानाद्विजगणैर्युताम्	019e  
अदंशमशके देशे बहुमूलफलोदके	020a  
नीलशाद्वलसञ्छन्ने देवगन्धर्वसेविते	020c  
सुसमीकृतभूभागे स्वभावविहिते शुभे	021a  
जातां हिममृदुस्पर्शे देशेऽपहतकण्टके	021c  
तामुपेत्य महात्मानः सह तैर्ब्राह्मणर्षभैः	022a  
अवतेरुस्ततः सर्वे राक्षसस्कन्धतः शनैः	022c  
ततस्तमाश्रमं पुण्यं नरनारायणाश्रितम्	023a  
ददृशुः पाण्डवा राजन्सहिता द्विजपुङ्गवैः	023c  
तमसा रहितं पुण्यमनामृष्टं रवेः करैः	024a  
क्षुत्तृट्शीतोष्णदोषैश्च वर्जितं शोकनाशनम्	024c  
महर्षिगणसम्बाधं ब्राह्म्या लक्ष्म्या समन्वितम्	025a  
दुष्प्रवेशं महाराज नरैर्धर्मबहिष्कृतैः	025c  
बलिहोमार्चितं दिव्यं सुसम्मृष्टानुलेपनम्	026a  
दिव्यपुष्पोपहारैश्च सर्वतोऽभिविराजितम्	026c  
विशालैरग्निशरणैः स्रुग्भाण्डैराचितं शुभैः	027a  
महद्भिस्तोयकलशैः कठिनैश्चोपशोभितम्	027c  
शरण्यं सर्वभूतानां ब्रह्मघोषनिनादितम्	027e  
दिव्यमाश्रयणीयं तमाश्रमं श्रमनाशनम्	028a  
श्रिया युतमनिर्देश्यं देवचर्योपशोभितम्	028c  
फलमूलाशनैर्दान्तैश्चीरकृष्णाजिनाम्बरैः	029a  
सूर्यवैश्वानरसमैस्तपसा भावितात्मभिः	029c  
महर्षिभिर्मोक्षपरैर्यतिभिर्नियतेन्द्रियैः	030a  
ब्रह्मभूतैर्महाभागैरुपेतं ब्रह्मवादिभिः	030c  
सोऽभ्यगच्छन्महातेजास्तानृषीन्नियतः शुचिः	031a  
भ्रातृभिः सहितो धीमान्धर्मपुत्रो युधिष्ठिरः	031c  
दिव्यज्ञानोपपन्नास्ते दृष्ट्वा प्राप्तं युधिष्ठिरम्	032a  
अभ्यगच्छन्त सुप्रीताः सर्व एव महर्षयः	032c  
आशीर्वादान्प्रयुञ्जानाः स्वाध्यायनिरता भृशम्	032e  
प्रीतास्ते तस्य सत्कारं विधिना पावकोपमाः	033a  
उपाजह्रुश्च सलिलं पुष्पमूलफलं शुचि	033c  
स तैः प्रीत्याथ सत्कारमुपनीतं महर्षिभिः	034a  
प्रयतः प्रतिगृह्याथ धर्मपुत्रो युधिष्ठिरः	034c  
तं शक्रसदनप्रख्यं दिव्यगन्धं मनोरमम्	035a  
प्रीतः स्वर्गोपमं पुण्यं पाण्डवः सह कृष्णया	035c  
विवेश शोभया युक्तं भ्रातृभिश्च सहानघ	036a  
ब्राह्मणैर्वेदवेदाङ्गपारगैश्च सहाच्युतः	036c  
तत्रापश्यत्स धर्मात्मा देवदेवर्षिपूजितम्	037a  
नरनारायणस्थानं भागीरथ्योपशोभितम्	037c  
मधुस्रवफलां दिव्यां महर्षिगणसेविताम्	038a  
तामुपेत्य महात्मानस्तेऽवसन्ब्राह्मणैः सह	038c  
आलोकयन्तो मैनाकं नानाद्विजगणायुतम्	039a  
हिरण्यशिखरं चैव तच्च बिन्दुसरः शिवम्	039c  
भागीरथीं सुतीर्थां च शीतामलजलां शिवाम्	040a  
मणिप्रवालप्रस्तारां पादपैरुपशोभिताम्	040c  
दिव्यपुष्पसमाकीर्णां मनसः प्रीतिवर्धनीम्	041a  
वीक्षमाणा महात्मानो विजह्रुस्तत्र पाण्डवाः	041c  
तत्र देवान्पितॄंश्चैव तर्पयन्तः पुनः पुनः	042a  
ब्राह्मणैः सहिता वीरा न्यवसन्पुरुषर्षभाः	042c  
कृष्णायास्तत्र पश्यन्तः क्रीडितान्यमरप्रभाः	043a  
विचित्राणि नरव्याघ्रा रेमिरे तत्र पाण्डवाः	043c  
