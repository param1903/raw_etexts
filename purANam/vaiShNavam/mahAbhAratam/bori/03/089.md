वैशम्पायन उवाच	001  
एवं सम्भाषमाणे तु धौम्ये कौरवनन्दन	001a  
लोमशः सुमहातेजा ऋषिस्तत्राजगाम ह	001c  
तं पाण्डवाग्रजो राजा सगणो ब्राह्मणाश्च ते	002a  
उदतिष्ठन्महाभागं दिवि शक्रमिवामराः	002c  
तमभ्यर्च्य यथान्यायं धर्मराजो युधिष्ठिरः	003a  
पप्रच्छागमने हेतुमटने च प्रयोजनम्	003c  
स पृष्टः पाण्डुपुत्रेण प्रीयमाणो महामनाः	004a  
उवाच श्लक्ष्णया वाचा हर्षयन्निव पाण्डवान्	004c  
सञ्चरन्नस्मि कौन्तेय सर्वलोकान्यदृच्छया	005a  
गतः शक्रस्य सदनं तत्रापश्यं सुरेश्वरम्	005c  
तव च भ्रातरं वीरमपश्यं सव्यसाचिनम्	006a  
शक्रस्यार्धासनगतं तत्र मे विस्मयो महान्	006c  
आसीत्पुरुषशार्दूल दृष्ट्वा पार्थं तथागतम्	006e  
आह मां तत्र देवेशो गच्छ पाण्डुसुतानिति	007a  
सोऽहमभ्यागतः क्षिप्रं दिदृक्षुस्त्वां सहानुजम्	007c  
वचनात्पुरुहूतस्य पार्थस्य च महात्मनः	008a  
आख्यास्ये ते प्रियं तात महत्पाण्डवनन्दन	008c  
भ्रातृभिः सहितो राजन्कृष्णया चैव तच्छृणु	009a  
यत्त्वयोक्तो महाबाहुरस्त्रार्थं पाण्डवर्षभ	009c  
तदस्त्रमाप्तं पार्थेन रुद्रादप्रतिमं महत्	010a  
यत्तद्ब्रह्मशिरो नाम तपसा रुद्रमागतम्	010c  
अमृतादुत्थितं रौद्रं तल्लब्धं सव्यसाचिना	011a  
तत्समन्त्रं ससंहारं सप्रायश्चित्तमङ्गलम्	011c  
वज्रं चान्यानि चास्त्राणि दण्डादीनि युधिष्ठिर	012a  
यमात्कुबेराद्वरुणादिन्द्राच्च कुरुनन्दन	012c  
अस्त्राण्यधीतवान्पार्थो दिव्यान्यमितविक्रमः	012e  
विश्वावसोश्च तनयाद्गीतं नृत्तं च साम च	013a  
वादित्रं च यथान्यायं प्रत्यविन्दद्यथाविधि	013c  
एवं कृतास्त्रः कौन्तेयो गान्धर्वं वेदमाप्तवान्	014a  
सुखं वसति बीभत्सुरनुजस्यानुजस्तव	014c  
यदर्थं मां सुरश्रेष्ठ इदं वचनमब्रवीत्	015a  
तच्च ते कथयिष्यामि युधिष्ठिर निबोध मे	015c  
भवान्मनुष्यलोकाय गमिष्यति न संशयः	016a  
ब्रूयाद्युधिष्ठिरं तत्र वचनान्मे द्विजोत्तम	016c  
आगमिष्यति ते भ्राता कृतास्त्रः क्षिप्रमर्जुनः	017a  
सुरकार्यं महत्कृत्वा यदाशक्यं दिवौकसैः	017c  
तपसा तु त्वमात्मानं भ्रातृभिः सह योजय	018a  
तपसो हि परं नास्ति तपसा विन्दते महत्	018c  
अहं च कर्णं जानामि यथावद्भरतर्षभ	019a  
न स पार्थस्य सङ्ग्रामे कलामर्हति षोडशीम्	019c  
यच्चापि ते भयं तस्मान्मनसिस्थमरिन्दम	020a  
तच्चाप्यपहरिष्यामि सव्यसाचाविहागते	020c  
यच्च ते मानसं वीर तीर्थयात्रामिमां प्रति	021a  
तच्च ते लोमशः सर्वं कथयिष्यत्यसंशयम्	021c  
यच्च किञ्चित्तपोयुक्तं फलं तीर्थेषु भारत	022a  
महर्षिरेष यद्ब्रूयात्तच्छ्रद्धेयमनन्यथा	022c  
