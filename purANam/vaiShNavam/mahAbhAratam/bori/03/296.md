युधिष्ठिर उवाच	001  
नापदामस्ति मर्यादा न निमित्तं न कारणम्	001a  
धर्मस्तु विभजत्यत्र उभयोः पुण्यपापयोः	001c  
भीम उवाच	002  
प्रातिकाम्यनयत्कृष्णां सभायां प्रेष्यवत्तदा	002a  
न मया निहतस्तत्र तेन प्राप्ताः स्म संशयम्	002c  
अर्जुन उवाच	003  
वाचस्तीक्ष्णास्थिभेदिन्यः सूतपुत्रेण भाषिताः	003a  
अतितीक्ष्णा मया क्षान्तास्तेन प्राप्ताः स्म संशयम्	003c  
सहदेव उवाच	004  
शकुनिस्त्वां यदाजैषीदक्षद्यूतेन भारत	004a  
स मया न हतस्तत्र तेन प्राप्ताः स्म संशयम्	004c  
वैशम्पायन उवाच	005  
ततो युधिष्ठिरो राजा नकुलं वाक्यमब्रवीत्	005a  
आरुह्य वृक्षं माद्रेय निरीक्षस्व दिशो दश	005c  
पानीयमन्तिके पश्य वृक्षान्वाप्युदकाश्रयान्	006a  
इमे हि भ्रातरः श्रान्तास्तव तात पिपासिताः	006c  
नकुलस्तु तथेत्युक्त्वा शीघ्रमारुह्य पादपम्	007a  
अब्रवीद्भ्रातरं ज्येष्ठमभिवीक्ष्य समन्ततः	007c  
पश्यामि बहुलान्राजन्वृक्षानुदकसंश्रयान्	008a  
सारसानां च निर्ह्रादमत्रोदकमसंशयम्	008c  
ततोऽब्रवीत्सत्यधृतिः कुन्तीपुत्रो युधिष्ठिरः	009a  
गच्छ सौम्य ततः शीघ्रं तूर्णं पानीयमानय	009c  
नकुलस्तु तथेत्युक्त्वा भ्रातुर्ज्येष्ठस्य शासनात्	010a  
प्राद्रवद्यत्र पानीयं शीघ्रं चैवान्वपद्यत	010c  
स दृष्ट्वा विमलं तोयं सारसैः परिवारितम्	011a  
पातुकामस्ततो वाचमन्तरिक्षात्स शुश्रुवे	011c  
मा तात साहसं कार्षीर्मम पूर्वपरिग्रहः	012a  
प्रश्नानुक्त्वा तु माद्रेय ततः पिब हरस्व च	012c  
अनादृत्य तु तद्वाक्यं नकुलः सुपिपासितः	013a  
अपिबच्छीतलं तोयं पीत्वा च निपपात ह	013c  
चिरायमाणे नकुले कुन्तीपुत्रो युधिष्ठिरः	014a  
अब्रवीद्भ्रातरं वीरं सहदेवमरिन्दमम्	014c  
भ्राता चिरायते तात सहदेव तवाग्रजः	015a  
तं चैवानय सोदर्यं पानीयं च त्वमानय	015c  
सहदेवस्तथेत्युक्त्वा तां दिशं प्रत्यपद्यत	016a  
ददर्श च हतं भूमौ भ्रातरं नकुलं तदा	016c  
भ्रातृशोकाभिसन्तप्तस्तृषया च प्रपीडितः	017a  
अभिदुद्राव पानीयं ततो वागभ्यभाषत	017c  
मा तात साहसं कार्षीर्मम पूर्वपरिग्रहः	018a  
प्रश्नानुक्त्वा यथाकामं ततः पिब हरस्व च	018c  
अनादृत्य तु तद्वाक्यं सहदेवः पिपासितः	019a  
अपिबच्छीतलं तोयं पीत्वा च निपपात ह	019c  
अथाब्रवीत्स विजयं कुन्तीपुत्रो युधिष्ठिरः	020a  
भ्रातरौ ते चिरगतौ बीभत्सो शत्रुकर्शन	020c  
तौ चैवानय भद्रं ते पानीयं च त्वमानय	020e  
एवमुक्तो गुडाकेशः प्रगृह्य सशरं धनुः	021a  
आमुक्तखड्गो मेधावी तत्सरः प्रत्यपद्यत	021c  
यतः पुरुषशार्दूलौ पानीयहरणे गतौ	022a  
तौ ददर्श हतौ तत्र भ्रातरौ श्वेतवाहनः	022c  
प्रसुप्ताविव तौ दृष्ट्वा नरसिंहः सुदुःखितः	023a  
धनुरुद्यम्य कौन्तेयो व्यलोकयत तद्वनम्	023c  
नापश्यत्तत्र किञ्चित्स भूतं तस्मिन्महावने	024a  
सव्यसाची ततः श्रान्तः पानीयं सोऽभ्यधावत	024c  
अभिधावंस्ततो वाचमन्तरिक्षात्स शुश्रुवे	025a  
किमासीदसि पानीयं नैतच्छक्यं बलात्त्वया	025c  
कौन्तेय यदि वै प्रश्नान्मयोक्तान्प्रतिपत्स्यसे	026a  
ततः पास्यसि पानीयं हरिष्यसि च भारत	026c  
वारितस्त्वब्रवीत्पार्थो दृश्यमानो निवारय	027a  
यावद्बाणैर्विनिर्भिन्नः पुनर्नैवं वदिष्यसि	027c  
एवमुक्त्वा ततः पार्थः शरैरस्त्रानुमन्त्रितैः	028a  
ववर्ष तां दिशं कृत्स्नां शब्दवेधं च दर्शयन्	028c  
कर्णिनालीकनाराचानुत्सृजन्भरतर्षभ	029a  
अनेकैरिषुसङ्घातैरन्तरिक्षं ववर्ष ह	029c  
यक्ष उवाच	030  
किं विघातेन ते पार्थ प्रश्नानुक्त्वा ततः पिब	030a  
अनुक्त्वा तु ततः प्रश्नान्पीत्वैव न भविष्यसि	030c  
वैशम्पायन उवाच	031  
स त्वमोघानिषून्मुक्त्वा तृष्णयाभिप्रपीडितः	031a  
अविज्ञायैव तान्प्रश्नान्पीत्वैव निपपात ह	031c  
अथाब्रवीद्भीमसेनं कुन्तीपुत्रो युधिष्ठिरः	032a  
नकुलः सहदेवश्च बीभत्सुश्चापराजितः	032c  
चिरं गतास्तोयहेतोर्न चागच्छन्ति भारत	033a  
तांश्चैवानय भद्रं ते पानीयं च त्वमानय	033c  
भीमसेनस्तथेत्युक्त्वा तां दिशं प्रत्यपद्यत	034a  
यत्र ते पुरुषव्याघ्रा भ्रातरोऽस्य निपातिताः	034c  
तान्दृष्ट्वा दुःखितो भीमस्तृषया च प्रपीडितः	035a  
अमन्यत महाबाहुः कर्म तद्यक्षरक्षसाम्	035c  
स चिन्तयामास तदा योद्धव्यं ध्रुवमद्य मे	035e  
पास्यामि तावत्पानीयमिति पार्थो वृकोदरः	036a  
ततोऽभ्यधावत्पानीयं पिपासुः पुरुषर्षभः	036c  
यक्ष उवाच	037  
मा तात साहसं कार्षीर्मम पूर्वपरिग्रहः	037a  
प्रश्नानुक्त्वा तु कौन्तेय ततः पिब हरस्व च	037c  
वैशम्पायन उवाच	038  
एवमुक्तस्ततो भीमो यक्षेणामिततेजसा	038a  
अविज्ञायैव तान्प्रश्नान्पीत्वैव निपपात ह	038c  
ततः कुन्तीसुतो राजा विचिन्त्य पुरुषर्षभः	039a  
समुत्थाय महाबाहुर्दह्यमानेन चेतसा	039c  
अपेतजननिर्घोषं प्रविवेश महावनम्	040a  
रुरुभिश्च वराहैश्च पक्षिभिश्च निषेवितम्	040c  
नीलभास्वरवर्णैश्च पादपैरुपशोभितम्	041a  
भ्रमरैरुपगीतं च पक्षिभिश्च महायशाः	041c  
स गच्छन्कानने तस्मिन्हेमजालपरिष्कृतम्	042a  
ददर्श तत्सरः श्रीमान्विश्वकर्मकृतं यथा	042c  
उपेतं नलिनीजालैः सिन्धुवारैश्च वेतसैः	043a  
केतकैः करवीरैश्च पिप्पलैश्चैव संवृतम्	043c  
श्रमार्तस्तदुपागम्य सरो दृष्ट्वाथ विस्मितः	043e  
