वैशम्पायन उवाच	001  
ततो युधिष्ठिरो राजा मार्कण्डेयं महाद्युतिम्	001a  
पप्रच्छ भरतश्रेष्ठो धर्मप्रश्नं सुदुर्वचम्	001c  
श्रोतुमिच्छामि भगवन्स्त्रीणां माहात्म्यमुत्तमम्	002a  
कथ्यमानं त्वया विप्र सूक्ष्मं धर्मं च तत्त्वतः	002c  
प्रत्यक्षेण हि विप्रर्षे देवा दृश्यन्ति सत्तम	003a  
सूर्याचन्द्रमसौ वायुः पृथिवी वह्निरेव च	003c  
पिता माता च भगवन्गाव एव च सत्तम	004a  
यच्चान्यदेव विहितं तच्चापि भृगुनन्दन	004c  
मन्येऽहं गुरुवत्सर्वमेकपत्न्यस्तथा स्त्रियः	005a  
पतिव्रतानां शुश्रूषा दुष्करा प्रतिभाति मे	005c  
पतिव्रतानां माहात्म्यं वक्तुमर्हसि नः प्रभो	006a  
निरुध्य चेन्द्रियग्रामं मनः संरुध्य चानघ	006c  
पतिं दैवतवच्चापि चिन्तयन्त्यः स्थिता हि याः	006e  
भगवन्दुष्करं ह्येतत्प्रतिभाति मम प्रभो	007a  
मातापितृषु शुश्रूषा स्त्रीणां भर्तृषु च द्विज	007c  
स्त्रीणां धर्मात्सुघोराद्धि नान्यं पश्यामि दुष्करम्	008a  
साध्वाचाराः स्त्रियो ब्रह्मन्यत्कुर्वन्ति सदादृताः	008c  
दुष्करं बत कुर्वन्ति पितरो मातरश्च वै	008e  
एकपत्न्यश्च या नार्यो याश्च सत्यं वदन्त्युत	009a  
कुक्षिणा दश मासांश्च गर्भं सन्धारयन्ति याः	009c  
नार्यः कालेन सम्भूय किमद्भुततरं ततः	009e  
संशयं परमं प्राप्य वेदनामतुलामपि	010a  
प्रजायन्ते सुतान्नार्यो दुःखेन महता विभो	010c  
पुष्णन्ति चापि महता स्नेहेन द्विजसत्तम	010e  
ये च क्रूरेषु सर्वेषु वर्तमाना जुगुप्सिताः	011a  
स्वकर्म कुर्वन्ति सदा दुष्करं तच्च मे मतम्	011c  
क्षत्रधर्मसमाचारं तथ्यं चाख्याहि मे द्विज	012a  
धर्मः सुदुर्लभो विप्र नृशंसेन दुरात्मना	012c  
एतदिच्छामि भगवन्प्रश्नं प्रश्नविदां वर	013a  
श्रोतुं भृगुकुलश्रेष्ठ शुश्रूषे तव सुव्रत	013c  
मार्कण्डेय उवाच	014  
हन्त ते सर्वमाख्यास्ये प्रश्नमेतं सुदुर्वचम्	014a  
तत्त्वेन भरतश्रेष्ठ गदतस्तन्निबोध मे	014c  
मातरं सदृशीं तात पितॄनन्ये च मन्यते	015a  
दुष्करं कुरुते माता विवर्धयति या प्रजाः	015c  
तपसा देवतेज्याभिर्वन्दनेन तितिक्षया	016a  
अभिचारैरुपायैश्च ईहन्ते पितरः सुतान्	016c  
एवं कृच्छ्रेण महता पुत्रं प्राप्य सुदुर्लभम्	017a  
चिन्तयन्ति सदा वीर कीदृशोऽयं भविष्यति	017c  
आशंसते च पुत्रेषु पिता माता च भारत	018a  
यशः कीर्तिमथैश्वर्यं प्रजा धर्मं तथैव च	018c  
तयोराशां तु सफलां यः करोति स धर्मवित्	019a  
पिता माता च राजेन्द्र तुष्यतो यस्य नित्यदा	019c  
इह प्रेत्य च तस्याथ कीर्तिर्धर्मश्च शाश्वतः	019e  
नैव यज्ञः स्त्रियः कश्चिन्न श्राद्धं नोपवासकम्	020a  
या तु भर्तरि शुश्रूषा तया स्वर्गमुपाश्नुते	020c  
एतत्प्रकरणं राजन्नधिकृत्य युधिष्ठिर	021a  
प्रतिव्रतानां नियतं धर्मं चावहितः शृणु	021c  
