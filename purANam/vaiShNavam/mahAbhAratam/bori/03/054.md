बृहदश्व उवाच	001  
अथ काले शुभे प्राप्ते तिथौ पुण्ये क्षणे तथा	001a  
आजुहाव महीपालान्भीमो राजा स्वयंवरे	001c  
तच्छ्रुत्वा पृथिवीपालाः सर्वे हृच्छयपीडिताः	002a  
त्वरिताः समुपाजग्मुर्दमयन्तीमभीप्सवः	002c  
कनकस्तम्भरुचिरं तोरणेन विराजितम्	003a  
विविशुस्ते महारङ्गं नृपाः सिंहा इवाचलम्	003c  
तत्रासनेषु विविधेष्वासीनाः पृथिवीक्षितः	004a  
सुरभिस्रग्धराः सर्वे सुमृष्टमणिकुण्डलाः	004c  
तां राजसमितिं पूर्णां नागैर्भोगवतीमिव	005a  
सम्पूर्णां पुरुषव्याघ्रैर्व्याघ्रैर्गिरिगुहामिव	005c  
तत्र स्म पीना दृश्यन्ते बाहवः परिघोपमाः	006a  
आकारवन्तः सुश्लक्ष्णाः पञ्चशीर्षा इवोरगाः	006c  
सुकेशान्तानि चारूणि सुनासानि शुभानि च	007a  
मुखानि राज्ञां शोभन्ते नक्षत्राणि यथा दिवि	007c  
दमयन्ती ततो रङ्गं प्रविवेश शुभानना	008a  
मुष्णन्ती प्रभया राज्ञां चक्षूंषि च मनांसि च	008c  
तस्या गात्रेषु पतिता तेषां दृष्टिर्महात्मनाम्	009a  
तत्र तत्रैव सक्ताभून्न चचाल च पश्यताम्	009c  
ततः सङ्कीर्त्यमानेषु राज्ञां नामसु भारत	010a  
ददर्श भैमी पुरुषान्पञ्च तुल्याकृतीनिव	010c  
तान्समीक्ष्य ततः सर्वान्निर्विशेषाकृतीन्स्थितान्	011a  
सन्देहादथ वैदर्भी नाभ्यजानान्नलं नृपम्	011c  
यं यं हि ददृशे तेषां तं तं मेने नलं नृपम्	011e  
सा चिन्तयन्ती बुद्ध्याथ तर्कयामास भामिनी	012a  
कथं नु देवाञ्जानीयां कथं विद्यां नलं नृपम्	012c  
एवं सञ्चिन्तयन्ती सा वैदर्भी भृशदुःखिता	013a  
श्रुतानि देवलिङ्गानि चिन्तयामास भारत	013c  
देवानां यानि लिङ्गानि स्थविरेभ्यः श्रुतानि मे	014a  
तानीह तिष्ठतां भूमावेकस्यापि न लक्षये	014c  
सा विनिश्चित्य बहुधा विचार्य च पुनः पुनः	015a  
शरणं प्रति देवानां प्राप्तकालममन्यत	015c  
वाचा च मनसा चैव नमस्कारं प्रयुज्य सा	016a  
देवेभ्यः प्राञ्जलिर्भूत्वा वेपमानेदमब्रवीत्	016c  
हंसानां वचनं श्रुत्वा यथा मे नैषधो वृतः	017a  
पतित्वे तेन सत्येन देवास्तं प्रदिशन्तु मे	017c  
वाचा च मनसा चैव यथा नाभिचराम्यहम्	018a  
तेन सत्येन विबुधास्तमेव प्रदिशन्तु मे	018c  
यथा देवैः स मे भर्ता विहितो निषधाधिपः	019a  
तेन सत्येन मे देवास्तमेव प्रदिशन्तु मे	019c  
स्वं चैव रूपं पुष्यन्तु लोकपालाः सहेश्वराः	020a  
यथाहमभिजानीयां पुण्यश्लोकं नराधिपम्	020c  
निशम्य दमयन्त्यास्तत्करुणं परिदेवितम्	021a  
निश्चयं परमं तथ्यमनुरागं च नैषधे	021c  
मनोविशुद्धिं बुद्धिं च भक्तिं रागं च भारत	022a  
यथोक्तं चक्रिरे देवाः सामर्थ्यं लिङ्गधारणे	022c  
सापश्यद्विबुधान्सर्वानस्वेदान्स्तब्धलोचनान्	023a  
हृषितस्रग्रजोहीनान्स्थितानस्पृशतः क्षितिम्	023c  
छायाद्वितीयो म्लानस्रग्रजःस्वेदसमन्वितः	024a  
भूमिष्ठो नैषधश्चैव निमेषेण च सूचितः	024c  
सा समीक्ष्य ततो देवान्पुण्यश्लोकं च भारत	025a  
नैषधं वरयामास भैमी धर्मेण भारत	025c  
विलज्जमाना वस्त्रान्ते जग्राहायतलोचना	026a  
स्कन्धदेशेऽसृजच्चास्य स्रजं परमशोभनाम्	026c  
वरयामास चैवैनं पतित्वे वरवर्णिनी	026e  
ततो हा हेति सहसा शब्दो मुक्तो नराधिपैः	027a  
देवैर्महर्षिभिश्चैव साधु साध्विति भारत	027c  
विस्मितैरीरितः शब्दः प्रशंसद्भिर्नलं नृपम्	027e  
वृते तु नैषधे भैम्या लोकपाला महौजसः	028a  
प्रहृष्टमनसः सर्वे नलायाष्टौ वरान्ददुः	028c  
प्रत्यक्षदर्शनं यज्ञे गतिं चानुत्तमां शुभाम्	029a  
नैषधाय ददौ शक्रः प्रीयमाणः शचीपतिः	029c  
अग्निरात्मभवं प्रादाद्यत्र वाञ्छति नैषधः	030a  
लोकानात्मप्रभांश्चैव ददौ तस्मै हुताशनः	030c  
यमस्त्वन्नरसं प्रादाद्धर्मे च परमां स्थितिम्	031a  
अपाम्पतिरपां भावं यत्र वाञ्छति नैषधः	031c  
स्रजं चोत्तमगन्धाढ्यां सर्वे च मिथुनं ददुः	032a  
वरानेवं प्रदायास्य देवास्ते त्रिदिवं गताः	032c  
पार्थिवाश्चानुभूयास्या विवाहं विस्मयान्विताः	033a  
दमयन्त्याः प्रमुदिताः प्रतिजग्मुर्यथागतम्	033c  
अवाप्य नारीरत्नं तत्पुण्यश्लोकोऽपि पार्थिवः	034a  
रेमे सह तया राजा शच्येव बलवृत्रहा	034c  
अतीव मुदितो राजा भ्राजमानोंऽशुमानिव	035a  
अरञ्जयत्प्रजा वीरो धर्मेण परिपालयन्	035c  
ईजे चाप्यश्वमेधेन ययातिरिव नाहुषः	036a  
अन्यैश्च क्रतुभिर्धीमान्बहुभिश्चाप्तदक्षिणैः	036c  
पुनश्च रमणीयेषु वनेषूपवनेषु च	037a  
दमयन्त्या सह नलो विजहारामरोपमः	037c  
एवं स यजमानश्च विहरंश्च नराधिपः	038a  
ररक्ष वसुसम्पूर्णां वसुधां वसुधाधिपः	038c  
