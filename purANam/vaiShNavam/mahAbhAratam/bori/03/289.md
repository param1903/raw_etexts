वैशम्पायन उवाच	001  
सा तु कन्या महाराज ब्राह्मणं संशितव्रतम्	001a  
तोषयामास शुद्धेन मनसा संशितव्रता	001c  
प्रातरायास्य इत्युक्त्वा कदाचिद्द्विजसत्तमः	002a  
तत आयाति राजेन्द्र साये रात्रावथो पुनः	002c  
तं च सर्वासु वेलासु भक्ष्यभोज्यप्रतिश्रयैः	003a  
पूजयामास सा कन्या वर्धमानैस्तु सर्वदा	003c  
अन्नादिसमुदाचारः शय्यासनकृतस्तथा	004a  
दिवसे दिवसे तस्य वर्धते न तु हीयते	004c  
निर्भर्त्सनापवादैश्च तथैवाप्रियया गिरा	005a  
ब्राह्मणस्य पृथा राजन्न चकाराप्रियं तदा	005c  
व्यस्ते काले पुनश्चैति न चैति बहुशो द्विजः	006a  
दुर्लभ्यमपि चैवान्नं दीयतामिति सोऽब्रवीत्	006c  
कृतमेव च तत्सर्वं पृथा तस्मै न्यवेदयत्	007a  
शिष्यवत्पुत्रवच्चैव स्वसृवच्च सुसंयता	007c  
यथोपजोषं राजेन्द्र द्विजातिप्रवरस्य सा	008a  
प्रीतिमुत्पादयामास कन्या यत्नैरनिन्दिता	008c  
तस्यास्तु शीलवृत्तेन तुतोष द्विजसत्तमः	009a  
अवधानेन भूयोऽस्य परं यत्नमथाकरोत्	009c  
तां प्रभाते च साये च पिता पप्रच्छ भारत	010a  
अपि तुष्यति ते पुत्रि ब्राह्मणः परिचर्यया	010c  
तं सा परममित्येव प्रत्युवाच यशस्विनी	011a  
ततः प्रीतिमवापाग्र्यां कुन्तिभोजो महामनाः	011c  
ततः संवत्सरे पूर्णे यदासौ जपतां वरः	012a  
नापश्यद्दुष्कृतं किञ्चित्पृथायाः सौहृदे रतः	012c  
ततः प्रीतमना भूत्वा स एनां ब्राह्मणोऽब्रवीत्	013a  
प्रीतोऽस्मि परमं भद्रे परिचारेण ते शुभे	013c  
वरान्वृणीष्व कल्याणि दुरापान्मानुषैरिह	014a  
यैस्त्वं सीमन्तिनीः सर्वा यशसाभिभविष्यसि	014c  
कुन्त्युवाच	015  
कृतानि मम सर्वाणि यस्या मे वेदवित्तम	015a  
त्वं प्रसन्नः पिता चैव कृतं विप्र वरैर्मम	015c  
ब्राह्मण उवाच	016  
यदि नेच्छसि भद्रे त्वं वरं मत्तः शुचिस्मिते	016a  
इमं मन्त्रं गृहाण त्वमाह्वानाय दिवौकसाम्	016c  
यं यं देवं त्वमेतेन मन्त्रेणावाहयिष्यसि	017a  
तेन तेन वशे भद्रे स्थातव्यं ते भविष्यति	017c  
अकामो वा सकामो वा न स नैष्यति ते वशम्	018a  
विबुधो मन्त्रसंशान्तो वाक्ये भृत्य इवानतः	018c  
वैशम्पायन उवाच	019  
न शशाक द्वितीयं सा प्रत्याख्यातुमनिन्दिता	019a  
तं वै द्विजातिप्रवरं तदा शापभयान्नृप	019c  
ततस्तामनवद्याङ्गीं ग्राहयामास वै द्विजः	020a  
मन्त्रग्रामं तदा राजन्नथर्वशिरसि श्रुतम्	020c  
तं प्रदाय तु राजेन्द्र कुन्तिभोजमुवाच ह	021a  
उषितोऽस्मि सुखं राजन्कन्यया परितोषितः	021c  
तव गेहे सुविहितः सदा सुप्रतिपूजितः	022a  
साधयिष्यामहे तावदित्युक्त्वान्तरधीयत	022c  
स तु राजा द्विजं दृष्ट्वा तत्रैवान्तर्हितं तदा	023a  
बभूव विस्मयाविष्टः पृथां च समपूजयत्	023c  
