वासुदेव उवाच	001  
शाल्वबाणार्दिते तस्मिन्प्रद्युम्ने बलिनां वरे	001a  
वृष्णयो भग्नसङ्कल्पा विव्यथुः पृतनागताः	001c  
हाहाकृतमभूत्सार्वं वृष्ण्यन्धकबलं तदा	002a  
प्रद्युम्ने पतिते राजन्परे च मुदिताभवन्	002c  
तं तथा मोहितं दृष्ट्वा सारथिर्जवनैर्हयैः	003a  
रणादपाहरत्तूर्णं शिक्षितो दारुकिस्ततः	003c  
नातिदूरापयाते तु रथे रथवरप्रणुत्	004a  
धनुर्गृहीत्वा यन्तारं लब्धसञ्ज्ञोऽब्रवीदिदम्	004c  
सौते किं ते व्यवसितं कस्माद्यासि पराङ्मुखः	005a  
नैष वृष्णिप्रवीराणामाहवे धर्म उच्यते	005c  
कच्चित्सौते न ते मोहः शाल्वं दृष्ट्वा महाहवे	006a  
विषादो वा रणं दृष्ट्वा ब्रूहि मे त्वं यथातथम्	006c  
सूत उवाच	007  
जानार्दने न मे मोहो नापि मे भयमाविशत्	007a  
अतिभारं तु ते मन्ये शाल्वं केशवनन्दन	007c  
सोऽपयामि शनैर्वीर बलवानेष पापकृत्	008a  
मोहितश्च रणे शूरो रक्ष्यः सारथिना रथी	008c  
आयुष्मंस्त्वं मया नित्यं रक्षितव्यस्त्वयाप्यहम्	009a  
रक्षितव्यो रथी नित्यमिति कृत्वापयाम्यहम्	009c  
एकश्चासि महाबाहो बहवश्चापि दानवाः	010a  
नसमं रौक्मिणेयाहं रणं मत्वापयाम्यहम्	010c  
वासुदेव उवाच	011  
एवं ब्रुवति सूते तु तदा मकरकेतुमान्	011a  
उवाच सूतं कौरव्य निवर्तय रथं पुनः	011c  
दारुकात्मज मैवं त्वं पुनः कार्षीः कथञ्चन	012a  
व्यपयानं रणात्सौते जीवतो मम कर्हिचित्	012c  
न स वृष्णिकुले जातो यो वै त्यजति सङ्गरम्	013a  
यो वा निपतितं हन्ति तवास्मीति च वादिनम्	013c  
तथा स्त्रियं वै यो हन्ति वृद्धं बालं तथैव च	014a  
विरथं विप्रकीर्णं च भग्नशस्त्रायुधं तथा	014c  
त्वं च सूतकुले जातो विनीतः सूतकर्मणि	015a  
धर्मज्ञश्चासि वृष्णीनामाहवेष्वपि दारुके	015c  
स जानंश्चरितं कृत्स्नं वृष्णीनां पृतनामुखे	016a  
अपयानं पुनः सौते मैवं कार्षीः कथञ्चन	016c  
अपयातं हतं पृष्ठे भीतं रणपलायिनम्	017a  
गदाग्रजो दुराधर्षः किं मां वक्ष्यति माधवः	017c  
केशवस्याग्रजो वापि नीलवासा मदोत्कटः	018a  
किं वक्ष्यति महाबाहुर्बलदेवः समागतः	018c  
किं वक्ष्यति शिनेर्नप्ता नरसिंहो महाधनुः	019a  
अपयातं रणात्सौते साम्बश्च समितिञ्जयः	019c  
चारुदेष्णश्च दुर्धर्षस्तथैव गदसारणौ	020a  
अक्रूरश्च महाबाहुः किं मां वक्ष्यति सारथे	020c  
शूरं सम्भावितं सन्तं नित्यं पुरुषमानिनम्	021a  
स्त्रियश्च वृष्णिवीराणां किं मां वक्ष्यन्ति सङ्गताः	021c  
प्रद्युम्नोऽयमुपायाति भीतस्त्यक्त्वा महाहवम्	022a  
धिगेनमिति वक्ष्यन्ति न तु वक्ष्यन्ति साध्विति	022c  
धिग्वाचा परिहासोऽपि मम वा मद्विधस्य वा	023a  
मृत्युनाभ्यधिकः सौते स त्वं मा व्यपयाः पुनः	023c  
भारं हि मयि सन्न्यस्य यातो मधुनिहा हरिः	024a  
यज्ञं भरतसिंहस्य पार्थस्यामिततेजसः	024c  
कृतवर्मा मया वीरो निर्यास्यन्नेव वारितः	025a  
शाल्वं निवारयिष्येऽहं तिष्ठ त्वमिति सूतज	025c  
स च सम्भावयन्मां वै निवृत्तो हृदिकात्मजः	026a  
तं समेत्य रणं त्यक्त्वा किं वक्ष्यामि महारथम्	026c  
उपयातं दुराधर्षं शङ्खचक्रगदाधरम्	027a  
पुरुषं पुण्डरीकाक्षं किं वक्ष्यामि महाभुजम्	027c  
सात्यकिं बलदेवं च ये चान्येऽन्धकवृष्णयः	028a  
मया स्पर्धन्ति सततं किं नु वक्ष्यामि तानहम्	028c  
त्यक्त्वा रणमिमं सौते पृष्ठतोऽभ्याहतः शरैः	029a  
त्वयापनीतो विवशो न जीवेयं कथञ्चन	029c  
स निवर्त रथेनाशु पुनर्दारुकनन्दन	030a  
न चैतदेवं कर्तव्यमथापत्सु कथञ्चन	030c  
न जीवितमहं सौते बहु मन्ये कदाचन	031a  
अपयातो रणाद्भीतः पृष्ठतोऽभ्याहतः शरैः	031c  
कदा वा सूतपुत्र त्वं जानीषे मां भयार्दितम्	032a  
अपयातं रणं हित्वा यथा कापुरुषं तथा	032c  
न युक्तं भवता त्यक्तुं सङ्ग्रामं दारुकात्मज	033a  
मयि युद्धार्थिनि भृशं स त्वं याहि यतो रणम्	033c  
