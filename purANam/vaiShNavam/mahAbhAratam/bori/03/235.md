वैशम्पायन उवाच	001  
ततोऽर्जुनश्चित्रसेनं प्रहसन्निदमब्रवीत्	001a  
मध्ये गन्धर्वसैन्यानां महेष्वासो महाद्युतिः	001c  
किं ते व्यवसितं वीर कौरवाणां विनिग्रहे	002a  
किमर्थं च सदारोऽयं निगृहीतः सुयोधनः	002c  
चित्रसेन उवाच	003  
विदितोऽयमभिप्रायस्तत्रस्थेन महात्मना	003a  
दुर्योधनस्य पापस्य कर्णस्य च धनञ्जय	003c  
वनस्थान्भवतो ज्ञात्वा क्लिश्यमानाननर्हवत्	004a  
इमेऽवहसितुं प्राप्ता द्रौपदीं च यशस्विनीम्	004c  
ज्ञात्वा चिकीर्षितं चैषां मामुवाच सुरेश्वरः	005a  
गच्छ दुर्योधनं बद्ध्वा सामात्यं त्वमिहानय	005c  
धनञ्जयश्च ते रक्ष्यः सह भ्रातृभिराहवे	006a  
स हि प्रियः सखा तुभ्यं शिष्यश्च तव पाण्डवः	006c  
वचनाद्देवराजस्य ततोऽस्मीहागतो द्रुतम्	007a  
अयं दुरात्मा बद्धश्च गमिष्यामि सुरालयम्	007c  
अर्जुन उवाच	008  
उत्सृज्यतां चित्रसेन भ्रातास्माकं सुयोधनः	008a  
धर्मराजस्य सन्देशान्मम चेदिच्छसि प्रियम्	008c  
चित्रसेन उवाच	009  
पापोऽयं नित्यसन्दुष्टो न विमोक्षणमर्हति	009a  
प्रलब्धा धर्मराजस्य कृष्णायाश्च धनञ्जय	009c  
नेदं चिकीर्षितं तस्य कुन्तीपुत्रो महाव्रतः	010a  
जानाति धर्मराजो हि श्रुत्वा कुरु यथेच्छसि	010c  
वैशम्पायन उवाच	011  
ते सर्व एव राजानमभिजग्मुर्युधिष्ठिरम्	011a  
अभिगम्य च तत्सर्वं शशंसुस्तस्य दुष्कृतम्	011c  
अजातशत्रुस्तच्छ्रुत्वा गन्धर्वस्य वचस्तदा	012a  
मोक्षयामास तान्सर्वान्गन्धर्वान्प्रशशंस च	012c  
दिष्ट्या भवद्भिर्बलिभिः शक्तैः सर्वैर्न हिंसितः	013a  
दुर्वृत्तो धार्तराष्ट्रोऽयं सामात्यज्ञातिबान्धवः	013c  
उपकारो महांस्तात कृतोऽयं मम खेचराः	014a  
कुलं न परिभूतं मे मोक्षेणास्य दुरात्मनः	014c  
आज्ञापयध्वमिष्टानि प्रीयामो दर्शनेन वः	015a  
प्राप्य सर्वानभिप्रायांस्ततो व्रजत माचिरम्	015c  
अनुज्ञातास्तु गन्धर्वाः पाण्डुपुत्रेण धीमता	016a  
सहाप्सरोभिः संहृष्टाश्चित्रसेनमुखा ययुः	016c  
देवराडपि गन्धर्वान्मृतांस्तान्समजीवयत्	017a  
दिव्येनामृतवर्षेण ये हताः कौरवैर्युधि	017c  
ज्ञातींस्तानवमुच्याथ राजदारांश्च सर्वशः	018a  
कृत्वा च दुष्करं कर्म प्रीतियुक्ताश्च पाण्डवाः	018c  
सस्त्रीकुमारैः कुरुभिः पूज्यमाना महारथाः	019a  
बभ्राजिरे महात्मानः कुरुमध्ये यथाग्नयः	019c  
ततो दुर्योधनं मुच्य भ्रातृभिः सहितं तदा	020a  
युधिष्ठिरः सप्रणयमिदं वचनमब्रवीत्	020c  
मा स्म तात पुनः कार्षीरीदृशं साहसं क्वचित्	021a  
न हि साहसकर्तारः सुखमेधन्ति भारत	021c  
स्वस्तिमान्सहितः सर्वैर्भ्रातृभिः कुरुनन्दन	022a  
गृहान्व्रज यथाकामं वैमनस्यं च मा कृथाः	022c  
पाण्डवेनाभ्यनुज्ञातो राजा दुर्योधनस्तदा	023a  
विदीर्यमाणो व्रीडेन जगाम नगरं प्रति	023c  
तस्मिन्गते कौरवेये कुन्तीपुत्रो युधिष्ठिरः	024a  
भ्रातृभिः सहितो वीरः पूज्यमानो द्विजातिभिः	024c  
तपोधनैश्च तैः सर्वैर्वृतः शक्र इवामरैः	025a  
वने द्वैतवने तस्मिन्विजहार मुदा युतः	025c  
