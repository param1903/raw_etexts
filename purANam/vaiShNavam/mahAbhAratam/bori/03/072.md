दमयन्त्युवाच	001  
गच्छ केशिनि जानीहि क एष रथवाहकः	001a  
उपविष्टो रथोपस्थे विकृतो ह्रस्वबाहुकः	001c  
अभ्येत्य कुशलं भद्रे मृदुपूर्वं समाहिता	002a  
पृच्छेथाः पुरुषं ह्येनं यथातत्त्वमनिन्दिते	002c  
अत्र मे महती शङ्का भवेदेष नलो नृपः	003a  
तथा च मे मनस्तुष्टिर्हृदयस्य च निर्वृतिः	003c  
ब्रूयाश्चैनं कथान्ते त्वं पर्णादवचनं यथा	004a  
प्रतिवाक्यं च सुश्रोणि बुध्येथास्त्वमनिन्दिते	004c  
बृहदश्व उवाच	005  
एवं समाहिता गत्वा दूती बाहुकमब्रवीत्	005a  
दमयन्त्यपि कल्याणी प्रासादस्थान्ववैक्षत	005c  
केशिन्युवाच	006  
स्वागतं ते मनुष्येन्द्र कुशलं ते ब्रवीम्यहम्	006a  
दमयन्त्या वचः साधु निबोध पुरुषर्षभ	006c  
कदा वै प्रस्थिता यूयं किमर्थमिह चागताः	007a  
तत्त्वं ब्रूहि यथान्यायं वैदर्भी श्रोतुमिच्छति	007c  
बाहुक उवाच	008  
श्रुतः स्वयंवरो राज्ञा कौसल्येन यशस्विना	008a  
द्वितीयो दमयन्त्या वै श्वोभूत इति भामिनि	008c  
श्रुत्वा तं प्रस्थितो राजा शतयोजनयायिभिः	009a  
हयैर्वातजवैर्मुख्यैरहमस्य च सारथिः	009c  
केशिन्युवाच	010  
अथ योऽसौ तृतीयो वः स कुतः कस्य वा पुनः	010a  
त्वं च कस्य कथं चेदं त्वयि कर्म समाहितम्	010c  
बाहुक उवाच	011  
पुण्यश्लोकस्य वै सूतो वार्ष्णेय इति विश्रुतः	011a  
स नले विद्रुते भद्रे भाङ्गस्वरिमुपस्थितः	011c  
अहमप्यश्वकुशलः सूदत्वे च सुनिष्ठितः	012a  
ऋतुपर्णेन सारथ्ये भोजने च वृतः स्वयम्	012c  
केशिन्युवाच	013  
अथ जानाति वार्ष्णेयः क्व नु राजा नलो गतः	013a  
कथञ्चित्त्वयि वैतेन कथितं स्यात्तु बाहुक	013c  
बाहुक उवाच	014  
इहैव पुत्रौ निक्षिप्य नलस्याशुभकर्मणः	014a  
गतस्ततो यथाकामं नैष जानाति नैषधम्	014c  
न चान्यः पुरुषः कश्चिन्नलं वेत्ति यशस्विनि	015a  
गूढश्चरति लोकेऽस्मिन्नष्टरूपो महीपतिः	015c  
आत्मैव हि नलं वेत्ति या चास्य तदनन्तरा	016a  
न हि वै तानि लिङ्गानि नलं शंसन्ति कर्हिचित्	016c  
केशिन्युवाच	017  
योऽसावयोध्यां प्रथमं गतवान्ब्राह्मणस्तदा	017a  
इमानि नारीवाक्यानि कथयानः पुनः पुनः	017c  
क्व नु त्वं कितव छित्त्वा वस्त्रार्धं प्रस्थितो मम	018a  
उत्सृज्य विपिने सुप्तामनुरक्तां प्रियां प्रिय	018c  
सा वै यथा समादिष्टा तत्रास्ते त्वत्प्रतीक्षिणी	019a  
दह्यमाना दिवारात्रं वस्त्रार्धेनाभिसंवृता	019c  
तस्या रुदन्त्याः सततं तेन दुःखेन पार्थिव	020a  
प्रसादं कुरु वै वीर प्रतिवाक्यं प्रयच्छ च	020c  
तस्यास्तत्प्रियमाख्यानं प्रब्रवीहि महामते	021a  
तदेव वाक्यं वैदर्भी श्रोतुमिच्छत्यनिन्दिता	021c  
एतच्छ्रुत्वा प्रतिवचस्तस्य दत्तं त्वया किल	022a  
यत्पुरा तत्पुनस्त्वत्तो वैदर्भी श्रोतुमिच्छति	022c  
बृहदश्व उवाच	023  
एवमुक्तस्य केशिन्या नलस्य कुरुनन्दन	023a  
हृदयं व्यथितं चासीदश्रुपूर्णे च लोचने	023c  
स निगृह्यात्मनो दुःखं दह्यमानो महीपतिः	024a  
बाष्पसन्दिग्धया वाचा पुनरेवेदमब्रवीत्	024c  
वैषम्यमपि सम्प्राप्ता गोपायन्ति कुलस्त्रियः	025a  
आत्मानमात्मना सत्यो जितस्वर्गा न संशयः	025c  
रहिता भर्तृभिश्चैव न क्रुध्यन्ति कदाचन	026a  
प्राणांश्चारित्रकवचा धारयन्तीह सत्स्त्रियः	026c  
प्राणयात्रां परिप्रेप्सोः शकुनैर्हृतवाससः	027a  
आधिभिर्दह्यमानस्य श्यामा न क्रोद्धुमर्हति	027c  
सत्कृतासत्कृता वापि पतिं दृष्ट्वा तथागतम्	028a  
भ्रष्टराज्यं श्रिया हीनं क्षुधितं व्यसनाप्लुतम्	028c  
एवं ब्रुवाणस्तद्वाक्यं नलः परमदुःखितः	029a  
न बाष्पमशकत्सोढुं प्ररुरोद च भारत	029c  
ततः सा केशिनी गत्वा दमयन्त्यै न्यवेदयत्	030a  
तत्सर्वं कथितं चैव विकारं चैव तस्य तम्	030c  
