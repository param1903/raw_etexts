वैशम्पायन उवाच	001  
श्रुत्वेमां धर्मसंयुक्तां धर्मराजः कथां शुभाम्	001a  
पुनः पप्रच्छ तमृषिं मार्कण्डेयं तपस्विनम्	001c  
युधिष्ठिर उवाच	002  
कथमग्निर्वनं यातः कथं चाप्यङ्गिराः पुरा	002a  
नष्टेऽग्नौ हव्यमवहदग्निर्भूत्वा महानृषिः	002c  
अग्निर्यदा त्वेक एव बहुत्वं चास्य कर्मसु	003a  
दृश्यते भगवन्सर्वमेतदिच्छामि वेदितुम्	003c  
कुमारश्च यथोत्पन्नो यथा चाग्नेः सुतोऽभवत्	004a  
यथा रुद्राच्च सम्भूतो गङ्गायां कृत्तिकासु च	004c  
एतदिच्छाम्यहं त्वत्तः श्रोतुं भार्गवनन्दन	005a  
कौतूहलसमाविष्टो यथातथ्यं महामुने	005c  
मार्कण्डेय उवाच	006  
अत्राप्युदाहरन्तीममितिहासं पुरातनम्	006a  
यथा क्रुद्धो हुतवहस्तपस्तप्तुं वनं गतः	006c  
यथा च भगवानग्निः स्वयमेवाङ्गिराभवत्	007a  
सन्तापयन्स्वप्रभया नाशयंस्तिमिराणि च	007c  
आश्रमस्थो महाभागो हव्यवाहं विशेषयन्	008a  
तथा स भूत्वा तु तदा जगत्सर्वं प्रकाशयन्	008c  
तपश्चरंश्च हुतभुक्सन्तप्तस्तस्य तेजसा	009a  
भृशं ग्लानश्च तेजस्वी न स किञ्चित्प्रजज्ञिवान्	009c  
अथ सञ्चिन्तयामास भगवान्हव्यवाहनः	010a  
अन्योऽग्निरिह लोकानां ब्रह्मणा सम्प्रवर्तितः	010c  
अग्नित्वं विप्रनष्टं हि तप्यमानस्य मे तपः	010e  
कथमग्निः पुनरहं भवेयमिति चिन्त्य सः	011a  
अपश्यदग्निवल्लोकांस्तापयन्तं महामुनिम्	011c  
सोपासर्पच्छनैर्भीतस्तमुवाच तदाङ्गिराः	012a  
शीघ्रमेव भवस्वाग्निस्त्वं पुनर्लोकभावनः	012c  
विज्ञातश्चासि लोकेषु त्रिषु संस्थानचारिषु	012e  
त्वमग्ने प्रथमः सृष्टो ब्रह्मणा तिमिरापहः	013a  
स्वस्थानं प्रतिपद्यस्व शीघ्रमेव तमोनुद	013c  
अग्निरुवाच	014  
नष्टकीर्तिरहं लोके भवाञ्जातो हुताशनः	014a  
भवन्तमेव ज्ञास्यन्ति पावकं न तु मां जनाः	014c  
निक्षिपाम्यहमग्नित्वं त्वमग्निः प्रथमो भव	015a  
भविष्यामि द्वितीयोऽहं प्राजापत्यक एव च	015c  
अङ्गिरा उवाच	016  
कुरु पुण्यं प्रजास्वर्ग्यं भवाग्निस्तिमिरापहः	016a  
मां च देव कुरुष्वाग्ने प्रथमं पुत्रमञ्जसा	016c  
मार्कण्डेय उवाच	017  
तच्छ्रुत्वाङ्गिरसो वाक्यं जातवेदास्तथाकरोत्	017a  
राजन्बृहस्पतिर्नाम तस्याप्यङ्गिरसः सुतः	017c  
ज्ञात्वा प्रथमजं तं तु वह्नेराङ्गिरसं सुतम्	018a  
उपेत्य देवाः पप्रच्छुः कारणं तत्र भारत	018c  
स तु पृष्टस्तदा देवैस्ततः कारणमब्रवीत्	019a  
प्रत्यगृह्णंस्तु देवाश्च तद्वचोऽङ्गिरसस्तदा	019c  
अत्र नानाविधानग्नीन्प्रवक्ष्यामि महाप्रभान्	020a  
कर्मभिर्बहुभिः ख्यातान्नानात्वं ब्राह्मणेष्विह	020c  
