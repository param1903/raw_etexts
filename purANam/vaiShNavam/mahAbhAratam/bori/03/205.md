मार्कण्डेय उवाच	001  
गुरू निवेद्य विप्राय तौ मातापितरावुभौ	001a  
पुनरेव स धर्मात्मा व्याधो ब्राह्मणमब्रवीत्	001c  
प्रवृत्तचक्षुर्जातोऽस्मि सम्पश्य तपसो बलम्	002a  
यदर्थमुक्तोऽसि तया गच्छस्व मिथिलामिति	002c  
पतिशुश्रूषपरया दान्तया सत्यशीलया	003a  
मिथिलायां वसन्व्याधः स ते धर्मान्प्रवक्ष्यति	003c  
ब्राह्मण उवाच	004  
पतिव्रतायाः सत्यायाः शीलाढ्याया यतव्रत	004a  
संस्मृत्य वाक्यं धर्मज्ञ गुणवानसि मे मतः	004c  
व्याध उवाच	005  
यत्तदा त्वं द्विजश्रेष्ठ तयोक्तो मां प्रति प्रभो	005a  
दृष्टमेतत्तया सम्यगेकपत्न्या न संशयः	005c  
त्वदनुग्रहबुद्ध्या तु विप्रैतद्दर्शितं मया	006a  
वाक्यं च शृणु मे तात यत्ते वक्ष्ये हितं द्विज	006c  
त्वया विनिकृता माता पिता च द्विजसत्तम	007a  
अनिसृष्टोऽसि निष्क्रान्तो गृहात्ताभ्यामनिन्दित	007c  
वेदोच्चारणकार्यार्थमयुक्तं तत्त्वया कृतम्	007e  
तव शोकेन वृद्धौ तावन्धौ जातौ तपस्विनौ	008a  
तौ प्रसादयितुं गच्छ मा त्वा धर्मोऽत्यगान्महान्	008c  
तपस्वी त्वं महात्मा च धर्मे च निरतः सदा	009a  
सर्वमेतदपार्थं ते क्षिप्रं तौ सम्प्रसादय	009c  
श्रद्दधस्व मम ब्रह्मन्नान्यथा कर्तुमर्हसि	010a  
गम्यतामद्य विप्रर्षे श्रेयस्ते कथयाम्यहम्	010c  
ब्राह्मण उवाच	011  
यदेतदुक्तं भवता सर्वं सत्यमसंशयम्	011a  
प्रीतोऽस्मि तव धर्मज्ञ साध्वाचार गुणान्वित	011c  
व्याध उवाच	012  
दैवतप्रतिमो हि त्वं यस्त्वं धर्ममनुव्रतः	012a  
पुराणं शाश्वतं दिव्यं दुष्प्रापमकृतात्मभिः	012c  
अतन्द्रितः कुरु क्षिप्रं मातापित्रोर्हि पूजनम्	013a  
अतः परमहं धर्मं नान्यं पश्यामि कञ्चन	013c  
ब्राह्मण उवाच	014  
इहाहमागतो दिष्ट्या दिष्ट्या मे सङ्गतं त्वया	014a  
ईदृशा दुर्लभा लोके नरा धर्मप्रदर्शकाः	014c  
एको नरसहस्रेषु धर्मविद्विद्यते न वा	015a  
प्रीतोऽस्मि तव सत्येन भद्रं ते पुरुषोत्तम	015c  
पतमानो हि नरके भवतास्मि समुद्धृतः	016a  
भवितव्यमथैवं च यद्दृष्टोऽसि मयानघ	016c  
राजा ययातिर्दौहित्रैः पतितस्तारितो यथा	017a  
सद्भिः पुरुषशार्दूल तथाहं भवता त्विह	017c  
मातापितृभ्यां शुश्रूषां करिष्ये वचनात्तव	018a  
नाकृतात्मा वेदयति धर्माधर्मविनिश्चयम्	018c  
दुर्ज्ञेयः शाश्वतो धर्मः शूद्रयोनौ हि वर्तता	019a  
न त्वां शूद्रमहं मन्ये भवितव्यं हि कारणम्	019c  
येन कर्मविपाकेन प्राप्तेयं शूद्रता त्वया	019e  
एतदिच्छामि विज्ञातुं तत्त्वेन हि महामते	020a  
कामया ब्रूहि मे तथ्यं सर्वं त्वं प्रयतात्मवान्	020c  
व्याध उवाच	021  
अनतिक्रमणीया हि ब्राह्मणा वै द्विजोत्तम	021a  
शृणु सर्वमिदं वृत्तं पूर्वदेहे ममानघ	021c  
अहं हि ब्राह्मणः पूर्वमासं द्विजवरात्मज	022a  
वेदाध्यायी सुकुशलो वेदाङ्गानां च पारगः	022c  
आत्मदोषकृतैर्ब्रह्मन्नवस्थां प्राप्तवानिमाम्	022e  
कश्चिद्राजा मम सखा धनुर्वेदपरायणः	023a  
संसर्गाद्धनुषि श्रेष्ठस्ततोऽहमभवं द्विज	023c  
एतस्मिन्नेव काले तु मृगयां निर्गतो नृपः	024a  
सहितो योधमुख्यैश्च मन्त्रिभिश्च सुसंवृतः	024c  
ततोऽभ्यहन्मृगांस्तत्र सुबहूनाश्रमं प्रति	024e  
अथ क्षिप्तः शरो घोरो मयापि द्विजसत्तम	025a  
ताडितश्च मुनिस्तेन शरेणानतपर्वणा	025c  
भूमौ निपतितो ब्रह्मन्नुवाच प्रतिनादयन्	026a  
नापराध्याम्यहं किञ्चित्केन पापमिदं कृतम्	026c  
मन्वानस्तं मृगं चाहं सम्प्राप्तः सहसा मुनिम्	027a  
अपश्यं तमृषिं विद्धं शरेणानतपर्वणा	027c  
तमुग्रतपसं विप्रं निष्टनन्तं महीतले	027e  
अकार्यकरणाच्चापि भृशं मे व्यथितं मनः	028a  
अजानता कृतमिदं मयेत्यथ तमब्रुवम्	028c  
क्षन्तुमर्हसि मे ब्रह्मन्निति चोक्तो मया मुनिः	028e  
ततः प्रत्यब्रवीद्वाक्यमृषिर्मां क्रोधमूर्छितः	029a  
व्याधस्त्वं भविता क्रूर शूद्रयोनाविति द्विज	029c  
