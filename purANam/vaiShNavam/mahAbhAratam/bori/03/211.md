मार्कण्डेय उवाच	001  
गुरुभिर्नियमैर्युक्तो भरतो नाम पावकः	001a  
अग्निः पुष्टिमतिर्नाम तुष्टः पुष्टिं प्रयच्छति	001c  
भरत्येष प्रजाः सर्वास्ततो भरत उच्यते	001e  
अग्निर्यस्तु शिवो नाम शक्तिपूजापरश्च सः	002a  
दुःखार्तानां स सर्वेषां शिवकृत्सततं शिवः	002c  
तपसस्तु फलं दृष्ट्वा सम्प्रवृद्धं तपो महत्	003a  
उद्धर्तुकामो मतिमान्पुत्रो जज्ञे पुरन्दरः	003c  
ऊष्मा चैवोष्मणो जज्ञे सोऽग्निर्भूतेषु लक्ष्यते	004a  
अग्निश्चापि मनुर्नाम प्राजापत्यमकारयत्	004c  
शम्भुमग्निमथ प्राहुर्ब्राह्मणा वेदपारगाः	005a  
आवसथ्यं द्विजाः प्राहुर्दीप्तमग्निं महाप्रभम्	005c  
ऊर्जस्करान्हव्यवाहान्सुवर्णसदृशप्रभान्	006a  
अग्निस्तपो ह्यजनयत्पञ्च यज्ञसुतानिह	006c  
प्रशान्तेऽग्निर्महाभाग परिश्रान्तो गवाम्पतिः	007a  
असुराञ्जनयन्घोरान्मर्त्यांश्चैव पृथग्विधान्	007c  
तपसश्च मनुं पुत्रं भानुं चाप्यङ्गिरासृजत्	008a  
बृहद्भानुं तु तं प्राहुर्ब्राह्मणा वेदपारगाः	008c  
भानोर्भार्या सुप्रजा तु बृहद्भासा तु सोमजा	009a  
असृजेतां तु षट्पुत्राञ्शृणु तासां प्रजाविधिम्	009c  
दुर्बलानां तु भूतानां तनुं यः सम्प्रयच्छति	010a  
तमग्निं बलदं प्राहुः प्रथमं भानुतः सुतम्	010c  
यः प्रशान्तेषु भूतेषु मन्युर्भवति दारुणः	011a  
अग्निः स मन्युमान्नाम द्वितीयो भानुतः सुतः	011c  
दर्शे च पौर्णमासे च यस्येह हविरुच्यते	012a  
विष्णुर्नामेह योऽग्निस्तु धृतिमान्नाम सोऽङ्गिराः	012c  
इन्द्रेण सहितं यस्य हविराग्रयणं स्मृतम्	013a  
अग्निराग्रयणो नाम भानोरेवान्वयस्तु सः	013c  
चातुर्मास्येषु नित्यानां हविषां यो निरग्रहः	014a  
चतुर्भिः सहितः पुत्रैर्भानोरेवान्वयस्तु सः	014c  
निशां त्वजनयत्कन्यामग्नीषोमावुभौ तथा	015a  
मनोरेवाभवद्भार्या सुषुवे पञ्च पावकान्	015c  
पूज्यते हविषाग्र्येण चातुर्मास्येषु पावकः	016a  
पर्जन्यसहितः श्रीमानग्निर्वैश्वानरस्तु सः	016c  
अस्य लोकस्य सर्वस्य यः पतिः परिपठ्यते	017a  
सोऽग्निर्विश्वपतिर्नाम द्वितीयो वै मनोः सुतः	017c  
ततः स्विष्टं भवेदाज्यं स्विष्टकृत्परमः स्मृतः	017e  
कन्या सा रोहिणी नाम हिरण्यकशिपोः सुता	018a  
कर्मणासौ बभौ भार्या स वह्निः स प्रजापतिः	018c  
प्राणमाश्रित्य यो देहं प्रवर्तयति देहिनाम्	019a  
तस्य सन्निहितो नाम शब्दरूपस्य साधनः	019c  
शुक्लकृष्णगतिर्देवो यो बिभर्ति हुताशनम्	020a  
अकल्मषः कल्मषाणां कर्ता क्रोधाश्रितस्तु सः	020c  
कपिलं परमर्षिं च यं प्राहुर्यतयः सदा	021a  
अग्निः स कपिलो नाम साङ्ख्ययोगप्रवर्तकः	021c  
अग्निर्यच्छति भूतानि येन भूतानि नित्यदा	022a  
कर्मस्विह विचित्रेषु सोऽग्रणीर्वह्निरुच्यते	022c  
इमानन्यान्समसृजत्पावकान्प्रथितान्भुवि	023a  
अग्निहोत्रस्य दुष्टस्य प्रायश्चित्तार्थमुल्बणान्	023c  
संस्पृशेयुर्यदान्योन्यं कथञ्चिद्वायुनाग्नयः	024a  
इष्टिरष्टाकपालेन कार्या वै शुचयेऽग्नये	024c  
दक्षिणाग्निर्यदा द्वाभ्यां संसृजेत तदा किल	025a  
इष्टिरष्टाकपालेन कार्या वै वीतयेऽग्नये	025c  
यद्यग्नयो हि स्पृश्येयुर्निवेशस्था दवाग्निना	026a  
इष्टिरष्टाकपालेन कार्या तु शुचयेऽग्नये	026c  
अग्निं रजस्वला चेत्स्त्री संस्पृशेदग्निहोत्रिकम्	027a  
इष्टिरष्टाकपालेन कार्या दस्युमतेऽग्नये	027c  
मृतः श्रूयेत यो जीवन्परेयुः पशवो यथा	028a  
इष्टिरष्टाकपालेन कर्तव्याभिमतेऽग्नये	028c  
आर्तो न जुहुयादग्निं त्रिरात्रं यस्तु ब्राह्मणः	029a  
इष्टिरष्टाकपालेन कार्या स्यादुत्तराग्नये	029c  
दर्शं च पौर्णमासं च यस्य तिष्ठेत्प्रतिष्ठितम्	030a  
इष्टिरष्टाकपालेन कार्या पथिकृतेऽग्नये	030c  
सूतिकाग्निर्यदा चाग्निं संस्पृशेदग्निहोत्रिकम्	031a  
इष्टिरष्टाकपालेन कार्या चाग्निमतेऽग्नये	031c  
