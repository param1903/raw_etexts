जनमेजय उवाच	001  
दुर्योधनं मोचयित्वा पाण्डुपुत्रा महाबलाः	001a  
किमकार्षुर्वने तस्मिंस्तन्ममाख्यातुमर्हसि	001c  
वैशम्पायन उवाच	002  
ततः शयानं कौन्तेयं रात्रौ द्वैतवने मृगाः	002a  
स्वप्नान्ते दर्शयामासुर्बाष्पकण्ठा युधिष्ठिरम्	002c  
तानब्रवीत्स राजेन्द्रो वेपमानान्कृताञ्जलीन्	003a  
ब्रूत यद्वक्तुकामाः स्थ के भवन्तः किमिष्यते	003c  
एवमुक्ताः पाण्डवेन कौन्तेयेन यशस्विना	004a  
प्रत्यब्रुवन्मृगास्तत्र हतशेषा युधिष्ठिरम्	004c  
वयं मृगा द्वैतवने हतशिष्टाः स्म भारत	005a  
नोत्सीदेम महाराज क्रियतां वासपर्ययः	005c  
भवन्तो भ्रातरः शूराः सर्व एवास्त्रकोविदाः	006a  
कुलान्यल्पावशिष्टानि कृतवन्तो वनौकसाम्	006c  
बीजभूता वयं केचिदवशिष्टा महामते	007a  
विवर्धेमहि राजेन्द्र प्रसादात्ते युधिष्ठिर	007c  
तान्वेपमानान्वित्रस्तान्बीजमात्रावशेषितान्	008a  
मृगान्दृष्ट्वा सुदुःखार्तो धर्मराजो युधिष्ठिरः	008c  
तांस्तथेत्यब्रवीद्राजा सर्वभूतहिते रतः	009a  
तथ्यं भवन्तो ब्रुवते करिष्यामि च तत्तथा	009c  
इत्येवं प्रतिबुद्धः स रात्र्यन्ते राजसत्तमः	010a  
अब्रवीत्सहितान्भ्रातॄन्दयापन्नो मृगान्प्रति	010c  
उक्तो रात्रौ मृगैरस्मि स्वप्नान्ते हतशेषितैः	011a  
तनुभूताः स्म भद्रं ते दया नः क्रियतामिति	011c  
ते सत्यमाहुः कर्तव्या दयास्माभिर्वनौकसाम्	012a  
साष्टमासं हि नो वर्षं यदेनानुपयुञ्ज्महे	012c  
पुनर्बहुमृगं रम्यं काम्यकं काननोत्तमम्	013a  
मरुभूमेः शिरः ख्यातं तृणबिन्दुसरः प्रति	013c  
तत्रेमा वसतीः शिष्टा विहरन्तो रमेमहि	013e  
ततस्ते पाण्डवाः शीघ्रं प्रययुर्धर्मकोविदाः	014a  
ब्राह्मणैः सहिता राजन्ये च तत्र सहोषिताः	014c  
इन्द्रसेनादिभिश्चैव प्रेष्यैरनुगतास्तदा	014e  
ते यात्वानुसृतैर्मार्गैः स्वन्नैः शुचिजलान्वितैः	015a  
ददृशुः काम्यकं पुण्यमाश्रमं तापसायुतम्	015c  
विविशुस्ते स्म कौरव्या वृता विप्रर्षभैस्तदा	016a  
तद्वनं भरतश्रेष्ठाः स्वर्गं सुकृतिनो यथा	016c  
