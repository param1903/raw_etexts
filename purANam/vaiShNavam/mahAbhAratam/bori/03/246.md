युधिष्ठिर उवाच	001  
व्रीहिद्रोणः परित्यक्तः कथं तेन महात्मना	001a  
कस्मै दत्तश्च भगवन्विधिना केन चात्थ मे	001c  
प्रत्यक्षधर्मा भगवान्यस्य तुष्टो हि कर्मभिः	002a  
सफलं तस्य जन्माहं मन्ये सद्धर्मचारिणः	002c  
व्यास उवाच	003  
शिलोञ्छवृत्तिर्धर्मात्मा मुद्गलः संशितव्रतः	003a  
आसीद्राजन्कुरुक्षेत्रे सत्यवागनसूयकः	003c  
अतिथिव्रती क्रियावांश्च कापोतीं वृत्तिमास्थितः	004a  
सत्रमिष्टीकृतं नाम समुपास्ते महातपाः	004c  
सपुत्रदारो हि मुनिः पक्षाहारो बभूव सः	005a  
कपोतवृत्त्या पक्षेण व्रीहिद्रोणमुपार्जयत्	005c  
दर्शं च पौर्णमासं च कुर्वन्विगतमत्सरः	006a  
देवतातिथिशेषेण कुरुते देहयापनम्	006c  
तस्येन्द्रः सहितो देवैः साक्षात्त्रिभुवनेश्वरः	007a  
प्रत्यगृह्णान्महाराज भागं पर्वणि पर्वणि	007c  
स पर्वकालं कृत्वा तु मुनिवृत्त्या समन्वितः	008a  
अतिथिभ्यो ददावन्नं प्रहृष्टेनान्तरात्मना	008c  
व्रीहिद्रोणस्य तदहो ददतोऽन्नं महात्मनः	009a  
शिष्टं मात्सर्यहीनस्य वर्धत्यतिथिदर्शनात्	009c  
तच्छतान्यपि भुञ्जन्ति ब्राह्मणानां मनीषिणाम्	010a  
मुनेस्त्यागविशुद्ध्या तु तदन्नं वृद्धिमृच्छति	010c  
तं तु शुश्राव धर्मिष्ठं मुद्गलं संशितव्रतम्	011a  
दुर्वासा नृप दिग्वासास्तमथाभ्याजगाम ह	011c  
बिभ्रच्चानियतं वेषमुन्मत्त इव पाण्डव	012a  
विकचः परुषा वाचो व्याहरन्विविधा मुनिः	012c  
अभिगम्याथ तं विप्रमुवाच मुनिसत्तमः	013a  
अन्नार्थिनमनुप्राप्तं विद्धि मां मुनिसत्तम	013c  
स्वागतं तेऽस्त्विति मुनिं मुद्गलः प्रत्यभाषत	014a  
पाद्यमाचमनीयं च प्रतिवेद्यान्नमुत्तमम्	014c  
प्रादात्स तपसोपात्तं क्षुधितायातिथिव्रती	015a  
उन्मत्ताय परां श्रद्धामास्थाय स धृतव्रतः	015c  
ततस्तदन्नं रसवत्स एव क्षुधयान्वितः	016a  
बुभुजे कृत्स्नमुन्मत्तः प्रादात्तस्मै च मुद्गलः	016c  
भुक्त्वा चान्नं ततः सर्वमुच्छिष्टेनात्मनस्ततः	017a  
अथानुलिलिपेऽङ्गानि जगाम च यथागतम्	017c  
एवं द्वितीये सम्प्राप्ते पर्वकाले मनीषिणः	018a  
आगम्य बुभुजे सर्वमन्नमुञ्छोपजीविनः	018c  
निराहारस्तु स मुनिरुञ्छमार्जयते पुनः	019a  
न चैनं विक्रियां नेतुमशकन्मुद्गलं क्षुधा	019c  
न क्रोधो न च मात्सर्यं नावमानो न सम्भ्रमः	020a  
सपुत्रदारमुञ्छन्तमाविवेश द्विजोत्तमम्	020c  
तथा तमुञ्छधर्माणं दुर्वासा मुनिसत्तमम्	021a  
उपतस्थे यथाकालं षट्कृत्वः कृतनिश्चयः	021c  
न चास्य मानसं किञ्चिद्विकारं ददृशे मुनिः	022a  
शुद्धसत्त्वस्य शुद्धं स ददृशे निर्मलं मनः	022c  
तमुवाच ततः प्रीतः स मुनिर्मुद्गलं तदा	023a  
त्वत्समो नास्ति लोकेऽस्मिन्दाता मात्सर्यवर्जितः	023c  
क्षुद्धर्मसञ्ज्ञां प्रणुदत्यादत्ते धैर्यमेव च	024a  
विषयानुसारिणी जिह्वा कर्षत्येव रसान्प्रति	024c  
आहारप्रभवाः प्राणा मनो दुर्निग्रहं चलम्	025a  
मनसश्चेन्द्रियाणां चाप्यैकाग्र्यं निश्चितं तपः	025c  
श्रमेणोपार्जितं त्यक्तुं दुःखं शुद्धेन चेतसा	026a  
तत्सर्वं भवता साधो यथावदुपपादितम्	026c  
प्रीताः स्मोऽनुगृहीताश्च समेत्य भवता सह	027a  
इन्द्रियाभिजयो धैर्यं संविभागो दमः शमः	027c  
दया सत्यं च धर्मश्च त्वयि सर्वं प्रतिष्ठितम्	028a  
जितास्ते कर्मभिर्लोकाः प्राप्तोऽसि परमां गतिम्	028c  
अहो दानं विघुष्टं ते सुमहत्स्वर्गवासिभिः	029a  
सशरीरो भवान्गन्ता स्वर्गं सुचरितव्रत	029c  
इत्येवं वदतस्तस्य तदा दुर्वाससो मुनेः	030a  
देवदूतो विमानेन मुद्गलं प्रत्युपस्थितः	030c  
हंससारसयुक्तेन किङ्किणीजालमालिना	031a  
कामगेन विचित्रेण दिव्यगन्धवता तथा	031c  
उवाच चैनं विप्रर्षिं विमानं कर्मभिर्जितम्	032a  
समुपारोह संसिद्धिं प्राप्तोऽसि परमां मुने	032c  
तमेवंवादिनमृषिर्देवदूतमुवाच ह	033a  
इच्छामि भवता प्रोक्तान्गुणान्स्वर्गनिवासिनाम्	033c  
के गुणास्तत्र वसतां किं तपः कश्च निश्चयः	034a  
स्वर्गे स्वर्गसुखं किं च दोषो वा देवदूतक	034c  
सतां सप्तपदं मित्रमाहुः सन्तः कुलोचिताः	035a  
मित्रतां च पुरस्कृत्य पृच्छामि त्वामहं विभो	035c  
यदत्र तथ्यं पथ्यं च तद्ब्रवीह्यविचारयन्	036a  
श्रुत्वा तथा करिष्यामि व्यवसायं गिरा तव	036c  
