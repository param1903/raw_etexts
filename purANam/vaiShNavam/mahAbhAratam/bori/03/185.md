वैशम्पायन उवाच	001  
ततः स पाण्डवो भूयो मार्कण्डेयमुवाच ह	001a  
कथयस्वेह चरितं मनोर्वैवस्वतस्य मे	001c  
मार्कण्डेय उवाच	002  
विवस्वतः सुतो राजन्परमर्षिः प्रतापवान्	002a  
बभूव नरशार्दूल प्रजापतिसमद्युतिः	002c  
ओजसा तेजसा लक्ष्म्या तपसा च विशेषतः	003a  
अतिचक्राम पितरं मनुः स्वं च पितामहम्	003c  
ऊर्ध्वबाहुर्विशालायां बदर्यां स नराधिपः	004a  
एकपादस्थितस्तीव्रं चचार सुमहत्तपः	004c  
अवाक्शिरास्तथा चापि नेत्रैरनिमिषैर्दृढम्	005a  
सोऽतप्यत तपो घोरं वर्षाणामयुतं तदा	005c  
तं कदाचित्तपस्यन्तमार्द्रचीरजटाधरम्	006a  
वीरिणीतीरमागम्य मत्स्यो वचनमब्रवीत्	006c  
भगवन्क्षुद्रमत्स्योऽस्मि बलवद्भ्यो भयं मम	007a  
मत्स्येभ्यो हि ततो मां त्वं त्रातुमर्हसि सुव्रत	007c  
दुर्बलं बलवन्तो हि मत्स्यं मत्स्या विशेषतः	008a  
भक्षयन्ति यथा वृत्तिर्विहिता नः सनातनी	008c  
तस्माद्भयौघान्महतो मज्जन्तं मां विशेषतः	009a  
त्रातुमर्हसि कर्तास्मि कृते प्रतिकृतं तव	009c  
स मत्स्यवचनं श्रुत्वा कृपयाभिपरिप्लुतः	010a  
मनुर्वैवस्वतोऽगृह्णात्तं मत्स्यं पाणिना स्वयम्	010c  
उदकान्तमुपानीय मत्स्यं वैवस्वतो मनुः	011a  
अलिञ्जरे प्राक्षिपत्स चन्द्रांशुसदृशप्रभम्	011c  
स तत्र ववृधे राजन्मत्स्यः परमसत्कृतः	012a  
पुत्रवच्चाकरोत्तस्मिन्मनुर्भावं विशेषतः	012c  
अथ कालेन महता स मत्स्यः सुमहानभूत्	013a  
अलिञ्जरे जले चैव नासौ समभवत्किल	013c  
अथ मत्स्यो मनुं दृष्ट्वा पुनरेवाभ्यभाषत	014a  
भगवन्साधु मेऽद्यान्यत्स्थानं सम्प्रतिपादय	014c  
उद्धृत्यालिञ्जरात्तस्मात्ततः स भगवान्मुनिः	015a  
तं मत्स्यमनयद्वापीं महतीं स मनुस्तदा	015c  
तत्र तं प्राक्षिपच्चापि मनुः परपुरञ्जय	016a  
अथावर्धत मत्स्यः स पुनर्वर्षगणान्बहून्	016c  
द्वियोजनायता वापी विस्तृता चापि योजनम्	017a  
तस्यां नासौ समभवन्मत्स्यो राजीवलोचन	017c  
विचेष्टितुं वा कौन्तेय मत्स्यो वाप्यां विशां पते	017e  
मनुं मत्स्यस्ततो दृष्ट्वा पुनरेवाभ्यभाषत	018a  
नय मां भगवन्साधो समुद्रमहिषीं प्रभो	018c  
गङ्गां तत्र निवत्स्यामि यथा वा तात मन्यसे	018e  
एवमुक्तो मनुर्मत्स्यमनयद्भगवान्वशी	019a  
नदीं गङ्गां तत्र चैनं स्वयं प्राक्षिपदच्युतः	019c  
स तत्र ववृधे मत्स्यः किञ्चित्कालमरिन्दम	020a  
ततः पुनर्मनुं दृष्ट्वा मत्स्यो वचनमब्रवीत्	020c  
गङ्गायां हि न शक्नोमि बृहत्त्वाच्चेष्टितुं प्रभो	021a  
समुद्रं नय मामाशु प्रसीद भगवन्निति	021c  
उद्धृत्य गङ्गासलिलात्ततो मत्स्यं मनुः स्वयम्	022a  
समुद्रमनयत्पार्थ तत्र चैनमवासृजत्	022c  
सुमहानपि मत्स्यः सन्स मनोर्मनसस्तदा	023a  
आसीद्यथेष्टहार्यश्च स्पर्शगन्धसुखश्च वै	023c  
यदा समुद्रे प्रक्षिप्तः स मत्स्यो मनुना तदा	024a  
तत एनमिदं वाक्यं स्मयमान इवाब्रवीत्	024c  
भगवन्कृता हि मे रक्षा त्वया सर्वा विशेषतः	025a  
प्राप्तकालं तु यत्कार्यं त्वया तच्छ्रूयतां मम	025c  
अचिराद्भगवन्भौममिदं स्थावरजङ्गमम्	026a  
सर्वमेव महाभाग प्रलयं वै गमिष्यति	026c  
सम्प्रक्षालनकालोऽयं लोकानां समुपस्थितः	027a  
तस्मात्त्वां बोधयाम्यद्य यत्ते हितमनुत्तमम्	027c  
त्रसानां स्थावराणां च यच्चेङ्गं यच्च नेङ्गति	028a  
तस्य सर्वस्य सम्प्राप्तः कालः परमदारुणः	028c  
नौश्च कारयितव्या ते दृढा युक्तवटाकरा	029a  
तत्र सप्तर्षिभिः सार्धमारुहेथा महामुने	029c  
बीजानि चैव सर्वाणि यथोक्तानि मया पुरा	030a  
तस्यामारोहयेर्नावि सुसङ्गुप्तानि भागशः	030c  
नौस्थश्च मां प्रतीक्षेथास्तदा मुनिजनप्रिय	031a  
आगमिष्याम्यहं शृङ्गी विज्ञेयस्तेन तापस	031c  
एवमेतत्त्वया कार्यमापृष्टोऽसि व्रजाम्यहम्	032a  
नातिशङ्क्यमिदं चापि वचनं ते ममाभिभो	032c  
एवं करिष्य इति तं स मत्स्यं प्रत्यभाषत	033a  
जग्मतुश्च यथाकाममनुज्ञाप्य परस्परम्	033c  
ततो मनुर्महाराज यथोक्तं मत्स्यकेन ह	034a  
बीजान्यादाय सर्वाणि सागरं पुप्लुवे तदा	034c  
नावा तु शुभया वीर महोर्मिणमरिन्दम	034e  
चिन्तयामास च मनुस्तं मत्स्यं पृथिवीपते	035a  
स च तच्चिन्तितं ज्ञात्वा मत्स्यः परपुरञ्जय	035c  
शृङ्गी तत्राजगामाशु तदा भरतसत्तम	035e  
तं दृष्ट्वा मनुजेन्द्रेन्द्र मनुर्मत्स्यं जलार्णवे	036a  
शृङ्गिणं तं यथोक्तेन रूपेणाद्रिमिवोच्छ्रितम्	036c  
वटाकरमयं पाशमथ मत्स्यस्य मूर्धनि	037a  
मनुर्मनुजशार्दूल तस्मिञ्शृङ्गे न्यवेशयत्	037c  
संयतस्तेन पाशेन मत्स्यः परपुरञ्जय	038a  
वेगेन महता नावं प्राकर्षल्लवणाम्भसि	038c  
स ततार तया नावा समुद्रं मनुजेश्वर	039a  
नृत्यमानमिवोर्मीभिर्गर्जमानमिवाम्भसा	039c  
क्षोभ्यमाणा महावातैः सा नौस्तस्मिन्महोदधौ	040a  
घूर्णते चपलेव स्त्री मत्ता परपुरञ्जय	040c  
नैव भूमिर्न च दिशः प्रदिशो वा चकाशिरे	041a  
सर्वमाम्भसमेवासीत्खं द्यौश्च नरपुङ्गव	041c  
एवम्भूते तदा लोके सङ्कुले भरतर्षभ	042a  
अदृश्यन्त सप्तर्षयो मनुर्मत्स्यः सहैव ह	042c  
एवं बहून्वर्षगणांस्तां नावं सोऽथ मत्स्यकः	043a  
चकर्षातन्द्रितो राजंस्तस्मिन्सलिलसञ्चये	043c  
ततो हिमवतः शृङ्गं यत्परं पुरुषर्षभ	044a  
तत्राकर्षत्ततो नावं स मत्स्यः कुरुनन्दन	044c  
ततोऽब्रवीत्तदा मत्स्यस्तानृषीन्प्रहसञ्शनैः	045a  
अस्मिन्हिमवतः शृङ्गे नावं बध्नीत माचिरम्	045c  
सा बद्धा तत्र तैस्तूर्णमृषिभिर्भरतर्षभ	046a  
नौर्मत्स्यस्य वचः श्रुत्वा शृङ्गे हिमवतस्तदा	046c  
तच्च नौबन्धनं नाम शृङ्गं हिमवतः परम्	047a  
ख्यातमद्यापि कौन्तेय तद्विद्धि भरतर्षभ	047c  
अथाब्रवीदनिमिषस्तानृषीन्सहितांस्तदा	048a  
अहं प्रजापतिर्ब्रह्मा मत्परं नाधिगम्यते	048c  
मत्स्यरूपेण यूयं च मयास्मान्मोक्षिता भयात्	048e  
मनुना च प्रजाः सर्वाः सदेवासुरमानवाः	049a  
स्रष्टव्याः सर्वलोकाश्च यच्चेङ्गं यच्च नेङ्गति	049c  
तपसा चातितीव्रेण प्रतिभास्य भविष्यति	050a  
मत्प्रसादात्प्रजासर्गे न च मोहं गमिष्यति	050c  
इत्युक्त्वा वचनं मत्स्यः क्षणेनादर्शनं गतः	051a  
स्रष्टुकामः प्रजाश्चापि मनुर्वैवस्वतः स्वयम्	051c  
प्रमूढोऽभूत्प्रजासर्गे तपस्तेपे महत्ततः	051e  
तपसा महता युक्तः सोऽथ स्रष्टुं प्रचक्रमे	052a  
सर्वाः प्रजा मनुः साक्षाद्यथावद्भरतर्षभ	052c  
इत्येतन्मात्स्यकं नाम पुराणं परिकीर्तितम्	053a  
आख्यानमिदमाख्यातं सर्वपापहरं मया	053c  
य इदं शृणुयान्नित्यं मनोश्चरितमादितः	054a  
स सुखी सर्वसिद्धार्थः स्वर्गलोकमियान्नरः	054c  
