बृहदश्व उवाच	001  
दमयन्ती ततो दृष्ट्वा पुण्यश्लोकं नराधिपम्	001a  
उन्मत्तवदनुन्मत्ता देवने गतचेतसम्	001c  
भयशोकसमाविष्टा राजन्भीमसुता ततः	002a  
चिन्तयामास तत्कार्यं सुमहत्पार्थिवं प्रति	002c  
सा शङ्कमाना तत्पापं चिकीर्षन्ती च तत्प्रियम्	003a  
नलं च हृतसर्वस्वमुपलभ्येदमब्रवीत्	003c  
बृहत्सेने व्रजामात्यानानाय्य नलशासनात्	004a  
आचक्ष्व यद्धृतं द्रव्यमवशिष्टं च यद्वसु	004c  
ततस्ते मन्त्रिणः सर्वे विज्ञाय नलशासनम्	005a  
अपि नो भागधेयं स्यादित्युक्त्वा पुनराव्रजन्	005c  
तास्तु सर्वाः प्रकृतयो द्वितीयं समुपस्थिताः	006a  
न्यवेदयद्भीमसुता न च तत्प्रत्यनन्दत	006c  
वाक्यमप्रतिनन्दन्तं भर्तारमभिवीक्ष्य सा	007a  
दमयन्ती पुनर्वेश्म व्रीडिता प्रविवेश ह	007c  
निशम्य सततं चाक्षान्पुण्यश्लोकपराङ्मुखान्	008a  
नलं च हृतसर्वस्वं धात्रीं पुनरुवाच ह	008c  
बृहत्सेने पुनर्गच्छ वार्ष्णेयं नलशासनात्	009a  
सूतमानय कल्याणि महत्कार्यमुपस्थितम्	009c  
बृहत्सेना तु तच्छ्रुत्वा दमयन्त्याः प्रभाषितम्	010a  
वार्ष्णेयमानयामास पुरुषैराप्तकारिभिः	010c  
वार्ष्णेयं तु ततो भैमी सान्त्वयञ्श्लक्ष्णया गिरा	011a  
उवाच देशकालज्ञा प्राप्तकालमनिन्दिता	011c  
जानीषे त्वं यथा राजा सम्यग्वृत्तः सदा त्वयि	012a  
तस्य त्वं विषमस्थस्य साहाय्यं कर्तुमर्हसि	012c  
यथा यथा हि नृपतिः पुष्करेणेह जीयते	013a  
तथा तथास्य द्यूते वै रागो भूयोऽभिवर्धते	013c  
यथा च पुष्करस्याक्षा वर्तन्ते वशवर्तिनः	014a  
तथा विपर्ययश्चापि नलस्याक्षेषु दृश्यते	014c  
सुहृत्स्वजनवाक्यानि यथावन्न शृणोति च	015a  
नूनं मन्ये न शेषोऽस्ति नैषधस्य महात्मनः	015c  
यत्र मे वचनं राजा नाभिनन्दति मोहितः	016a  
शरणं त्वां प्रपन्नास्मि सारथे कुरु मद्वचः	016c  
न हि मे शुध्यते भावः कदाचिद्विनशेदिति	016e  
नलस्य दयितानश्वान्योजयित्वा महाजवान्	017a  
इदमारोप्य मिथुनं कुण्डिनं यातुमर्हसि	017c  
मम ज्ञातिषु निक्षिप्य दारकौ स्यन्दनं तथा	018a  
अश्वांश्चैतान्यथाकामं वस वान्यत्र गच्छ वा	018c  
दमयन्त्यास्तु तद्वाक्यं वार्ष्णेयो नलसारथिः	019a  
न्यवेदयदशेषेण नलामात्येषु मुख्यशः	019c  
तैः समेत्य विनिश्चित्य सोऽनुज्ञातो महीपते	020a  
ययौ मिथुनमारोप्य विदर्भांस्तेन वाहिना	020c  
हयांस्तत्र विनिक्षिप्य सूतो रथवरं च तम्	021a  
इन्द्रसेनां च तां कन्यामिन्द्रसेनं च बालकम्	021c  
आमन्त्र्य भीमं राजानमार्तः शोचन्नलं नृपम्	022a  
अटमानस्ततोऽयोध्यां जगाम नगरीं तदा	022c  
ऋतुपर्णं स राजानमुपतस्थे सुदुःखितः	023a  
भृतिं चोपययौ तस्य सारथ्येन महीपते	023c  
