जनमेजय उवाच	001  
पाण्डोः पुत्रा महात्मानः सर्वे दिव्यपराक्रमाः	001a  
कियन्तं कालमवसन्पर्वते गन्धमादने	001c  
कानि चाभ्यवहार्याणि तत्र तेषां महात्मनाम्	002a  
वसतां लोकवीराणामासंस्तद्ब्रूहि सत्तम	002c  
विस्तरेण च मे शंस भीमसेनपराक्रमम्	003a  
यद्यच्चक्रे महाबाहुस्तस्मिन्हैमवते गिरौ	003c  
न खल्वासीत्पुनर्युद्धं तस्य यक्षैर्द्विजोत्तम	003e  
कच्चित्समागमस्तेषामासीद्वैश्रवणेन च	004a  
तत्र ह्यायाति धनद आर्ष्टिषेणो यथाब्रवीत्	004c  
एतदिच्छाम्यहं श्रोतुं विस्तरेण तपोधन	005a  
न हि मे शृण्वतस्तृप्तिरस्ति तेषां विचेष्टितम्	005c  
वैशम्पायन उवाच	006  
एतदात्महितं श्रुत्वा तस्याप्रतिमतेजसः	006a  
शासनं सततं चक्रुस्तथैव भरतर्षभाः	006c  
भुञ्जाना मुनिभोज्यानि रसवन्ति फलानि च	007a  
शुद्धबाणहतानां च मृगाणां पिशितान्यपि	007c  
मेध्यानि हिमवत्पृष्ठे मधूनि विविधानि च	008a  
एवं ते न्यवसंस्तत्र पाण्डवा भरतर्षभाः	008c  
तथा निवसतां तेषां पञ्चमं वर्षमभ्यगात्	009a  
शृण्वतां लोमशोक्तानि वाक्यानि विविधानि च	009c  
कृत्यकाल उपस्थास्य इति चोक्त्वा घटोत्कचः	010a  
राक्षसैः सहितः सर्वैः पूर्वमेव गतः प्रभो	010c  
आर्ष्टिषेणाश्रमे तेषां वसतां वै महात्मनाम्	011a  
अगच्छन्बहवो मासाः पश्यतां महदद्भुतम्	011c  
तैस्तत्र रममाणैश्च विहरद्भिश्च पाण्डवैः	012a  
प्रीतिमन्तो महाभागा मुनयश्चारणास्तथा	012c  
आजग्मुः पाण्डवान्द्रष्टुं सिद्धात्मानो यतव्रताः	013a  
तैस्तैः सह कथाश्चक्रुर्दिव्या भरतसत्तमाः	013c  
ततः कतिपयाहस्य महाह्रदनिवासिनम्	014a  
ऋद्धिमन्तं महानागं सुपर्णः सहसाहरत्	014c  
प्राकम्पत महाशैलः प्रामृद्यन्त महाद्रुमाः	015a  
ददृशुः सर्वभूतानि पाण्डवाश्च तदद्भुतम्	015c  
ततः शैलोत्तमस्याग्रात्पाण्डवान्प्रति मारुतः	016a  
अवहत्सर्वमाल्यानि गन्धवन्ति शुभानि च	016c  
तत्र पुष्पाणि दिव्यानि सुहृद्भिः सह पाण्डवाः	017a  
ददृशुः पञ्च वर्णानि द्रौपदी च यशस्विनी	017c  
भीमसेनं ततः कृष्णा काले वचनमब्रवीत्	018a  
विविक्ते पर्वतोद्देशे सुखासीनं महाभुजम्	018c  
सुपर्णानिलवेगेन श्वसनेन महाबलात्	019a  
पञ्चवर्णानि पात्यन्ते पुष्पाणि भरतर्षभ	019c  
प्रत्यक्षं सर्वभूतानां नदीमश्वरथां प्रति	019e  
खाण्डवे सत्यसन्धेन भ्रात्रा तव नरेश्वर	020a  
गन्धर्वोरगरक्षांसि वासवश्च निवारितः	020c  
हता मायाविनश्चोग्रा धनुः प्राप्तं च गाण्डिवम्	020e  
तवापि सुमहत्तेजो महद्बाहुबलं च ते	021a  
अविषह्यमनाधृष्यं शतक्रतुबलोपमम्	021c  
त्वद्बाहुबलवेगेन त्रासिताः सर्वराक्षसाः	022a  
हित्वा शैलं प्रपद्यन्तां भीमसेन दिशो दश	022c  
ततः शैलोत्तमस्याग्रं चित्रमाल्यधरं शिवम्	023a  
व्यपेतभयसम्मोहाः पश्यन्तु सुहृदस्तव	023c  
एवं प्रणिहितं भीम चिरात्प्रभृति मे मनः	024a  
द्रष्टुमिच्छामि शैलाग्रं त्वद्बाहुबलमाश्रिता	024c  
ततः क्षिप्तमिवात्मानं द्रौपद्या स परन्तपः	025a  
नामृष्यत महाबाहुः प्रहारमिव सद्गवः	025c  
सिंहर्षभगतिः श्रीमानुदारः कनकप्रभः	026a  
मनस्वी बलवान्दृप्तो मानी शूरश्च पाण्डवः	026c  
लोहिताक्षः पृथुव्यंसो मत्तवारणविक्रमः	027a  
सिंहदंष्ट्रो बृहत्स्कन्धः शालपोत इवोद्गतः	027c  
महात्मा चारुसर्वाङ्गः कम्बुग्रीवो महाभुजः	028a  
रुक्मपृष्ठं धनुः खड्गं तूणांश्चापि परामृशत्	028c  
केसरीव यथोत्सिक्तः प्रभिन्न इव वारणः	029a  
व्यपेतभयसम्मोहः शैलमभ्यपतद्बली	029c  
तं मृगेन्द्रमिवायान्तं प्रभिन्नमिव वारणम्	030a  
ददृशुः सर्वभूतानि बाणखड्गधनुर्धरम्	030c  
द्रौपद्या वर्धयन्हर्षं गदामादाय पाण्डवः	031a  
व्यपेतभयसम्मोहः शैलराजं समाविशत्	031c  
न ग्लानिर्न च कातर्यं न वैक्लव्यं न मत्सरः	032a  
कदाचिज्जुषते पार्थमात्मजं मातरिश्वनः	032c  
तदेकायनमासाद्य विषमं भीमदर्शनम्	033a  
बहुतालोच्छ्रयं शृङ्गमारुरोह महाबलः	033c  
स किन्नरमहानागमुनिगन्धर्वराक्षसान्	034a  
हर्षयन्पर्वतस्याग्रमाससाद महाबलः	034c  
तत्र वैश्रवणावासं ददर्श भरतर्षभः	035a  
काञ्चनैः स्फाटिकाकारैर्वेश्मभिः समलङ्कृतम्	035c  
मोदयन्सर्वभूतानि गन्धमादनसम्भवः	036a  
सर्वगन्धवहस्तत्र मारुतः सुसुखो ववौ	036c  
चित्रा विविधवर्णाभाश्चित्रमञ्जरिधारिणः	037a  
अचिन्त्या विविधास्तत्र द्रुमाः परमशोभनाः	037c  
रत्नजालपरिक्षिप्तं चित्रमाल्यधरं शिवम्	038a  
राक्षसाधिपतेः स्थानं ददर्श भरतर्षभः	038c  
गदाखड्गधनुष्पाणिः समभित्यक्तजीवितः	039a  
भीमसेनो महाबाहुस्तस्थौ गिरिरिवाचलः	039c  
ततः शङ्खमुपाध्मासीद्द्विषतां लोमहर्षणम्	040a  
ज्याघोषतलघोषं च कृत्वा भूतान्यमोहयत्	040c  
ततः संहृष्टरोमाणः शब्दं तमभिदुद्रुवुः	041a  
यक्षराक्षसगन्धर्वाः पाण्डवस्य समीपतः	041c  
गदापरिघनिस्त्रिंशशक्तिशूलपरश्वधाः	042a  
प्रगृहीता व्यरोचन्त यक्षराक्षसबाहुभिः	042c  
ततः प्रववृते युद्धं तेषां तस्य च भारत	043a  
तैः प्रयुक्तान्महाकायैः शक्तिशूलपरश्वधान्	043c  
भल्लैर्भीमः प्रचिच्छेद भीमवेगतरैस्ततः	043e  
अन्तरिक्षचराणां च भूमिष्ठानां च गर्जताम्	044a  
शरैर्विव्याध गात्राणि राक्षसानां महाबलः	044c  
सा लोहितमहावृष्टिरभ्यवर्षन्महाबलम्	045a  
कायेभ्यः प्रच्युता धारा राक्षसानां समन्ततः	045c  
भीमबाहुबलोत्सृष्टैर्बहुधा यक्षरक्षसाम्	046a  
विनिकृत्तान्यदृश्यन्त शरीराणि शिरांसि च	046c  
प्रच्छाद्यमानं रक्षोभिः पाण्डवं प्रियदर्शनम्	047a  
ददृशुः सर्वभूतानि सूर्यमभ्रगणैरिव	047c  
स रश्मिभिरिवादित्यः शरैररिनिघातिभिः	048a  
सर्वानार्छन्महाबाहुर्बलवान्सत्यविक्रमः	048c  
अभितर्जयमानाश्च रुवन्तश्च महारवान्	049a  
न मोहं भीमसेनस्य ददृशुः सर्वराक्षसाः	049c  
ते शरैः क्षतसर्वाङ्गा भीमसेनभयार्दिताः	050a  
भीममार्तस्वरं चक्रुर्विप्रकीर्णमहायुधाः	050c  
उत्सृज्य ते गदाशूलानसिशक्तिपरश्वधान्	051a  
दक्षिणां दिशमाजग्मुस्त्रासिता दृढधन्वना	051c  
तत्र शूलगदापाणिर्व्यूढोरस्को महाभुजः	052a  
सखा वैश्रवणस्यासीन्मणिमान्नाम राक्षसः	052c  
अदर्शयदधीकारं पौरुषं च महाबलः	053a  
स तान्दृष्ट्वा परावृत्तान्स्मयमान इवाब्रवीत्	053c  
एकेन बहवः सङ्ख्ये मानुषेण पराजिताः	054a  
प्राप्य वैश्रवणावासं किं वक्ष्यथ धनेश्वरम्	054c  
एवमाभाष्य तान्सर्वान्न्यवर्तत स राक्षसः	055a  
शक्तिशूलगदापाणिरभ्यधावच्च पाण्डवम्	055c  
तमापतन्तं वेगेन प्रभिन्नमिव वारणम्	056a  
वत्सदन्तैस्त्रिभिः पार्श्वे भीमसेनः समर्पयत्	056c  
मणिमानपि सङ्क्रुद्धः प्रगृह्य महतीं गदाम्	057a  
प्राहिणोद्भीमसेनाय परिक्षिप्य महाबलः	057c  
विद्युद्रूपां महाघोरामाकाशे महतीं गदाम्	058a  
शरैर्बहुभिरभ्यर्छद्भीमसेनः शिलाशितैः	058c  
प्रत्यहन्यन्त ते सर्वे गदामासाद्य सायकाः	059a  
न वेगं धारयामासुर्गदावेगस्य वेगिताः	059c  
गदायुद्धसमाचारं बुध्यमानः स वीर्यवान्	060a  
व्यंसयामास तं तस्य प्रहारं भीमविक्रमः	060c  
ततः शक्तिं महाघोरां रुक्मदण्डामयस्मयीम्	061a  
तस्मिन्नेवान्तरे धीमान्प्रजहाराथ राक्षसः	061c  
सा भुजं भीमनिर्ह्रादा भित्त्वा भीमस्य दक्षिणम्	062a  
साग्निज्वाला महारौद्रा पपात सहसा भुवि	062c  
सोऽतिविद्धो महेष्वासः शक्त्यामितपराक्रमः	063a  
गदां जग्राह कौरव्यो गदायुद्धविशारदः	063c  
तां प्रगृह्योन्नदन्भीमः सर्वशैक्यायसीं गदाम्	064a  
तरसा सोऽभिदुद्राव मणिमन्तं महाबलम्	064c  
दीप्यमानं महाशूलं प्रगृह्य मणिमानपि	065a  
प्राहिणोद्भीमसेनाय वेगेन महता नदन्	065c  
भङ्क्त्वा शूलं गदाग्रेण गदायुद्धविशारदः	066a  
अभिदुद्राव तं तूर्णं गरुत्मानिव पन्नगम्	066c  
सोऽन्तरिक्षमभिप्लुत्य विधूय सहसा गदाम्	067a  
प्रचिक्षेप महाबाहुर्विनद्य रणमूर्धनि	067c  
सेन्द्राशनिरिवेन्द्रेण विसृष्टा वातरंहसा	068a  
हत्वा रक्षः क्षितिं प्राप्य कृत्येव निपपात ह	068c  
तं राक्षसं भीमबलं भीमसेनेन पातितम्	069a  
ददृशुः सर्वभूतानि सिंहेनेव गवां पतिम्	069c  
तं प्रेक्ष्य निहतं भूमौ हतशेषा निशाचराः	070a  
भीममार्तस्वरं कृत्वा जग्मुः प्राचीं दिशं प्रति	070c  
