जनमेजय उवाच	001  
किं तद्गुह्यं न चाख्यातं कर्णायेहोष्णरश्मिना	001a  
कीदृशे कुण्डले ते च कवचं चैव कीदृशम्	001c  
कुतश्च कवचं तस्य कुण्डले चैव सत्तम	002a  
एतदिच्छाम्यहं श्रोतुं तन्मे ब्रूहि तपोधन	002c  
वैशम्पायन उवाच	003  
अयं राजन्ब्रवीम्येतद्यत्तद्गुह्यं विभावसोः	003a  
यादृशे कुण्डले चैव कवचं चैव यादृशम्	003c  
कुन्तिभोजं पुरा राजन्ब्राह्मणः समुपस्थितः	004a  
तिग्मतेजा महाप्रांशुः श्मश्रुदण्डजटाधरः	004c  
दर्शनीयोऽनवद्याङ्गस्तेजसा प्रज्वलन्निव	005a  
मधुपिङ्गो मधुरवाक्तपःस्वाध्यायभूषणः	005c  
स राजानं कुन्तिभोजमब्रवीत्सुमहातपाः	006a  
भिक्षामिच्छाम्यहं भोक्तुं तव गेहे विमत्सर	006c  
न मे व्यलीकं कर्तव्यं त्वया वा तव चानुगैः	007a  
एवं वत्स्यामि ते गेहे यदि ते रोचतेऽनघ	007c  
यथाकामं च गच्छेयमागच्छेयं तथैव च	008a  
शय्यासने च मे राजन्नापराध्येत कश्चन	008c  
तमब्रवीत्कुन्तिभोजः प्रीतियुक्तमिदं वचः	009a  
एवमस्तु परं चेति पुनश्चैनमथाब्रवीत्	009c  
मम कन्या महाब्रह्मन्पृथा नाम यशस्विनी	010a  
शीलवृत्तान्विता साध्वी नियता न च मानिनी	010c  
उपस्थास्यति सा त्वां वै पूजयानवमन्य च	011a  
तस्याश्च शीलवृत्तेन तुष्टिं समुपयास्यसि	011c  
एवमुक्त्वा तु तं विप्रमभिपूज्य यथाविधि	012a  
उवाच कन्यामभ्येत्य पृथां पृथुललोचनाम्	012c  
अयं वत्से महाभागो ब्राह्मणो वस्तुमिच्छति	013a  
मम गेहे मया चास्य तथेत्येवं प्रतिश्रुतम्	013c  
त्वयि वत्से पराश्वस्य ब्राह्मणस्याभिराधनम्	014a  
तन्मे वाक्यं न मिथ्या त्वं कर्तुमर्हसि कर्हिचित्	014c  
अयं तपस्वी भगवान्स्वाध्यायनियतो द्विजः	015a  
यद्यद्ब्रूयान्महातेजास्तत्तद्देयममत्सरात्	015c  
ब्राह्मणा हि परं तेजो ब्राह्मणा हि परं तपः	016a  
ब्राह्मणानां नमस्कारैः सूर्यो दिवि विराजते	016c  
अमानयन्हि मानार्हान्वातापिश्च महासुरः	017a  
निहतो ब्रह्मदण्डेन तालजङ्घस्तथैव च	017c  
सोऽयं वत्से महाभार आहितस्त्वयि साम्प्रतम्	018a  
त्वं सदा नियता कुर्या ब्राह्मणस्याभिराधनम्	018c  
जानामि प्रणिधानं ते बाल्यात्प्रभृति नन्दिनि	019a  
ब्राह्मणेष्विह सर्वेषु गुरुबन्धुषु चैव ह	019c  
तथा प्रेष्येषु सर्वेषु मित्रसम्बन्धिमातृषु	020a  
मयि चैव यथावत्त्वं सर्वमादृत्य वर्तसे	020c  
न ह्यतुष्टो जनोऽस्तीह पुरे चान्तःपुरे च ते	021a  
सम्यग्वृत्त्यानवद्याङ्गि तव भृत्यजनेष्वपि	021c  
सन्देष्टव्यां तु मन्ये त्वां द्विजातिं कोपनं प्रति	022a  
पृथे बालेति कृत्वा वै सुता चासि ममेति च	022c  
वृष्णीनां त्वं कुले जाता शूरस्य दयिता सुता	023a  
दत्ता प्रीतिमता मह्यं पित्रा बाला पुरा स्वयम्	023c  
वसुदेवस्य भगिनी सुतानां प्रवरा मम	024a  
अग्र्यमग्रे प्रतिज्ञाय तेनासि दुहिता मम	024c  
तादृशे हि कुले जाता कुले चैव विवर्धिता	025a  
सुखात्सुखमनुप्राप्ता ह्रदाद्ध्रदमिवागता	025c  
दौष्कुलेया विशेषेण कथञ्चित्प्रग्रहं गताः	026a  
बालभावाद्विकुर्वन्ति प्रायशः प्रमदाः शुभे	026c  
पृथे राजकुले जन्म रूपं चाद्भुतदर्शनम्	027a  
तेन तेनासि सम्पन्ना समुपेता च भामिनी	027c  
सा त्वं दर्पं परित्यज्य दम्भं मानं च भामिनि	028a  
आराध्य वरदं विप्रं श्रेयसा योक्ष्यसे पृथे	028c  
एवं प्राप्स्यसि कल्याणि कल्याणमनघे ध्रुवम्	029a  
कोपिते तु द्विजश्रेष्ठे कृत्स्नं दह्येत मे कुलम्	029c  
