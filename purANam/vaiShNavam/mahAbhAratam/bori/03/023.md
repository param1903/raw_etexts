वासुदेव उवाच	001  
ततोऽहं भरतश्रेष्ठ प्रगृह्य रुचिरं धनुः	001a  
शरैरपातयं सौभाच्छिरांसि विबुधद्विषाम्	001c  
शरांश्चाशीविषाकारानूर्ध्वगांस्तिग्मतेजसः	002a  
अप्रैषं शाल्वराजाय शार्ङ्गमुक्तान्सुवाससः	002c  
ततो नादृश्यत तदा सौभं कुरुकुलोद्वह	003a  
अन्तर्हितं माययाभूत्ततोऽहं विस्मितोऽभवम्	003c  
अथ दानवसङ्घास्ते विकृताननमूर्धजाः	004a  
उदक्रोशन्महाराज विष्ठिते मयि भारत	004c  
ततोऽस्त्रं शब्दसाहं वै त्वरमाणो महाहवे	005a  
अयोजयं तद्वधाय ततः शब्द उपारमत्	005c  
हतास्ते दानवाः सर्वे यैः स शब्द उदीरितः	006a  
शरैरादित्यसङ्काशैर्ज्वलितैः शब्दसाधनैः	006c  
तस्मिन्नुपरते शब्दे पुनरेवान्यतोऽभवत्	007a  
शब्दोऽपरो महाराज तत्रापि प्राहरं शरान्	007c  
एवं दश दिशः सर्वास्तिर्यगूर्ध्वं च भारत	008a  
नादयामासुरसुरास्ते चापि निहता मया	008c  
ततः प्राग्ज्योतिषं गत्वा पुनरेव व्यदृश्यत	009a  
सौभं कामगमं वीर मोहयन्मम चक्षुषी	009c  
ततो लोकान्तकरणो दानवो वानराकृतिः	010a  
शिलावर्षेण सहसा महता मां समावृणोत्	010c  
सोऽहं पर्वतवर्षेण वध्यमानः समन्ततः	011a  
वल्मीक इव राजेन्द्र पर्वतोपचितोऽभवम्	011c  
ततोऽहं पर्वतचितः सहयः सहसारथिः	012a  
अप्रख्यातिमियां राजन्सध्वजः पर्वतैश्चितः	012c  
ततो वृष्णिप्रवीरा ये ममासन्सैनिकास्तदा	013a  
ते भयार्ता दिशः सर्वाः सहसा विप्रदुद्रुवुः	013c  
ततो हाहाकृतं सर्वमभूत्किल विशां पते	014a  
द्यौश्च भूमिश्च खं चैवादृश्यमाने तथा मयि	014c  
ततो विषण्णमनसो मम राजन्सुहृज्जनाः	015a  
रुरुदुश्चुक्रुशुश्चैव दुःखशोकसमन्विताः	015c  
द्विषतां च प्रहर्षोऽभूदार्तिश्चाद्विषतामपि	016a  
एवं विजितवान्वीर पश्चादश्रौषमच्युत	016c  
ततोऽहमस्त्रं दयितं सर्वपाषाणभेदनम्	017a  
वज्रमुद्यम्य तान्सर्वान्पर्वतान्समशातयम्	017c  
ततः पर्वतभारार्ता मन्दप्राणविचेष्टिताः	018a  
हया मम महाराज वेपमाना इवाभवन्	018c  
मेघजालमिवाकाशे विदार्याभ्युदितं रविम्	019a  
दृष्ट्वा मां बान्धवाः सर्वे हर्षमाहारयन्पुनः	019c  
ततो मामब्रवीत्सूतः प्राञ्जलिः प्रणतो नृप	020a  
साधु सम्पश्य वार्ष्णेय शाल्वं सौभपतिं स्थितम्	020c  
अलं कृष्णावमन्यैनं साधु यत्नं समाचर	021a  
मार्दवं सखितां चैव शाल्वादद्य व्यपाहर	021c  
जहि शाल्वं महाबाहो मैनं जीवय केशव	022a  
सर्वैः पराक्रमैर्वीर वध्यः शत्रुरमित्रहन्	022c  
न शत्रुरवमन्तव्यो दुर्बलोऽपि बलीयसा	023a  
योऽपि स्यात्पीठगः कश्चित्किं पुनः समरे स्थितः	023c  
स त्वं पुरुषशार्दूल सर्वयत्नैरिमं प्रभो	024a  
जहि वृष्णिकुलश्रेष्ठ मा त्वां कालोऽत्यगात्पुनः	024c  
नैष मार्दवसाध्यो वै मतो नापि सखा तव	025a  
येन त्वं योधितो वीर द्वारका चावमर्दिता	025c  
एवमादि तु कौन्तेय श्रुत्वाहं सारथेर्वचः	026a  
तत्त्वमेतदिति ज्ञात्वा युद्धे मतिमधारयम्	026c  
वधाय शाल्वराजस्य सौभस्य च निपातने	027a  
दारुकं चाब्रुवं वीर मुहूर्तं स्थीयतामिति	027c  
ततोऽप्रतिहतं दिव्यमभेद्यमतिवीर्यवत्	028a  
आग्नेयमस्त्रं दयितं सर्वसाहं महाप्रभम्	028c  
यक्षाणां राक्षसानां च दानवानां च संयुगे	029a  
राज्ञां च प्रतिलोमानां भस्मान्तकरणं महत्	029c  
क्षुरान्तममलं चक्रं कालान्तकयमोपमम्	030a  
अभिमन्त्र्याहमतुलं द्विषतां च निबर्हणम्	030c  
जहि सौभं स्ववीर्येण ये चात्र रिपवो मम	031a  
इत्युक्त्वा भुजवीर्येण तस्मै प्राहिणवं रुषा	031c  
रूपं सुदर्शनस्यासीदाकाशे पततस्तदा	032a  
द्वितीयस्येव सूर्यस्य युगान्ते परिविष्यतः	032c  
तत्समासाद्य नगरं सौभं व्यपगतत्विषम्	033a  
मध्येन पाटयामास क्रकचो दार्विवोच्छ्रितम्	033c  
द्विधा कृतं ततः सौभं सुदर्शनबलाद्धतम्	034a  
महेश्वरशरोद्धूतं पपात त्रिपुरं यथा	034c  
तस्मिन्निपतिते सौभे चक्रमागात्करं मम	035a  
पुनश्चोद्धूय वेगेन शाल्वायेत्यहमब्रुवम्	035c  
ततः शाल्वं गदां गुर्वीमाविध्यन्तं महाहवे	036a  
द्विधा चकार सहसा प्रजज्वाल च तेजसा	036c  
तस्मिन्निपतिते वीरे दानवास्त्रस्तचेतसः	037a  
हाहाभूता दिशो जग्मुरर्दिता मम सायकैः	037c  
ततोऽहं समवस्थाप्य रथं सौभसमीपतः	038a  
शङ्खं प्रध्माप्य हर्षेण सुहृदः पर्यहर्षयम्	038c  
तन्मेरुशिखराकारं विध्वस्ताट्टालगोपुरम्	039a  
दह्यमानमभिप्रेक्ष्य स्त्रियस्ताः सम्प्रदुद्रुवुः	039c  
एवं निहत्य समरे शाल्वं सौभं निपात्य च	040a  
आनर्तान्पुनरागम्य सुहृदां प्रीतिमावहम्	040c  
एतस्मात्कारणाद्राजन्नागमं नागसाह्वयम्	041a  
यद्यगां परवीरघ्न न हि जीवेत्सुयोधनः	041c  
वैशम्पायन उवाच	042  
एवमुक्त्वा महाबाहुः कौरवं पुरुषोत्तमः	042a  
आमन्त्र्य प्रययौ धीमान्पाण्डवान्मधुसूदनः	042c  
अभिवाद्य महाबाहुर्धर्मराजं युधिष्ठिरम्	043a  
राज्ञा मूर्धन्युपाघ्रातो भीमेन च महाभुजः	043c  
सुभद्रामभिमन्युं च रथमारोप्य काञ्चनम्	044a  
आरुरोह रथं कृष्णः पाण्डवैरभिपूजितः	044c  
सैन्यसुग्रीवयुक्तेन रथेनादित्यवर्चसा	045a  
द्वारकां प्रययौ कृष्णः समाश्वास्य युधिष्ठिरम्	045c  
ततः प्रयाते दाशार्हे धृष्टद्युम्नोऽपि पार्षतः	046a  
द्रौपदेयानुपादाय प्रययौ स्वपुरं तदा	046c  
धृष्टकेतुः स्वसारं च समादायाथ चेदिराट्	047a  
जगाम पाण्डवान्दृष्ट्वा रम्यां शुक्तिमतीं पुरीम्	047c  
केकयाश्चाप्यनुज्ञाताः कौन्तेयेनामितौजसा	048a  
आमन्त्र्य पाण्डवान्सर्वान्प्रययुस्तेऽपि भारत	048c  
ब्राह्मणाश्च विशश्चैव तथा विषयवासिनः	049a  
विसृज्यमानाः सुभृशं न त्यजन्ति स्म पाण्डवान्	049c  
समवायः स राजेन्द्र सुमहाद्भुतदर्शनः	050a  
आसीन्महात्मनां तेषां काम्यके भरतर्षभ	050c  
युधिष्ठिरस्तु विप्रांस्ताननुमान्य महामनाः	051a  
शशास पुरुषान्काले रथान्योजयतेति ह	051c  
