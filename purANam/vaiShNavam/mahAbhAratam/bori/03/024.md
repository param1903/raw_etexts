वैशम्पायन उवाच	001  
तस्मिन्दशार्हाधिपतौ प्रयाते युधिष्ठिरो भीमसेनार्जुनौ च	001a  
यमौ च कृष्णा च पुरोहितश्च रथान्महार्हान्परमाश्वयुक्तान्	001c  
आस्थाय वीराः सहिता वनाय प्रतस्थिरे भूतपतिप्रकाशाः	002a  
हिरण्यनिष्कान्वसनानि गाश्च प्रदाय शिक्षाक्षरमन्त्रविद्भ्यः	002c  
प्रेष्याः पुरो विंशतिरात्तशस्त्रा धनूंषि वर्माणि शरांश्च पीतान्	003a  
मौर्वीश्च यन्त्राणि च सायकांश्च सर्वे समादाय जघन्यमीयुः	003c  
ततस्तु वासांसि च राजपुत्र्या धात्र्यश्च दास्यश्च विभूषणं च	004a  
तदिन्द्रसेनस्त्वरितं प्रगृह्य जघन्यमेवोपययौ रथेन	004c  
ततः कुरुश्रेष्ठमुपेत्य पौराः प्रदक्षिणं चक्रुरदीनसत्त्वाः	005a  
तं ब्राह्मणाश्चाभ्यवदन्प्रसन्ना मुख्याश्च सर्वे कुरुजाङ्गलानाम्	005c  
स चापि तानभ्यवदत्प्रसन्नः सहैव तैर्भ्रातृभिर्धर्मराजः	006a  
तस्थौ च तत्राधिपतिर्महात्मा दृष्ट्वा जनौघं कुरुजाङ्गलानाम्	006c  
पितेव पुत्रेषु स तेषु भावं चक्रे कुरूणामृषभो महात्मा	007a  
ते चापि तस्मिन्भरतप्रबर्हे तदा बभूवुः पितरीव पुत्राः	007c  
ततः समासाद्य महाजनौघाः कुरुप्रवीरं परिवार्य तस्थुः	008a  
हा नाथ हा धर्म इति ब्रुवन्तो ह्रिया च सर्वेऽश्रुमुखा बभूवुः	008c  
वरः कुरूणामधिपः प्रजानां पितेव पुत्रानपहाय चास्मान्	009a  
पौरानिमाञ्जानपदांश्च सर्वान्हित्वा प्रयातः क्व नु धर्मराजः	009c  
धिग्धार्तराष्ट्रं सुनृशंसबुद्धिं ससौबलं पापमतिं च कर्णम्	010a  
अनर्थमिच्छन्ति नरेन्द्र पापा ये धर्मनित्यस्य सतस्तवोग्राः	010c  
स्वयं निवेश्याप्रतिमं महात्मा पुरं महद्देवपुरप्रकाशम्	011a  
शतक्रतुप्रस्थममोघकर्मा हित्वा प्रयातः क्व नु धर्मराजः	011c  
चकार यामप्रतिमां महात्मा सभां मयो देवसभाप्रकाशाम्	012a  
तां देवगुप्तामिव देवमायां हित्वा प्रयातः क्व नु धर्मराजः	012c  
तान्धर्मकामार्थविदुत्तमौजा बीभत्सुरुच्चैः सहितानुवाच	013a  
आदास्यते वासमिमं निरुष्य वनेषु राजा द्विषतां यशांसि	013c  
द्विजातिमुख्याः सहिताः पृथक्च भवद्भिरासाद्य तपस्विनश्च	014a  
प्रसाद्य धर्मार्थविदश्च वाच्या यथार्थसिद्धिः परमा भवेन्नः	014c  
इत्येवमुक्ते वचनेऽर्जुनेन ते ब्राह्मणाः सर्ववर्णाश्च राजन्	015a  
मुदाभ्यनन्दन्सहिताश्च चक्रुः प्रदक्षिणं धर्मभृतां वरिष्ठम्	015c  
आमन्त्र्य पार्थं च वृकोदरं च धनञ्जयं याज्ञसेनीं यमौ च	016a  
प्रतस्थिरे राष्ट्रमपेतहर्षा युधिष्ठिरेणानुमता यथास्वम्	016c  
