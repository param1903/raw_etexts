धृतराष्ट्र उवाच	001  
भगवन्नाहमप्येतद्रोचये द्यूतसंस्तवम्	001a  
मन्ये तद्विधिनाक्रम्य कारितोऽस्मीति वै मुने	001c  
नैतद्रोचयते भीष्मो न द्रोणो विदुरो न च	002a  
गान्धारी नेच्छति द्यूतं तच्च मोहात्प्रवर्तितम्	002c  
परित्यक्तुं न शक्नोमि दुर्योधनमचेतनम्	003a  
पुत्रस्नेहेन भगवञ्जानन्नपि यतव्रत	003c  
व्यास उवाच	004  
वैचित्रवीर्य नृपते सत्यमाह यथा भवान्	004a  
दृढं वेद्मि परं पुत्रं परं पुत्रान्न विद्यते	004c  
इन्द्रोऽप्यश्रुनिपातेन सुरभ्या प्रतिबोधितः	005a  
अन्यैः समृद्धैरप्यर्थैर्न सुताद्विद्यते परम्	005c  
अत्र ते वर्तयिष्यामि महदाख्यानमुत्तमम्	006a  
सुरभ्याश्चैव संवादमिन्द्रस्य च विशां पते	006c  
त्रिविष्टपगता राजन्सुरभिः प्रारुदत्किल	007a  
गवां माता पुरा तात तामिन्द्रोऽन्वकृपायत	007c  
इन्द्र उवाच	008  
किमिदं रोदिषि शुभे कच्चित्क्षेमं दिवौकसाम्	008a  
मानुषेष्वथ वा गोषु नैतदल्पं भविष्यति	008c  
सुरभिरुवाच	009  
विनिपातो न वः कश्चिद्दृश्यते त्रिदशाधिप	009a  
अहं तु पुत्रं शोचामि तेन रोदिमि कौशिक	009c  
पश्यैनं कर्षकं रौद्रं दुर्बलं मम पुत्रकम्	010a  
प्रतोदेनाभिनिघ्नन्तं लाङ्गलेन निपीडितम्	010c  
एतं दृष्ट्वा भृशं श्रन्तं वध्यमानं सुराधिप	011a  
कृपाविष्टास्मि देवेन्द्र मनश्चोद्विजते मम	011c  
एकस्तत्र बलोपेतो धुरमुद्वहतेऽधिकाम्	012a  
अपरोऽल्पबलप्राणः कृशो धमनिसन्ततः	012c  
कृच्छ्रादुद्वहते भारं तं वै शोचामि वासव	012e  
वध्यमानः प्रतोदेन तुद्यमानः पुनः पुनः	013a  
नैव शक्नोति तं भारमुद्वोढुं पश्य वासव	013c  
ततोऽहं तस्य दुःखार्ता विरौमि भृशदुःखिता	014a  
अश्रूण्यावर्तयन्ती च नेत्राभ्यां करुणायती	014c  
इन्द्र उवाच	015  
तव पुत्रसहस्रेषु पीड्यमानेषु शोभने	015a  
किं कृपायितमस्त्यत्र पुत्र एकोऽत्र पीड्यते	015c  
सुरभिरुवाच	016  
यदि पुत्रसहस्रं मे सर्वत्र सममेव मे	016a  
दीनस्य तु सतः शक्र पुत्रस्याभ्यधिका कृपा	016c  
व्यास उवाच	017  
तदिन्द्रः सुरभीवाक्यं निशम्य भृशविस्मितः	017a  
जीवितेनापि कौरव्य मेनेऽभ्यधिकमात्मजम्	017c  
प्रववर्ष च तत्रैव सहसा तोयमुल्बणम्	018a  
कर्षकस्याचरन्विघ्नं भगवान्पाकशासनः	018c  
तद्यथा सुरभिः प्राह सममेवास्तु ते तथा	019a  
सुतेषु राजन्सर्वेषु दीनेष्वभ्यधिका कृपा	019c  
यादृशो मे सुतः पण्डुस्तादृशो मेऽसि पुत्रक	020a  
विदुरश्च महाप्राज्ञः स्नेहादेतद्ब्रवीम्यहम्	020c  
चिराय तव पुत्राणां शतमेकश्च पार्थिव	021a  
पाण्डोः पञ्चैव लक्ष्यन्ते तेऽपि मन्दाः सुदुःखिताः	021c  
कथं जीवेयुरत्यन्तं कथं वर्धेयुरित्यपि	022a  
इति दीनेषु पार्थेषु मनो मे परितप्यते	022c  
यदि पार्थिव कौरव्याञ्जीवमानानिहेच्छसि	023a  
दुर्योधनस्तव सुतः शमं गच्छतु पाण्डवैः	023c  
