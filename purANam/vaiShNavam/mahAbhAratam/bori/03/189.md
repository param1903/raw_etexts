मार्कण्डेय उवाच	001  
ततश्चोरक्षयं कृत्वा द्विजेभ्यः पृथिवीमिमाम्	001a  
वाजिमेधे महायज्ञे विधिवत्कल्पयिष्यति	001c  
स्थापयित्वा स मर्यादाः स्वयम्भुविहिताः शुभाः	002a  
वनं पुण्ययशःकर्मा जरावान्संश्रयिष्यति	002c  
तच्छीलमनुवर्त्स्यन्ते मनुष्या लोकवासिनः	003a  
विप्रैश्चोरक्शये चैव कृते क्षेमं भविष्यति	003c  
कृष्णाजिनानि शक्तीश्च त्रिशूलान्यायुधानि च	004a  
स्थापयन्विप्रशार्दूलो देशेषु विजितेषु च	004c  
संस्तूयमानो विप्रेन्द्रैर्मानयानो द्विजोत्तमान्	005a  
कल्किश्चरिष्यति महीं सदा दस्युवधे रतः	005c  
हा तात हा सुतेत्येवं तास्ता वाचः सुदारुणाः	006a  
विक्रोशमानान्सुभृशं दस्यून्नेष्यति सङ्क्षयम्	006c  
ततोऽधर्मविनाशो वै धर्मवृद्धिश्च भारत	007a  
भविष्यति कृते प्राप्ते क्रियावांश्च जनस्तथा	007c  
आरामाश्चैव चैत्याश्च तटाकान्यवटास्तथा	008a  
यज्ञक्रियाश्च विविधा भविष्यन्ति कृते युगे	008c  
ब्राह्मणाः साधवश्चैव मुनयश्च तपस्विनः	009a  
आश्रमाः सहपाषण्डाः स्थिताः सत्ये जनाः प्रजाः	009c  
जास्यन्ति सर्वबीजानि उप्यमानानि चैव ह	010a  
सर्वेष्वृतुषु राजेन्द्र सर्वं सस्यं भविष्यति	010c  
नरा दानेषु निरता व्रतेषु नियमेषु च	011a  
जपयज्ञपरा विप्रा धर्मकामा मुदा युताः	011c  
पालयिष्यन्ति राजानो धर्मेणेमां वसुन्धराम्	011e  
व्यवहाररता वैश्या भविष्यन्ति कृते युगे	012a  
षट्कर्मनिरता विप्राः क्षत्रिया रक्षणे रताः	012c  
शुश्रूषायां रताः शूद्रास्तथा वर्णत्रयस्य च	013a  
एष धर्मः कृतयुगे त्रेतायां द्वापरे तथा	013c  
पश्चिमे युगकाले च यः स ते सम्प्रकीर्तितः	013e  
सर्वलोकस्य विदिता युगसङ्ख्या च पाण्डव	014a  
एतत्ते सर्वमाख्यातमतीतानागतं मया	014c  
वायुप्रोक्तमनुस्मृत्य पुराणमृषिसंस्तुतम्	014e  
एवं संसारमार्गा मे बहुशश्चिरजीविना	015a  
दृष्टाश्चैवानुभूताश्च तांस्ते कथितवानहम्	015c  
इदं चैवापरं भूयः सह भ्रातृभिरच्युत	016a  
धर्मसंशयमोक्षार्थं निबोध वचनं मम	016c  
धर्मे त्वयात्मा संयोज्यो नित्यं धर्मभृतां वर	017a  
धर्मात्मा हि सुखं राजा प्रेत्य चेह च नन्दति	017c  
निबोध च शुभां वाणीं यां प्रवक्ष्यामि तेऽनघ	018a  
न ब्राह्मणे परिभवः कर्तव्यस्ते कदाचन	018c  
ब्राह्मणो रुषितो हन्यादपि लोकान्प्रतिज्ञया	018e  
वैशम्पायन उवाच	019  
मार्कण्डेयवचः श्रुत्वा कुरूणां प्रवरो नृपः	019a  
उवाच वचनं धीमान्परमं परमद्युतिः	019c  
कस्मिन्धर्मे मया स्थेयं प्रजाः संरक्षता मुने	020a  
कथं च वर्तमानो वै न च्यवेयं स्वधर्मतः	020c  
मार्कण्डेय उवाच	021  
दयावान्सर्वभूतेषु हितो रक्तोऽनसूयकः	021a  
अपत्यानामिव स्वेषां प्रजानां रक्षणे रतः	021c  
चर धर्मं त्यजाधर्मं पितॄन्देवांश्च पूजय	021e  
प्रमादाद्यत्कृतं तेऽभूत्सम्यग्दानेन तज्जय	022a  
अलं ते मानमाश्रित्य सततं परवान्भव	022c  
विजित्य पृथिवीं सर्वां मोदमानः सुखी भव	023a  
एष भूतो भविष्यश्च धर्मस्ते समुदीरितः	023c  
न तेऽस्त्यविदितं किञ्चिदतीतानागतं भुवि	024a  
तस्मादिमं परिक्लेशं त्वं तात हृदि मा कृथाः	024c  
एष कालो महाबाहो अपि सर्वदिवौकसाम्	025a  
मुह्यन्ति हि प्रजास्तात कालेनाभिप्रचोदिताः	025c  
मा च तेऽत्र विचारो भूद्यन्मयोक्तं तवानघ	026a  
अतिशङ्क्य वचो ह्येतद्धर्मलोपो भवेत्तव	026c  
जातोऽसि प्रथिते वंशे कुरूणां भरतर्षभ	027a  
कर्मणा मनसा वाचा सर्वमेतत्समाचर	027c  
युधिष्ठिर उवाच	028  
यत्त्वयोक्तं द्विजश्रेष्ठ वाक्यं श्रुतिमनोहरम्	028a  
तथा करिष्ये यत्नेन भवतः शासनं विभो	028c  
न मे लोभोऽस्ति विप्रेन्द्र न भयं न च मत्सरः	029a  
करिष्यामि हि तत्सर्वमुक्तं यत्ते मयि प्रभो	029c  
वैशम्पायन उवाच	030  
श्रुत्वा तु वचनं तस्य पाण्डवस्य महात्मनः	030a  
प्रहृष्टाः पाण्डवा राजन्सहिताः शार्ङ्गधन्वना	030c  
तथा कथां शुभां श्रुत्वा मार्कण्डेयस्य धीमतः	031a  
विस्मिताः समपद्यन्त पुराणस्य निवेदनात्	031c  
