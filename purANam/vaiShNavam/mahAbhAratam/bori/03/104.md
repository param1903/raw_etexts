लोमश उवाच	001  
तानुवाच समेतांस्तु ब्रह्मा लोकपितामहः	001a  
गच्छध्वं विबुधाः सर्वे यथाकामं यथेप्सितम्	001c  
महता कालयोगेन प्रकृतिं यास्यतेऽर्णवः	002a  
ज्ञातीन्वै कारणं कृत्वा महाराज्ञो भगीरथात्	002c  
युधिष्ठिर उवाच	003  
कथं वै ज्ञातयो ब्रह्मन्कारणं चात्र किं मुने	003a  
कथं समुद्रः पूर्णश्च भगीरथपरिश्रमात्	003c  
एतदिच्छाम्यहं श्रोतुं विस्तरेण तपोधन	004a  
कथ्यमानं त्वया विप्र राज्ञां चरितमुत्तमम्	004c  
वैशम्पायन उवाच	005  
एवमुक्तस्तु विप्रेन्द्रो धर्मराज्ञा महात्मना	005a  
कथयामास माहात्म्यं सगरस्य महात्मनः	005c  
लोमश उवाच	006  
इक्ष्वाकूणां कुले जातः सगरो नाम पार्थिवः	006a  
रूपसत्त्वबलोपेतः स चापुत्रः प्रतापवान्	006c  
स हैहयान्समुत्साद्य तालजङ्घांश्च भारत	007a  
वशे च कृत्वा राज्ञोऽन्यान्स्वराज्यमन्वशासत	007c  
तस्य भार्ये त्वभवतां रूपयौवनदर्पिते	008a  
वैदर्भी भरतश्रेष्ठ शैब्या च भरतर्षभ	008c  
स पुत्रकामो नृपतिस्तताप सुमहत्तपः	009a  
पत्नीभ्यां सह राजेन्द्र कैलासं गिरिमाश्रितः	009c  
स तप्यमानः सुमहत्तपो योगसमन्वितः	010a  
आससाद महात्मानं त्र्यक्षं त्रिपुरमर्दनम्	010c  
शङ्करं भवमीशानं शूलपानिं पिनाकिनम्	011a  
त्र्यम्बकं शिवमुग्रेशं बहुरूपमुमापतिम्	011c  
स तं दृष्ट्वैव वरदं पत्नीभ्यां सहितो नृपः	012a  
प्रणिपत्य महाबाहुः पुत्रार्थं समयाचत	012c  
तं प्रीतिमान्हरः प्राह सभार्यं नृपसत्तमम्	013a  
यस्मिन्वृतो मुहूर्तेऽहं त्वयेह नृपते वरम्	013c  
षष्टिः पुत्रसहस्राणि शूराः समरदर्पिताः	014a  
एकस्यां सम्भविष्यन्ति पत्न्यां तव नरोत्तम	014c  
ते चैव सर्वे सहिताः क्षयं यास्यन्ति पार्थिव	015a  
एको वंशधरः शूर एकस्यां सम्भविष्यति	015c  
एवमुक्त्वा तु तं रुद्रस्तत्रैवान्तरधीयत	015e  
स चापि सगरो राजा जगाम स्वं निवेशनम्	016a  
पत्नीभ्यां सहितस्तात सोऽतिहृष्टमनास्तदा	016c  
तस्याथ मनुजश्रेष्ठ ते भार्ये कमलेक्षणे	017a  
वैदर्भी चैव शैब्या च गर्भिण्यौ सम्बभूवतुः	017c  
ततः कालेन वैदर्भी गर्भालाबुं व्यजायत	018a  
शैब्या च सुषुवे पुत्रं कुमारं देवरूपिणम्	018c  
तदालाबुं समुत्स्रष्टुं मनश्चक्रे स पार्थिवः	019a  
अथान्तरिक्षाच्छुश्राव वाचं गम्भीरनिस्वनाम्	019c  
राजन्मा साहसं कार्षीः पुत्रान्न त्यक्तुमर्हसि	020a  
अलाबुमध्यान्निष्कृष्य बीजं यत्नेन गोप्यताम्	020c  
सोपस्वेदेषु पात्रेषु घृतपूर्णेषु भागशः	021a  
ततः पुत्रसहस्राणि षष्टिं प्राप्स्यसि पार्थिव	021c  
महादेवेन दिष्टं ते पुत्रजन्म नराधिप	022a  
अनेन क्रमयोगेन मा ते बुद्धिरतोऽन्यथा	022c  
