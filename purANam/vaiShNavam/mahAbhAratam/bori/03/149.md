भीम उवाच	001  
पूर्वरूपमदृष्ट्वा ते न यास्यामि कथञ्चन	001a  
यदि तेऽहमनुग्राह्यो दर्शयात्मानमात्मना	001c  
वैशम्पायन उवाच	002  
एवमुक्तस्तु भीमेन स्मितं कृत्वा प्लवङ्गमः	002a  
तद्रूपं दर्शयामास यद्वै सागरलङ्घने	002c  
भ्रातुः प्रियमभीप्सन्वै चकार सुमहद्वपुः	003a  
देहस्तस्य ततोऽतीव वर्धत्यायामविस्तरैः	003c  
तद्रूपं कदलीषण्डं छादयन्नमितद्युतिः	004a  
गिरेश्चोच्छ्रयमागम्य तस्थौ तत्र स वानरः	004c  
समुच्छ्रितमहाकायो द्वितीय इव पर्वतः	005a  
ताम्रेक्षणस्तीक्ष्णदंष्ट्रो भृकुटीकृतलोचनः	005c  
दीर्घलाङ्गूलमाविध्य दिशो व्याप्य स्थितः कपिः	005e  
तद्रूपं महदालक्ष्य भ्रातुः कौरवनन्दनः	006a  
विसिस्मिये तदा भीमो जहृषे च पुनः पुनः	006c  
तमर्कमिव तेजोभिः सौवर्णमिव पर्वतम्	007a  
प्रदीप्तमिव चाकाशं दृष्ट्वा भीमो न्यमीलयत्	007c  
आबभाषे च हनुमान्भीमसेनं स्मयन्निव	008a  
एतावदिह शक्तस्त्वं रूपं द्रष्टुं ममानघ	008c  
वर्धेऽहं चाप्यतो भूयो यावन्मे मनसेप्सितम्	009a  
भीम शत्रुषु चात्यर्थं वर्धते मूर्तिरोजसा	009c  
तदद्भुतं महारौद्रं विन्ध्यमन्दरसन्निभम्	010a  
दृष्ट्वा हनूमतो वर्ष्म सम्भ्रान्तः पवनात्मजः	010c  
प्रत्युवाच ततो भीमः सम्प्रहृष्टतनूरुहः	011a  
कृताञ्जलिरदीनात्मा हनूमन्तमवस्थितम्	011c  
दृष्टं प्रमाणं विपुलं शरीरस्यास्य ते विभो	012a  
संहरस्व महावीर्य स्वयमात्मानमात्मना	012c  
न हि शक्नोमि त्वां द्रष्टुं दिवाकरमिवोदितम्	013a  
अप्रमेयमनाधृष्यं मैनाकमिव पर्वतम्	013c  
विस्मयश्चैव मे वीर सुमहान्मनसोऽद्य वै	014a  
यद्रामस्त्वयि पार्श्वस्थे स्वयं रावणमभ्यगात्	014c  
त्वमेव शक्तस्तां लङ्कां सयोधां सहवाहनाम्	015a  
स्वबाहुबलमाश्रित्य विनाशयितुमोजसा	015c  
न हि ते किञ्चिदप्राप्यं मारुतात्मज विद्यते	016a  
तव नैकस्य पर्याप्तो रावणः सगणो युधि	016c  
एवमुक्तस्तु भीमेन हनूमान्प्लवगर्षभः	017a  
प्रत्युवाच ततो वाक्यं स्निग्धगम्भीरया गिरा	017c  
एवमेतन्महाबाहो यथा वदसि भारत	018a  
भीमसेन न पर्याप्तो ममासौ राक्षसाधमः	018c  
मया तु तस्मिन्निहते रावणे लोककण्टके	019a  
कीर्तिर्नश्येद्राघवस्य तत एतदुपेक्षितम्	019c  
तेन वीरेण हत्वा तु सगणं राक्षसाधिपम्	020a  
आनीता स्वपुरं सीता लोके कीर्तिश्च स्थापिता	020c  
तद्गच्छ विपुलप्रज्ञ भ्रातुः प्रियहिते रतः	021a  
अरिष्टं क्षेममध्वानं वायुना परिरक्षितः	021c  
एष पन्थाः कुरुश्रेष्ठ सौगन्धिकवनाय ते	022a  
द्रक्ष्यसे धनदोद्यानं रक्षितं यक्षराक्षसैः	022c  
न च ते तरसा कार्यः कुसुमावचयः स्वयम्	023a  
दैवतानि हि मान्यानि पुरुषेण विशेषतः	023c  
बलिहोमनमस्कारैर्मन्त्रैश्च भरतर्षभ	024a  
दैवतानि प्रसादं हि भक्त्या कुर्वन्ति भारत	024c  
मा तात साहसं कार्षीः स्वधर्ममनुपालय	025a  
स्वधर्मस्थः परं धर्मं बुध्यस्वागमयस्व च	025c  
न हि धर्ममविज्ञाय वृद्धाननुपसेव्य च	026a  
धर्मो वै वेदितुं शक्यो बृहस्पतिसमैरपि	026c  
अधर्मो यत्र धर्माख्यो धर्मश्चाधर्मसञ्ज्ञितः	027a  
विज्ञातव्यो विभागेन यत्र मुह्यन्त्यबुद्धयः	027c  
आचारसम्भवो धर्मो धर्माद्वेदाः समुत्थिताः	028a  
वेदैर्यज्ञाः समुत्पन्ना यज्ञैर्देवाः प्रतिष्ठिताः	028c  
वेदाचारविधानोक्तैर्यज्ञैर्धार्यन्ति देवताः	029a  
बृहस्पत्युशनोक्तैश्च नयैर्धार्यन्ति मानवाः	029c  
पण्याकरवणिज्याभिः कृष्याथो योनिपोषणैः	030a  
वार्तया धार्यते सर्वं धर्मैरेतैर्द्विजातिभिः	030c  
त्रयी वार्ता दण्डनीतिस्तिस्रो विद्या विजानताम्	031a  
ताभिः सम्यक्प्रयुक्ताभिर्लोकयात्रा विधीयते	031c  
सा चेद्धर्मक्रिया न स्यात्त्रयीधर्ममृते भुवि	032a  
दण्डनीतिमृते चापि निर्मर्यादमिदं भवेत्	032c  
वार्ताधर्मे ह्यवर्तन्त्यो विनश्येयुरिमाः प्रजाः	033a  
सुप्रवृत्तैस्त्रिभिर्ह्येतैर्धर्मैः सूयन्ति वै प्रजाः	033c  
द्विजानाममृतं धर्मो ह्येकश्चैवैकवर्णिकः	034a  
यज्ञाध्ययनदानानि त्रयः साधारणाः स्मृताः	034c  
याजनाध्यापने चोभे ब्राह्मणानां प्रतिग्रहः	035a  
पालनं क्षत्रियाणां वै वैश्यधर्मश्च पोषणम्	035c  
शुश्रूषा तु द्विजातीनां शूद्राणां धर्म उच्यते	036a  
भैक्षहोमव्रतैर्हीनास्तथैव गुरुवासिनाम्	036c  
क्षत्रधर्मोऽत्र कौन्तेय तव धर्माभिरक्षणम्	037a  
स्वधर्मं प्रतिपद्यस्व विनीतो नियतेन्द्रियः	037c  
वृद्धैः सम्मन्त्र्य सद्भिश्च बुद्धिमद्भिः श्रुतान्वितैः	038a  
सुस्थितः शास्ति दण्डेन व्यसनी परिभूयते	038c  
निग्रहानुग्रहैः सम्यग्यदा राजा प्रवर्तते	039a  
तदा भवति लोकस्य मर्यादा सुव्यवस्थिता	039c  
तस्माद्देशे च दुर्गे च शत्रुमित्रबलेषु च	040a  
नित्यं चारेण बोद्धव्यं स्थानं वृद्धिः क्षयस्तथा	040c  
राज्ञामुपायाश्चत्वारो बुद्धिमन्त्रः पराक्रमः	041a  
निग्रहानुग्रहौ चैव दाक्ष्यं तत्कार्यसाधनम्	041c  
साम्ना दानेन भेदेन दण्डेनोपेक्षणेन च	042a  
साधनीयानि कार्याणि समासव्यासयोगतः	042c  
मन्त्रमूला नयाः सर्वे चाराश्च भरतर्षभ	043a  
सुमन्त्रितैर्नयैः सिद्धिस्तद्विदैः सह मन्त्रयेत्	043c  
स्त्रिया मूढेन लुब्धेन बालेन लघुना तथा	044a  
न मन्त्रयेत गुह्यानि येषु चोन्मादलक्षणम्	044c  
मन्त्रयेत्सह विद्वद्भिः शक्तैः कर्माणि कारयेत्	045a  
स्निग्धैश्च नीतिविन्यासान्मूर्खान्सर्वत्र वर्जयेत्	045c  
धार्मिकान्धर्मकार्येषु अर्थकार्येषु पण्डितान्	046a  
स्त्रीषु क्लीबान्नियुञ्जीत क्रूरान्क्रूरेषु कर्मसु	046c  
स्वेभ्यश्चैव परेभ्यश्च कार्याकार्यसमुद्भवा	047a  
बुद्धिः कर्मसु विज्ञेया रिपूणां च बलाबलम्	047c  
बुद्ध्या सुप्रतिपन्नेषु कुर्यात्साधुपरिग्रहम्	048a  
निग्रहं चाप्यशिष्टेषु निर्मर्यादेषु कारयेत्	048c  
निग्रहे प्रग्रहे सम्यग्यदा राजा प्रवर्तते	049a  
तदा भवति लोकस्य मर्यादा सुव्यवस्थिता	049c  
एष ते विहितः पार्थ घोरो धर्मो दुरन्वयः	050a  
तं स्वधर्मविभागेन विनयस्थोऽनुपालय	050c  
तपोधर्मदमेज्याभिर्विप्रा यान्ति यथा दिवम्	051a  
दानातिथ्यक्रियाधर्मैर्यान्ति वैश्याश्च सद्गतिम्	051c  
क्षत्रं याति तथा स्वर्गं भुवि निग्रहपालनैः	052a  
सम्यक्प्रणीय दण्डं हि कामद्वेषविवर्जिताः	052c  
अलुब्धा विगतक्रोधाः सतां यान्ति सलोकताम्	052e  
