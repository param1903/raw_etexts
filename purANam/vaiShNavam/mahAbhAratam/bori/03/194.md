मार्कण्डेय उवाच	001  
स एवमुक्तो राजर्षिरुत्तङ्केनापराजितः	001a  
उत्तङ्कं कौरवश्रेष्ठ कृताञ्जलिरथाब्रवीत्	001c  
न तेऽभिगमनं ब्रह्मन्मोघमेतद्भविष्यति	002a  
पुत्रो ममायं भगवन्कुवलाश्व इति स्मृतः	002c  
धृतिमान्क्षिप्रकारी च वीर्येणाप्रतिमो भुवि	003a  
प्रियं वै सर्वमेतत्ते करिष्यति न संशयः	003c  
पुत्रैः परिवृतः सर्वैः शूरैः परिघबाहुभिः	004a  
विसर्जयस्व मां ब्रह्मन्न्यस्तशस्त्रोऽस्मि साम्प्रतम्	004c  
तथास्त्विति च तेनोक्तो मुनिनामिततेजसा	005a  
स तमादिश्य तनयमुत्तङ्काय महात्मने	005c  
क्रियतामिति राजर्षिर्जगाम वनमुत्तमम्	005e  
युधिष्ठिर उवाच	006  
क एष भगवन्दैत्यो महावीर्यस्तपोधन	006a  
कस्य पुत्रोऽथ नप्ता वा एतदिच्छामि वेदितुम्	006c  
एवं महाबलो दैत्यो न श्रुतो मे तपोधन	007a  
एतदिच्छामि भगवन्याथातथ्येन वेदितुम्	007c  
सर्वमेव महाप्राज्ञ विस्तरेण तपोधन	007e  
मार्कण्डेय उवाच	008  
शृणु राजन्निदं सर्वं यथावृत्तं नराधिप	008a  
एकार्णवे तदा घोरे नष्टे स्थावरजङ्गमे	008c  
प्रनष्टेषु च भूतेषु सर्वेषु भरतर्षभ	008e  
प्रभवः सर्वभूतानां शाश्वतः पुरुषोऽव्ययः	009a  
सुष्वाप भगवान्विष्णुरप्शय्यामेक एव ह	009c  
नागस्य भोगे महति शेषस्यामिततेजसः	009e  
लोककर्ता महाभाग भगवानच्युतो हरिः	010a  
नागभोगेन महता परिरभ्य महीमिमाम्	010c  
स्वपतस्तस्य देवस्य पद्मं सूर्यसमप्रभम्	011a  
नाभ्यां विनिःसृतं तत्र यत्रोत्पन्नः पितामहः	011c  
साक्षाल्लोकगुरुर्ब्रह्मा पद्मे सूर्येन्दुसप्रभे	011e  
चतुर्वेदश्चतुर्मूर्तिस्तथैव च चतुर्मुखः	012a  
स्वप्रभावाद्दुराधर्षो महाबलपराक्रमः	012c  
कस्यचित्त्वथ कालस्य दानवौ वीर्यवत्तरौ	013a  
मधुश्च कैटभश्चैव दृष्टवन्तौ हरिं प्रभुम्	013c  
शयानं शयने दिव्ये नागभोगे महाद्युतिम्	014a  
बहुयोजनविस्तीर्णे बहुयोजनमायते	014c  
किरीटकौस्तुभधरं पीतकौशेयवाससम्	015a  
दीप्यमानं श्रिया राजंस्तेजसा वपुषा तथा	015c  
सहस्रसूर्यप्रतिममद्भुतोपमदर्शनम्	015e  
विस्मयः सुमहानासीन्मधुकैटभयोस्तदा	016a  
दृष्ट्वा पितामहं चैव पद्मे पद्मनिभेक्षणम्	016c  
वित्रासयेतामथ तौ ब्रह्माणममितौजसम्	017a  
वित्रास्यमानो बहुशो ब्रह्मा ताभ्यां महायशाः	017c  
अकम्पयत्पद्मनालं ततोऽबुध्यत केशवः	017e  
अथापश्यत गोविन्दो दानवौ वीर्यवत्तरौ	018a  
दृष्ट्वा तावब्रवीद्देवः स्वागतं वां महाबलौ	018c  
ददानि वां वरं श्रेष्ठं प्रीतिर्हि मम जायते	018e  
तौ प्रहस्य हृषीकेशं महावीर्यौ महासुरौ	019a  
प्रत्यब्रूतां महाराज सहितौ मधुसूदनम्	019c  
आवां वरय देव त्वं वरदौ स्वः सुरोत्तम	020a  
दातारौ स्वो वरं तुभ्यं तद्ब्रवीह्यविचारयन्	020c  
भगवानुवाच	021  
प्रतिगृह्णे वरं वीरावीप्सितश्च वरो मम	021a  
युवां हि वीर्यसम्पन्नौ न वामस्ति समः पुमान्	021c  
वध्यत्वमुपगच्छेतां मम सत्यपराक्रमौ	022a  
एतदिच्छाम्यहं कामं प्राप्तुं लोकहिताय वै	022c  
मधुकैटभावूचतुः	023  
अनृतं नोक्तपूर्वं नौ स्वैरेष्वपि कुतोऽन्यथा	023a  
सत्ये धर्मे च निरतौ विद्ध्यावां पुरुषोत्तम	023c  
बले रूपे च वीर्ये च शमे च न समोऽस्ति नौ	024a  
धर्मे तपसि दाने च शीलसत्त्वदमेषु च	024c  
उपप्लवो महानस्मानुपावर्तत केशव	025a  
उक्तं प्रतिकुरुष्व त्वं कालो हि दुरतिक्रमः	025c  
आवामिच्छावहे देव कृतमेकं त्वया विभो	026a  
अनावृतेऽस्मिन्नाकाशे वधं सुरवरोत्तम	026c  
पुत्रत्वमभिगच्छाव तव चैव सुलोचन	027a  
वर एष वृतो देव तद्विद्धि सुरसत्तम	027c  
भगवानुवाच	028  
बाढमेवं करिष्यामि सर्वमेतद्भविष्यति	028a  
मार्कण्डेय उवाच	029  
विचिन्त्य त्वथ गोविन्दो नापश्यद्यदनावृतम्	029a  
अवकाशं पृथिव्यां वा दिवि वा मधुसूदनः	029c  
स्वकावनावृतावूरू दृष्ट्वा देववरस्तदा	030a  
मधुकैटभयो राजञ्शिरसी मधुसूदनः	030c  
चक्रेण शितधारेण न्यकृन्तत महायशाः	030e  
