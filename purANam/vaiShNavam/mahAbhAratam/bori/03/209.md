मार्कण्डेय उवाच	001  
बृहस्पतेश्चान्द्रमसी भार्याभूद्या यशस्विनी	001a  
अग्नीन्साजनयत्पुण्यान्षडेकां चापि पुत्रिकाम्	001c  
आहुतिष्वेव यस्याग्नेर्हविषाज्यं विधीयते	002a  
सोऽग्निर्बृहस्पतेः पुत्रः शंयुर्नाम महाप्रभः	002c  
चातुर्मास्येषु यस्येष्ट्यामश्वमेधेऽग्रजः पशुः	003a  
दीप्तो ज्वालैरनेकाभैरग्निरेकोऽथ वीर्यवान्	003c  
शंयोरप्रतिमा भार्या सत्या सत्या च धर्मजा	004a  
अग्निस्तस्य सुतो दीप्तस्तिस्रः कन्याश्च सुव्रताः	004c  
प्रथमेनाज्यभागेन पूज्यते योऽग्निरध्वरे	005a  
अग्निस्तस्य भरद्वाजः प्रथमः पुत्र उच्यते	005c  
पौर्णमास्येषु सर्वेषु हविषाज्यं स्रुवोद्यतम्	006a  
भरतो नामतः सोऽग्निर्द्वितीयः शंयुतः सुतः	006c  
तिस्रः कन्या भवन्त्यन्या यासां स भरतः पतिः	007a  
भरतस्तु सुतस्तस्य भरत्येका च पुत्रिका	007c  
भरतो भरतस्याग्नेः पावकस्तु प्रजापतेः	008a  
महानत्यर्थमहितस्तथा भरतसत्तम	008c  
भरद्वाजस्य भार्या तु वीरा वीरश्च पिण्डदः	009a  
प्राहुराज्येन तस्येज्यां सोमस्येव द्विजाः शनैः	009c  
हविषा यो द्वितीयेन सोमेन सह युज्यते	010a  
रथप्रभू रथध्वानः कुम्भरेताः स उच्यते	010c  
सरय्वां जनयत्सिद्धिं भानुं भाभिः समावृणोत्	011a  
आग्नेयमानयन्नित्यमाह्वानेष्वेष कथ्यते	011c  
यस्तु न च्यवते नित्यं यशसा वर्चसा श्रिया	012a  
अग्निर्निश्च्यवनो नाम पृथिवीं स्तौति केवलम्	012c  
विपाप्मा कलुषैर्मुक्तो विशुद्धश्चार्चिषा ज्वलन्	013a  
विपापोऽग्निः सुतस्तस्य सत्यः समयकर्मसु	013c  
आक्रोशतां हि भूतानां यः करोति हि निष्कृतिम्	014a  
अग्निः स निष्कृतिर्नाम शोभयत्यभिसेवितः	014c  
अनुकूजन्ति येनेह वेदनार्ताः स्वयं जनाः	015a  
तस्य पुत्रः स्वनो नाम पावकः स रुजस्करः	015c  
यस्तु विश्वस्य जगतो बुद्धिमाक्रम्य तिष्ठति	016a  
तं प्राहुरध्यात्मविदो विश्वजिन्नाम पावकम्	016c  
अन्तराग्निः श्रितो यो हि भुक्तं पचति देहिनाम्	017a  
स यज्ञे विश्वभुङ्नाम सर्वलोकेषु भारत	017c  
ब्रह्मचारी यतात्मा च सततं विपुलव्रतः	018a  
ब्राह्मणाः पूजयन्त्येनं पाकयज्ञेषु पावकम्	018c  
प्रथितो गोपतिर्नाम नदी यस्याभवत्प्रिया	019a  
तस्मिन्सर्वाणि कर्माणि क्रियन्ते कर्मकर्तृभिः	019c  
वडवामुखः पिबत्यम्भो योऽसौ परमदारुणः	020a  
ऊर्ध्वभागूर्ध्वभाङ्नाम कविः प्राणाश्रितस्तु सः	020c  
उदग्द्वारं हविर्यस्य गृहे नित्यं प्रदीयते	021a  
ततः स्विष्टं भवेदाज्यं स्विष्टकृत्परमः स्मृतः	021c  
यः प्रशान्तेषु भूतेषु मन्युर्भवति पावकः	022a  
क्रोधस्य तु रसो जज्ञे मन्यती चाथ पुत्रिका	022c  
स्वाहेति दारुणा क्रूरा सर्वभूतेषु तिष्ठति	022e  
त्रिदिवे यस्य सदृशो नास्ति रूपेण कश्चन	023a  
अतुल्यत्वात्कृतो देवैर्नाम्ना कामस्तु पावकः	023c  
संहर्षाद्धारयन्क्रोधं धन्वी स्रग्वी रथे स्थितः	024a  
समरे नाशयेच्छत्रूनमोघो नाम पावकः	024c  
उक्थो नाम महाभाग त्रिभिरुक्थैरभिष्टुतः	025a  
महावाचं त्वजनयत्सकामाश्वं हि यं विदुः	025c  
