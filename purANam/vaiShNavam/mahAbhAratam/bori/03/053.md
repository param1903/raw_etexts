बृहदश्व उवाच	001  
सा नमस्कृत्य देवेभ्यः प्रहस्य नलमब्रवीत्	001a  
प्रणयस्व यथाश्रद्धं राजन्किं करवाणि ते	001c  
अहं चैव हि यच्चान्यन्ममास्ति वसु किञ्चन	002a  
सर्वं तत्तव विश्रब्धं कुरु प्रणयमीश्वर	002c  
हंसानां वचनं यत्तत्तन्मां दहति पार्थिव	003a  
त्वत्कृते हि मया वीर राजानः सन्निपातिताः	003c  
यदि चेद्भजमानां मां प्रत्याख्यास्यसि मानद	004a  
विषमग्निं जलं रज्जुमास्थास्ये तव कारणात्	004c  
एवमुक्तस्तु वैदर्भ्या नलस्तां प्रत्युवाच ह	005a  
तिष्ठत्सु लोकपालेषु कथं मानुषमिच्छसि	005c  
येषामहं लोककृतामीश्वराणां महात्मनाम्	006a  
न पादरजसा तुल्यो मनस्ते तेषु वर्तताम्	006c  
विप्रियं ह्याचरन्मर्त्यो देवानां मृत्युमृच्छति	007a  
त्राहि मामनवद्याङ्गि वरयस्व सुरोत्तमान्	007c  
ततो बाष्पकलां वाचं दमयन्ती शुचिस्मिता	008a  
प्रव्याहरन्ती शनकैर्नलं राजानमब्रवीत्	008c  
अस्त्युपायो मया दृष्टो निरपायो नरेश्वर	009a  
येन दोषो न भविता तव राजन्कथञ्चन	009c  
त्वं चैव हि नरश्रेष्ठ देवाश्चाग्निपुरोगमाः	010a  
आयान्तु सहिताः सर्वे मम यत्र स्वयंवरः	010c  
ततोऽहं लोकपालानां सन्निधौ त्वां नरेश्वर	011a  
वरयिष्ये नरव्याघ्र नैवं दोषो भविष्यति	011c  
एवमुक्तस्तु वैदर्भ्या नलो राजा विशां पते	012a  
आजगाम पुनस्तत्र यत्र देवाः समागताः	012c  
तमपश्यंस्तथायान्तं लोकपालाः सहेश्वराः	013a  
दृष्ट्वा चैनं ततोऽपृच्छन्वृत्तान्तं सर्वमेव तत्	013c  
देवा ऊचुः	014  
कच्चिद्दृष्टा त्वया राजन्दमयन्ती शुचिस्मिता	014a  
किमब्रवीच्च नः सर्वान्वद भूमिपतेऽनघ	014c  
नल उवाच	015  
भवद्भिरहमादिष्टो दमयन्त्या निवेशनम्	015a  
प्रविष्टः सुमहाकक्ष्यं दण्डिभिः स्थविरैर्वृतम्	015c  
प्रविशन्तं च मां तत्र न कश्चिद्दृष्टवान्नरः	016a  
ऋते तां पार्थिवसुतां भवतामेव तेजसा	016c  
सख्यश्चास्या मया दृष्टास्ताभिश्चाप्युपलक्षितः	017a  
विस्मिताश्चाभवन्दृष्ट्वा सर्वा मां विबुधेश्वराः	017c  
वर्ण्यमानेषु च मया भवत्सु रुचिरानना	018a  
मामेव गतसङ्कल्पा वृणीते सुरसत्तमाः	018c  
अब्रवीच्चैव मां बाला आयान्तु सहिताः सुराः	019a  
त्वया सह नरश्रेष्ठ मम यत्र स्वयंवरः	019c  
तेषामहं सन्निधौ त्वां वरयिष्ये नरोत्तम	020a  
एवं तव महाबाहो दोषो न भवितेति ह	020c  
एतावदेव विबुधा यथावृत्तमुदाहृतम्	021a  
मयाशेषं प्रमाणं तु भवन्तस्त्रिदशेश्वराः	021c  
