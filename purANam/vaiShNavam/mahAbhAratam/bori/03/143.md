वैशम्पायन उवाच	001  
ते शूरास्ततधन्वानस्तूणवन्तः समार्गणाः	001a  
बद्धगोधाङ्गुलित्राणाः खड्गवन्तोऽमितौजसः	001c  
परिगृह्य द्विजश्रेष्ठाञ्श्रेष्ठाः सर्वधनुष्मताम्	002a  
पाञ्चालीसहिता राजन्प्रययुर्गन्धमादनम्	002c  
सरांसि सरितश्चैव पर्वतांश्च वनानि च	003a  
वृक्षांश्च बहुलच्छायान्ददृशुर्गिरिमूर्धनि	003c  
नित्यपुष्पफलान्देशान्देवर्षिगणसेवितान्	003e  
आत्मन्यात्मानमाधाय वीरा मूलफलाशनाः	004a  
चेरुरुच्चावचाकारान्देशान्विषमसङ्कटान्	004c  
पश्यन्तो मृगजातानि बहूनि विविधानि च	004e  
ऋषिसिद्धामरयुतं गन्धर्वाप्सरसां प्रियम्	005a  
विविशुस्ते महात्मानः किन्नराचरितं गिरिम्	005c  
प्रविशत्स्वथ वीरेषु पर्वतं गन्धमादनम्	006a  
चण्डवातं महद्वर्षं प्रादुरासीद्विशां पते	006c  
ततो रेणुः समुद्भूतः सपत्रबहुलो महान्	007a  
पृथिवीं चान्तरिक्षं च द्यां चैव तमसावृणोत्	007c  
न स्म प्रज्ञायते किञ्चिदावृते व्योम्नि रेणुना	008a  
न चापि शेकुस्ते कर्तुमन्योन्यस्याभिभाषणम्	008c  
न चापश्यन्त तेऽन्योन्यं तमसा हतचक्षुषः	009a  
आकृष्यमाणा वातेन साश्मचूर्णेन भारत	009c  
द्रुमाणां वातभग्नानां पततां भूतले भृशम्	010a  
अन्येषां च महीजानां शब्दः समभवन्महान्	010c  
द्यौः स्वित्पतति किं भूमौ दीर्यन्ते पर्वता नु किम्	011a  
इति ते मेनिरे सर्वे पवनेन विमोहिताः	011c  
ते यथानन्तरान्वृक्षान्वल्मीकान्विषमाणि च	012a  
पाणिभिः परिमार्गन्तो भीता वायोर्निलिल्यिरे	012c  
ततः कार्मुकमुद्यम्य भीमसेनो महाबलः	013a  
कृष्णामादाय सङ्गत्या तस्थावाश्रित्य पादपम्	013c  
धर्मराजश्च धौम्यश्च निलिल्याते महावने	014a  
अग्निहोत्राण्युपादाय सहदेवस्तु पर्वते	014c  
नकुलो ब्राह्मणाश्चान्ये लोमशश्च महातपाः	015a  
वृक्षानासाद्य सन्त्रस्तास्तत्र तत्र निलिल्यिरे	015c  
मन्दीभूते च पवने तस्मिन्रजसि शाम्यति	016a  
महद्भिः पृषतैस्तूर्णं वर्षमभ्याजगाम ह	016c  
ततोऽश्मसहिता धाराः संवृण्वन्त्यः समन्ततः	017a  
प्रपेतुरनिशं तत्र शीघ्रवातसमीरिताः	017c  
ततः सागरगा आपः कीर्यमाणाः समन्ततः	018a  
प्रादुरासन्सकलुसाः फेनवत्यो विशां पते	018c  
वहन्त्यो वारि बहुलं फेनोडुपपरिप्लुतम्	019a  
परिसस्रुर्महाशब्दाः प्रकर्षन्त्यो महीरुहान्	019c  
तस्मिन्नुपरते वर्षे वाते च समतां गते	020a  
गते ह्यम्भसि निम्नानि प्रादुर्भूते दिवाकरे	020c  
निर्जग्मुस्ते शनैः सर्वे समाजग्मुश्च भारत	021a  
प्रतस्थुश्च पुनर्वीराः पर्वतं गन्धमादनम्	021c  
