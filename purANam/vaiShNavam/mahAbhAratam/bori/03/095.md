लोमश उवाच	001  
यदा त्वमन्यतागस्त्यो गार्हस्थ्ये तां क्षमामिति	001a  
तदाभिगम्य प्रोवाच वैदर्भं पृथिवीपतिम्	001c  
राजन्निवेशे बुद्धिर्मे वर्तते पुत्रकारणात्	002a  
वरये त्वां महीपाल लोपामुद्रां प्रयच्छ मे	002c  
एवमुक्तः स मुनिना महीपालो विचेतनः	003a  
प्रत्याख्यानाय चाशक्तः प्रदातुमपि नैच्छत	003c  
ततः स भार्यामभ्येत्य प्रोवाच पृथिवीपतिः	004a  
महर्षिर्वीर्यवानेष क्रुद्धः शापाग्निना दहेत्	004c  
तं तथा दुःखितं दृष्ट्वा सभार्यं पृथिवीपतिम्	005a  
लोपामुद्राभिगम्येदं काले वचनमब्रवीत्	005c  
न मत्कृते महीपाल पीडामभ्येतुमर्हसि	006a  
प्रयच्छ मामगस्त्याय त्राह्यात्मानं मया पितः	006c  
दुहितुर्वचनाद्राजा सोऽगस्त्याय महात्मने	007a  
लोपामुद्रां ततः प्रादाद्विधिपूर्वं विशां पते	007c  
प्राप्य भार्यामगस्त्यस्तु लोपामुद्रामभाषत	008a  
महार्हाण्युत्सृजैतानि वासांस्याभरणानि च	008c  
ततः सा दर्शनीयानि महार्हाणि तनूनि च	009a  
समुत्ससर्ज रम्भोरूर्वसनान्यायतेक्षणा	009c  
ततश्चीराणि जग्राह वल्कलान्यजिनानि च	010a  
समानव्रतचर्या च बभूवायतलोचना	010c  
गङ्गाद्वारमथागम्य भगवानृषिसत्तमः	011a  
उग्रमातिष्ठत तपः सह पत्न्यानुकूलया	011c  
सा प्रीत्या बहुमानाच्च पतिं पर्यचरत्तदा	012a  
अगस्त्यश्च परां प्रीतिं भार्यायामकरोत्प्रभुः	012c  
ततो बहुतिथे काले लोपामुद्रां विशां पते	013a  
तपसा द्योतितां स्नातां ददर्श भगवानृषिः	013c  
स तस्याः परिचारेण शौचेन च दमेन च	014a  
श्रिया रूपेण च प्रीतो मैथुनायाजुहाव ताम्	014c  
ततः सा प्राञ्जलिर्भूत्वा लज्जमानेव भामिनी	015a  
तदा सप्रणयं वाक्यं भगवन्तमथाब्रवीत्	015c  
असंशयं प्रजाहेतोर्भार्यां पतिरविन्दत	016a  
या तु त्वयि मम प्रीतिस्तामृषे कर्तुमर्हसि	016c  
यथा पितुर्गृहे विप्र प्रासादे शयनं मम	017a  
तथाविधे त्वं शयने मामुपैतुमिहार्हसि	017c  
इच्छामि त्वां स्रग्विणं च भूषणैश्च विभूषितम्	018a  
उपसर्तुं यथाकामं दिव्याभरणभूषिता	018c  
अगस्त्य उवाच	019  
न वै धनानि विद्यन्ते लोपामुद्रे तथा मम	019a  
यथाविधानि कल्याणि पितुस्तव सुमध्यमे	019c  
लोपामुद्रोवाच	020  
ईशोऽसि तपसा सर्वं समाहर्तुमिहेश्वर	020a  
क्षणेन जीवलोके यद्वसु किञ्चन विद्यते	020c  
अगस्त्य उवाच	021  
एवमेतद्यथात्थ त्वं तपोव्ययकरं तु मे	021a  
यथा तु मे न नश्येत तपस्तन्मां प्रचोदय	021c  
लोपामुद्रोवाच	022  
अल्पावशिष्टः कालोऽयमृतौ मम तपोधन	022a  
न चान्यथाहमिच्छामि त्वामुपैतुं कथञ्चन	022c  
न चापि धर्ममिच्छामि विलोप्तुं ते तपोधन	023a  
एतत्तु मे यथाकामं सम्पादयितुमर्हसि	023c  
अगस्त्य उवाच	024  
यद्येष कामः सुभगे तव बुद्ध्या विनिश्चितः	024a  
हन्त गच्छाम्यहं भद्रे चर काममिह स्थिता	024c  
