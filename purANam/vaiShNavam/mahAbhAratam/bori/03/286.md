कर्ण उवाच	001  
भगवन्तमहं भक्तो यथा मां वेत्थ गोपते	001a  
तथा परमतिग्मांशो नान्यं देवं कथञ्चन	001c  
न मे दारा न मे पुत्रा न चात्मा सुहृदो न च	002a  
तथेष्टा वै सदा भक्त्या यथा त्वं गोपते मम	002c  
इष्टानां च महात्मानो भक्तानां च न संशयः	003a  
कुर्वन्ति भक्तिमिष्टां च जानीषे त्वं च भास्कर	003c  
इष्टो भक्तश्च मे कर्णो न चान्यद्दैवतं दिवि	004a  
जानीत इति वै कृत्वा भगवानाह मद्धितम्	004c  
भूयश्च शिरसा याचे प्रसाद्य च पुनः पुनः	005a  
इति ब्रवीमि तिग्मांशो त्वं तु मे क्षन्तुमर्हसि	005c  
बिभेमि न तथा मृत्योर्यथा बिभ्येऽनृतादहम्	006a  
विशेषेण द्विजातीनां सर्वेषां सर्वदा सताम्	006c  
प्रदाने जीवितस्यापि न मेऽत्रास्ति विचारणा	006e  
यच्च मामात्थ देव त्वं पाण्डवं फल्गुनं प्रति	007a  
व्येतु सन्तापजं दुःखं तव भास्कर मानसम्	007c  
अर्जुनं प्रति मां चैव विजेष्यामि रणेऽर्जुनम्	007e  
तवापि विदितं देव ममाप्यस्त्रबलं महत्	008a  
जामदग्न्यादुपात्तं यत्तथा द्रोणान्महात्मनः	008c  
इदं त्वमनुजानीहि सुरश्रेष्ठ व्रतं मम	009a  
भिक्षते वज्रिणे दद्यामपि जीवितमात्मनः	009c  
सूर्य उवाच	010  
यदि तात ददास्येते वज्रिणे कुण्डले शुभे	010a  
त्वमप्येनमथो ब्रूया विजयार्थं महाबल	010c  
नियमेन प्रदद्यास्त्वं कुण्डले वै शतक्रतोः	011a  
अवध्यो ह्यसि भूतानां कुण्डलाभ्यां समन्वितः	011c  
अर्जुनेन विनाशं हि तव दानवसूदनः	012a  
प्रार्थयानो रणे वत्स कुण्डले ते जिहीर्षति	012c  
स त्वमप्येनमाराध्य सूनृताभिः पुनः पुनः	013a  
अभ्यर्थयेथा देवेशममोघार्थं पुरन्दरम्	013c  
अमोघां देहि मे शक्तिममित्रविनिबर्हिणीम्	014a  
दास्यामि ते सहस्राक्ष कुण्डले वर्म चोत्तमम्	014c  
इत्येवं नियमेन त्वं दद्याः शक्राय कुण्डले	015a  
तया त्वं कर्ण सङ्ग्रामे हनिष्यसि रणे रिपून्	015c  
नाहत्वा हि महाबाहो शत्रूनेति करं पुनः	016a  
सा शक्तिर्देवराजस्य शतशोऽथ सहस्रशः	016c  
वैशम्पायन उवाच	017  
एवमुक्त्वा सहस्रांशुः सहसान्तरधीयत	017a  
ततः सूर्याय जप्यान्ते कर्णः स्वप्नं न्यवेदयत्	017c  
यथादृष्टं यथातत्त्वं यथोक्तमुभयोर्निशि	018a  
तत्सर्वमानुपूर्व्येण शशंसास्मै वृषस्तदा	018c  
तच्छ्रुत्वा भगवान्देवो भानुः स्वर्भानुसूदनः	019a  
उवाच तं तथेत्येव कर्णं सूर्यः स्मयन्निव	019c  
ततस्तत्त्वमिति ज्ञात्वा राधेयः परवीरहा	020a  
शक्तिमेवाभिकाङ्क्षन्वै वासवं प्रत्यपालयत्	020c  
