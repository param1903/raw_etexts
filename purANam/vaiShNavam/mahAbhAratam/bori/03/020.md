वासुदेव उवाच	001  
एवमुक्तस्तु कौन्तेय सूतपुत्रस्तदा मृधे	001a  
प्रद्युम्नमब्रवीच्छ्लक्ष्णं मधुरं वाक्यमञ्जसा	001c  
न मे भयं रौक्मिणेय सङ्ग्रामे यच्छतो हयान्	002a  
युद्धज्ञश्चास्मि वृष्णीनां नात्र किञ्चिदतोऽन्यथा	002c  
आयुष्मन्नुपदेशस्तु सारथ्ये वर्ततां स्मृतः	003a  
सर्वार्थेषु रथी रक्ष्यस्त्वं चापि भृशपीडितः	003c  
त्वं हि शाल्वप्रयुक्तेन पत्रिणाभिहतो भृशम्	004a  
कश्मलाभिहतो वीर ततोऽहमपयातवान्	004c  
स त्वं सात्वतमुख्याद्य लब्धसञ्ज्ञो यदृच्छया	005a  
पश्य मे हयसंयाने शिक्षां केशवनन्दन	005c  
दारुकेणाहमुत्पन्नो यथावच्चैव शिक्षितः	006a  
वीतभीः प्रविशाम्येतां शाल्वस्य महतीं चमूम्	006c  
एवमुक्त्वा ततो वीर हयान्सञ्चोद्य सङ्गरे	007a  
रश्मिभिश्च समुद्यम्य जवेनाभ्यपतत्तदा	007c  
मण्डलानि विचित्राणि यमकानीतराणि च	008a  
सव्यानि च विचित्राणि दक्षिणानि च सर्वशः	008c  
प्रतोदेनाहता राजन्रश्मिभिश्च समुद्यताः	009a  
उत्पतन्त इवाकाशं विबभुस्ते हयोत्तमाः	009c  
ते हस्तलाघवोपेतं विज्ञाय नृप दारुकिम्	010a  
दह्यमाना इव तदा पस्पृशुश्चरणैर्महीम्	010c  
सोऽपसव्यां चमूं तस्य शाल्वस्य भरतर्षभ	011a  
चकार नातियत्नेन तदद्भुतमिवाभवत्	011c  
अमृष्यमाणोऽपसव्यं प्रद्युम्नेन स सौभराट्	012a  
यन्तारमस्य सहसा त्रिभिर्बाणैः समर्पयत्	012c  
दारुकस्य सुतस्तं तु बाणवेगमचिन्तयन्	013a  
भूय एव महाबाहो प्रययौ हयसम्मतः	013c  
ततो बाणान्बहुविधान्पुनरेव स सौभराट्	014a  
मुमोच तनये वीरे मम रुक्मिणिनन्दने	014c  
तानप्राप्ताञ्शितैर्बाणैश्चिच्छेद परवीरहा	015a  
रौक्मिणेयः स्मितं कृत्वा दर्शयन्हस्तलाघवम्	015c  
छिन्नान्दृष्ट्वा तु तान्बाणान्प्रद्युम्नेन स सौभराट्	016a  
आसुरीं दारुणीं मायामास्थाय व्यसृजच्छरान्	016c  
प्रयुज्यमानमाज्ञाय दैतेयास्त्रं महाबलः	017a  
ब्रह्मास्त्रेणान्तरा छित्त्वा मुमोचान्यान्पतत्रिणः	017c  
ते तदस्त्रं विधूयाशु विव्यधू रुधिराशनाः	018a  
शिरस्युरसि वक्त्रे च स मुमोह पपात च	018c  
तस्मिन्निपतिते क्षुद्रे शाल्वे बाणप्रपीडिते	019a  
रौक्मिणेयोऽपरं बाणं सन्दधे शत्रुनाशनम्	019c  
तमर्चितं सर्वदाशार्हपूगैराशीर्भिरर्कज्वलनप्रकाशम्	020a  
दृष्ट्वा शरं ज्यामभिनीयमानं बभूव हाहाकृतमन्तरिक्षम्	020c  
ततो देवगणाः सर्वे सेन्द्राः सह धनेश्वराः	021a  
नारदं प्रेषयामासुः श्वसनं च महाबलम्	021c  
तौ रौक्मिणेयमागम्य वचोऽब्रूतां दिवौकसाम्	022a  
नैष वध्यस्त्वया वीर शाल्वराजः कथञ्चन	022c  
संहरस्व पुनर्बाणमवध्योऽयं त्वया रणे	023a  
एतस्य हि शरस्याजौ नावध्योऽस्ति पुमान्क्वचित्	023c  
मृत्युरस्य महाबाहो रणे देवकिनन्दनः	024a  
कृष्णः सङ्कल्पितो धात्रा तन्न मिथ्या भवेदिति	024c  
ततः परमसंहृष्टः प्रद्युम्नः शरमुत्तमम्	025a  
सञ्जहार धनुःश्रेष्ठात्तूणे चैव न्यवेशयत्	025c  
तत उत्थाय राजेन्द्र शाल्वः परमदुर्मनाः	026a  
व्यपायात्सबलस्तूर्णं प्रद्युम्नशरपीडितः	026c  
स द्वारकां परित्यज्य क्रूरो वृष्णिभिरर्दितः	027a  
सौभमास्थाय राजेन्द्र दिवमाचक्रमे तदा	027c  
