लोमश उवाच	001  
एषा मधुविला राजन्समङ्गा सम्प्रकाशते	001a  
एतत्कर्दमिलं नाम भरतस्याभिषेचनम्	001c  
अलक्ष्म्या किल संयुक्तो वृत्रं हत्वा शचीपतिः	002a  
आप्लुतः सर्वपापेभ्यः समङ्गायां व्यमुच्यत	002c  
एतद्विनशनं कुक्षौ मैनाकस्य नरर्षभ	003a  
अदितिर्यत्र पुत्रार्थं तदन्नमपचत्पुरा	003c  
एनं पर्वतराजानमारुह्य पुरुषर्षभ	004a  
अयशस्यामसंशब्द्यामलक्ष्मीं व्यपनोत्स्यथ	004c  
एते कनखला राजनृषीणां दयिता नगाः	005a  
एषा प्रकाशते गङ्गा युधिष्ठिर महानदी	005c  
सनत्कुमारो भगवानत्र सिद्धिमगात्पराम्	006a  
आजमीढावगाह्यैनां सर्वपापैः प्रमोक्ष्यसे	006c  
अपां ह्रदं च पुण्याख्यं भृगुतुङ्गं च पर्वतम्	007a  
तूष्णीं गङ्गां च कौन्तेय सामात्यः समुपस्पृश	007c  
आश्रमः स्थूलशिरसो रमणीयः प्रकाशते	008a  
अत्र मानं च कौन्तेय क्रोधं चैव विवर्जय	008c  
एष रैभ्याश्रमः श्रीमान्पाण्डवेय प्रकाशते	009a  
भारद्वाजो यत्र कविर्यवक्रीतो व्यनश्यत	009c  
युधिष्ठिर उवाच	010  
कथंयुक्तोऽभवदृषिर्भरद्वाजः प्रतापवान्	010a  
किमर्थं च यवक्रीत ऋषिपुत्रो व्यनश्यत	010c  
एतत्सर्वं यथावृत्तं श्रोतुमिच्छामि लोमश	011a  
कर्मभिर्देवकल्पानां कीर्त्यमानैर्भृशं रमे	011c  
लोमश उवाच	012  
भरद्वाजश्च रैभ्यश्च सखायौ सम्बभूवतुः	012a  
तावूषतुरिहात्यन्तं प्रीयमाणौ वनान्तरे	012c  
रैभ्यस्य तु सुतावास्तामर्वावसुपरावसू	013a  
आसीद्यवक्रीः पुत्रस्तु भरद्वाजस्य भारत	013c  
रैभ्यो विद्वान्सहापत्यस्तपस्वी चेतरोऽभवत्	014a  
तयोश्चाप्यतुला प्रीतिर्बाल्यात्प्रभृति भारत	014c  
यवक्रीः पितरं दृष्ट्वा तपस्विनमसत्कृतम्	015a  
दृष्ट्वा च सत्कृतं विप्रै रैभ्यं पुत्रैः सहानघ	015c  
पर्यतप्यत तेजस्वी मन्युनाभिपरिप्लुतः	016a  
तपस्तेपे ततो घोरं वेदज्ञानाय पाण्डव	016c  
सुसमिद्धे महत्यग्नौ शरीरमुपतापयन्	017a  
जनयामास सन्तापमिन्द्रस्य सुमहातपाः	017c  
तत इन्द्रो यवक्रीतमुपगम्य युधिष्ठिर	018a  
अब्रवीत्कस्य हेतोस्त्वमास्थितस्तप उत्तमम्	018c  
यवक्रीरुवाच	019  
द्विजानामनधीता वै वेदाः सुरगणार्चित	019a  
प्रतिभान्त्विति तप्येऽहमिदं परमकं तपः	019c  
स्वाध्यायार्थे समारम्भो ममायं पाकशासन	020a  
तपसा ज्ञातुमिच्छामि सर्वज्ञानानि कौशिक	020c  
कालेन महता वेदाः शक्या गुरुमुखाद्विभो	021a  
प्राप्तुं तस्मादयं यत्नः परमो मे समास्थितः	021c  
इन्द्र उवाच	022  
अमार्ग एष विप्रर्षे येन त्वं यातुमिच्छसि	022a  
किं विघातेन ते विप्र गच्छाधीहि गुरोर्मुखात्	022c  
लोमश उवाच	023  
एवमुक्त्वा गतः शक्रो यवक्रीरपि भारत	023a  
भूय एवाकरोद्यत्नं तपस्यमितविक्रम	023c  
घोरेण तपसा राजंस्तप्यमानो महातपाः	024a  
सन्तापयामास भृशं देवेन्द्रमिति नः श्रुतम्	024c  
तं तथा तप्यमानं तु तपस्तीव्रं महामुनिम्	025a  
उपेत्य बलभिद्देवो वारयामास वै पुनः	025c  
अशक्योऽर्थः समारब्धो नैतद्बुद्धिकृतं तव	026a  
प्रतिभास्यन्ति वै वेदास्तव चैव पितुश्च ते	026c  
यवक्रीरुवाच	027  
न चैतदेवं क्रियते देवराज ममेप्सितम्	027a  
महता नियमेनाहं तप्स्ये घोरतरं तपः	027c  
समिद्धेऽग्नावुपकृत्याङ्गमङ्गं होष्यामि वा मघवंस्तन्निबोध	028a  
यद्येतदेवं न करोषि कामं ममेप्सितं देवराजेह सर्वम्	028c  
लोमश उवाच	029  
निश्चयं तमभिज्ञाय मुनेस्तस्य महात्मनः	029a  
प्रतिवारणहेत्वर्थं बुद्ध्या सञ्चिन्त्य बुद्धिमान्	029c  
तत इन्द्रोऽकरोद्रूपं ब्राह्मणस्य तपस्विनः	030a  
अनेकशतवर्षस्य दुर्बलस्य सयक्ष्मणः	030c  
यवक्रीतस्य यत्तीर्थमुचितं शौचकर्मणि	031a  
भागीरथ्यां तत्र सेतुं वालुकाभिश्चकार सः	031c  
यदास्य वदतो वाक्यं न स चक्रे द्विजोत्तमः	032a  
वालुकाभिस्ततः शक्रो गङ्गां समभिपूरयन्	032c  
वालुकामुष्टिमनिशं भागीरथ्यां व्यसर्जयत्	033a  
सेतुमभ्यारभच्छक्रो यवक्रीतं निदर्शयन्	033c  
तं ददर्श यवक्रीस्तु यत्नवन्तं निबन्धने	034a  
प्रहसंश्चाब्रवीद्वाक्यमिदं स मुनिपुङ्गवः	034c  
किमिदं वर्तते ब्रह्मन्किं च ते ह चिकीर्षितम्	035a  
अतीव हि महान्यत्नः क्रियतेऽयं निरर्थकः	035c  
इन्द्र उवाच	036  
बन्धिष्ये सेतुना गङ्गां सुखः पन्था भविष्यति	036a  
क्लिश्यते हि जनस्तात तरमाणः पुनः पुनः	036c  
यवक्रीरुवाच	037  
नायं शक्यस्त्वया बद्धुं महानोघः कथञ्चन	037a  
अशक्याद्विनिवर्तस्व शक्यमर्थं समारभ	037c  
इन्द्र उवाच	038  
यथैव भवता चेदं तपो वेदार्थमुद्यतम्	038a  
अशक्यं तद्वदस्माभिरयं भारः समुद्यतः	038c  
यवक्रीरुवाच	039  
यथा तव निरर्थोऽयमारम्भस्त्रिदशेश्वर	039a  
तथा यदि ममापीदं मन्यसे पाकशासन	039c  
क्रियतां यद्भवेच्छक्यं मया सुरगणेश्वर	040a  
वरांश्च मे प्रयच्छान्यान्यैरन्यान्भवितास्म्यति	040c  
लोमश उवाच	041  
तस्मै प्रादाद्वरानिन्द्र उक्तवान्यान्महातपाः	041a  
प्रतिभास्यन्ति ते वेदाः पित्रा सह यथेप्सिताः	041c  
यच्चान्यत्काङ्क्षसे कामं यवक्रीर्गम्यतामिति	042a  
स लब्धकामः पितरमुपेत्याथ ततोऽब्रवीत्	042c  
