व्यास उवाच	001  
धृतराष्ट्र महाप्राज्ञ निबोध वचनं मम	001a  
वक्ष्यामि त्वा कौरवाणां सर्वेषां हितमुत्तमम्	001c  
न मे प्रियं महाबाहो यद्गताः पाण्डवा वनम्	002a  
निकृत्या निर्जिताश्चैव दुर्योधनवशानुगैः	002c  
ते स्मरन्तः परिक्लेशान्वर्षे पूर्णे त्रयोदशे	003a  
विमोक्ष्यन्ति विषं क्रुद्धाः कौरवेयेषु भारत	003c  
तदयं किं नु पापात्मा तव पुत्रः सुमन्दधीः	004a  
पाण्डवान्नित्यसङ्क्रुद्धो राज्यहेतोर्जिघांसति	004c  
वार्यतां साध्वयं मूढः शमं गच्छतु ते सुतः	005a  
वनस्थांस्तानयं हन्तुमिच्छन्प्राणैर्विमोक्ष्यते	005c  
यथाह विदुरः प्राज्ञो यथा भीष्मो यथा वयम्	006a  
यथा कृपश्च द्रोणश्च तथा साधु विधीयताम्	006c  
विग्रहो हि महाप्राज्ञ स्वजनेन विगर्हितः	007a  
अधर्म्यमयशस्यं च मा राजन्प्रतिपद्यथाः	007c  
समीक्षा यादृशी ह्यस्य पाण्डवान्प्रति भारत	008a  
उपेक्ष्यमाणा सा राजन्महान्तमनयं स्पृशेत्	008c  
अथ वायं सुमन्दात्मा वनं गच्छतु ते सुतः	009a  
पाण्डवैः सहितो राजन्नेक एवासहायवान्	009c  
ततः संसर्गजः स्नेहः पुत्रस्य तव पाण्डवैः	010a  
यदि स्यात्कृतकार्योऽद्य भवेस्त्वं मनुजेश्वर	010c  
अथ वा जायमानस्य यच्छीलमनुजायते	011a  
श्रूयते तन्महाराज नामृतस्यापसर्पति	011c  
कथं वा मन्यते भीष्मो द्रोणो वा विदुरोऽपि वा	012a  
भवान्वात्र क्षमं कार्यं पुरा चार्थोऽतिवर्तते	012c  
