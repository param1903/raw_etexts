जनमेजय उवाच	001  
प्रभासतीर्थं सम्प्राप्य वृष्णयः पाण्डवास्तथा	001a  
किमकुर्वन्कथाश्चैषां कास्तत्रासंस्तपोधन	001c  
ते हि सर्वे महात्मानः सर्वशास्त्रविशारदाः	002a  
वृष्णयः पाण्डवाश्चैव सुहृदश्च परस्परम्	002c  
वैशम्पायन उवाच	003  
प्रभासतीर्थं सम्प्राप्य पुण्यं तीर्थं महोदधेः	003a  
वृष्णयः पाण्डवान्वीरान्परिवार्योपतस्थिरे	003c  
ततो गोक्षीरकुन्देन्दुमृणालरजतप्रभः	004a  
वनमाली हली रामो बभाषे पुष्करेक्षणम्	004c  
न कृष्ण धर्मश्चरितो भवाय जन्तोरधर्मश्च पराभवाय	005a  
युधिष्ठिरो यत्र जटी महात्मा वनाश्रयः क्लिश्यति चीरवासाः	005c  
दुर्योधनश्चापि महीं प्रशास्ति न चास्य भूमिर्विवरं ददाति	006a  
धर्मादधर्मश्चरितो गरीयानितीव मन्येत नरोऽल्पबुद्धिः	006c  
दुर्योधने चापि विवर्धमाने युधिष्ठिरे चासुख आत्तराज्ये	007a  
किं न्वद्य कर्तव्यमिति प्रजाभिः शङ्का मिथः सञ्जनिता नराणाम्	007c  
अयं हि धर्मप्रभवो नरेन्द्रो धर्मे रतः सत्यधृतिः प्रदाता	008a  
चलेद्धि राज्याच्च सुखाच्च पार्थो धर्मादपेतश्च कथं विवर्धेत्	008c  
कथं नु भीष्मश्च कृपश्च विप्रो द्रोणश्च राजा च कुलस्य वृद्धः	009a  
प्रव्राज्य पार्थान्सुखमाप्नुवन्ति धिक्पापबुद्धीन्भरतप्रधानान्	009c  
किं नाम वक्ष्यत्यवनिप्रधानः पितॄन्समागम्य परत्र पापः	010a  
पुत्रेषु सम्यक्चरितं मयेति पुत्रानपापानवरोप्य राज्यात्	010c  
नासौ धिया सम्प्रतिपश्यति स्म किं नाम कृत्वाहमचक्षुरेवम्	011a  
जातः पृथिव्यामिति पार्थिवेषु प्रव्राज्य कौन्तेयमथापि राज्यात्	011c  
नूनं समृद्धान्पितृलोकभूमौ चामीकराभान्क्षितिजान्प्रफुल्लान्	012a  
विचित्रवीर्यस्य सुतः सपुत्रः कृत्वा नृशंसं बत पश्यति स्म	012c  
व्यूढोत्तरांसान्पृथुलोहिताक्षान्नेमान्स्म पृच्छन्स शृणोति नूनम्	013a  
प्रस्थापयद्यत्स वनं ह्यशङ्को युधिष्ठिरं सानुजमात्तशस्त्रम्	013c  
योऽयं परेषां पृतनां समृद्धां निरायुधो दीर्घभुजो निहन्यात्	014a  
श्रुत्वैव शब्दं हि वृकोदरस्य मुञ्चन्ति सैन्यानि शकृत्समूत्रम्	014c  
स क्षुत्पिपासाध्वकृशस्तरस्वी समेत्य नानायुधबाणपाणिः	015a  
वने स्मरन्वासमिमं सुघोरं शेषं न कुर्यादिति निश्चितं मे	015c  
न ह्यस्य वीर्येण बलेन कश्चित्समः पृथिव्यां भविता नरेषु	016a  
शीतोष्णवातातपकर्शिताङ्गो न शेषमाजावसुहृत्सु कुर्यात्	016c  
प्राच्यां नृपानेकरथेन जित्वा वृकोदरः सानुचरान्रणेषु	017a  
स्वस्त्यागमद्योऽतिरथस्तरस्वी सोऽयं वने क्लिश्यति चीरवासाः	017c  
यो दन्तकूरे व्यजयन्नृदेवान्समागतान्दाक्षिणात्यान्महीपान्	018a  
तं पश्यतेमं सहदेवमद्य तपस्विनं तापसवेषरूपम्	018c  
यः पार्थिवानेकरथेन वीरो दिशं प्रतीचीं प्रति युद्धशौण्डः	019a  
सोऽयं वने मूलफलेन जीवञ्जटी चरत्यद्य मलाचिताङ्गः	019c  
सत्रे समृद्धेऽति रथस्य राज्ञो वेदीतलादुत्पतिता सुता या	020a  
सेयं वने वासमिमं सुदुःखं कथं सहत्यद्य सती सुखार्हा	020c  
त्रिवर्गमुख्यस्य समीरणस्य देवेश्वरस्याप्यथ वाश्विनोश्च	021a  
एषां सुराणां तनयाः कथं नु वने चरन्त्यल्पसुखाः सुखार्हाः	021c  
जिते हि धर्मस्य सुते सभार्ये सभ्रातृके सानुचरे निरस्ते	022a  
दुर्योधने चापि विवर्धमाने कथं न सीदत्यवनिः सशैला	022c  
