वासुदेव उवाच	001  
तां तूपयात्वा राजेन्द्र शाल्वः सौभपतिस्तदा	001a  
प्रभूतनरनागेन बलेनोपविवेश ह	001c  
समे निविष्टा सा सेना प्रभूतसलिलाशये	002a  
चतुरङ्गबलोपेता शाल्वराजाभिपालिता	002c  
वर्जयित्वा श्मशानानि देवतायतनानि च	003a  
वल्मीकांश्चैव चैत्यांश्च तन्निविष्टमभूद्बलम्	003c  
अनीकानां विभागेन पन्थानः षट्कृताभवन्	004a  
प्रवणा नव चैवासञ्शाल्वस्य शिबिरे नृप	004c  
सर्वायुधसमोपेतं सर्वशस्त्रविशारदम्	005a  
रथनागाश्वकलिलं पदातिध्वजसङ्कुलम्	005c  
तुष्टपुष्टजनोपेतं वीरलक्षणलक्षितम्	006a  
विचित्रध्वजसन्नाहं विचित्ररथकार्मुकम्	006c  
सन्निवेश्य च कौरव्य द्वारकायां नरर्षभ	007a  
अभिसारयामास तदा वेगेन पतगेन्द्रवत्	007c  
तदापतन्तं सन्दृश्य बलं शाल्वपतेस्तदा	008a  
निर्याय योधयामासुः कुमारा वृष्णिनन्दनाः	008c  
असहन्तोऽभियानं तच्छाल्वराजस्य कौरव	009a  
चारुदेष्णश्च साम्बश्च प्रद्युम्नश्च महारथः	009c  
ते रथैर्दंशिताः सर्वे विचित्राभरणध्वजाः	010a  
संसक्ताः शाल्वराजस्य बहुभिर्योधपुङ्गवैः	010c  
गृहीत्वा तु धनुः साम्बः शाल्वस्य सचिवं रणे	011a  
योधयामास संहृष्टः क्षेमवृद्धिं चमूपतिम्	011c  
तस्य बाणमयं वर्षं जाम्बवत्याः सुतो महत्	012a  
मुमोच भरतश्रेष्ठ यथा वर्षं सहस्रदृक्	012c  
तद्बाणवर्षं तुमुलं विषेहे स चमूपतिः	013a  
क्षेमवृद्धिर्महाराज हिमवानिव निश्चलः	013c  
ततः साम्बाय राजेन्द्र क्षेमवृद्धिरपि स्म ह	014a  
मुमोच मायाविहितं शरजालं महत्तरम्	014c  
ततो मायामयं जालं माययैव विदार्य सः	015a  
साम्बः शरसहस्रेण रथमस्याभ्यवर्षत	015c  
ततः स विद्धः साम्बेन क्षेमवृद्धिश्चमूपतिः	016a  
अपायाज्जवनैरश्वैः साम्बबाणप्रपीडितः	016c  
तस्मिन्विप्रद्रुते क्रूरे शाल्वस्याथ चमूपतौ	017a  
वेगवान्नाम दैतेयः सुतं मेऽभ्यद्रवद्बली	017c  
अभिपन्नस्तु राजेन्द्र साम्बो वृष्णिकुलोद्वहः	018a  
वेगं वेगवतो राजंस्तस्थौ वीरो विधारयन्	018c  
स वेगवति कौन्तेय साम्बो वेगवतीं गदाम्	019a  
चिक्षेप तरसा वीरो व्याविध्य सत्यविक्रमः	019c  
तया त्वभिहतो राजन्वेगवानपतद्भुवि	020a  
वातरुग्ण इव क्षुण्णो जीर्णमूलो वनस्पतिः	020c  
तस्मिन्निपतिते वीरे गदानुन्ने महासुरे	021a  
प्रविश्य महतीं सेनां योधयामास मे सुतः	021c  
चारुदेष्णेन संसक्तो विविन्ध्यो नाम दानवः	022a  
महारथः समाज्ञातो महाराज महाधनुः	022c  
ततः सुतुमुलं युद्धं चारुदेष्णविविन्ध्ययोः	023a  
वृत्रवासवयो राजन्यथा पूर्वं तथाभवत्	023c  
अन्योन्यस्याभिसङ्क्रुद्धावन्योन्यं जघ्नतुः शरैः	024a  
विनदन्तौ महाराज सिंहाविव महाबलौ	024c  
रौक्मिणेयस्ततो बाणमग्न्यर्कोपमवर्चसम्	025a  
अभिमन्त्र्य महास्त्रेण सन्दधे शत्रुनाशनम्	025c  
स विविन्ध्याय सक्रोधः समाहूय महारथः	026a  
चिक्षेप मे सुतो राजन्स गतासुरथापतत्	026c  
विविन्ध्यं निहतं दृष्ट्वा तां च विक्षोभितां चमूम्	027a  
कामगेन स सौभेन शाल्वः पुनरुपागमत्	027c  
ततो व्याकुलितं सर्वं द्वारकावासि तद्बलम्	028a  
दृष्ट्वा शाल्वं महाबाहो सौभस्थं पृथिवीगतम्	028c  
ततो निर्याय कौन्तेय व्यवस्थाप्य च तद्बलम्	029a  
आनर्तानां महाराज प्रद्युम्नो वाक्यमब्रवीत्	029c  
सर्वे भवन्तस्तिष्ठन्तु सर्वे पश्यन्तु मां युधि	030a  
निवारयन्तं सङ्ग्रामे बलात्सौभं सराजकम्	030c  
अहं सौभपतेः सेनामायसैर्भुजगैरिव	031a  
धनुर्भुजविनिर्मुक्तैर्नाशयाम्यद्य यादवाः	031c  
आश्वसध्वं न भीः कार्या सौभराडद्य नश्यति	032a  
मयाभिपन्नो दुष्टात्मा ससौभो विनशिष्यति	032c  
एवं ब्रुवति संहृष्टे प्रद्युम्ने पाण्डुनन्दन	033a  
विष्ठितं तद्बलं वीर युयुधे च यथासुखम्	033c  
