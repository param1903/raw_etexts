द्रौपद्युवाच	001  
नावमन्ये न गर्हे च धर्मं पार्थ कथञ्चन	001a  
ईश्वरं कुत एवाहमवमंस्ये प्रजापतिम्	001c  
आर्ताहं प्रलपामीदमिति मां विद्धि भारत	002a  
भूयश्च विलपिष्यामि सुमनास्तन्निबोध मे	002c  
कर्म खल्विह कर्तव्यं जातेनामित्रकर्शन	003a  
अकर्माणो हि जीवन्ति स्थावरा नेतरे जनाः	003c  
आ मातृस्तनपानाच्च यावच्छय्योपसर्पणम्	004a  
जङ्गमाः कर्मणा वृत्तिमाप्नुवन्ति युधिष्ठिर	004c  
जङ्गमेषु विशेषेण मनुष्या भरतर्षभ	005a  
इच्छन्ति कर्मणा वृत्तिमवाप्तुं प्रेत्य चेह च	005c  
उत्थानमभिजानन्ति सर्वभूतानि भारत	006a  
प्रत्यक्षं फलमश्नन्ति कर्मणां लोकसाक्षिकम्	006c  
पश्यामि स्वं समुत्थानमुपजीवन्ति जन्तवः	007a  
अपि धाता विधाता च यथायमुदके बकः	007c  
स्वकर्म कुरु मा ग्लासीः कर्मणा भव दंशितः	008a  
कृत्यं हि योऽभिजानाति सहस्रे नास्ति सोऽस्ति वा	008c  
तस्य चापि भवेत्कार्यं विवृद्धौ रक्षणे तथा	009a  
भक्ष्यमाणो ह्यनावापः क्षीयते हिमवानपि	009c  
उत्सीदेरन्प्रजाः सर्वा न कुर्युः कर्म चेद्यदि	010a  
अपि चाप्यफलं कर्म पश्यामः कुर्वतो जनान्	010c  
नान्यथा ह्यभिजानन्ति वृत्तिं लोके कथञ्चन	010e  
यश्च दिष्टपरो लोके यश्चायं हठवादकः	011a  
उभावपसदावेतौ कर्मबुद्धिः प्रशस्यते	011c  
यो हि दिष्टमुपासीनो निर्विचेष्टः सुखं स्वपेत्	012a  
अवसीदेत्सुदुर्बुद्धिरामो घट इवाम्भसि	012c  
तथैव हठबुद्धिर्यः शक्तः कर्मण्यकर्मकृत्	013a  
आसीत न चिरं जीवेदनाथ इव दुर्बलः	013c  
अकस्मादपि यः कश्चिदर्थं प्राप्नोति पूरुषः	014a  
तं हठेनेति मन्यन्ते स हि यत्नो न कस्यचित्	014c  
यच्चापि किञ्चित्पुरुषो दिष्टं नाम लभत्युत	015a  
दैवेन विधिना पार्थ तद्दैवमिति निश्चितम्	015c  
यत्स्वयं कर्मणा किञ्चित्फलमाप्नोति पूरुषः	016a  
प्रत्यक्षं चक्षुषा दृष्टं तत्पौरुषमिति स्मृतम्	016c  
स्वभावतः प्रवृत्तोऽन्यः प्राप्नोत्यर्थानकारणात्	017a  
तत्स्वभावात्मकं विद्धि फलं पुरुषसत्तम	017c  
एवं हठाच्च दैवाच्च स्वभावात्कर्मणस्तथा	018a  
यानि प्राप्नोति पुरुषस्तत्फलं पूर्वकर्मणः	018c  
धातापि हि स्वकर्मैव तैस्तैर्हेतुभिरीश्वरः	019a  
विदधाति विभज्येह फलं पूर्वकृतं नृणाम्	019c  
यद्ध्ययं पुरुषः किञ्चित्कुरुते वै शुभाशुभम्	020a  
तद्धातृविहितं विद्धि पूर्वकर्मफलोदयम्	020c  
कारणं तस्य देहोऽयं धातुः कर्मणि कर्मणि	021a  
स यथा प्रेरयत्येनं तथायं कुरुतेऽवशः	021c  
तेषु तेषु हि कृत्येषु विनियोक्ता महेश्वरः	022a  
सर्वभूतानि कौन्तेय कारयत्यवशान्यपि	022c  
मनसार्थान्विनिश्चित्य पश्चात्प्राप्नोति कर्मणा	023a  
बुद्धिपूर्वं स्वयं धीरः पुरुषस्तत्र कारणम्	023c  
सङ्ख्यातुं नैव शक्यानि कर्माणि पुरुषर्षभ	024a  
अगारनगराणां हि सिद्धिः पुरुषहैतुकी	024c  
तिले तैलं गवि क्षीरं काष्ठे पावकमन्ततः	025a  
धिया धीरो विजानीयादुपायं चास्य सिद्धये	025c  
ततः प्रवर्तते पश्चात्करणेष्वस्य सिद्धये	026a  
तां सिद्धिमुपजीवन्ति कर्मणामिह जन्तवः	026c  
कुशलेन कृतं कर्म कर्त्रा साधु विनिश्चितम्	027a  
इदं त्वकुशलेनेति विशेषादुपलभ्यते	027c  
इष्टापूर्तफलं न स्यान्न शिष्यो न गुरुर्भवेत्	028a  
पुरुषः कर्मसाध्येषु स्याच्चेदयमकारणम्	028c  
कर्तृत्वादेव पुरुषः कर्मसिद्धौ प्रशस्यते	029a  
असिद्धौ निन्द्यते चापि कर्मनाशः कथं त्विह	029c  
सर्वमेव हठेनैके दिष्टेनैके वदन्त्युत	030a  
पुरुषप्रयत्नजं केचित्त्रैधमेतन्निरुच्यते	030c  
न चैवैतावता कार्यं मन्यन्त इति चापरे	031a  
अस्ति सर्वमदृश्यं तु दिष्टं चैव तथा हठः	031c  
दृश्यते हि हठाच्चैव दिष्टाच्चार्थस्य सन्ततिः	031e  
किञ्चिद्दैवाद्धठात्किञ्चित्किञ्चिदेव स्वकर्मतः	032a  
पुरुषः फलमाप्नोति चतुर्थं नात्र कारणम्	032c  
कुशलाः प्रतिजानन्ति ये तत्त्वविदुषो जनाः	032e  
तथैव धाता भूतानामिष्टानिष्टफलप्रदः	033a  
यदि न स्यान्न भूतानां कृपणो नाम कश्चन	033c  
यं यमर्थमभिप्रेप्सुः कुरुते कर्म पूरुषः	034a  
तत्तत्सफलमेव स्याद्यदि न स्यात्पुराकृतम्	034c  
त्रिद्वारामर्थसिद्धिं तु नानुपश्यन्ति ये नराः	035a  
तथैवानर्थसिद्धिं च यथा लोकास्तथैव ते	035c  
कर्तव्यं त्वेव कर्मेति मनोरेष विनिश्चयः	036a  
एकान्तेन ह्यनीहोऽयं पराभवति पूरुषः	036c  
कुर्वतो हि भवत्येव प्रायेणेह युधिष्ठिर	037a  
एकान्तफलसिद्धिं तु न विन्दत्यलसः क्वचित्	037c  
असम्भवे त्वस्य हेतुः प्रायश्चित्तं तु लक्ष्यते	038a  
कृते कर्मणि राजेन्द्र तथानृण्यमवाप्यते	038c  
अलक्ष्मीराविशत्येनं शयानमलसं नरम्	039a  
निःसंशयं फलं लब्ध्वा दक्षो भूतिमुपाश्नुते	039c  
अनर्थं संशयावस्थं वृण्वते मुक्तसंशयाः	040a  
धीरा नराः कर्मरता न तु निःसंशयं क्वचित्	040c  
एकान्तेन ह्यनर्थोऽयं वर्ततेऽस्मासु साम्प्रतम्	041a  
न तु निःसंशयं न स्यात्त्वयि कर्मण्यवस्थिते	041c  
अथ वा सिद्धिरेव स्यान्महिमा तु तथैव ते	042a  
वृकोदरस्य बीभत्सोर्भ्रात्रोश्च यमयोरपि	042c  
अन्येषां कर्म सफलमस्माकमपि वा पुनः	043a  
विप्रकर्षेण बुध्येत कृतकर्मा यथा फलम्	043c  
पृथिवीं लाङ्गलेनैव भित्त्वा बीजं वपत्युत	044a  
आस्तेऽथ कर्षकस्तूष्णीं पर्जन्यस्तत्र कारणम्	044c  
वृष्टिश्चेन्नानुगृह्णीयादनेनास्तत्र कर्षकः	045a  
यदन्यः पुरुषः कुर्यात्कृतं तत्सकलं मया	045c  
तच्चेदफलमस्माकं नापराधोऽस्ति नः क्वचित्	046a  
इति धीरोऽन्ववेक्ष्यैव नात्मानं तत्र गर्हयेत्	046c  
कुर्वतो नार्थसिद्धिर्मे भवतीति ह भारत	047a  
निर्वेदो नात्र गन्तव्यो द्वावेतौ ह्यस्य कर्मणः	047c  
सिद्धिर्वाप्यथ वासिद्धिरप्रवृत्तिरतोऽन्यथा	047e  
बहूनां समवाये हि भावानां कर्म सिध्यति	048a  
गुणाभावे फलं न्यूनं भवत्यफलमेव वा	048c  
अनारम्भे तु न फलं न गुणो दृश्यतेऽच्युत	048e  
देशकालावुपायांश्च मङ्गलं स्वस्ति वृद्धये	049a  
युनक्ति मेधया धीरो यथाशक्ति यथाबलम्	049c  
अप्रमत्तेन तत्कार्यमुपदेष्टा पराक्रमः	050a  
भूयिष्ठं कर्मयोगेषु सर्व एव पराक्रमः	050c  
यं तु धीरोऽन्ववेक्षेत श्रेयांसं बहुभिर्गुणैः	051a  
साम्नैवार्थं ततो लिप्सेत्कर्म चास्मै प्रयोजयेत्	051c  
व्यसनं वास्य काङ्क्षेत विनाशं वा युधिष्ठिर	052a  
अपि सिन्धोर्गिरेर्वापि किं पुनर्मर्त्यधर्मिणः	052c  
उत्थानयुक्तः सततं परेषामन्तरैषणे	053a  
आनृण्यमाप्नोति नरः परस्यात्मन एव च	053c  
न चैवात्मावमन्तव्यः पुरुषेण कदाचन	054a  
न ह्यात्मपरिभूतस्य भूतिर्भवति भारत	054c  
एवं संस्थितिका सिद्धिरियं लोकस्य भारत	055a  
चित्रा सिद्धिगतिः प्रोक्ता कालावस्थाविभागतः	055c  
ब्राह्मणं मे पिता पूर्वं वासयामास पण्डितम्	056a  
सोऽस्मा अर्थमिमं प्राह पित्रे मे भरतर्षभ	056c  
नीतिं बृहस्पतिप्रोक्तां भ्रातॄन्मेऽग्राहयत्पुरा	057a  
तेषां साङ्कथ्यमश्रौषमहमेतत्तदा गृहे	057c  
स मां राजन्कर्मवतीमागतामाह सान्त्वयन्	058a  
शुश्रूषमाणामासीनां पितुरङ्के युधिष्ठिर	058c  
