मार्कण्डेय उवाच	001  
प्राप्तमप्रतिमं दुःखं रामेण भरतर्षभ	001a  
रक्षसा जानकी तस्य हृता भार्या बलीयसा	001c  
आश्रमाद्राक्षसेन्द्रेण रावणेन विहायसा	002a  
मायामास्थाय तरसा हत्वा गृध्रं जटायुषम्	002c  
प्रत्याजहार तां रामः सुग्रीवबलमाश्रितः	003a  
बद्ध्वा सेतुं समुद्रस्य दग्ध्वा लङ्कां शितैः शरैः	003c  
युधिष्ठिर उवाच	004  
कस्मिन्रामः कुले जातः किंवीर्यः किम्पराक्रमः	004a  
रावणः कस्य वा पुत्रः किं वैरं तस्य तेन ह	004c  
एतन्मे भगवन्सर्वं सम्यगाख्यातुमर्हसि	005a  
श्रोतुमिच्छामि चरितं रामस्याक्लिष्टकर्मणः	005c  
मार्कण्डेय उवाच	006  
अजो नामाभवद्राजा महानिक्ष्वाकुवंशजः	006a  
तस्य पुत्रो दशरथः शश्वत्स्वाध्यायवाञ्शुचिः	006c  
अभवंस्तस्य चत्वारः पुत्रा धर्मार्थकोविदाः	007a  
रामलक्ष्मणशत्रुघ्ना भरतश्च महाबलः	007c  
रामस्य माता कौसल्या कैकेयी भरतस्य तु	008a  
सुतौ लक्ष्मणशत्रुघ्नौ सुमित्रायाः परन्तपौ	008c  
विदेहराजो जनकः सीता तस्यात्मजा विभो	009a  
यां चकार स्वयं त्वष्टा रामस्य महिषीं प्रियाम्	009c  
एतद्रामस्य ते जन्म सीतायाश्च प्रकीर्तितम्	010a  
रावणस्यापि ते जन्म व्याख्यास्यामि जनेश्वर	010c  
पितामहो रावणस्य साक्षाद्देवः प्रजापतिः	011a  
स्वयम्भूः सर्वलोकानां प्रभुः स्रष्टा महातपाः	011c  
पुलस्त्यो नाम तस्यासीन्मानसो दयितः सुतः	012a  
तस्य वैश्रवणो नाम गवि पुत्रोऽभवत्प्रभुः	012c  
पितरं स समुत्सृज्य पितामहमुपस्थितः	013a  
तस्य कोपात्पिता राजन्ससर्जात्मानमात्मना	013c  
स जज्ञे विश्रवा नाम तस्यात्मार्धेन वै द्विजः	014a  
प्रतीकाराय सक्रोधस्ततो वैश्रवणस्य वै	014c  
पितामहस्तु प्रीतात्मा ददौ वैश्रवणस्य ह	015a  
अमरत्वं धनेशत्वं लोकपालत्वमेव च	015c  
ईशानेन तथा सख्यं पुत्रं च नलकूबरम्	016a  
राजधानीनिवेशं च लङ्कां रक्षोगणान्विताम्	016c  
