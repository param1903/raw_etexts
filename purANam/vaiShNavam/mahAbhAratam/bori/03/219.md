मार्कण्डेय उवाच	001  
श्रिया जुष्टं महासेनं देवसेनापतिं कृतम्	001a  
सप्तर्षिपत्न्यः षड्देव्यस्तत्सकाशमथागमन्	001c  
ऋषिभिः सम्परित्यक्ता धर्मयुक्ता महाव्रताः	002a  
द्रुतमागम्य चोचुस्ता देवसेनापतिं प्रभुम्	002c  
वयं पुत्र परित्यक्ता भर्तृभिर्देवसम्मितैः	003a  
अकारणाद्रुषा तात पुण्यस्थानात्परिच्युताः	003c  
अस्माभिः किल जातस्त्वमिति केनाप्युदाहृतम्	004a  
असत्यमेतत्संश्रुत्य तस्मान्नस्त्रातुमर्हसि	004c  
अक्षयश्च भवेत्स्वर्गस्त्वत्प्रसादाद्धि नः प्रभो	005a  
त्वां पुत्रं चाप्यभीप्सामः कृत्वैतदनृणो भव	005c  
स्कन्द उवाच	006  
मातरो हि भवत्यो मे सुतो वोऽहमनिन्दिताः	006a  
यच्चाभीप्सथ तत्सर्वं सम्भविष्यति वस्तथा	006c  
मार्कण्डेय उवाच	007  
एवमुक्ते ततः शक्रं किं कार्यमिति सोऽब्रवीत्	007a  
उक्तः स्कन्देन ब्रूहीति सोऽब्रवीद्वासवस्ततः	007c  
अभिजित्स्पर्धमाना तु रोहिण्या कन्यसी स्वसा	008a  
इच्छन्ती ज्येष्ठतां देवी तपस्तप्तुं वनं गता	008c  
तत्र मूढोऽस्मि भद्रं ते नक्षत्रं गगनाच्च्युतम्	009a  
कालं त्विमं परं स्कन्द ब्रह्मणा सह चिन्तय	009c  
धनिष्ठादिस्तदा कालो ब्रह्मणा परिनिर्मितः	010a  
रोहिण्याद्योऽभवत्पूर्वमेवं सङ्ख्या समाभवत्	010c  
एवमुक्ते तु शक्रेण त्रिदिवं कृत्तिका गताः	011a  
नक्षत्रं शकटाकारं भाति तद्वह्निदैवतम्	011c  
विनता चाब्रवीत्स्कन्दं मम त्वं पिण्डदः सुतः	012a  
इच्छामि नित्यमेवाहं त्वया पुत्र सहासितुम्	012c  
स्कन्द उवाच	013  
एवमस्तु नमस्तेऽस्तु पुत्रस्नेहात्प्रशाधि माम्	013a  
स्नुषया पूज्यमाना वै देवि वत्स्यसि नित्यदा	013c  
मार्कण्डेय उवाच	014  
अथ मातृगणः सर्वः स्कन्दं वचनमब्रवीत्	014a  
वयं सर्वस्य लोकस्य मातरः कविभिः स्तुताः	014c  
इच्छामो मातरस्तुभ्यं भवितुं पूजयस्व नः	014e  
स्कन्द उवाच	015  
मातरस्तु भवत्यो मे भवतीनामहं सुतः	015a  
उच्यतां यन्मया कार्यं भवतीनामथेप्सितम्	015c  
मातर ऊचुः	016  
यास्तु ता मातरः पूर्वं लोकस्यास्य प्रकल्पिताः	016a  
अस्माकं तद्भवेत्स्थानं तासां चैव न तद्भवेत्	016c  
भवेम पूज्या लोकस्य न ताः पूज्याः सुरर्षभ	017a  
प्रजास्माकं हृतास्ताभिस्त्वत्कृते ताः प्रयच्छ नः	017c  
स्कन्द उवाच	018  
दत्ताः प्रजा न ताः शक्या भवतीभिर्निषेवितुम्	018a  
अन्यां वः कां प्रयच्छामि प्रजां यां मनसेच्छथ	018c  
मातर ऊचुः	019  
इच्छाम तासां मातॄणां प्रजा भोक्तुं प्रयच्छ नः	019a  
त्वया सह पृथग्भूता ये च तासामथेश्वराः	019c  
स्कन्द उवाच	020  
प्रजा वो दद्मि कष्टं तु भवतीभिरुदाहृतम्	020a  
परिरक्षत भद्रं वः प्रजाः साधु नमस्कृताः	020c  
मातर ऊचुः	021  
परिरक्षाम भद्रं ते प्रजाः स्कन्द यथेच्छसि	021a  
त्वया नो रोचते स्कन्द सहवासश्चिरं प्रभो	021c  
स्कन्द उवाच	022  
यावत्षोडश वर्षाणि भवन्ति तरुणाः प्रजाः	022a  
प्रबाधत मनुष्याणां तावद्रूपैः पृथग्विधैः	022c  
अहं च वः प्रदास्यामि रौद्रमात्मानमव्ययम्	023a  
परमं तेन सहिता सुखं वत्स्यथ पूजिताः	023c  
मार्कण्डेय उवाच	024  
ततः शरीरात्स्कन्दस्य पुरुषः काञ्चनप्रभः	024a  
भोक्तुं प्रजाः स मर्त्यानां निष्पपात महाबलः	024c  
अपतत्स तदा भूमौ विसञ्ज्ञोऽथ क्षुधान्वितः	025a  
स्कन्देन सोऽभ्यनुज्ञातो रौद्ररूपोऽभवद्ग्रहः	025c  
स्कन्दापस्मारमित्याहुर्ग्रहं तं द्विजसत्तमाः	025e  
विनता तु महारौद्रा कथ्यते शकुनिग्रहः	026a  
पूतनां राक्षसीं प्राहुस्तं विद्यात्पूतनाग्रहम्	026c  
कष्टा दारुणरूपेण घोररूपा निशाचरी	027a  
पिशाची दारुणाकारा कथ्यते शीतपूतना	027c  
गर्भान्सा मानुषीणां तु हरते घोरदर्शना	027e  
अदितिं रेवतीं प्राहुर्ग्रहस्तस्यास्तु रैवतः	028a  
सोऽपि बालाञ्शिशून्घोरो बाधते वै महाग्रहः	028c  
दैत्यानां या दितिर्माता तामाहुर्मुखमण्डिकाम्	029a  
अत्यर्थं शिशुमांसेन सम्प्रहृष्टा दुरासदा	029c  
कुमाराश्च कुमार्यश्च ये प्रोक्ताः स्कन्दसम्भवाः	030a  
तेऽपि गर्भभुजः सर्वे कौरव्य सुमहाग्रहाः	030c  
तासामेव कुमारीणां पतयस्ते प्रकीर्तिताः	031a  
अज्ञायमाना गृह्णन्ति बालकान्रौद्रकर्मिणः	031c  
गवां माता तु या प्राज्ञैः कथ्यते सुरभिर्नृप	032a  
शकुनिस्तामथारुह्य सह भुङ्क्ते शिशून्भुवि	032c  
सरमा नाम या माता शुनां देवी जनाधिप	033a  
सापि गर्भान्समादत्ते मानुषीणां सदैव हि	033c  
पादपानां च या माता करञ्जनिलया हि सा	034a  
करञ्जे तां नमस्यन्ति तस्मात्पुत्रार्थिनो नराः	034c  
इमे त्वष्टादशान्ये वै ग्रहा मांसमधुप्रियाः	035a  
द्विपञ्चरात्रं तिष्ठन्ति सततं सूतिकागृहे	035c  
कद्रूः सूक्ष्मवपुर्भूत्वा गर्भिणीं प्रविशेद्यदा	036a  
भुङ्क्ते सा तत्र तं गर्भं सा तु नागं प्रसूयते	036c  
गन्धर्वाणां तु या माता सा गर्भं गृह्य गच्छति	037a  
ततो विलीनगर्भा सा मानुषी भुवि दृश्यते	037c  
या जनित्री त्वप्सरसां गर्भमास्ते प्रगृह्य सा	038a  
उपविष्टं ततो गर्भं कथयन्ति मनीषिणः	038c  
लोहितस्योदधेः कन्या धात्री स्कन्दस्य सा स्मृता	039a  
लोहितायनिरित्येवं कदम्बे सा हि पूज्यते	039c  
पुरुषेषु यथा रुद्रस्तथार्या प्रमदास्वपि	040a  
आर्या माता कुमारस्य पृथक्कामार्थमिज्यते	040c  
एवमेते कुमाराणां मया प्रोक्ता महाग्रहाः	041a  
यावत्षोडश वर्षाणि अशिवास्ते शिवास्ततः	041c  
ये च मातृगणाः प्रोक्ताः पुरुषाश्चैव ये ग्रहाः	042a  
सर्वे स्कन्दग्रहा नाम ज्ञेया नित्यं शरीरिभिः	042c  
तेषां प्रशमनं कार्यं स्नानं धूपमथाञ्जनम्	043a  
बलिकर्मोपहारश्च स्कन्दस्येज्या विशेषतः	043c  
एवमेतेऽर्चिताः सर्वे प्रयच्छन्ति शुभं नृणाम्	044a  
आयुर्वीर्यं च राजेन्द्र सम्यक्पूजानमस्कृताः	044c  
ऊर्ध्वं तु षोडशाद्वर्षाद्ये भवन्ति ग्रहा नृणाम्	045a  
तानहं सम्प्रवक्ष्यामि नमस्कृत्य महेश्वरम्	045c  
यः पश्यति नरो देवाञ्जाग्रद्वा शयितोऽपि वा	046a  
उन्माद्यति स तु क्षिप्रं तं तु देवग्रहं विदुः	046c  
आसीनश्च शयानश्च यः पश्यति नरः पितॄन्	047a  
उन्माद्यति स तु क्षिप्रं स ज्ञेयस्तु पितृग्रहः	047c  
अवमन्यति यः सिद्धान्क्रुद्धाश्चापि शपन्ति यम्	048a  
उन्माद्यति स तु क्षिप्रं ज्ञेयः सिद्धग्रहस्तु सः	048c  
उपाघ्राति च यो गन्धान्रसांश्चापि पृथग्विधान्	049a  
उन्माद्यति स तु क्षिप्रं स ज्ञेयो राक्षसो ग्रहः	049c  
गन्धर्वाश्चापि यं दिव्याः संस्पृशन्ति नरं भुवि	050a  
उन्माद्यति स तु क्षिप्रं ग्रहो गान्धर्व एव सः	050c  
आविशन्ति च यं यक्षाः पुरुषं कालपर्यये	051a  
उन्माद्यति स तु क्षिप्रं ज्ञेयो यक्षग्रहस्तु सः	051c  
अधिरोहन्ति यं नित्यं पिशाचाः पुरुषं क्वचित्	052a  
उन्माद्यति स तु क्षिप्रं पैशाचं तं ग्रहं विदुः	052c  
यस्य दोषैः प्रकुपितं चित्तं मुह्यति देहिनः	053a  
उन्माद्यति स तु क्षिप्रं साधनं तस्य शास्त्रतः	053c  
वैक्लव्याच्च भयाच्चैव घोराणां चापि दर्शनात्	054a  
उन्माद्यति स तु क्षिप्रं सत्त्वं तस्य तु साधनम्	054c  
कश्चित्क्रीडितुकामो वै भोक्तुकामस्तथापरः	055a  
अभिकामस्तथैवान्य इत्येष त्रिविधो ग्रहः	055c  
यावत्सप्ततिवर्षाणि भवन्त्येते ग्रहा नृणाम्	056a  
अतः परं देहिनां तु ग्रहतुल्यो भवेज्ज्वरः	056c  
अप्रकीर्णेन्द्रियं दान्तं शुचिं नित्यमतन्द्रितम्	057a  
आस्तिकं श्रद्दधानं च वर्जयन्ति सदा ग्रहाः	057c  
इत्येष ते ग्रहोद्देशो मानुषाणां प्रकीर्तितः	058a  
न स्पृशन्ति ग्रहा भक्तान्नरान्देवं महेश्वरम्	058c  
