पुलस्त्य उवाच	001  
अथ सन्ध्यां समासाद्य संवेद्यं तीर्थमुत्तमम्	001a  
उपस्पृश्य नरो विद्वान्भवेन्नास्त्यत्र संशयः	001c  
रामस्य च प्रसादेन तीर्थं राजन्कृतं पुरा	002a  
तल्लोहित्यं समासाद्य विन्द्याद्बहु सुवर्णकम्	002c  
करतोयां समासाद्य त्रिरात्रोपोषितो नरः	003a  
अश्वमेधमवाप्नोति कृते पैतामहे विधौ	003c  
गङ्गायास्त्वथ राजेन्द्र सागरस्य च सङ्गमे	004a  
अश्वमेधं दशगुणं प्रवदन्ति मनीषिणः	004c  
गङ्गायास्त्वपरं द्वीपं प्राप्य यः स्नाति भारत	005a  
त्रिरात्रोपोषितो राजन्सर्वकामानवाप्नुयात्	005c  
ततो वैतरणीं गत्वा नदीं पापप्रमोचनीम्	006a  
विरजं तीर्थमासाद्य विराजति यथा शशी	006c  
प्रभवेच्च कुले पुण्ये सर्वपापं व्यपोहति	007a  
गोसहस्रफलं लब्ध्वा पुनाति च कुलं नरः	007c  
शोणस्य ज्योतिरथ्याश्च सङ्गमे निवसञ्शुचिः	008a  
तर्पयित्वा पितॄन्देवानग्निष्टोमफलं लभेत्	008c  
शोणस्य नर्मदायाश्च प्रभवे कुरुनन्दन	009a  
वंशगुल्म उपस्पृश्य वाजिमेधफलं लभेत्	009c  
ऋषभं तीर्थमासाद्य कोशलायां नराधिप	010a  
वाजपेयमवाप्नोति त्रिरात्रोपोषितो नरः	010c  
कोशलायां समासाद्य कालतीर्थ उपस्पृशेत्	011a  
वृषभैकादशफलं लभते नात्र संशयः	011c  
पुष्पवत्यामुपस्पृश्य त्रिरात्रोपोषितो नरः	012a  
गोसहस्रफलं विन्द्यात्कुलं चैव समुद्धरेत्	012c  
ततो बदरिकातीर्थे स्नात्वा प्रयतमानसः	013a  
दीर्घमायुरवाप्नोति स्वर्गलोकं च गच्छति	013c  
ततो महेन्द्रमासाद्य जामदग्न्यनिषेवितम्	014a  
रामतीर्थे नरः स्नात्वा वाजिमेधफलं लभेत्	014c  
मतङ्गस्य तु केदारस्तत्रैव कुरुनन्दन	015a  
तत्र स्नात्वा नरो राजन्गोसहस्रफलं लभेत्	015c  
श्रीपर्वतं समासाद्य नदीतीर उपस्पृशेत्	016a  
अश्वमेधमवाप्नोति स्वर्गलोकं च गच्छति	016c  
श्रीपर्वते महादेवो देव्या सह महाद्युतिः	017a  
न्यवसत्परमप्रीतो ब्रह्मा च त्रिदशैर्वृतः	017c  
तत्र देवह्रदे स्नात्वा शुचिः प्रयतमानसः	018a  
अश्वमेधमवाप्नोति परां सिद्धिं च गच्छति	018c  
ऋषभं पर्वतं गत्वा पाण्ड्येषु सुरपूजितम्	019a  
वाजपेयमवाप्नोति नाकपृष्ठे च मोदते	019c  
ततो गच्छेत कावेरीं वृतामप्सरसां गणैः	020a  
तत्र स्नात्वा नरो राजन्गोसहस्रफलं लभेत्	020c  
ततस्तीरे समुद्रस्य कन्यातीर्थ उपस्पृशेत्	021a  
तत्रोपस्पृश्य राजेन्द्र सर्वपापैः प्रमुच्यते	021c  
अथ गोकर्णमासाद्य त्रिषु लोकेषु विश्रुतम्	022a  
समुद्रमध्ये राजेन्द्र सर्वलोकनमस्कृतम्	022c  
यत्र ब्रह्मादयो देवा ऋषयश्च तपोधनाः	023a  
भूतयक्षपिशाचाश्च किन्नराः समहोरगाः	023c  
सिद्धचारणगन्धर्वा मानुषाः पन्नगास्तथा	024a  
सरितः सागराः शैला उपासन्त उमापतिम्	024c  
तत्रेशानं समभ्यर्च्य त्रिरात्रोपोषितो नरः	025a  
दशाश्वमेधमाप्नोति गाणपत्यं च विन्दति	025c  
उष्य द्वादशरात्रं तु कृतात्मा भवते नरः	025e  
तत एव तु गायत्र्याः स्थानं त्रैलोक्यविश्रुतम्	026a  
त्रिरात्रमुषितस्तत्र गोसहस्रफलं लभेत्	026c  
निदर्शनं च प्रत्यक्षं ब्राह्मणानां नराधिप	027a  
गायत्रीं पठते यस्तु योनिसङ्करजस्तथा	027c  
गाथा वा गीतिका वापि तस्य सम्पद्यते नृप	027e  
संवर्तस्य तु विप्रर्षेर्वापीमासाद्य दुर्लभाम्	028a  
रूपस्य भागी भवति सुभगश्चैव जायते	028c  
ततो वेण्णां समासाद्य तर्पयेत्पितृदेवताः	029a  
मयूरहंससंयुक्तं विमानं लभते नरः	029c  
ततो गोदावरीं प्राप्य नित्यं सिद्धनिषेविताम्	030a  
गवामयमवाप्नोति वासुकेर्लोकमाप्नुयात्	030c  
वेण्णायाः सङ्गमे स्नात्वा वाजपेयफलं लभेत्	031a  
वरदासङ्गमे स्नात्वा गोसहस्रफलं लभेत्	031c  
ब्रह्मस्थानं समासाद्य त्रिरात्रमुषितो नरः	032a  
गोसहस्रफलं विन्देत्स्वर्गलोकं च गच्छति	032c  
कुशप्लवनमासाद्य ब्रह्मचारी समाहितः	033a  
त्रिरात्रमुषितः स्नात्वा अश्वमेधफलं लभेत्	033c  
ततो देवह्रदे रम्ये कृष्णवेण्णाजलोद्भवे	034a  
जातिमात्रह्रदे चैव तथा कन्याश्रमे नृप	034c  
यत्र क्रतुशतैरिष्ट्वा देवराजो दिवं गतः	035a  
अग्निष्टोमशतं विन्देद्गमनादेव भारत	035c  
सर्वदेवह्रदे स्नात्वा गोसहस्रफलं लभेत्	036a  
जातिमात्रह्रदे स्नात्वा भवेज्जातिस्मरो नरः	036c  
ततोऽवाप्य महापुण्यां पयोष्णीं सरितां वराम्	037a  
पितृदेवार्चनरतो गोसहस्रफलं लभेत्	037c  
दण्डकारण्यमासाद्य महाराज उपस्पृशेत्	038a  
गोसहस्रफलं तत्र स्नातमात्रस्य भारत	038c  
शरभङ्गाश्रमं गत्वा शुकस्य च महात्मनः	039a  
न दुर्गतिमवाप्नोति पुनाति च कुलं नरः	039c  
ततः शूर्पारकं गच्छेज्जामदग्न्यनिषेवितम्	040a  
रामतीर्थे नरः स्नात्वा विन्द्याद्बहु सुवर्णकम्	040c  
सप्तगोदावरे स्नात्वा नियतो नियताशनः	041a  
महत्पुण्यमवाप्नोति देवलोकं च गच्छति	041c  
ततो देवपथं गच्छेन्नियतो नियताशनः	042a  
देवसत्रस्य यत्पुण्यं तदवाप्नोति मानवः	042c  
तुङ्गकारण्यमासाद्य ब्रह्मचारी जितेन्द्रियः	043a  
वेदानध्यापयत्तत्र ऋषिः सारस्वतः पुरा	043c  
तत्र वेदान्प्रनष्टांस्तु मुनेरङ्गिरसः सुतः	044a  
उपविष्टो महर्षीणामुत्तरीयेषु भारत	044c  
ओङ्कारेण यथान्यायं सम्यगुच्चारितेन च	045a  
येन यत्पूर्वमभ्यस्तं तत्तस्य समुपस्थितम्	045c  
ऋषयस्तत्र देवाश्च वरुणोऽग्निः प्रजापतिः	046a  
हरिर्नारायणो देवो महादेवस्तथैव च	046c  
पितामहश्च भगवान्देवैः सह महाद्युतिः	047a  
भृगुं नियोजयामास याजनार्थे महाद्युतिम्	047c  
ततः स चक्रे भगवानृषीणां विधिवत्तदा	048a  
सर्वेषां पुनराधानं विधिदृष्टेन कर्मणा	048c  
आज्यभागेन वै तत्र तर्पितास्तु यथाविधि	049a  
देवास्त्रिभुवणं याता ऋषयश्च यथासुखम्	049c  
तदरण्यं प्रविष्टस्य तुङ्गकं राजसत्तम	050a  
पापं प्रणश्यते सर्वं स्त्रियो वा पुरुषस्य वा	050c  
तत्र मासं वसेद्धीरो नियतो नियताशनः	051a  
ब्रह्मलोकं व्रजेद्राजन्पुनीते च कुलं नरः	051c  
मेधाविकं समासाद्य पितॄन्देवांश्च तर्पयेत्	052a  
अग्निष्टोममवाप्नोति स्मृतिं मेधां च विन्दति	052c  
ततः कालञ्जरं गत्वा पर्वतं लोकविश्रुतम्	053a  
तत्र देवह्रदे स्नात्वा गोसहस्रफलं लभेत्	053c  
आत्मानं साधयेत्तत्र गिरौ कालञ्जरे नृप	054a  
स्वर्गलोके महीयेत नरो नास्त्यत्र संशयः	054c  
ततो गिरिवरश्रेष्ठे चित्रकूटे विशां पते	055a  
मन्दाकिनीं समासाद्य नदीं पापप्रमोचनीम्	055c  
तत्राभिषेकं कुर्वाणः पितृदेवार्चने रतः	056a  
अश्वमेधमवाप्नोति गतिं च परमां व्रजेत्	056c  
ततो गच्छेत राजेन्द्र भर्तृस्थानमनुत्तमम्	057a  
यत्र देवो महासेनो नित्यं सन्निहितो नृपः	057c  
पुमांस्तत्र नरश्रेष्ठ गमनादेव सिध्यति	058a  
कोटितीर्थे नरः स्नात्वा गोसहस्रफलं लभेत्	058c  
प्रदक्षिणमुपावृत्य ज्येष्ठस्थानं व्रजेन्नरः	059a  
अभिगम्य महादेवं विराजति यथा शशी	059c  
तत्र कूपो महाराज विश्रुतो भरतर्षभ	060a  
समुद्रास्तत्र चत्वारो निवसन्ति युधिष्ठिर	060c  
तत्रोपस्पृश्य राजेन्द्र कृत्वा चापि प्रदक्षिणम्	061a  
नियतात्मा नरः पूतो गच्छेत परमां गतिम्	061c  
ततो गच्छेत्कुरुश्रेष्ठ शृङ्गवेरपुरं महत्	062a  
यत्र तीर्णो महाराज रामो दाशरथिः पुरा	062c  
गङ्गायां तु नरः स्नात्वा ब्रह्मचारी समाहितः	063a  
विधूतपाप्मा भवति वाजपेयं च विन्दति	063c  
अभिगम्य महादेवमभ्यर्च्य च नराधिप	064a  
प्रदक्षिणमुपावृत्य गाणपत्यमवाप्नुयात्	064c  
ततो गच्छेत राजेन्द्र प्रयागमृषिसंस्तुतम्	065a  
यत्र ब्रह्मादयो देवा दिशश्च सदिगीश्वराः	065c  
लोकपालाश्च साध्याश्च नैरृताः पितरस्तथा	066a  
सनत्कुमारप्रमुखास्तथैव परमर्षयः	066c  
अङ्गिरःप्रमुखाश्चैव तथा ब्रह्मर्षयोऽपरे	067a  
तथा नागाः सुपर्णाश्च सिद्धाश्चक्रचरास्तथा	067c  
सरितः सागराश्चैव गन्धर्वाप्सरसस्तथा	068a  
हरिश्च भगवानास्ते प्रजापतिपुरस्कृतः	068c  
तत्र त्रीण्यग्निकुण्डानि येषां मध्ये च जाह्नवी	069a  
प्रयागादभिनिष्क्रान्ता सर्वतीर्थपुरस्कृता	069c  
तपनस्य सुता तत्र त्रिषु लोकेषु विश्रुता	070a  
यमुना गङ्गया सार्धं सङ्गता लोकपावनी	070c  
गङ्गायमुनयोर्मध्यं पृथिव्या जघनं स्मृतम्	071a  
प्रयागं जघनस्यान्तमुपस्थमृषयो विदुः	071c  
प्रयागं सप्रतिष्ठानं कम्बलाश्वतरौ तथा	072a  
तीर्थं भोगवती चैव वेदी प्रोक्ता प्रजापतेः	072c  
तत्र वेदाश्च यज्ञाश्च मूर्तिमन्तो युधिष्ठिर	073a  
प्रजापतिमुपासन्ते ऋषयश्च महाव्रताः	073c  
यजन्ते क्रतुभिर्देवास्तथा चक्रचरा नृप	073e  
ततः पुण्यतमं नास्ति त्रिषु लोकेषु भारत	074a  
प्रयागः सर्वतीर्थेभ्यः प्रभवत्यधिकं विभो	074c  
श्रवणात्तस्य तीर्थस्य नामसङ्कीर्तनादपि	075a  
मृत्तिकालम्भनाद्वापि नरः पापात्प्रमुच्यते	075c  
तत्राभिषेकं यः कुर्यात्सङ्गमे संशितव्रतः	076a  
पुण्यं स फलमाप्नोति राजसूयाश्वमेधयोः	076c  
एषा यजनभूमिर्हि देवानामपि सत्कृता	077a  
तत्र दत्तं सूक्ष्ममपि महद्भवति भारत	077c  
न वेदवचनात्तात न लोकवचनादपि	078a  
मतिरुत्क्रमणीया ते प्रयागमरणं प्रति	078c  
दश तीर्थसहस्राणि षष्टिकोट्यस्तथापराः	079a  
येषां सान्निध्यमत्रैव कीर्तितं कुरुनन्दन	079c  
चातुर्वेदे च यत्पुण्यं सत्यवादिषु चैव यत्	080a  
स्नात एव तदाप्नोति गङ्गायमुनसङ्गमे	080c  
तत्र भोगवती नाम वासुकेस्तीर्थमुत्तमम्	081a  
तत्राभिषेकं यः कुर्यात्सोऽश्वमेधमवाप्नुयात्	081c  
तत्र हंसप्रपतनं तीर्थं त्रैलोक्यविश्रुतम्	082a  
दशाश्वमेधिकं चैव गङ्गायां कुरुनन्दन	082c  
यत्र गङ्गा महाराज स देशस्तत्तपोवनम्	083a  
सिद्धक्षेत्रं तु तज्ज्ञेयं गङ्गातीरसमाश्रितम्	083c  
इदं सत्यं द्विजातीनां साधूनामात्मजस्य च	084a  
सुहृदां च जपेत्कर्णे शिष्यस्यानुगतस्य च	084c  
इदं धर्म्यमिदं पुण्यमिदं मेध्यमिदं सुखम्	085a  
इदं स्वर्ग्यमिदं रम्यमिदं पावनमुत्तमम्	085c  
महर्षीणामिदं गुह्यं सर्वपापप्रमोचनम्	086a  
अधीत्य द्विजमध्ये च निर्मलत्वमवाप्नुयात्	086c  
यश्चेदं शृणुयान्नित्यं तीर्थपुण्यं सदा शुचिः	087a  
जातीः स स्मरते बह्वीर्नाकपृष्ठे च मोदते	087c  
गम्यान्यपि च तीर्थानि कीर्तितान्यगमानि च	088a  
मनसा तानि गच्छेत सर्वतीर्थसमीक्षया	088c  
एतानि वसुभिः साध्यैरादित्यैर्मरुदश्विभिः	089a  
ऋषिभिर्देवकल्पैश्च श्रितानि सुकृतैषिभिः	089c  
एवं त्वमपि कौरव्य विधिनानेन सुव्रत	090a  
व्रज तीर्थानि नियतः पुण्यं पुण्येन वर्धते	090c  
भावितैः कारणैः पूर्वमास्तिक्याच्छ्रुतिदर्शनात्	091a  
प्राप्यन्ते तानि तीर्थानि सद्भिः शिष्टानुदर्शिभिः	091c  
नाव्रतो नाकृतात्मा च नाशुचिर्न च तस्करः	092a  
स्नाति तीर्थेषु कौरव्य न च वक्रमतिर्नरः	092c  
त्वया तु सम्यग्वृत्तेन नित्यं धर्मार्थदर्शिना	093a  
पितरस्तारितास्तात सर्वे च प्रपितामहाः	093c  
पितामहपुरोगाश्च देवाः सर्षिगणा नृप	094a  
तव धर्मेण धर्मज्ञ नित्यमेवाभितोषिताः	094c  
अवाप्स्यसि च लोकान्वै वसूनां वासवोपम	095a  
कीर्तिं च महतीं भीष्म प्राप्स्यसे भुवि शाश्वतीम्	095c  
नारद उवाच	096  
एवमुक्त्वाभ्यनुज्ञाप्य पुलस्त्यो भगवानृषिः	096a  
प्रीतः प्रीतेन मनसा तत्रैवान्तरधीयत	096c  
भीष्मश्च कुरुशार्दूल शास्त्रतत्त्वार्थदर्शिवान्	097a  
पुलस्त्यवचनाच्चैव पृथिवीमनुचक्रमे	097c  
अनेन विधिना यस्तु पृथिवीं सञ्चरिष्यति	098a  
अश्वमेधशतस्याग्र्यं फलं प्रेत्य स भोक्ष्यते	098c  
अतश्चाष्टगुणं पार्थ प्राप्स्यसे धर्ममुत्तमम्	099a  
नेता च त्वमृषीन्यस्मात्तेन तेऽष्टगुणं फलम्	099c  
रक्षोगणावकीर्णानि तीर्थान्येतानि भारत	100a  
न गतिर्विद्यतेऽन्यस्य त्वामृते कुरुनन्दन	100c  
इदं देवर्षिचरितं सर्वतीर्थार्थसंश्रितम्	101a  
यः पठेत्कल्यमुत्थाय सर्वपापैः प्रमुच्यते	101c  
ऋषिमुख्याः सदा यत्र वाल्मीकिस्त्वथ काश्यपः	102a  
आत्रेयस्त्वथ कौण्डिन्यो विश्वामित्रोऽथ गौतमः	102c  
असितो देवलश्चैव मार्कण्डेयोऽथ गालवः	103a  
भरद्वाजो वसिष्ठश्च मुनिरुद्दालकस्तथा	103c  
शौनकः सह पुत्रेण व्यासश्च जपतां वरः	104a  
दुर्वासाश्च मुनिश्रेष्ठो गालवश्च महातपाः	104c  
एते ऋषिवराः सर्वे त्वत्प्रतीक्षास्तपोधनाः	105a  
एभिः सह महाराज तीर्थान्येतान्यनुव्रज	105c  
एष वै लोमशो नाम देवर्षिरमितद्युतिः	106a  
समेष्यति त्वया चैव तेन सार्धमनुव्रज	106c  
मया च सह धर्मज्ञ तीर्थान्येतान्यनुव्रज	107a  
प्राप्स्यसे महतीं कीर्तिं यथा राजा महाभिषः	107c  
यथा ययातिर्धर्मात्मा यथा राजा पुरूरवाः	108a  
तथा त्वं कुरुशार्दूल स्वेन धर्मेण शोभसे	108c  
यथा भगीरथो राजा यथा रामश्च विश्रुतः	109a  
तथा त्वं सर्वराजभ्यो भ्राजसे रश्मिवानिव	109c  
यथा मनुर्यथेक्ष्वाकुर्यथा पूरुर्महायशाः	110a  
यथा वैन्यो महातेजास्तथा त्वमपि विश्रुतः	110c  
यथा च वृत्रहा सर्वान्सपत्नान्निर्दहत्पुरा	111a  
तथा शत्रुक्षयं कृत्वा प्रजास्त्वं पालयिष्यसि	111c  
स्वधर्मविजितामुर्वीं प्राप्य राजीवलोचन	112a  
ख्यातिं यास्यसि धर्मेण कार्तवीर्यार्जुनो यथा	112c  
वैशम्पायन उवाच	113  
एवमाश्वास्य राजानं नारदो भगवानृषिः	113a  
अनुज्ञाप्य महात्मानं तत्रैवान्तरधीयत	113c  
युधिष्ठिरोऽपि धर्मात्मा तमेवार्थं विचिन्तयन्	114a  
तीर्थयात्राश्रयं पुण्यमृषीणां प्रत्यवेदयत्	114c  
