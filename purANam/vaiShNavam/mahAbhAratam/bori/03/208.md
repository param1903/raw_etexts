मार्कण्डेय उवाच	001  
ब्रह्मणो यस्तृतीयस्तु पुत्रः कुरुकुलोद्वह	001a  
तस्यापवसुता भार्या प्रजास्तस्यापि मे शृणु	001c  
बृहज्ज्योतिर्बृहत्कीर्तिर्बृहद्ब्रह्मा बृहन्मनाः	002a  
बृहन्मन्त्रो बृहद्भासस्तथा राजन्बृहस्पतिः	002c  
प्रजासु तासु सर्वासु रूपेणाप्रतिमाभवत्	003a  
देवी भानुमती नाम प्रथमाङ्गिरसः सुता	003c  
भूतानामेव सर्वेषां यस्यां रागस्तदाभवत्	004a  
रागाद्रागेति यामाहुर्द्वितीयाङ्गिरसः सुता	004c  
यां कपर्दिसुतामाहुर्दृश्यादृश्येति देहिनः	005a  
तनुत्वात्सा सिनीवाली तृतीयाङ्गिरसः सुता	005c  
पश्यत्यर्चिष्मती भाभिर्हविर्भिश्च हविष्मती	006a  
षष्ठीमङ्गिरसः कन्यां पुण्यामाहुर्हविष्मतीम्	006c  
महामखेष्वाङ्गिरसी दीप्तिमत्सु महामती	007a  
महामतीति विख्याता सप्तमी कथ्यते सुता	007c  
यां तु दृष्ट्वा भगवतीं जनः कुहुकुहायते	008a  
एकानंशेति यामाहुः कुहूमङ्गिरसः सुताम्	008c  
