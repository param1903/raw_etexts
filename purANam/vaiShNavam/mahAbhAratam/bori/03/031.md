द्रौपद्युवाच	001  
नमो धात्रे विधात्रे च यौ मोहं चक्रतुस्तव	001a  
पितृपैतामहे वृत्ते वोढव्ये तेऽन्यथा मतिः	001c  
नेह धर्मानृशंस्याभ्यां न क्षान्त्या नार्जवेन च	002a  
पुरुषः श्रियमाप्नोति न घृणित्वेन कर्हिचित्	002c  
त्वां चेद्व्यसनमभ्यागादिदं भारत दुःसहम्	003a  
यत्त्वं नार्हसि नापीमे भ्रातरस्ते महौजसः	003c  
न हि तेऽध्यगमज्जातु तदानीं नाद्य भारत	004a  
धर्मात्प्रियतरं किञ्चिदपि चेज्जीवितादिह	004c  
धर्मार्थमेव ते राज्यं धर्मार्थं जीवितं च ते	005a  
ब्राह्मणा गुरवश्चैव जानन्त्यपि च देवताः	005c  
भीमसेनार्जुनौ चैव माद्रेयौ च मया सह	006a  
त्यजेस्त्वमिति मे बुद्धिर्न तु धर्मं परित्यजेः	006c  
राजानं धर्मगोप्तारं धर्मो रक्षति रक्षितः	007a  
इति मे श्रुतमार्याणां त्वां तु मन्ये न रक्षति	007c  
अन्यथा हि नरव्याघ्र नित्यदा धर्ममेव ते	008a  
बुद्धिः सततमन्वेति छायेव पुरुषं निजा	008c  
नावमंस्था हि सदृशान्नावराञ्श्रेयसः कुतः	009a  
अवाप्य पृथिवीं कृत्स्नां न ते शृङ्गमवर्धत	009c  
स्वाहाकारैः स्वधाभिश्च पूजाभिरपि च द्विजान्	010a  
दैवतानि पितॄंश्चैव सततं पार्थ सेवसे	010c  
ब्राह्मणाः सर्वकामैस्ते सततं पार्थ तर्पिताः	011a  
यतयो मोक्षिणश्चैव गृहस्थाश्चैव भारत	011c  
आरण्यकेभ्यो लौहानि भाजनानि प्रयच्छसि	012a  
नादेयं ब्राह्मणेभ्यस्ते गृहे किञ्चन विद्यते	012c  
यदिदं वैश्वदेवान्ते सायम्प्रातः प्रदीयते	013a  
तद्दत्त्वातिथिभृत्येभ्यो राजञ्शेषेण जीवसि	013c  
इष्टयः पशुबन्धाश्च काम्यनैमित्तिकाश्च ये	014a  
वर्तन्ते पाकयज्ञाश्च यज्ञकर्म च नित्यदा	014c  
अस्मिन्नपि महारण्ये विजने दस्युसेविते	015a  
राष्ट्रादपेत्य वसतो धर्मस्ते नावसीदति	015c  
अश्वमेधो राजसूयः पुण्डरीकोऽथ गोसवः	016a  
एतैरपि महायज्ञैरिष्टं ते भूरिदक्षिणैः	016c  
राजन्परीतया बुद्ध्या विषमेऽक्षपराजये	017a  
राज्यं वसून्यायुधानि भ्रातॄन्मां चासि निर्जितः	017c  
ऋजोर्मृदोर्वदान्यस्य ह्रीमतः सत्यवादिनः	018a  
कथमक्षव्यसनजा बुद्धिरापतिता तव	018c  
अतीव मोहमायाति मनश्च परिदूयते	019a  
निशाम्य ते दुःखमिदमिमां चापदमीदृशीम्	019c  
अत्राप्युदाहरन्तीममितिहासं पुरातनम्	020a  
ईश्वरस्य वशे लोकस्तिष्ठते नात्मनो यथा	020c  
धातैव खलु भूतानां सुखदुःखे प्रियाप्रिये	021a  
दधाति सर्वमीशानः पुरस्ताच्छुक्रमुच्चरन्	021c  
यथा दारुमयी योषा नरवीर समाहिता	022a  
ईरयत्यङ्गमङ्गानि तथा राजन्निमाः प्रजाः	022c  
आकाश इव भूतानि व्याप्य सर्वाणि भारत	023a  
ईश्वरो विदधातीह कल्याणं यच्च पापकम्	023c  
शकुनिस्तन्तुबद्धो वा नियतोऽयमनीश्वरः	024a  
ईश्वरस्य वशे तिष्ठन्नान्येषां नात्मनः प्रभुः	024c  
मणिः सूत्र इव प्रोतो नस्योत इव गोवृषः	025a  
धातुरादेशमन्वेति तन्मयो हि तदर्पणः	025c  
नात्माधीनो मनुष्योऽयं कालं भवति कञ्चन	026a  
स्रोतसो मध्यमापन्नः कूलाद्वृक्ष इव च्युतः	026c  
अज्ञो जन्तुरनीशोऽयमात्मनः सुखदुःखयोः	027a  
ईश्वरप्रेरितो गच्छेत्स्वर्गं नरकमेव च	027c  
यथा वायोस्तृणाग्राणि वशं यान्ति बलीयसः	028a  
धातुरेवं वशं यान्ति सर्वभूतानि भारत	028c  
आर्यकर्मणि युञ्जानः पापे वा पुनरीश्वरः	029a  
व्याप्य भूतानि चरते न चायमिति लक्ष्यते	029c  
हेतुमात्रमिदं धातुः शरीरं क्षेत्रसञ्ज्ञितम्	030a  
येन कारयते कर्म शुभाशुभफलं विभुः	030c  
पश्य मायाप्रभावोऽयमीश्वरेण यथा कृतः	031a  
यो हन्ति भूतैर्भूतानि मोहयित्वात्ममायया	031c  
अन्यथा परिदृष्टानि मुनिभिर्वेददर्शिभिः	032a  
अन्यथा परिवर्तन्ते वेगा इव नभस्वतः	032c  
अन्यथैव हि मन्यन्ते पुरुषास्तानि तानि च	033a  
अन्यथैव प्रभुस्तानि करोति विकरोति च	033c  
यथा काष्ठेन वा काष्ठमश्मानं चाश्मना पुनः	034a  
अयसा चाप्ययश्छिन्द्यान्निर्विचेष्टमचेतनम्	034c  
एवं स भगवान्देवः स्वयम्भूः प्रपितामहः	035a  
हिनस्ति भूतैर्भूतानि छद्म कृत्वा युधिष्ठिर	035c  
सम्प्रयोज्य वियोज्यायं कामकारकरः प्रभुः	036a  
क्रीडते भगवन्भूतैर्बालः क्रीडनकैरिव	036c  
न मातृपितृवद्राजन्धाता भूतेषु वर्तते	037a  
रोषादिव प्रवृत्तोऽयं यथायमितरो जनः	037c  
आर्याञ्शीलवतो दृष्ट्वा ह्रीमतो वृत्तिकर्शितान्	038a  
अनार्यान्सुखिनश्चैव विह्वलामीव चिन्तया	038c  
तवेमामापदं दृष्ट्वा समृद्धिं च सुयोधने	039a  
धातारं गर्हये पार्थ विषमं योऽनुपश्यति	039c  
आर्यशास्त्रातिगे क्रूरे लुब्धे धर्मापचायिनि	040a  
धार्तराष्ट्रे श्रियं दत्त्वा धाता किं फलमश्नुते	040c  
कर्म चेत्कृतमन्वेति कर्तारं नान्यमृच्छति	041a  
कर्मणा तेन पापेन लिप्यते नूनमीश्वरः	041c  
अथ कर्म कृतं पापं न चेत्कर्तारमृच्छति	042a  
कारणं बलमेवेह जनाञ्शोचामि दुर्बलान्	042c  
