वैशम्पायन उवाच	001  
ततो दिव्यास्त्रसम्पन्ना गन्धर्वा हेममालिनः	001a  
विसृजन्तः शरान्दीप्तान्समन्तात्पर्यवारयन्	001c  
चत्वारः पाण्डवा वीरा गन्धर्वाश्च सहस्रशः	002a  
रणे सन्न्यपतन्राजंस्तदद्भुतमिवाभवत्	002c  
यथा कर्णस्य च रथो धार्तराष्ट्रस्य चोभयोः	003a  
गन्धर्वैः शतशश्छिन्नौ तथा तेषां प्रचक्रिरे	003c  
तान्समापततो राजन्गन्धर्वाञ्शतशो रणे	004a  
प्रत्यगृह्णन्नरव्याघ्राः शरवर्षैरनेकशः	004c  
अवकीर्यमाणाः खगमाः शरवर्षैः समन्ततः	005a  
न शेकुः पाण्डुपुत्राणां समीपे परिवर्तितुम्	005c  
अभिक्रुद्धानभिप्रेक्ष्य गन्धर्वानर्जुनस्तदा	006a  
लक्षयित्वाथ दिव्यानि महास्त्राण्युपचक्रमे	006c  
सहस्राणां सहस्रं स प्राहिणोद्यमसादनम्	007a  
आग्नेयेनार्जुनः सङ्ख्ये गन्धर्वाणां बलोत्कटः	007c  
तथा भीमो महेष्वासः संयुगे बलिनां वरः	008a  
गन्धर्वाञ्शतशो राजञ्जघान निशितैः शरैः	008c  
माद्रीपुत्रावपि तथा युध्यमानौ बलोत्कटौ	009a  
परिगृह्याग्रतो राजञ्जघ्नतुः शतशः परान्	009c  
ते वध्यमाना गन्धर्वा दिव्यैरस्त्रैर्महात्मभिः	010a  
उत्पेतुः खमुपादाय धृतराष्ट्रसुतांस्ततः	010c  
तानुत्पतिष्णून्बुद्ध्वा तु कुन्तीपुत्रो धनञ्जयः	011a  
महता शरजालेन समन्तात्पर्यवारयत्	011c  
ते बद्धाः शरजालेन शकुन्ता इव पञ्जरे	012a  
ववर्षुरर्जुनं क्रोधाद्गदाशक्त्यृष्टिवृष्टिभिः	012c  
गदाशक्त्यसिवृष्टीस्ता निहत्य स महास्त्रवित्	013a  
गात्राणि चाहनद्भल्लैर्गन्धर्वाणां धनञ्जयः	013c  
शिरोभिः प्रपतद्भिश्च चरणैर्बाहुभिस्तथा	014a  
अश्मवृष्टिरिवाभाति परेषामभवद्भयम्	014c  
ते वध्यमाना गन्धर्वाः पाण्डवेन महात्मना	015a  
भूमिष्ठमन्तरिक्षस्थाः शरवर्षैरवाकिरन्	015c  
तेषां तु शरवर्षाणि सव्यसाची परन्तपः	016a  
अस्त्रैः संवार्य तेजस्वी गन्धर्वान्प्रत्यविध्यत	016c  
स्थूणाकर्णेन्द्रजालं च सौरं चापि तथार्जुनः	017a  
आग्नेयं चापि सौम्यं च ससर्ज कुरुनन्दनः	017c  
ते दह्यमाना गन्धर्वाः कुन्तीपुत्रस्य सायकैः	018a  
दैतेया इव शक्रेण विषादमगमन्परम्	018c  
ऊर्ध्वमाक्रममाणाश्च शरजालेन वारिताः	019a  
विसर्पमाणा भल्लैश्च वार्यन्ते सव्यसाचिना	019c  
गन्धर्वांस्त्रासितान्दृष्ट्वा कुन्तीपुत्रेण धीमता	020a  
चित्रसेनो गदां गृह्य सव्यसाचिनमाद्रवत्	020c  
तस्याभिपततस्तूर्णं गदाहस्तस्य संयुगे	021a  
गदां सर्वायसीं पार्थः शरैश्चिच्छेद सप्तधा	021c  
स गदां बहुधा दृष्ट्वा कृत्तां बाणैस्तरस्विना	022a  
संवृत्य विद्ययात्मानं योधयामास पाण्डवम्	022c  
अस्त्राणि तस्य दिव्यानि योधयामास खे स्थितः	022e  
गन्धर्वराजो बलवान्माययान्तर्हितस्तदा	023a  
अन्तर्हितं समालक्ष्य प्रहरन्तमथार्जुनः	023c  
ताडयामास खचरैर्दिव्यास्त्रप्रतिमन्त्रितैः	023e  
अन्तर्धानवधं चास्य चक्रे क्रुद्धोऽर्जुनस्तदा	024a  
शब्दवेध्यमुपाश्रित्य बहुरूपो धनञ्जयः	024c  
स वध्यमानस्तैरस्त्रैरर्जुनेन महात्मना	025a  
अथास्य दर्शयामास तदात्मानं प्रियः सखा	025c  
चित्रसेनमथालक्ष्य सखायं युधि दुर्बलम्	026a  
सञ्जहारास्त्रमथ तत्प्रसृष्टं पाण्डवर्षभः	026c  
दृष्ट्वा तु पाण्डवाः सर्वे संहृतास्त्रं धनञ्जयम्	027a  
सञ्जह्रुः प्रद्रुतानश्वाञ्शरवेगान्धनूंषि च	027c  
चित्रसेनश्च भीमश्च सव्यसाची यमावपि	028a  
पृष्ट्वा कौशलमन्योन्यं रथेष्वेवावतस्थिरे	028c  
