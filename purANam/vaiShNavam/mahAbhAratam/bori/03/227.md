वैशम्पायन उवाच	001  
कर्णस्य वचनं श्रुत्वा राजा दुर्योधनस्तदा	001a  
हृष्टो भूत्वा पुनर्दीन इदं वचनमब्रवीत्	001c  
ब्रवीषि यदिदं कर्ण सर्वं मे मनसि स्थितम्	002a  
न त्वभ्यनुज्ञां लप्स्यामि गमने यत्र पाण्डवाः	002c  
परिदेवति तान्वीरान्धृतराष्ट्रो महीपतिः	003a  
मन्यतेऽभ्यधिकांश्चापि तपोयोगेन पाण्डवान्	003c  
अथ वाप्यनुबुध्येत नृपोऽस्माकं चिकीर्षितम्	004a  
एवमप्यायतिं रक्षन्नाभ्यनुज्ञातुमर्हति	004c  
न हि द्वैतवने किञ्चिद्विद्यतेऽन्यत्प्रयोजनम्	005a  
उत्सादनमृते तेषां वनस्थानां मम द्विषाम्	005c  
जानासि हि यथा क्षत्ता द्यूतकाल उपस्थिते	006a  
अब्रवीद्यच्च मां त्वां च सौबलं च वचस्तदा	006c  
तानि पूर्वाणि वाक्यानि यच्चान्यत्परिदेवितम्	007a  
विचिन्त्य नाधिगच्छामि गमनायेतराय वा	007c  
ममापि हि महान्हर्षो यदहं भीमफल्गुनौ	008a  
क्लिष्टावरण्ये पश्येयं कृष्णया सहिताविति	008c  
न तथा प्राप्नुयां प्रीतिमवाप्य वसुधामपि	009a  
दृष्ट्वा यथा पाण्डुसुतान्वल्कलाजिनवाससः	009c  
किं नु स्यादधिकं तस्माद्यदहं द्रुपदात्मजाम्	010a  
द्रौपदीं कर्ण पश्येयं काषायवसनां वने	010c  
यदि मां धर्मराजश्च भीमसेनश्च पाण्डवः	011a  
युक्तं परमया लक्ष्म्या पश्येतां जीवितं भवेत्	011c  
उपायं न तु पश्यामि येन गच्छेम तद्वनम्	012a  
यथा चाभ्यनुजानीयाद्गच्छन्तं मां महीपतिः	012c  
स सौबलेन सहितस्तथा दुःशासनेन च	013a  
उपायं पश्य निपुणं येन गच्छेम तद्वनम्	013c  
अहमप्यद्य निश्चित्य गमनायेतराय वा	014a  
काल्यमेव गमिष्यामि समीपं पार्थिवस्य ह	014c  
मयि तत्रोपविष्टे तु भीष्मे च कुरुसत्तमे	015a  
उपायो यो भवेद्दृष्टस्तं ब्रूयाः सहसौबलः	015c  
ततो भीष्मस्य राज्ञश्च निशम्य गमनं प्रति	016a  
व्यवसायं करिष्येऽहमनुनीय पितामहम्	016c  
तथेत्युक्त्वा तु ते सर्वे जग्मुरावसथान्प्रति	017a  
व्युषितायां रजन्यां तु कर्णो राजानमभ्ययात्	017c  
ततो दुर्योधनं कर्णः प्रहसन्निदमब्रवीत्	018a  
उपायः परिदृष्टोऽयं तं निबोध जनेश्वर	018c  
घोषा द्वैतवने सर्वे त्वत्प्रतीक्षा नराधिप	019a  
घोषयात्रापदेशेन गमिष्यामो न संशयः	019c  
उचितं हि सदा गन्तुं घोषयात्रां विशां पते	020a  
एवं च त्वां पिता राजन्समनुज्ञातुमर्हति	020c  
तथा कथयमानौ तौ घोषयात्राविनिश्चयम्	021a  
गान्धारराजः शकुनिः प्रत्युवाच हसन्निव	021c  
उपायोऽयं मया दृष्टो गमनाय निरामयः	022a  
अनुज्ञास्यति नो राजा चोदयिष्यति चाप्युत	022c  
घोषा द्वैतवने सर्वे त्वत्प्रतीक्षा नराधिप	023a  
घोषयात्रापदेशेन गमिष्यामो न संशयः	023c  
ततः प्रहसिताः सर्वे तेऽन्योन्यस्य तलान्ददुः	024a  
तदेव च विनिश्चित्य ददृशुः कुरुसत्तमम्	024c  
