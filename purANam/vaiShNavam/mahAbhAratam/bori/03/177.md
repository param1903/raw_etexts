वैशम्पायन उवाच	001  
युधिष्ठिरस्तमासाद्य सर्पभोगाभिवेष्टितम्	001a  
दयितं भ्रातरं वीरमिदं वचनमब्रवीत्	001c  
कुन्तीमातः कथमिमामापदं त्वमवाप्तवान्	002a  
कश्चायं पर्वताभोगप्रतिमः पन्नगोत्तमः	002c  
स धर्मराजमालक्ष्य भ्राता भ्रातरमग्रजम्	003a  
कथयामास तत्सर्वं ग्रहणादि विचेष्टितम्	003c  
युधिष्ठिर उवाच	004  
देवो वा यदि वा दैत्य उरगो वा भवान्यदि	004a  
सत्यं सर्प वचो ब्रूहि पृच्छति त्वां युधिष्ठिरः	004c  
किमाहृत्य विदित्वा वा प्रीतिस्ते स्याद्भुजङ्गम	005a  
किमाहारं प्रयच्छामि कथं मुञ्चेद्भवानिमम्	005c  
सर्प उवाच	006  
नहुषो नाम राजाहमासं पूर्वस्तवानघ	006a  
प्रथितः पञ्चमः सोमादायोः पुत्रो नराधिप	006c  
क्रतुभिस्तपसा चैव स्वाध्यायेन दमेन च	007a  
त्रैलोक्यैश्वर्यमव्यग्रं प्राप्तो विक्रमणेन च	007c  
तदैश्वर्यं समासाद्य दर्पो मामगमत्तदा	008a  
सहस्रं हि द्विजातीनामुवाह शिबिकां मम	008c  
ऐश्वर्यमदमत्तोऽहमवमन्य ततो द्विजान्	009a  
इमामगस्त्येन दशामानीतः पृथिवीपते	009c  
न तु मामजहात्प्रज्ञा यावदद्येति पाण्डव	010a  
तस्यैवानुग्रहाद्राजन्नगस्त्यस्य महात्मनः	010c  
षष्ठे काले ममाहारः प्राप्तोऽयमनुजस्तव	011a  
नाहमेनं विमोक्ष्यामि न चान्यमभिकामये	011c  
प्रश्नानुच्चारितांस्तु त्वं व्याहरिष्यसि चेन्मम	012a  
अथ पश्चाद्विमोक्ष्यामि भ्रातरं ते वृकोदरम्	012c  
युधिष्ठिर उवाच	013  
ब्रूहि सर्प यथाकामं प्रतिवक्ष्यामि ते वचः	013a  
अपि चेच्छक्नुयां प्रीतिमाहर्तुं ते भुजङ्गम	013c  
वेद्यं यद्ब्राह्मणेनेह तद्भवान्वेत्ति केवलम्	014a  
सर्पराज ततः श्रुत्वा प्रतिवक्ष्यामि ते वचः	014c  
सर्प उवाच	015  
ब्राह्मणः को भवेद्राजन्वेद्यं किं च युधिष्ठिर	015a  
ब्रवीह्यतिमतिं त्वां हि वाक्यैरनुमिमीमहे	015c  
युधिष्ठिर उवाच	016  
सत्यं दानं क्षमा शीलमानृशंस्यं दमो घृणा	016a  
दृश्यन्ते यत्र नागेन्द्र स ब्राह्मण इति स्मृतः	016c  
वेद्यं सर्प परं ब्रह्म निर्दुःखमसुखं च यत्	017a  
यत्र गत्वा न शोचन्ति भवतः किं विवक्षितम्	017c  
सर्प उवाच	018  
चातुर्वर्ण्यं प्रमाणं च सत्यं च ब्रह्म चैव ह	018a  
शूद्रेष्वपि च सत्यं च दानमक्रोध एव च	018c  
आनृशंस्यमहिंसा च घृणा चैव युधिष्ठिर	018e  
वेद्यं यच्चात्थ निर्दुःखमसुखं च नराधिप	019a  
ताभ्यां हीनं पदं चान्यन्न तदस्तीति लक्षये	019c  
युधिष्ठिर उवाच	020  
शूद्रे चैतद्भवेल्लक्ष्यं द्विजे तच्च न विद्यते	020a  
न वै शूद्रो भवेच्छूद्रो ब्राह्मणो न च ब्राह्मणः	020c  
यत्रैतल्लक्ष्यते सर्प वृत्तं स ब्राह्मणः स्मृतः	021a  
यत्रैतन्न भवेत्सर्प तं शूद्रमिति निर्दिशेत्	021c  
यत्पुनर्भवता प्रोक्तं न वेद्यं विद्यतेति ह	022a  
ताभ्यां हीनमतीत्यात्र पदं नास्तीति चेदपि	022c  
एवमेतन्मतं सर्प ताभ्यां हीनं न विद्यते	023a  
यथा शीतोष्णयोर्मध्ये भवेन्नोष्णं न शीतता	023c  
एवं वै सुखदुःखाभ्यां हीनमस्ति पदं क्वचित्	024a  
एषा मम मतिः सर्प यथा वा मन्यते भवान्	024c  
सर्प उवाच	025  
यदि ते वृत्ततो राजन्ब्राह्मणः प्रसमीक्षितः	025a  
व्यर्था जातिस्तदायुष्मन्कृतिर्यावन्न दृश्यते	025c  
युधिष्ठिर उवाच	026  
जातिरत्र महासर्प मनुष्यत्वे महामते	026a  
सङ्करात्सर्ववर्णानां दुष्परीक्ष्येति मे मतिः	026c  
सर्वे सर्वास्वपत्यानि जनयन्ति यदा नराः	027a  
वाङ्मैथुनमथो जन्म मरणं च समं नृणाम्	027c  
इदमार्षं प्रमाणं च ये यजामह इत्यपि	028a  
तस्माच्छीलं प्रधानेष्टं विदुर्ये तत्त्वदर्शिनः	028c  
प्राङ्नाभिवर्धनात्पुंसो जातकर्म विधीयते	029a  
तत्रास्य माता सावित्री पिता त्वाचार्य उच्यते	029c  
वृत्त्या शूद्रसमो ह्येष यावद्वेदे न जायते	030a  
अस्मिन्नेवं मतिद्वैधे मनुः स्वायम्भुवोऽब्रवीत्	030c  
कृतकृत्याः पुनर्वर्णा यदि वृत्तं न विद्यते	031a  
सङ्करस्तत्र नागेन्द्र बलवान्प्रसमीक्षितः	031c  
यत्रेदानीं महासर्प संस्कृतं वृत्तमिष्यते	032a  
तं ब्राह्मणमहं पूर्वमुक्तवान्भुजगोत्तम	032c  
सर्प उवाच	033  
श्रुतं विदितवेद्यस्य तव वाक्यं युधिष्ठिर	033a  
भक्षयेयमहं कस्माद्भ्रातरं ते वृकोदरम्	033c  
