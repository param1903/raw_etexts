वैशम्पायन उवाच	001  
निदाघान्तकरः कालः सर्वभूतसुखावहः	001a  
तत्रैव वसतां तेषां प्रावृट्समभिपद्यत	001c  
छादयन्तो महाघोषाः खं दिशश्च बलाहकाः	002a  
प्रववर्षुर्दिवारात्रमसिताः सततं तदा	002c  
तपात्ययनिकेताश्च शतशोऽथ सहस्रशः	003a  
अपेतार्कप्रभाजालाः सविद्युद्विमलप्रभाः	003c  
विरूढशष्पा पृथिवी मत्तदंशसरीसृपा	004a  
बभूव पयसा सिक्ता शान्तधूमरजोऽरुणा	004c  
न स्म प्रज्ञायते किञ्चिदम्भसा समवस्तृते	005a  
समं वा विषमं वापि नद्यो वा स्थावराणि वा	005c  
क्षुब्धतोया महाघोषाः श्वसमाना इवाशुगाः	006a  
सिन्धवः शोभयाञ्चक्रुः काननानि तपात्यये	006c  
नदतां काननान्तेषु श्रूयन्ते विविधाः स्वनाः	007a  
वृष्टिभिस्ताड्यमानानां वराहमृगपक्षिणाम्	007c  
स्तोककाः शिखिनश्चैव पुंस्कोकिलगणैः सह	008a  
मत्ताः परिपतन्ति स्म दर्दुराश्चैव दर्पिताः	008c  
तथा बहुविधाकारा प्रावृण्मेघानुनादिता	009a  
अभ्यतीता शिवा तेषां चरतां मरुधन्वसु	009c  
क्रौञ्चहंसगणाकीर्णा शरत्प्रणिहिताभवत्	010a  
रूढकक्षवनप्रस्था प्रसन्नजलनिम्नगा	010c  
विमलाकाशनक्षत्रा शरत्तेषां शिवाभवत्	011a  
मृगद्विजसमाकीर्णा पाण्डवानां महात्मनाम्	011c  
पश्यन्तः शान्तरजसः क्षपा जलदशीतलाः	012a  
ग्रहनक्षत्रसङ्घैश्च सोमेन च विराजिताः	012c  
कुमुदैः पुण्डरीकैश्च शीतवारिधराः शिवाः	013a  
नदीः पुष्करिणीश्चैव ददृशुः समलङ्कृताः	013c  
आकाशनीकाशतटां नीपनीवारसङ्कुलाम्	014a  
बभूव चरतां हर्षः पुण्यतीर्थां सरस्वतीम्	014c  
ते वै मुमुदिरे वीराः प्रसन्नसलिलां शिवाम्	015a  
पश्यन्तो दृढधन्वानः परिपूर्णां सरस्वतीम्	015c  
तेषां पुण्यतमा रात्रिः पर्वसन्धौ स्म शारदी	016a  
तत्रैव वसतामासीत्कार्त्तिकी जनमेजय	016c  
पुण्यकृद्भिर्महासत्त्वैस्तापसैः सह पाण्डवाः	017a  
तत्सर्वं भरतश्रेष्ठाः समूहुर्योगमुत्तमम्	017c  
तमिस्राभ्युदये तस्मिन्धौम्येन सह पाण्डवाः	018a  
सूतैः पौरोगवैश्चैव काम्यकं प्रययुर्वनम्	018c  
