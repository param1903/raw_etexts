लोमश उवाच	001  
इह मर्त्यास्तपस्तप्त्वा स्वर्गं गच्छन्ति भारत	001a  
मर्तुकामा नरा राजन्निहायान्ति सहस्रशः	001c  
एवमाशीः प्रयुक्ता हि दक्षेण यजता पुरा	002a  
इह ये वै मरिष्यन्ति ते वै स्वर्गजितो नराः	002c  
एषा सरस्वती पुण्या दिव्या चोघवती नदी	003a  
एतद्विनशनं नाम सरस्वत्या विशां पते	003c  
द्वारं निषादराष्ट्रस्य येषां द्वेषात्सरस्वती	004a  
प्रविष्टा पृथिवीं वीर मा निषादा हि मां विदुः	004c  
एष वै चमसोद्भेदो यत्र दृश्या सरस्वती	005a  
यत्रैनामभ्यवर्तन्त दिव्याः पुण्याः समुद्रगाः	005c  
एतत्सिन्धोर्महत्तीर्थं यत्रागस्त्यमरिन्दम	006a  
लोपामुद्रा समागम्य भर्तारमवृणीत वै	006c  
एतत्प्रभासते तीर्थं प्रभासं भास्करद्युते	007a  
इन्द्रस्य दयितं पुण्यं पवित्रं पापनाशनम्	007c  
एतद्विष्णुपदं नाम दृश्यते तीर्थमुत्तमम्	008a  
एषा रम्या विपाशा च नदी परमपावनी	008c  
अत्रैव पुत्रशोकेन वसिष्ठो भगवानृषिः	009a  
बद्ध्वात्मानं निपतितो विपाशः पुनरुत्थितः	009c  
काश्मीरमण्डलं चैतत्सर्वपुण्यमरिन्दम	010a  
महर्षिभिश्चाध्युषितं पश्येदं भ्रातृभिः सह	010c  
अत्रोत्तराणां सर्वेषामृषीणां नाहुषस्य च	011a  
अग्नेश्चात्रैव संवादः काश्यपस्य च भारत	011c  
एतद्द्वारं महाराज मानसस्य प्रकाशते	012a  
वर्षमस्य गिरेर्मध्ये रामेण श्रीमता कृतम्	012c  
एष वातिकषण्डो वै प्रख्यातः सत्यविक्रमः	013a  
नाभ्यवर्तत यद्द्वारं विदेहानुत्तरं च यः	013c  
एष उज्जानको नाम यवक्रीर्यत्र शान्तवान्	014a  
अरुन्धतीसहायश्च वसिष्ठो भगवानृषिः	014c  
ह्रदश्च कुशवानेष यत्र पद्मं कुशेशयम्	015a  
आश्रमश्चैव रुक्मिण्या यत्राशाम्यदकोपना	015c  
समाधीनां समासस्तु पाण्डवेय श्रुतस्त्वया	016a  
तं द्रक्ष्यसि महाराज भृगुतुङ्गं महागिरिम्	016c  
जलां चोपजलां चैव यमुनामभितो नदीम्	017a  
उशीनरो वै यत्रेष्ट्वा वासवादत्यरिच्यत	017c  
तां देवसमितिं तस्य वासवश्च विशां पते	018a  
अभ्यगच्छत राजानं ज्ञातुमग्निश्च भारत	018c  
जिज्ञासमानौ वरदौ महात्मानमुशीनरम्	019a  
इन्द्रः श्येनः कपोतोऽग्निर्भूत्वा यज्ञेऽभिजग्मतुः	019c  
ऊरुं राज्ञः समासाद्य कपोतः श्येनजाद्भयात्	020a  
शरणार्थी तदा राजन्निलिल्ये भयपीडितः	020c  
