मार्कण्डेय उवाच	001  
ततो निविशमानांस्तान्सैनिकान्रावणानुगाः	001a  
अभिजग्मुर्गणानेके पिशाचक्षुद्ररक्षसाम्	001c  
पर्वणः पूतनो जम्भः खरः क्रोधवशो हरिः	002a  
प्ररुजश्चारुजश्चैव प्रघसश्चैवमादयः	002c  
ततोऽभिपततां तेषामदृश्यानां दुरात्मनाम्	003a  
अन्तर्धानवधं तज्ज्ञश्चकार स विभीषणः	003c  
ते दृश्यमाना हरिभिर्बलिभिर्दूरपातिभिः	004a  
निहताः सर्वशो राजन्महीं जग्मुर्गतासवः	004c  
अमृष्यमाणः सबलो रावणो निर्ययावथ	005a  
व्यूह्य चौशनसं व्यूहं हरीन्सर्वानहारयत्	005c  
राघवस्त्वभिनिर्याय व्यूढानीकं दशाननम्	006a  
बार्हस्पत्यं विधिं कृत्वा प्रत्यव्यूहन्निशाचरम्	006c  
समेत्य युयुधे तत्र ततो रामेण रावणः	007a  
युयुधे लक्ष्मणश्चैव तथैवेन्द्रजिता सह	007c  
विरूपाक्षेण सुग्रीवस्तारेण च निखर्वटः	008a  
तुण्डेन च नलस्तत्र पटुशः पनसेन च	008c  
विषह्यं यं हि यो मेने स स तेन समेयिवान्	009a  
युयुधे युद्धवेलायां स्वबाहुबलमाश्रितः	009c  
स सम्प्रहारो ववृधे भीरूणां भयवर्धनः	010a  
लोमसंहर्षणो घोरः पुरा देवासुरे यथा	010c  
रावणो राममानर्छच्छक्तिशूलासिवृष्टिभिः	011a  
निशितैरायसैस्तीक्ष्णै रावणं चापि राघवः	011c  
तथैवेन्द्रजितं यत्तं लक्ष्मणो मर्मभेदिभिः	012a  
इन्द्रजिच्चापि सौमित्रिं बिभेद बहुभिः शरैः	012c  
विभीषणः प्रहस्तं च प्रहस्तश्च विभीषणम्	013a  
खगपत्रैः शरैस्तीक्ष्णैरभ्यवर्षद्गतव्यथः	013c  
तेषां बलवतामासीन्महास्त्राणां समागमः	014a  
विव्यथुः सकला येन त्रयो लोकाश्चराचराः	014c  
