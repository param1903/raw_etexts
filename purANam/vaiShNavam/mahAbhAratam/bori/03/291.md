वैशम्पायन उवाच	001  
सा तु कन्या बहुविधं ब्रुवन्ती मधुरं वचः	001a  
अनुनेतुं सहस्रांशुं न शशाक मनस्विनी	001c  
न शशाक यदा बाला प्रत्याख्यातुं तमोनुदम्	002a  
भीता शापात्ततो राजन्दध्यौ दीर्घमथान्तरम्	002c  
अनागसः पितुः शापो ब्राह्मणस्य तथैव च	003a  
मन्निमित्तः कथं न स्यात्क्रुद्धादस्माद्विभावसोः	003c  
बालेनापि सता मोहाद्भृशं सापह्नवान्यपि	004a  
नात्यासादयितव्यानि तेजांसि च तपांसि च	004c  
साहमद्य भृशं भीता गृहीता च करे भृशम्	005a  
कथं त्वकार्यं कुर्यां वै प्रदानं ह्यात्मनः स्वयम्	005c  
सैवं शापपरित्रस्ता बहु चिन्तयती तदा	006a  
मोहेनाभिपरीताङ्गी स्मयमाना पुनः पुनः	006c  
तं देवमब्रवीद्भीता बन्धूनां राजसत्तम	007a  
व्रीडाविह्वलया वाचा शापत्रस्ता विशां पते	007c  
कुन्त्युवाच	008  
पिता मे ध्रियते देव माता चान्ये च बान्धवाः	008a  
न तेषु ध्रियमाणेषु विधिलोपो भवेदयम्	008c  
त्वया मे सङ्गमो देव यदि स्याद्विधिवर्जितः	009a  
मन्निमित्तं कुलस्यास्य लोके कीर्तिर्नशेत्ततः	009c  
अथ वा धर्ममेतं त्वं मन्यसे तपतां वर	010a  
ऋते प्रदानाद्बन्धुभ्यस्तव कामं करोम्यहम्	010c  
आत्मप्रदानं दुर्धर्ष तव कृत्वा सती त्वहम्	011a  
त्वयि धर्मो यशश्चैव कीर्तिरायुश्च देहिनाम्	011c  
सूर्य उवाच	012  
न ते पिता न ते माता गुरवो वा शुचिस्मिते	012a  
प्रभवन्ति वरारोहे भद्रं ते शृणु मे वचः	012c  
सर्वान्कामयते यस्मात्कनेर्धातोश्च भामिनि	013a  
तस्मात्कन्येह सुश्रोणि स्वतन्त्रा वरवर्णिनि	013c  
नाधर्मश्चरितः कश्चित्त्वया भवति भामिनि	014a  
अधर्मं कुत एवाहं चरेयं लोककाम्यया	014c  
अनावृताः स्त्रियः सर्वा नराश्च वरवर्णिनि	015a  
स्वभाव एष लोकानां विकारोऽन्य इति स्मृतः	015c  
सा मया सह सङ्गम्य पुनः कन्या भविष्यसि	016a  
पुत्रश्च ते महाबाहुर्भविष्यति महायशाः	016c  
कुन्त्युवाच	017  
यदि पुत्रो मम भवेत्त्वत्तः सर्वतमोपह	017a  
कुण्डली कवची शूरो महाबाहुर्महाबलः	017c  
सूर्य उवाच	018  
भविष्यति महाबाहुः कुण्डली दिव्यवर्मभृत्	018a  
उभयं चामृतमयं तस्य भद्रे भविष्यति	018c  
कुन्त्युवाच	019  
यद्येतदमृतादस्ति कुण्डले वर्म चोत्तमम्	019a  
मम पुत्रस्य यं वै त्वं मत्त उत्पादयिष्यसि	019c  
अस्तु मे सङ्गमो देव यथोक्तं भगवंस्त्वया	020a  
त्वद्वीर्यरूपसत्त्वौजा धर्मयुक्तो भवेत्स च	020c  
सूर्य उवाच	021  
अदित्या कुण्डले राज्ञि दत्ते मे मत्तकाशिनि	021a  
तेऽस्य दास्यामि वै भीरु वर्म चैवेदमुत्तमम्	021c  
पृथोवाच	022  
परमं भगवन्देव सङ्गमिष्ये त्वया सह	022a  
यदि पुत्रो भवेदेवं यथा वदसि गोपते	022c  
वैशम्पायन उवाच	023  
तथेत्युक्त्वा तु तां कुन्तीमाविवेश विहङ्गमः	023a  
स्वर्भानुशत्रुर्योगात्मा नाभ्यां पस्पर्श चैव ताम्	023c  
ततः सा विह्वलेवासीत्कन्या सूर्यस्य तेजसा	024a  
पपाताथ च सा देवी शयने मूढचेतना	024c  
सूर्य उवाच	025  
साधयिष्यामि सुश्रोणि पुत्रं वै जनयिष्यसि	025a  
सर्वशस्त्रभृतां श्रेष्ठं कन्या चैव भविष्यसि	025c  
वैशम्पायन उवाच	026  
ततः सा व्रीडिता बाला तदा सूर्यमथाब्रवीत्	026a  
एवमस्त्विति राजेन्द्र प्रस्थितं भूरिवर्चसम्	026c  
इति स्मोक्ता कुन्तिराजात्मजा सा विवस्वन्तं याचमाना सलज्जा	027a  
तस्मिन्पुण्ये शयनीये पपात मोहाविष्टा भज्यमाना लतेव	027c  
तां तिग्मांशुस्तेजसा मोहयित्वा योगेनाविष्यात्मसंस्थां चकार	028a  
न चैवैनां दूषयामास भानुः सञ्ज्ञां लेभे भूय एवाथ बाला	028c  
