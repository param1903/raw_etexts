जनमेजय उवाच	001  
एवं हृतायां कृष्णायां प्राप्य क्लेशमनुत्तमम्	001a  
अत ऊर्ध्वं नरव्याघ्राः किमकुर्वत पाण्डवाः	001c  
वैशम्पायन उवाच	002  
एवं कृष्णां मोक्षयित्वा विनिर्जित्य जयद्रथम्	002a  
आसां चक्रे मुनिगणैर्धर्मराजो युधिष्ठिरः	002c  
तेषां मध्ये महर्षीणां शृण्वतामनुशोचताम्	003a  
मार्कण्डेयमिदं वाक्यमब्रवीत्पाण्डुनन्दनः	003c  
मन्ये कालश्च बलवान्दैवं च विधिनिर्मितम्	004a  
भवितव्यं च भूतानां यस्य नास्ति व्यतिक्रमः	004c  
कथं हि पत्नीमस्माकं धर्मज्ञां धर्मचारिणीम्	005a  
संस्पृशेदीदृशो भावः शुचिं स्तैन्यमिवानृतम्	005c  
न हि पापं कृतं किञ्चित्कर्म वा निन्दितं क्वचित्	006a  
द्रौपद्या ब्राह्मणेष्वेव धर्मः सुचरितो महान्	006c  
तां जहार बलाद्राजा मूढबुद्धिर्जयद्रथः	007a  
तस्याः संहरणात्प्राप्तः शिरसः केशवापनम्	007c  
पराजयं च सङ्ग्रामे ससहायः समाप्तवान्	007e  
प्रत्याहृता तथास्माभिर्हत्वा तत्सैन्धवं बलम्	008a  
तद्दारहरणं प्राप्तमस्माभिरवितर्कितम्	008c  
दुःखश्चायं वने वासो मृगयायां च जीविका	009a  
हिंसा च मृगजातीनां वनौकोभिर्वनौकसाम्	009c  
ज्ञातिभिर्विप्रवासश्च मिथ्या व्यवसितैरयम्	009e  
अस्ति नूनं मया कश्चिदल्पभाग्यतरो नरः	010a  
भवता दृष्टपूर्वो वा श्रुतपूर्वोऽपि वा भवेत्	010c  
