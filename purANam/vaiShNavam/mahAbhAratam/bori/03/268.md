मार्कण्डेय उवाच	001  
प्रभूतान्नोदके तस्मिन्बहुमूलफले वने	001a  
सेनां निवेश्य काकुत्स्थो विधिवत्पर्यरक्षत	001c  
रावणश्च विधिं चक्रे लङ्कायां शास्त्रनिर्मितम्	002a  
प्रकृत्यैव दुराधर्षा दृढप्राकारतोरणा	002c  
अगाधतोयाः परिखा मीननक्रसमाकुलाः	003a  
बभूवुः सप्त दुर्धर्षाः खादिरैः शङ्कुभिश्चिताः	003c  
कर्णाट्टयन्त्रदुर्धर्षा बभूवुः सहुडोपलाः	004a  
साशीविषघटायोधाः ससर्जरसपांसवः	004c  
मुसलालातनाराचतोमरासिपरश्वधैः	005a  
अन्विताश्च शतघ्नीभिः समधूच्छिष्टमुद्गराः	005c  
पुरद्वारेषु सर्वेषु गुल्माः स्थावरजङ्गमाः	006a  
बभूवुः पत्तिबहुलाः प्रभूतगजवाजिनः	006c  
अङ्गदस्त्वथ लङ्काया द्वारदेशमुपागतः	007a  
विदितो राक्षसेन्द्रस्य प्रविवेश गतव्यथः	007c  
मध्ये राक्षसकोटीनां बह्वीनां सुमहाबलः	008a  
शुशुभे मेघमालाभिरादित्य इव संवृतः	008c  
स समासाद्य पौलस्त्यममात्यैरभिसंवृतम्	009a  
रामसन्देशमामन्त्र्य वाग्मी वक्तुं प्रचक्रमे	009c  
आह त्वां राघवो राजन्कोसलेन्द्रो महायशाः	010a  
प्राप्तकालमिदं वाक्यं तदादत्स्व कुरुष्व च	010c  
अकृतात्मानमासाद्य राजानमनये रतम्	011a  
विनश्यन्त्यनयाविष्टा देशाश्च नगराणि च	011c  
त्वयैकेनापराद्धं मे सीतामाहरता बलात्	012a  
वधायानपराद्धानामन्येषां तद्भविष्यति	012c  
ये त्वया बलदर्पाभ्यामाविष्टेन वनेचराः	013a  
ऋषयो हिंसिताः पूर्वं देवाश्चाप्यवमानिताः	013c  
राजर्षयश्च निहता रुदन्त्यश्चाहृताः स्त्रियः	014a  
तदिदं समनुप्राप्तं फलं तस्यानयस्य ते	014c  
हन्तास्मि त्वां सहामात्यं युध्यस्व पुरुषो भव	015a  
पश्य मे धनुषो वीर्यं मानुषस्य निशाचर	015c  
मुच्यतां जानकी सीता न मे मोक्ष्यसि कर्हिचित्	016a  
अराक्षसमिमं लोकं कर्तास्मि निशितैः शरैः	016c  
इति तस्य ब्रुवाणस्य दूतस्य परुषं वचः	017a  
श्रुत्वा न ममृषे राजा रावणः क्रोधमूर्छितः	017c  
इङ्गितज्ञास्ततो भर्तुश्चत्वारो रजनीचराः	018a  
चतुर्ष्वङ्गेषु जगृहुः शार्दूलमिव पक्षिणः	018c  
तांस्तथाङ्गेषु संसक्तानङ्गदो रजनीचरान्	019a  
आदायैव खमुत्पत्य प्रासादतलमाविशत्	019c  
वेगेनोत्पततस्तस्य पेतुस्ते रजनीचराः	020a  
भुवि सम्भिन्नहृदयाः प्रहारपरिपीडिताः	020c  
स मुक्तो हर्म्यशिखरात्तस्मात्पुनरवापतत्	021a  
लङ्घयित्वा पुरीं लङ्कां स्वबलस्य समीपतः	021c  
कोसलेन्द्रमथाभ्येत्य सर्वमावेद्य चाङ्गदः	022a  
विशश्राम स तेजस्वी राघवेणाभिनन्दितः	022c  
ततः सर्वाभिसारेण हरीणां वातरंहसाम्	023a  
भेदयामास लङ्कायाः प्राकारं रघुनन्दनः	023c  
विभीषणर्क्षाधिपती पुरस्कृत्याथ लक्ष्मणः	024a  
दक्षिणं नगरद्वारमवामृद्नाद्दुरासदम्	024c  
करभारुणगात्राणां हरीणां युद्धशालिनाम्	025a  
कोटीशतसहस्रेण लङ्कामभ्यपतत्तदा	025c  
उत्पतद्भिः पतद्भिश्च निपतद्भिश्च वानरैः	026a  
नादृश्यत तदा सूर्यो रजसा नाशितप्रभः	026c  
शालिप्रसूनसदृशैः शिरीषकुसुमप्रभैः	027a  
तरुणादित्यसदृशैः शरगौरैश्च वानरैः	027c  
प्राकारं ददृशुस्ते तु समन्तात्कपिलीकृतम्	028a  
राक्षसा विस्मिता राजन्सस्त्रीवृद्धाः समन्ततः	028c  
बिभिदुस्ते मणिस्तम्भान्कर्णाट्टशिखराणि च	029a  
भग्नोन्मथितवेगानि यन्त्राणि च विचिक्षिपुः	029c  
परिगृह्य शतघ्नीश्च सचक्राः सहुडोपलाः	030a  
चिक्षिपुर्भुजवेगेन लङ्कामध्ये महाबलाः	030c  
प्राकारस्थाश्च ये केचिन्निशाचरगणास्तदा	031a  
प्रदुद्रुवुस्ते शतशः कपिभिः समभिद्रुताः	031c  
ततस्तु राजवचनाद्राक्षसाः कामरूपिणः	032a  
निर्ययुर्विकृताकाराः सहस्रशतसङ्घशः	032c  
शस्त्रवर्षाणि वर्षन्तो द्रावयन्तो वनौकसः	033a  
प्राकारं शोधयन्तस्ते परं विक्रममास्थिताः	033c  
स माषराशिसदृशैर्बभूव क्षणदाचरैः	034a  
कृतो निर्वानरो भूयः प्राकारो भीमदर्शनैः	034c  
पेतुः शूलविभिन्नाङ्गा बहवो वानरर्षभाः	035a  
स्तम्भतोरणभग्नाश्च पेतुस्तत्र निशाचराः	035c  
केशाकेश्यभवद्युद्धं रक्षसां वानरैः सह	036a  
नखैर्दन्तैश्च वीराणां खादतां वै परस्परम्	036c  
निष्टनन्तो ह्युभयतस्तत्र वानरराक्षसाः	037a  
हता निपतिता भूमौ न मुञ्चन्ति परस्परम्	037c  
रामस्तु शरजालानि ववर्ष जलदो यथा	038a  
तानि लङ्कां समासाद्य जघ्नुस्तान्रजनीचरान्	038c  
सौमित्रिरपि नाराचैर्दृढधन्वा जितक्लमः	039a  
आदिश्यादिश्य दुर्गस्थान्पातयामास राक्षसान्	039c  
ततः प्रत्यवहारोऽभूत्सैन्यानां राघवाज्ञया	040a  
कृते विमर्दे लङ्कायां लब्धलक्षो जयोत्तरः	040c  
