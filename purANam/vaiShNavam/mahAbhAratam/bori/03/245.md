वैशम्पायन उवाच	001  
वने निवसतां तेषां पाण्डवानां महात्मनाम्	001a  
वर्षाण्येकादशातीयुः कृच्छ्रेण भरतर्षभ	001c  
फलमूलाशनास्ते हि सुखार्हा दुःखमुत्तमम्	002a  
प्राप्तकालमनुध्यान्तः सेहुरुत्तमपूरुषाः	002c  
युधिष्ठिरस्तु राजर्षिरात्मकर्मापराधजम्	003a  
चिन्तयन्स महाबाहुर्भ्रातॄणां दुःखमुत्तमम्	003c  
न सुष्वाप सुखं राजा हृदि शल्यैरिवार्पितैः	004a  
दौरात्म्यमनुपश्यंस्तत्काले द्यूतोद्भवस्य हि	004c  
संस्मरन्परुषा वाचः सूतपुत्रस्य पाण्डवः	005a  
निःश्वासपरमो दीनो बिभ्रत्कोपविषं महत्	005c  
अर्जुनो यमजौ चोभौ द्रौपदी च यशस्विनी	006a  
स च भीमो महातेजाः सर्वेषामुत्तमो बली	006c  
युधिष्ठिरमुदीक्षन्तः सेहुर्दुःखमनुत्तमम्	006e  
अवशिष्टमल्पकालं मन्वानाः पुरुषर्षभाः	007a  
वपुरन्यदिवाकार्षुरुत्साहामर्षचेष्टितैः	007c  
कस्यचित्त्वथ कालस्य व्यासः सत्यवतीसुतः	008a  
आजगाम महायोगी पाण्डवानवलोककः	008c  
तमागतमभिप्रेक्ष्य कुन्तीपुत्रो युधिष्ठिरः	009a  
प्रत्युद्गम्य महात्मानं प्रत्यगृह्णाद्यथाविधि	009c  
तमासीनमुपासीनः शुश्रूषुर्नियतेन्द्रियः	010a  
तोषयन्प्रणिपातेन व्यासं पाण्डवनन्दनः	010c  
तानवेक्ष्य कृशान्पौत्रान्वने वन्येन जीवतः	011a  
महर्षिरनुकम्पार्थमब्रवीद्बाष्पगद्गदम्	011c  
युधिष्ठिर महाबाहो शृणु धर्मभृतां वर	012a  
नातप्ततपसः पुत्र प्राप्नुवन्ति महत्सुखम्	012c  
सुखदुःखे हि पुरुषः पर्यायेणोपसेवते	013a  
नात्यन्तमसुखं कश्चित्प्राप्नोति पुरुषर्षभ	013c  
प्रज्ञावांस्त्वेव पुरुषः संयुक्तः परया धिया	014a  
उदयास्तमयज्ञो हि न शोचति न हृष्यति	014c  
सुखमापतितं सेवेद्दुःखमापतितं सहेत्	015a  
कालप्राप्तमुपासीत सस्यानामिव कर्षकः	015c  
तपसो हि परं नास्ति तपसा विन्दते महत्	016a  
नासाध्यं तपसः किञ्चिदिति बुध्यस्व भारत	016c  
सत्यमार्जवमक्रोधः संविभागो दमः शमः	017a  
अनसूयाविहिंसा च शौचमिन्द्रियसंयमः	017c  
साधनानि महाराज नराणां पुण्यकर्मणाम्	017e  
अधर्मरुचयो मूढास्तिर्यग्गतिपरायणाः	018a  
कृच्छ्रां योनिमनुप्राप्य न सुखं विन्दते जनाः	018c  
इह यत्क्रियते कर्म तत्परत्रोपभुज्यते	019a  
तस्माच्छरीरं युञ्जीत तपसा नियमेन च	019c  
यथाशक्ति प्रयच्छेच्च सम्पूज्याभिप्रणम्य च	020a  
काले पात्रे च हृष्टात्मा राजन्विगतमत्सरः	020c  
सत्यवादी लभेतायुरनायासमथार्जवी	021a  
अक्रोधनोऽनसूयश्च निर्वृतिं लभते पराम्	021c  
दान्तः शमपरः शश्वत्परिक्लेशं न विन्दति	022a  
न च तप्यति दान्तात्मा दृष्ट्वा परगतां श्रियम्	022c  
संविभक्ता च दाता च भोगवान्सुखवान्नरः	023a  
भवत्यहिंसकश्चैव परमारोग्यमश्नुते	023c  
मान्यान्मानयिता जन्म कुले महति विन्दति	024a  
व्यसनैर्न तु संयोगं प्राप्नोति विजितेन्द्रियः	024c  
शुभानुशयबुद्धिर्हि संयुक्तः कालधर्मणा	025a  
प्रादुर्भवति तद्योगात्कल्याणमतिरेव सः	025c  
युधिष्ठिर उवाच	026  
भगवन्दानधर्माणां तपसो वा महामुने	026a  
किं स्विद्बहुगुणं प्रेत्य किं वा दुष्करमुच्यते	026c  
व्यास उवाच	027  
दानान्न दुष्करतरं पृथिव्यामस्ति किञ्चन	027a  
अर्थे हि महती तृष्णा स च दुःखेन लभ्यते	027c  
परित्यज्य प्रियान्प्राणान्धनार्थं हि महाहवम्	028a  
प्रविशन्ति नरा वीराः समुद्रमटवीं तथा	028c  
कृषिगोरक्ष्यमित्येके प्रतिपद्यन्ति मानवाः	029a  
पुरुषाः प्रेष्यतामेके निर्गच्छन्ति धनार्थिनः	029c  
तस्य दुःखार्जितस्यैवं परित्यागः सुदुष्करः	030a  
न दुष्करतरं दानात्तस्माद्दानं मतं मम	030c  
विशेषस्त्वत्र विज्ञेयो न्यायेनोपार्जितं धनम्	031a  
पात्रे देशे च काले च साधुभ्यः प्रतिपादयेत्	031c  
अन्यायसमुपात्तेन दानधर्मो धनेन यः	032a  
क्रियते न स कर्तारं त्रायते महतो भयात्	032c  
पात्रे दानं स्वल्पमपि काले दत्तं युधिष्ठिर	033a  
मनसा सुविशुद्धेन प्रेत्यानन्तफलं स्मृतम्	033c  
अत्राप्युदाहरन्तीममितिहासं पुरातनम्	034a  
व्रीहिद्रोणपरित्यागाद्यत्फलं प्राप मुद्गलः	034c  
