वैश्रवण उवाच	001  
युधिष्ठिर धृतिर्दाक्ष्यं देशकालौ पराक्रमः	001a  
लोकतन्त्रविधानानामेष पञ्चविधो विधिः	001c  
धृतिमन्तश्च दक्षाश्च स्वे स्वे कर्मणि भारत	002a  
पराक्रमविधानज्ञा नराः कृतयुगेऽभवन्	002c  
धृतिमान्देशकालज्ञः सर्वधर्मविधानवित्	003a  
क्षत्रियः क्षत्रियश्रेष्ठ पृथिवीमनुशास्ति वै	003c  
य एवं वर्तते पार्थ पुरुषः सर्वकर्मसु	004a  
स लोके लभते वीर यशः प्रेत्य च सद्गतिम्	004c  
देशकालान्तरप्रेप्सुः कृत्वा शक्रः पराक्रमम्	005a  
सम्प्राप्तस्त्रिदिवे राज्यं वृत्रहा वसुभिः सह	005c  
पापात्मा पापबुद्धिर्यः पापमेवानुवर्तते	006a  
कर्मणामविभागज्ञः प्रेत्य चेह च नश्यति	006c  
अकालज्ञः सुदुर्मेधाः कार्याणामविशेषवित्	007a  
वृथाचारसमारम्भः प्रेत्य चेह च नश्यति	007c  
साहसे वर्तमानानां निकृतीनां दुरात्मनाम्	008a  
सर्वसामर्थ्यलिप्सूनां पापो भवति निश्चयः	008c  
अधर्मज्ञोऽवलिप्तश्च बालबुद्धिरमर्षणः	009a  
निर्भयो भीमसेनोऽयं तं शाधि पुरुषर्षभ	009c  
आर्ष्टिषेणस्य राजर्षेः प्राप्य भूयस्त्वमाश्रमम्	010a  
तामिस्रं प्रथमं पक्षं वीतशोकभयो वस	010c  
अलकाः सह गन्धर्वैर्यक्षैश्च सह राक्षसैः	011a  
मन्नियुक्ता मनुष्येन्द्र सर्वे च गिरिवासिनः	011c  
रक्षन्तु त्वा महाबाहो सहितं द्विजसत्तमैः	011e  
साहसेषु च सन्तिष्ठन्निह शैले वृकोदरः	012a  
वार्यतां साध्वयं राजंस्त्वया धर्मभृतां वर	012c  
इतः परं च राजेन्द्र द्रक्ष्यन्ति वनगोचराः	013a  
उपस्थास्यन्ति च सदा रक्षिष्यन्ति च सर्वशः	013c  
तथैव चान्नपानानि स्वादूनि च बहूनि च	014a  
उपस्थास्यन्ति वो गृह्य मत्प्रेष्याः पुरुषर्षभ	014c  
यथा जिष्णुर्महेन्द्रस्य यथा वायोर्वृकोदरः	015a  
धर्मस्य त्वं यथा तात योगोत्पन्नो निजः सुतः	015c  
आत्मजावात्मसम्पन्नौ यमौ चोभौ यथाश्विनोः	016a  
रक्ष्यास्तद्वन्ममापीह यूयं सर्वे युधिष्ठिर	016c  
अर्थतत्त्वविभागज्ञः सर्वधर्मविशेषवित्	017a  
भीमसेनादवरजः फल्गुनः कुशली दिवि	017c  
याः काश्चन मता लोकेष्वग्र्याः परमसम्पदः	018a  
जन्मप्रभृति ताः सर्वाः स्थितास्तात धनञ्जये	018c  
दमो दानं बलं बुद्धिर्ह्रीर्धृतिस्तेज उत्तमम्	019a  
एतान्यपि महासत्त्वे स्थितान्यमिततेजसि	019c  
न मोहात्कुरुते जिष्णुः कर्म पाण्डव गर्हितम्	020a  
न पार्थस्य मृषोक्तानि कथयन्ति नरा नृषु	020c  
स देवपितृगन्धर्वैः कुरूणां कीर्तिवर्धनः	021a  
मानितः कुरुतेऽस्त्राणि शक्रसद्मनि भारत	021c  
योऽसौ सर्वान्महीपालान्धर्मेण वशमानयत्	022a  
स शन्तनुर्महातेजाः पितुस्तव पितामहः	022c  
प्रीयते पार्थ पार्थेन दिवि गाण्डीवधन्वना	022e  
सम्यक्चासौ महावीर्यः कुलधुर्य इव स्थितः	023a  
पितॄन्देवांस्तथा विप्रान्पूजयित्वा महायशाः	023c  
सप्त मुख्यान्महामेधानाहरद्यमुनां प्रति	023e  
अधिराजः स राजंस्त्वां शन्तनुः प्रपितामहः	024a  
स्वर्गजिच्छक्रलोकस्थः कुशलं परिपृच्छति	024c  
वैशम्पायन उवाच	025  
ततः शक्तिं गदां खड्गं धनुश्च भरतर्षभ	025a  
प्राध्वं कृत्वा नमश्चक्रे कुबेराय वृकोदरः	025c  
ततोऽब्रवीद्धनाध्यक्षः शरण्यः शरणागतम्	026a  
मानहा भव शत्रूणां सुहृदां नन्दिवर्धनः	026c  
स्वेषु वेश्मसु रम्येषु वसतामित्रतापनाः	027a  
कामानुपहरिष्यन्ति यक्षा वो भरतर्षभाः	027c  
शीघ्रमेव गुडाकेशः कृतास्त्रः पुरुषर्षभः	028a  
साक्षान्मघवता सृष्टः सम्प्राप्स्यति धनञ्जयः	028c  
एवमुत्तमकर्माणमनुशिष्य युधिष्ठिरम्	029a  
अस्तं गिरिवरश्रेष्ठं प्रययौ गुह्यकाधिपः	029c  
तं परिस्तोमसङ्कीर्णैर्नानारत्नविभूषितैः	030a  
यानैरनुययुर्यक्षा राक्षसाश्च सहस्रशः	030c  
पक्षिणामिव निर्घोषः कुबेरसदनं प्रति	031a  
बभूव परमाश्वानामैरावतपथे यताम्	031c  
ते जग्मुस्तूर्णमाकाशं धनाधिपतिवाजिनः	032a  
प्रकर्षन्त इवाभ्राणि पिबन्त इव मारुतम्	032c  
ततस्तानि शरीराणि गतसत्त्वानि रक्षसाम्	033a  
अपाकृष्यन्त शैलाग्राद्धनाधिपतिशासनात्	033c  
तेषां हि शापकालोऽसौ कृतोऽगस्त्येन धीमता	034a  
समरे निहतास्तस्मात्सर्वे मणिमता सह	034c  
पाण्डवास्तु महात्मानस्तेषु वेश्मसु तां क्षपाम्	035a  
सुखमूषुर्गतोद्वेगाः पूजिताः सर्वराक्षसैः	035c  
