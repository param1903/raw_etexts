मार्कण्डेय उवाच	001  
अग्नीनां विविधो वंशः कीर्तितस्ते मयानघ	001a  
शृणु जन्म तु कौरव्य कार्त्तिकेयस्य धीमतः	001c  
अद्भुतस्याद्भुतं पुत्रं प्रवक्ष्याम्यमितौजसम्	002a  
जातं सप्तर्षिभार्याभिर्ब्रह्मण्यं कीर्तिवर्धनम्	002c  
देवासुराः पुरा यत्ता विनिघ्नन्तः परस्परम्	003a  
तत्राजयन्सदा देवान्दानवा घोररूपिणः	003c  
वध्यमानं बलं दृष्ट्वा बहुशस्तैः पुरन्दरः	004a  
स्वसैन्यनायकार्थाय चिन्तामाप भृशं तदा	004c  
देवसेनां दानवैर्यो भग्नां दृष्ट्वा महाबलः	005a  
पालयेद्वीर्यमाश्रित्य स ज्ञेयः पुरुषो मया	005c  
स शैलं मानसं गत्वा ध्यायन्नर्थमिमं भृशम्	006a  
शुश्रावार्तस्वरं घोरमथ मुक्तं स्त्रिया तदा	006c  
अभिधावतु मा कश्चित्पुरुषस्त्रातु चैव ह	007a  
पतिं च मे प्रदिशतु स्वयं वा पतिरस्तु मे	007c  
पुरन्दरस्तु तामाह मा भैर्नास्ति भयं तव	008a  
एवमुक्त्वा ततोऽपश्यत्केशिनं स्थितमग्रतः	008c  
किरीटिनं गदापाणिं धातुमन्तमिवाचलम्	009a  
हस्ते गृहीत्वा तां कन्यामथैनं वासवोऽब्रवीत्	009c  
अनार्यकर्मन्कस्मात्त्वमिमां कन्यां जिहीर्षसि	010a  
वज्रिणं मां विजानीहि विरमास्याः प्रबाधनात्	010c  
केश्युवाच	011  
विसृजस्व त्वमेवैनां शक्रैषा प्रार्थिता मया	011a  
क्षमं ते जीवतो गन्तुं स्वपुरं पाकशासन	011c  
मार्कण्डेय उवाच	012  
एवमुक्त्वा गदां केशी चिक्षेपेन्द्रवधाय वै	012a  
तामापतन्तीं चिच्छेद मध्ये वज्रेण वासवः	012c  
अथास्य शैलशिखरं केशी क्रुद्धो व्यवासृजत्	013a  
तदापतन्तं सम्प्रेक्ष्य शैलशृङ्गं शतक्रतुः	013c  
बिभेद राजन्वज्रेण भुवि तन्निपपात ह	013e  
पतता तु तदा केशी तेन शृङ्गेण ताडितः	014a  
हित्वा कन्यां महाभागां प्राद्रवद्भृशपीडितः	014c  
अपयातेऽसुरे तस्मिंस्तां कन्यां वासवोऽब्रवीत्	015a  
कासि कस्यासि किं चेह कुरुषे त्वं शुभानने	015c  
कन्योवाच	016  
अहं प्रजापतेः कन्या देवसेनेति विश्रुता	016a  
भगिनी दैत्यसेना मे सा पूर्वं केशिना हृता	016c  
सहैवावां भगिन्यौ तु सखीभिः सह मानसम्	017a  
आगच्छावेह रत्यर्थमनुज्ञाप्य प्रजापतिम्	017c  
नित्यं चावां प्रार्थयते हर्तुं केशी महासुरः	018a  
इच्छत्येनं दैत्यसेना न त्वहं पाकशासन	018c  
सा हृता तेन भगवन्मुक्ताहं त्वद्बलेन तु	019a  
त्वया देवेन्द्र निर्दिष्टं पतिमिच्छामि दुर्जयम्	019c  
इन्द्र उवाच	020  
मम मातृष्वसेया त्वं माता दाक्षायणी मम	020a  
आख्यातं त्वहमिच्छामि स्वयमात्मबलं त्वया	020c  
कन्योवाच	021  
अबलाहं महाबाहो पतिस्तु बलवान्मम	021a  
वरदानात्पितुर्भावी सुरासुरनमस्कृतः	021c  
इन्द्र उवाच	022  
कीदृशं वै बलं देवि पत्युस्तव भविष्यति	022a  
एतदिच्छाम्यहं श्रोतुं तव वाक्यमनिन्दिते	022c  
कन्योवाच	023  
देवदानवयक्षाणां किन्नरोरगरक्षसाम्	023a  
जेता स दृष्टो दुष्टानां महावीर्यो महाबलः	023c  
यस्तु सर्वाणि भूतानि त्वया सह विजेष्यति	024a  
स हि मे भविता भर्ता ब्रह्मण्यः कीर्तिवर्धनः	024c  
मार्कण्डेय उवाच	025  
इन्द्रस्तस्या वचः श्रुत्वा दुःखितोऽचिन्तयद्भृशम्	025a  
अस्या देव्याः पतिर्नास्ति यादृशं सम्प्रभाषते	025c  
अथापश्यत्स उदये भास्करं भास्करद्युतिः	026a  
सोमं चैव महाभागं विशमानं दिवाकरम्	026c  
अमावास्यां सम्प्रवृत्तं मुहूर्तं रौद्रमेव च	027a  
देवासुरं च सङ्ग्रामं सोऽपश्यदुदये गिरौ	027c  
लोहितैश्च घनैर्युक्तां पूर्वां सन्ध्यां शतक्रतुः	028a  
अपश्यल्लोहितोदं च भगवान्वरुणालयम्	028c  
भृगुभिश्चाङ्गिरोभिश्च हुतं मन्त्रैः पृथग्विधैः	029a  
हव्यं गृहीत्वा वह्निं च प्रविशन्तं दिवाकरम्	029c  
पर्व चैव चतुर्विंशं तदा सूर्यमुपस्थितम्	030a  
तथा धर्मगतं रौद्रं सोमं सूर्यगतं च तम्	030c  
समालोक्यैकतामेव शशिनो भास्करस्य च	031a  
समवायं तु तं रौद्रं दृष्ट्वा शक्रो व्यचिन्तयत्	031c  
एष रौद्रश्च सङ्घातो महान्युक्तश्च तेजसा	032a  
सोमस्य वह्निसूर्याभ्यामद्भुतोऽयं समागमः	032c  
जनयेद्यं सुतं सोमः सोऽस्या देव्याः पतिर्भवेत्	032e  
अग्निश्चैतैर्गुणैर्युक्तः सर्वैरग्निश्च देवता	033a  
एष चेज्जनयेद्गर्भं सोऽस्या देव्याः पतिर्भवेत्	033c  
एवं सञ्चिन्त्य भगवान्ब्रह्मलोकं तदा गतः	034a  
गृहीत्वा देवसेनां तामवन्दत्स पितामहम्	034c  
उवाच चास्या देव्यास्त्वं साधु शूरं पतिं दिश	034e  
ब्रह्मोवाच	035  
यथैतच्चिन्तितं कार्यं त्वया दानवसूदन	035a  
तथा स भविता गर्भो बलवानुरुविक्रमः	035c  
स भविष्यति सेनानीस्त्वया सह शतक्रतो	036a  
अस्या देव्याः पतिश्चैव स भविष्यति वीर्यवान्	036c  
मार्कण्डेय उवाच	037  
एतच्छ्रुत्वा नमस्तस्मै कृत्वासौ सह कन्यया	037a  
तत्राभ्यगच्छद्देवेन्द्रो यत्र देवर्षयोऽभवन्	037c  
वसिष्ठप्रमुखा मुख्या विप्रेन्द्राः सुमहाव्रताः	037e  
भागार्थं तपसोपात्तं तेषां सोमं तथाध्वरे	038a  
पिपासवो ययुर्देवाः शतक्रतुपुरोगमाः	038c  
इष्टिं कृत्वा यथान्यायं सुसमिद्धे हुताशने	039a  
जुहुवुस्ते महात्मानो हव्यं सर्वदिवौकसाम्	039c  
समाहूतो हुतवहः सोऽद्भुतः सूर्यमण्डलात्	040a  
विनिःसृत्याययौ वह्निर्वाग्यतो विधिवत्प्रभुः	040c  
आगम्याहवनीयं वै तैर्द्विजैर्मन्त्रतो हुतम्	040e  
स तत्र विविधं हव्यं प्रतिगृह्य हुताशनः	041a  
ऋषिभ्यो भरतश्रेष्ठ प्रायच्छत दिवौकसाम्	041c  
निष्क्रामंश्चाप्यपश्यत्स पत्नीस्तेषां महात्मनाम्	042a  
स्वेष्वाश्रमेषूपविष्टाः स्नायन्तीश्च यथासुखम्	042c  
रुक्मवेदिनिभास्तास्तु चन्द्रलेखा इवामलाः	043a  
हुताशनार्चिप्रतिमाः सर्वास्तारा इवाद्भुताः	043c  
स तद्गतेन मनसा बभूव क्षुभितेन्द्रियः	044a  
पत्नीर्दृष्ट्वा द्विजेन्द्राणां वह्निः कामवशं ययौ	044c  
स भूयश्चिन्तयामास न न्याय्यं क्षुभितोऽस्मि यत्	045a  
साध्वीः पत्नीर्द्विजेन्द्राणामकामाः कामयाम्यहम्	045c  
नैताः शक्या मया द्रष्टुं स्प्रष्टुं वाप्यनिमित्ततः	046a  
गार्हपत्यं समाविश्य तस्मात्पश्याम्यभीक्ष्णशः	046c  
संस्पृशन्निव सर्वास्ताः शिखाभिः काञ्चनप्रभाः	047a  
पश्यमानश्च मुमुदे गार्हपत्यं समाश्रितः	047c  
निरुष्य तत्र सुचिरमेवं वह्निर्वशं गतः	048a  
मनस्तासु विनिक्षिप्य कामयानो वराङ्गनाः	048c  
कामसन्तप्तहृदयो देहत्यागे सुनिश्चितः	049a  
अलाभे ब्राह्मणस्त्रीणामग्निर्वनमुपागतः	049c  
स्वाहा तं दक्षदुहिता प्रथमं कामयत्तदा	050a  
सा तस्य छिद्रमन्वैच्छच्चिरात्प्रभृति भामिनी	050c  
अप्रमत्तस्य देवस्य न चापश्यदनिन्दिता	050e  
सा तं ज्ञात्वा यथावत्तु वह्निं वनमुपागतम्	051a  
तत्त्वतः कामसन्तप्तं चिन्तयामास भामिनी	051c  
अहं सप्तर्षिपत्नीनां कृत्वा रूपाणि पावकम्	052a  
कामयिष्यामि कामार्तं तासां रूपेण मोहितम्	052c  
एवं कृते प्रीतिरस्य कामावाप्तिश्च मे भवेत्	052e  
