वैशम्पायन उवाच	001  
प्रभातायां तु शर्वर्यां तेषामक्लिष्टकर्मणाम्	001a  
वनं यियासतां विप्रास्तस्थुर्भिक्षाभुजोऽग्रतः	001c  
तानुवाच ततो राजा कुन्तीपुत्रो युधिष्ठिरः	001e  
वयं हि हृतसर्वस्वा हृतराज्या हृतश्रियः	002a  
फलमूलामिषाहारा वनं यास्याम दुःखिताः	002c  
वनं च दोषबहुलं बहुव्यालसरीसृपम्	003a  
परिक्लेशश्च वो मन्ये ध्रुवं तत्र भविष्यति	003c  
ब्राह्मणानां परिक्लेशो दैवतान्यपि सादयेत्	004a  
किं पुनर्मामितो विप्रा निवर्तध्वं यथेष्टतः	004c  
ब्राह्मणा ऊचुः	005  
गतिर्या भवतां राजंस्तां वयं गन्तुमुद्यताः	005a  
नार्हथास्मान्परित्यक्तुं भक्तान्सद्धर्मदर्शिनः	005c  
अनुकम्पां हि भक्तेषु दैवतान्यपि कुर्वते	006a  
विशेषतो ब्राह्मणेषु सदाचारावलम्बिषु	006c  
युधिष्ठिर उवाच	007  
ममापि परमा भक्तिर्ब्राह्मणेषु सदा द्विजाः	007a  
सहायविपरिभ्रंशस्त्वयं सादयतीव माम्	007c  
आहरेयुर्हि मे येऽपि फलमूलमृगांस्तथा	008a  
त इमे शोकजैर्दुःखैर्भ्रातरो मे विमोहिताः	008c  
द्रौपद्या विप्रकर्षेण राज्यापहरणेन च	009a  
दुःखान्वितानिमान्क्लेशैर्नाहं योक्तुमिहोत्सहे	009c  
ब्राह्मणा ऊचुः	010  
अस्मत्पोषणजा चिन्ता मा भूत्ते हृदि पार्थिव	010a  
स्वयमाहृत्य वन्यानि अनुयास्यामहे वयम्	010c  
अनुध्यानेन जप्येन विधास्यामः शिवं तव	011a  
कथाभिश्चानुकूलाभिः सह रंस्यामहे वने	011c  
युधिष्ठिर उवाच	012  
एवमेतन्न सन्देहो रमेयं ब्राह्मणैः सह	012a  
न्यूनभावात्तु पश्यामि प्रत्यादेशमिवात्मनः	012c  
कथं द्रक्ष्यामि वः सर्वान्स्वयमाहृतभोजनान्	013a  
मद्भक्त्या क्लिश्यतोऽनर्हान्धिक्पापान्धृतराष्ट्रजान्	013c  
वैशम्पायन उवाच	014  
इत्युक्त्वा स नृपः शोचन्निषसाद महीतले	014a  
तमध्यात्मरतिर्विद्वाञ्शौनको नाम वै द्विजः	014c  
योगे साङ्ख्ये च कुशलो राजानमिदमब्रवीत्	014e  
शोकस्थानसहस्राणि भयस्थानशतानि च	015a  
दिवसे दिवसे मूढमाविशन्ति न पण्डितम्	015c  
न हि ज्ञानविरुद्धेषु बहुदोषेषु कर्मसु	016a  
श्रेयोघातिषु सज्जन्ते बुद्धिमन्तो भवद्विधाः	016c  
अष्टाङ्गां बुद्धिमाहुर्यां सर्वाश्रेयोविघातिनीम्	017a  
श्रुतिस्मृतिसमायुक्तां सा राजंस्त्वय्यवस्थिता	017c  
अर्थकृच्छ्रेषु दुर्गेषु व्यापत्सु स्वजनस्य च	018a  
शारीरमानसैर्दुःखैर्न सीदन्ति भवद्विधाः	018c  
श्रूयतां चाभिधास्यामि जनकेन यथा पुरा	019a  
आत्मव्यवस्थानकरा गीताः श्लोका महात्मना	019c  
मनोदेहसमुत्थाभ्यां दुःखाभ्यामर्दितं जगत्	020a  
तयोर्व्याससमासाभ्यां शमोपायमिमं शृणु	020c  
व्याधेरनिष्टसंस्पर्शाच्छ्रमादिष्टविवर्जनात्	021a  
दुःखं चतुर्भिः शारीरं कारणैः सम्प्रवर्तते	021c  
तदाशुप्रतिकाराच्च सततं चाविचिन्तनात्	022a  
आधिव्याधिप्रशमनं क्रियायोगद्वयेन तु	022c  
मतिमन्तो ह्यतो वैद्याः शमं प्रागेव कुर्वते	023a  
मानसस्य प्रियाख्यानैः सम्भोगोपनयैर्नृणाम्	023c  
मानसेन हि दुःखेन शरीरमुपतप्यते	024a  
अयःपिण्डेन तप्तेन कुम्भसंस्थमिवोदकम्	024c  
मानसं शमयेत्तस्माज्ज्ञानेनाग्निमिवाम्बुना	025a  
प्रशान्ते मानसे दुःखे शारीरमुपशाम्यति	025c  
मनसो दुःखमूलं तु स्नेह इत्युपलभ्यते	026a  
स्नेहात्तु सज्जते जन्तुर्दुःखयोगमुपैति च	026c  
स्नेहमूलानि दुःखानि स्नेहजानि भयानि च	027a  
शोकहर्षौ तथायासः सर्वं स्नेहात्प्रवर्तते	027c  
स्नेहात्करणरागश्च प्रजज्ञे वैषयस्तथा	028a  
अश्रेयस्कावुभावेतौ पूर्वस्तत्र गुरुः स्मृतः	028c  
कोटराग्निर्यथाशेषं समूलं पादपं दहेत्	029a  
धर्मार्थिनं तथाल्पोऽपि रागदोषो विनाशयेत्	029c  
विप्रयोगे न तु त्यागी दोषदर्शी समागमात्	030a  
विरागं भजते जन्तुर्निर्वैरो निष्परिग्रहः	030c  
तस्मात्स्नेहं स्वपक्षेभ्यो मित्रेभ्यो धनसञ्चयात्	031a  
स्वशरीरसमुत्थं तु ज्ञानेन विनिवर्तयेत्	031c  
ज्ञानान्वितेषु मुख्येषु शास्त्रज्ञेषु कृतात्मसु	032a  
न तेषु सज्जते स्नेहः पद्मपत्रेष्विवोदकम्	032c  
रागाभिभूतः पुरुषः कामेन परिकृष्यते	033a  
इच्छा सञ्जायते तस्य ततस्तृष्णा प्रवर्तते	033c  
तृष्णा हि सर्वपापिष्ठा नित्योद्वेगकरी नृणाम्	034a  
अधर्मबहुला चैव घोरा पापानुबन्धिनी	034c  
या दुस्त्यजा दुर्मतिभिर्या न जीर्यति जीर्यतः	035a  
योऽसौ प्राणान्तिको रोगस्तां तृष्णां त्यजतः सुखम्	035c  
अनाद्यन्ता तु सा तृष्णा अन्तर्देहगता नृणाम्	036a  
विनाशयति सम्भूता अयोनिज इवानलः	036c  
यथैधः स्वसमुत्थेन वह्निना नाशमृच्छति	037a  
तथाकृतात्मा लोभेन सहजेन विनश्यति	037c  
राजतः सलिलादग्नेश्चोरतः स्वजनादपि	038a  
भयमर्थवतां नित्यं मृत्योः प्राणभृतामिव	038c  
यथा ह्यामिषमाकाशे पक्षिभिः श्वापदैर्भुवि	039a  
भक्ष्यते सलिले मत्स्यैस्तथा सर्वेण वित्तवान्	039c  
अर्थ एव हि केषाञ्चिदनर्थो भविता नृणाम्	040a  
अर्थश्रेयसि चासक्तो न श्रेयो विन्दते नरः	040c  
तस्मादर्थागमाः सर्वे मनोमोहविवर्धनाः	040e  
कार्पण्यं दर्पमानौ च भयमुद्वेग एव च	041a  
अर्थजानि विदुः प्राज्ञा दुःखान्येतानि देहिनाम्	041c  
अर्थस्योपार्जने दुःखं पालने च क्षये तथा	042a  
नाशे दुःखं व्यये दुःखं घ्नन्ति चैवार्थकारणात्	042c  
अर्था दुःखं परित्यक्तुं पालिताश्चापि तेऽसुखाः	043a  
दुःखेन चाधिगम्यन्ते तेषां नाशं न चिन्तयेत्	043c  
असन्तोषपरा मूढाः सन्तोषं यान्ति पण्डिताः	044a  
अन्तो नास्ति पिपासायाः सन्तोषः परमं सुखम्	044c  
तस्मात्सन्तोषमेवेह धनं पश्यन्ति पण्डिताः	045a  
अनित्यं यौवनं रूपं जीवितं द्रव्यसञ्चयः	045c  
ऐश्वर्यं प्रियसंवासो गृध्येदेषु न पण्डितः	045e  
त्यजेत सञ्चयांस्तस्मात्तज्जं क्लेशं सहेत कः	046a  
न हि सञ्चयवान्कश्चिद्दृश्यते निरुपद्रवः	046c  
अतश्च धर्मिभिः पुम्भिरनीहार्थः प्रशस्यते	047a  
प्रक्षालनाद्धि पङ्कस्य दूरादस्पर्शनं वरम्	047c  
युधिष्ठिरैवमर्थेषु न स्पृहां कर्तुमर्हसि	048a  
धर्मेण यदि ते कार्यं विमुक्तेच्छो भवार्थतः	048c  
युधिष्ठिर उवाच	049  
नार्थोपभोगलिप्सार्थमियमर्थेप्सुता मम	049a  
भरणार्थं तु विप्राणां ब्रह्मन्काङ्क्षे न लोभतः	049c  
कथं ह्यस्मद्विधो ब्रह्मन्वर्तमानो गृहाश्रमे	050a  
भरणं पालनं चापि न कुर्यादनुयायिनाम्	050c  
संविभागो हि भूतानां सर्वेषामेव शिष्यते	051a  
तथैवापचमानेभ्यः प्रदेयं गृहमेधिना	051c  
तृणानि भूमिरुदकं वाक्चतुर्थी च सूनृता	052a  
सतामेतानि गेहेषु नोच्छिद्यन्ते कदाचन	052c  
देयमार्तस्य शयनं स्थितश्रान्तस्य चासनम्	053a  
तृषितस्य च पानीयं क्षुधितस्य च भोजनम्	053c  
चक्षुर्दद्यान्मनो दद्याद्वाचं दद्याच्च सूनृताम्	054a  
प्रत्युद्गम्याभिगमनं कुर्यान्न्यायेन चार्चनम्	054c  
अग्निहोत्रमनड्वांश्च ज्ञातयोऽतिथिबान्धवाः	055a  
पुत्रदारभृताश्चैव निर्दहेयुरपूजिताः	055c  
नात्मार्थं पाचयेदन्नं न वृथा घातयेत्पशून्	056a  
न च तत्स्वयमश्नीयाद्विधिवद्यन्न निर्वपेत्	056c  
श्वभ्यश्च श्वपचेभ्यश्च वयोभ्यश्चावपेद्भुवि	057a  
वैश्वदेवं हि नामैतत्सायम्प्रातर्विधीयते	057c  
विघसाशी भवेत्तस्मान्नित्यं चामृतभोजनः	058a  
विघसं भृत्यशेषं तु यज्ञशेषं तथामृतम्	058c  
एतां यो वर्तते वृत्तिं वर्तमानो गृहाश्रमे	059a  
तस्य धर्मं परं प्राहुः कथं वा विप्र मन्यसे	059c  
शौनक उवाच	060  
अहो बत महत्कष्टं विपरीतमिदं जगत्	060a  
येनापत्रपते साधुरसाधुस्तेन तुष्यति	060c  
शिश्नोदरकृतेऽप्राज्ञः करोति विघसं बहु	061a  
मोहरागसमाक्रान्त इन्द्रियार्थवशानुगः	061c  
ह्रियते बुध्यमानोऽपि नरो हारिभिरिन्द्रियैः	062a  
विमूढसञ्ज्ञो दुष्टाश्वैरुद्भ्रान्तैरिव सारथिः	062c  
षडिन्द्रियाणि विषयं समागच्छन्ति वै यदा	063a  
तदा प्रादुर्भवत्येषां पूर्वसङ्कल्पजं मनः	063c  
मनो यस्येन्द्रियग्रामविषयं प्रति चोदितम्	064a  
तस्यौत्सुक्यं सम्भवति प्रवृत्तिश्चोपजायते	064c  
ततः सङ्कल्पवीर्येण कामेन विषयेषुभिः	065a  
विद्धः पतति लोभाग्नौ ज्योतिर्लोभात्पतङ्गवत्	065c  
ततो विहारैराहारैर्मोहितश्च विशां पते	066a  
महामोहमुखे मग्नो नात्मानमवबुध्यते	066c  
एवं पतति संसारे तासु तास्विह योनिषु	067a  
अविद्याकर्मतृष्णाभिर्भ्राम्यमाणोऽथ चक्रवत्	067c  
ब्रह्मादिषु तृणान्तेषु भूतेषु परिवर्तते	068a  
जले भुवि तथाकाशे जायमानः पुनः पुनः	068c  
अबुधानां गतिस्त्वेषा बुधानामपि मे शृणु	069a  
ये धर्मे श्रेयसि रता विमोक्षरतयो जनाः	069c  
यदिदं वेदवचनं कुरु कर्म त्यजेति च	070a  
तस्माद्धर्मानिमान्सर्वान्नाभिमानात्समाचरेत्	070c  
इज्याध्ययनदानानि तपः सत्यं क्षमा दमः	071a  
अलोभ इति मार्गोऽयं धर्मस्याष्टविधः स्मृतः	071c  
तत्र पूर्वश्चतुर्वर्गः पितृयानपथे स्थितः	072a  
कर्तव्यमिति यत्कार्यं नाभिमानात्समाचरेत्	072c  
उत्तरो देवयानस्तु सद्भिराचरितः सदा	073a  
अष्टाङ्गेनैव मार्गेण विशुद्धात्मा समाचरेत्	073c  
सम्यक्सङ्कल्पसम्बन्धात्सम्यक्चेन्द्रियनिग्रहात्	074a  
सम्यग्व्रतविशेषाच्च सम्यक्च गुरुसेवनात्	074c  
सम्यगाहारयोगाच्च सम्यक्चाध्ययनागमात्	075a  
सम्यक्कर्मोपसन्न्यासात्सम्यक्चित्तनिरोधनात्	075c  
एवं कर्माणि कुर्वन्ति संसारविजिगीषवः	075e  
रागद्वेषविनिर्मुक्ता ऐश्वर्यं देवता गताः	076a  
रुद्राः साध्यास्तथादित्या वसवोऽथाश्विनावपि	076c  
योगैश्वर्येण संयुक्ता धारयन्ति प्रजा इमाः	076e  
तथा त्वमपि कौन्तेय शममास्थाय पुष्कलम्	077a  
तपसा सिद्धिमन्विच्छ योगसिद्धिं च भारत	077c  
पितृमातृमयी सिद्धिः प्राप्ता कर्ममयी च ते	078a  
तपसा सिद्धिमन्विच्छ द्विजानां भरणाय वै	078c  
सिद्धा हि यद्यदिच्छन्ति कुर्वते तदनुग्रहात्	079a  
तस्मात्तपः समास्थाय कुरुष्वात्ममनोरथम्	079c  
