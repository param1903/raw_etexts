धृतराष्ट्र उवाच	001  
किर्मीरस्य वधं क्षत्तः श्रोतुमिच्छामि कथ्यताम्	001a  
रक्षसा भीमसेनस्य कथमासीत्समागमः	001c  
विदुर उवाच	002  
शृणु भीमस्य कर्मेदमतिमानुषकर्मणः	002a  
श्रुतपूर्वं मया तेषां कथान्तेषु पुनः पुनः	002c  
इतः प्रयाता राजेन्द्र पाण्डवा द्यूतनिर्जिताः	003a  
जग्मुस्त्रिभिरहोरात्रैः काम्यकं नाम तद्वनम्	003c  
रात्रौ निशीथे स्वाभीले गतेऽर्धसमये नृप	004a  
प्रचारे पुरुषादानां रक्षसां भीमकर्मणाम्	004c  
तद्वनं तापसा नित्यं शेषाश्च वनचारिणः	005a  
दूरात्परिहरन्ति स्म पुरुषादभयात्किल	005c  
तेषां प्रविशतां तत्र मार्गमावृत्य भारत	006a  
दीप्ताक्षं भीषणं रक्षः सोल्मुकं प्रत्यदृश्यत	006c  
बाहू महान्तौ कृत्वा तु तथास्यं च भयानकम्	007a  
स्थितमावृत्य पन्थानं येन यान्ति कुरूद्वहाः	007c  
दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम्	008a  
सार्करश्मितडिच्चक्रं सबलाकमिवाम्बुदम्	008c  
सृजन्तं राक्षसीं मायां महारावविराविणम्	009a  
मुञ्चन्तं विपुलं नादं सतोयमिव तोयदम्	009c  
तस्य नादेन सन्त्रस्ताः पक्षिणः सर्वतोदिशम्	010a  
विमुक्तनादाः सम्पेतुः स्थलजा जलजैः सह	010c  
सम्प्रद्रुतमृगद्वीपिमहिषर्क्षसमाकुलम्	011a  
तद्वनं तस्य नादेन सम्प्रस्थितमिवाभवत्	011c  
तस्योरुवाताभिहता ताम्रपल्लवबाहवः	012a  
विदूरजाताश्च लताः समाश्लिष्यन्त पादपान्	012c  
तस्मिन्क्षणेऽथ प्रववौ मारुतो भृशदारुणः	013a  
रजसा संवृतं तेन नष्टर्क्षमभवन्नभः	013c  
पञ्चानां पाण्डुपुत्राणामविज्ञातो महारिपुः	014a  
पञ्चानामिन्द्रियाणां तु शोकवेग इवातुलः	014c  
स दृष्ट्वा पाण्डवान्दूरात्कृष्णाजिनसमावृतान्	015a  
आवृणोत्तद्वनद्वारं मैनाक इव पर्वतः	015c  
तं समासाद्य वित्रस्ता कृष्णा कमललोचना	016a  
अदृष्टपूर्वं सन्त्रासान्न्यमीलयत लोचने	016c  
दुःशासनकरोत्सृष्टविप्रकीर्णशिरोरुहा	017a  
पञ्चपर्वतमध्यस्था नदीवाकुलतां गता	017c  
मोमुह्यमानां तां तत्र जगृहुः पञ्च पाण्डवाः	018a  
इन्द्रियाणि प्रसक्तानि विषयेषु यथा रतिम्	018c  
अथ तां राक्षसीं मायामुत्थितां घोरदर्शनाम्	019a  
रक्षोघ्नैर्विविधैर्मन्त्रैर्धौम्यः सम्यक्प्रयोजितैः	019c  
पश्यतां पाण्डुपुत्राणां नाशयामास वीर्यवान्	019e  
स नष्टमायोऽतिबलः क्रोधविस्फारितेक्षणः	020a  
काममूर्तिधरः क्षुद्रः कालकल्पो व्यदृश्यत	020c  
तमुवाच ततो राजा दीर्घप्रज्ञो युधिष्ठिरः	021a  
को भवान्कस्य वा किं ते क्रियतां कार्यमुच्यताम्	021c  
प्रत्युवाचाथ तद्रक्षो धर्मराजं युधिष्ठिरम्	022a  
अहं बकस्य वै भ्राता किर्मीर इति विश्रुतः	022c  
वनेऽस्मिन्काम्यके शून्ये निवसामि गतज्वरः	023a  
युधि निर्जित्य पुरुषानाहारं नित्यमाचरन्	023c  
के यूयमिह सम्प्राप्ता भक्ष्यभूता ममान्तिकम्	024a  
युधि निर्जित्य वः सर्वान्भक्षयिष्ये गतज्वरः	024c  
युधिष्ठिरस्तु तच्छ्रुत्वा वचस्तस्य दुरात्मनः	025a  
आचचक्षे ततः सर्वं गोत्रनामादि भारत	025c  
पाण्डवो धर्मराजोऽहं यदि ते श्रोत्रमागतः	026a  
सहितो भ्रातृभिः सर्वैर्भीमसेनार्जुनादिभिः	026c  
हृतराज्यो वने वासं वस्तुं कृतमतिस्ततः	027a  
वनमभ्यागतो घोरमिदं तव परिग्रहम्	027c  
किर्मीरस्त्वब्रवीदेनं दिष्ट्या देवैरिदं मम	028a  
उपपादितमद्येह चिरकालान्मनोगतम्	028c  
भीमसेनवधार्थं हि नित्यमभ्युद्यतायुधः	029a  
चरामि पृथिवीं कृत्स्नां नैनमासादयाम्यहम्	029c  
सोऽयमासादितो दिष्ट्या भ्रातृहा काङ्क्षितश्चिरम्	030a  
अनेन हि मम भ्राता बको विनिहतः प्रियः	030c  
वेत्रकीयगृहे राजन्ब्राह्मणच्छद्मरूपिणा	031a  
विद्याबलमुपाश्रित्य न ह्यस्त्यस्यौरसं बलम्	031c  
हिडिम्बश्च सखा मह्यं दयितो वनगोचरः	032a  
हतो दुरात्मनानेन स्वसा चास्य हृता पुरा	032c  
सोऽयमभ्यागतो मूढो ममेदं गहनं वनम्	033a  
प्रचारसमयेऽस्माकमर्धरात्रे समास्थिते	033c  
अद्यास्य यातयिष्यामि तद्वैरं चिरसम्भृतम्	034a  
तर्पयिष्यामि च बकं रुधिरेणास्य भूरिणा	034c  
अद्याहमनृणो भूत्वा भ्रातुः सख्युस्तथैव च	035a  
शान्तिं लब्धास्मि परमां हत्वा राक्षसकण्टकम्	035c  
यदि तेन पुरा मुक्तो भीमसेनो बकेन वै	036a  
अद्यैनं भक्षयिष्यामि पश्यतस्ते युधिष्ठिर	036c  
एनं हि विपुलप्राणमद्य हत्वा वृकोदरम्	037a  
सम्भक्ष्य जरयिष्यामि यथागस्त्यो महासुरम्	037c  
एवमुक्तस्तु धर्मात्मा सत्यसन्धो युधिष्ठिरः	038a  
नैतदस्तीति सक्रोधो भर्त्सयामास राक्षसम्	038c  
ततो भीमो महाबाहुरारुज्य तरसा द्रुमम्	039a  
दशव्याममिवोद्विद्धं निष्पत्रमकरोत्तदा	039c  
चकार सज्यं गाण्डीवं वज्रनिष्पेषगौरवम्	040a  
निमेषान्तरमात्रेण तथैव विजयोऽर्जुनः	040c  
निवार्य भीमो जिष्णुं तु तद्रक्षो घोरदर्शनम्	041a  
अभिद्रुत्याब्रवीद्वाक्यं तिष्ठ तिष्ठेति भारत	041c  
इत्युक्त्वैनमभिक्रुद्धः कक्ष्यामुत्पीड्य पाण्डवः	042a  
निष्पिष्य पाणिना पाणिं सन्दष्टोष्ठपुटो बली	042c  
तमभ्यधावद्वेगेन भीमो वृक्षायुधस्तदा	042e  
यमदण्डप्रतीकाशं ततस्तं तस्य मूर्धनि	043a  
पातयामास वेगेन कुलिशं मघवानिव	043c  
असम्भ्रान्तं तु तद्रक्षः समरे प्रत्यदृश्यत	044a  
चिक्षेप चोल्मुकं दीप्तमशनिं ज्वलितामिव	044c  
तदुदस्तमलातं तु भीमः प्रहरतां वरः	045a  
पदा सव्येन चिक्षेप तद्रक्षः पुनराव्रजत्	045c  
किर्मीरश्चापि सहसा वृक्षमुत्पाट्य पाण्डवम्	046a  
दण्डपाणिरिव क्रुद्धः समरे प्रत्ययुध्यत	046c  
तद्वृक्षयुद्धमभवन्महीरुहविनाशनम्	047a  
वालिसुग्रीवयोर्भ्रात्रोर्यथा श्रीकाङ्क्षिणोः पुरा	047c  
शीर्षयोः पतिता वृक्षा बिभिदुर्नैकधा तयोः	048a  
यथैवोत्पलपद्मानि मत्तयोर्द्विपयोस्तथा	048c  
मुञ्जवज्जर्जरीभूता बहवस्तत्र पादपाः	049a  
चीराणीव व्युदस्तानि रेजुस्तत्र महावने	049c  
तद्वृक्षयुद्धमभवत्सुमुहूर्तं विशां पते	050a  
राक्षसानां च मुख्यस्य नराणामुत्तमस्य च	050c  
ततः शिलां समुत्क्षिप्य भीमस्य युधि तिष्ठतः	051a  
प्राहिणोद्राक्षसः क्रुद्धो भीमसेनश्चचाल ह	051c  
तं शिलाताडनजडं पर्यधावत्स राक्षसः	052a  
बाहुविक्षिप्तकिरणः स्वर्भानुरिव भास्करम्	052c  
तावन्योन्यं समाश्लिष्य प्रकर्षन्तौ परस्परम्	053a  
उभावपि चकाशेते प्रयुद्धौ वृषभाविव	053c  
तयोरासीत्सुतुमुलः सम्प्रहारः सुदारुणः	054a  
नखदंष्ट्रायुधवतोर्व्याघ्रयोरिव दृप्तयोः	054c  
दुर्योधननिकाराच्च बाहुवीर्याच्च दर्पितः	055a  
कृष्णानयनदृष्टश्च व्यवर्धत वृकोदरः	055c  
अभिपत्याथ बाहुभ्यां प्रत्यगृह्णादमर्षितः	056a  
मातङ्ग इव मातङ्गं प्रभिन्नकरटामुखः	056c  
तं चाप्यथ ततो रक्षः प्रतिजग्राह वीर्यवान्	057a  
तमाक्षिपद्भीमसेनो बलेन बलिनां वरः	057c  
तयोर्भुजविनिष्पेषादुभयोर्बलिनोस्तदा	058a  
शब्दः समभवद्घोरो वेणुस्फोटसमो युधि	058c  
अथैनमाक्षिप्य बलाद्गृह्य मध्ये वृकोदरः	059a  
धूनयामास वेगेन वायुश्चण्ड इव द्रुमम्	059c  
स भीमेन परामृष्टो दुर्बलो बलिना रणे	060a  
व्यस्पन्दत यथाप्राणं विचकर्ष च पाण्डवम्	060c  
तत एनं परिश्रान्तमुपलभ्य वृकोदरः	061a  
योक्त्रयामास बाहुभ्यां पशुं रशनया यथा	061c  
विनदन्तं महानादं भिन्नभेरीसमस्वनम्	062a  
भ्रामयामास सुचिरं विस्फुरन्तमचेतसम्	062c  
तं विषीदन्तमाज्ञाय राक्षसं पाण्डुनन्दनः	063a  
प्रगृह्य तरसा दोर्भ्यां पशुमारममारयत्	063c  
आक्रम्य स कटीदेशे जानुना राक्षसाधमम्	064a  
अपीडयत बाहुभ्यां कण्ठं तस्य वृकोदरः	064c  
अथ तं जडसर्वाङ्गं व्यावृत्तनयनोल्बणम्	065a  
भूतले पातयामास वाक्यं चेदमुवाच ह	065c  
हिडिम्बबकयोः पाप न त्वमश्रुप्रमार्जनम्	066a  
करिष्यसि गतश्चासि यमस्य सदनं प्रति	066c  
इत्येवमुक्त्वा पुरुषप्रवीरस्तं राक्षसं क्रोधविवृत्तनेत्रः	067a  
प्रस्रस्तवस्त्राभरणं स्फुरन्तमुद्भ्रान्तचित्तं व्यसुमुत्ससर्ज	067c  
तस्मिन्हते तोयदतुल्यरूपे कृष्णां पुरस्कृत्य नरेन्द्रपुत्राः	068a  
भीमं प्रशस्याथ गुणैरनेकैर्हृष्टास्ततो द्वैतवनाय जग्मुः	068c  
एवं विनिहतः सङ्ख्ये किर्मीरो मनुजाधिप	069a  
भीमेन वचनात्तस्य धर्मराजस्य कौरव	069c  
ततो निष्कण्टकं कृत्वा वनं तदपराजितः	070a  
द्रौपद्या सह धर्मज्ञो वसतिं तामुवास ह	070c  
समाश्वास्य च ते सर्वे द्रौपदीं भरतर्षभाः	071a  
प्रहृष्टमनसः प्रीत्या प्रशशंसुर्वृकोदरम्	071c  
भीमबाहुबलोत्पिष्टे विनष्टे राक्षसे ततः	072a  
विविशुस्तद्वनं वीराः क्षेमं निहतकण्टकम्	072c  
स मया गच्छता मार्गे विनिकीर्णो भयावहः	073a  
वने महति दुष्टात्मा दृष्टो भीमबलाद्धतः	073c  
तत्राश्रौषमहं चैतत्कर्म भीमस्य भारत	074a  
ब्राह्मणानां कथयतां ये तत्रासन्समागताः	074c  
वैशम्पायन उवाच	075  
एवं विनिहतं सङ्ख्ये किर्मीरं राक्षसोत्तमम्	075a  
श्रुत्वा ध्यानपरो राजा निशश्वासार्तवत्तदा	075c  
