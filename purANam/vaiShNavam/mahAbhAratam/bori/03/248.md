वैशम्पायन उवाच	001  
तस्मिन्बहुमृगेऽरण्ये रममाणा महारथाः	001a  
काम्यके भरतश्रेष्ठा विजह्रुस्ते यथामराः	001c  
प्रेक्षमाणा बहुविधान्वनोद्देशान्समन्ततः	002a  
यथर्तुकालरम्याश्च वनराजीः सुपुष्पिताः	002c  
पाण्डवा मृगयाशीलाश्चरन्तस्तन्महावनम्	003a  
विजह्रुरिन्द्रप्रतिमाः कञ्चित्कालमरिन्दमाः	003c  
ततस्ते यौगपद्येन ययुः सर्वे चतुर्दिशम्	004a  
मृगयां पुरुषव्याघ्रा ब्राह्मणार्थे परन्तपाः	004c  
द्रौपदीमाश्रमे न्यस्य तृणबिन्दोरनुज्ञया	005a  
महर्षेर्दीप्ततपसो धौम्यस्य च पुरोधसः	005c  
ततस्तु राजा सिन्धूनां वार्द्धक्षत्रिर्महायशाः	006a  
विवाहकामः शाल्वेयान्प्रयातः सोऽभवत्तदा	006c  
महता परिबर्हेण राजयोग्येन संवृतः	007a  
राजभिर्बहुभिः सार्धमुपायात्काम्यकं च सः	007c  
तत्रापश्यत्प्रियां भार्यां पाण्डवानां यशस्विनीम्	008a  
तिष्ठन्तीमाश्रमद्वारि द्रौपदीं निर्जने वने	008c  
विभ्राजमानां वपुषा बिभ्रतीं रूपमुत्तमम्	009a  
भ्राजयन्तीं वनोद्देशं नीलाभ्रमिव विद्युतम्	009c  
अप्सरा देवकन्या वा माया वा देवनिर्मिता	010a  
इति कृत्वाञ्जलिं सर्वे ददृशुस्तामनिन्दिताम्	010c  
ततः स राजा सिन्धूनां वार्द्धक्षत्रिर्जयद्रथः	011a  
विस्मितस्तामनिन्द्याङ्गीं दृष्ट्वासीद्धृष्टमानसः	011c  
स कोटिकाश्यं राजानमब्रवीत्काममोहितः	012a  
कस्य त्वेषानवद्याङ्गी यदि वापि न मानुषी	012c  
विवाहार्थो न मे कश्चिदिमां दृष्ट्वातिसुन्दरीम्	013a  
एतामेवाहमादाय गमिष्यामि स्वमालयम्	013c  
गच्छ जानीहि सौम्यैनां कस्य का च कुतोऽपि वा	014a  
किमर्थमागता सुभ्रूरिदं कण्टकितं वनम्	014c  
अपि नाम वरारोहा मामेषा लोकसुन्दरी	015a  
भजेदद्यायतापाङ्गी सुदती तनुमध्यमा	015c  
अप्यहं कृतकामः स्यामिमां प्राप्य वरस्त्रियम्	016a  
गच्छ जानीहि को न्वस्या नाथ इत्येव कोटिक	016c  
स कोटिकाश्यस्तच्छ्रुत्वा रथात्प्रस्कन्द्य कुण्डली	017a  
उपेत्य पप्रच्छ तदा क्रोष्टा व्याघ्रवधूमिव	017c  
