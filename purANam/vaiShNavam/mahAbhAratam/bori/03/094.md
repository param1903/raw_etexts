वैशम्पायन उवाच	001  
ततः सम्प्रस्थितो राजा कौन्तेयो भूरिदक्षिणः	001a  
अगस्त्याश्रममासाद्य दुर्जयायामुवास ह	001c  
तत्र वै लोमशं राजा पप्रच्छ वदतां वरः	002a  
अगस्त्येनेह वातापिः किमर्थमुपशामितः	002c  
आसीद्वा किनम्प्रभावश्च स दैत्यो मानवान्तकः	003a  
किमर्थं चोद्गतो मन्युरगस्त्यस्य महात्मनः	003c  
लोमश उवाच	004  
इल्वलो नाम दैतेय आसीत्कौरवनन्दन	004a  
मणिमत्यां पुरि पुरा वातापिस्तस्य चानुजः	004c  
स ब्राह्मणं तपोयुक्तमुवाच दितिनन्दनः	005a  
पुत्रं मे भगवानेकमिन्द्रतुल्यं प्रयच्छतु	005c  
तस्मै स ब्राह्मणो नादात्पुत्रं वासवसम्मितम्	006a  
चुक्रोध सोऽसुरस्तस्य ब्राह्मणस्य ततो भृशम्	006c  
समाह्वयति यं वाचा गतं वैवस्वतक्षयम्	007a  
स पुनर्देहमास्थाय जीवन्स्म प्रतिदृश्यते	007c  
ततो वातापिमसुरं छागं कृत्वा सुसंस्कृतम्	008a  
तं ब्राह्मणं भोजयित्वा पुनरेव समाह्वयत्	008c  
तस्य पार्श्वं विनिर्भिद्य ब्राह्मणस्य महासुरः	009a  
वातापिः प्रहसन्राजन्निश्चक्राम विशां पते	009c  
एवं स ब्राह्मणान्राजन्भोजयित्वा पुनः पुनः	010a  
हिंसयामास दैतेय इल्वलो दुष्टचेतनः	010c  
अगस्त्यश्चापि भगवानेतस्मिन्काल एव तु	011a  
पितॄन्ददर्श गर्ते वै लम्बमानानधोमुखान्	011c  
सोऽपृच्छल्लम्बमानांस्तान्भवन्त इह किम्पराः	012a  
सन्तानहेतोरिति ते तमूचुर्ब्रह्मवादिनः	012c  
ते तस्मै कथयामासुर्वयं ते पितरः स्वकाः	013a  
गर्तमेतमनुप्राप्ता लम्बामः प्रसवार्थिनः	013c  
यदि नो जनयेथास्त्वमगस्त्यापत्यमुत्तमम्	014a  
स्यान्नोऽस्मान्निरयान्मोक्षस्त्वं च पुत्राप्नुया गतिम्	014c  
स तानुवाच तेजस्वी सत्यधर्मपरायणः	015a  
करिष्ये पितरः कामं व्येतु वो मानसो ज्वरः	015c  
ततः प्रसवसन्तानं चिन्तयन्भगवानृषिः	016a  
आत्मनः प्रसवस्यार्थे नापश्यत्सदृशीं स्त्रियम्	016c  
स तस्य तस्य सत्त्वस्य तत्तदङ्गमनुत्तमम्	017a  
सम्भृत्य तत्समैरङ्गैर्निर्ममे स्त्रियमुत्तमाम्	017c  
स तां विदर्भराजाय पुत्रकामाय ताम्यते	018a  
निर्मितामात्मनोऽर्थाय मुनिः प्रादान्महातपाः	018c  
सा तत्र जज्ञे सुभगा विद्युत्सौदामिनी यथा	019a  
विभ्राजमाना वपुषा व्यवर्धत शुभानना	019c  
जातमात्रां च तां दृष्ट्वा वैदर्भः पृथिवीपतिः	020a  
प्रहर्षेण द्विजातिभ्यो न्यवेदयत भारत	020c  
अभ्यनन्दन्त तां सर्वे ब्राह्मणा वसुधाधिप	021a  
लोपामुद्रेति तस्याश्च चक्रिरे नाम ते द्विजाः	021c  
ववृधे सा महाराज बिभ्रती रूपमुत्तमम्	022a  
अप्स्विवोत्पलिनी शीघ्रमग्नेरिव शिखा शुभा	022c  
तां यौवनस्थां राजेन्द्र शतं कन्याः स्वलङ्कृताः	023a  
दाशीशतं च कल्याणीमुपतस्थुर्वशानुगाः	023c  
सा स्म दासीशतवृता मध्ये कन्याशतस्य च	024a  
आस्ते तेजस्विनी कन्या रोहिणीव दिवि प्रभो	024c  
यौवनस्थामपि च तां शीलाचारसमन्विताम्	025a  
न वव्रे पुरुषः कश्चिद्भयात्तस्य महात्मनः	025c  
सा तु सत्यवती कन्या रूपेणाप्सरसोऽप्यति	026a  
तोषयामास पितरं शीलेन स्वजनं तथा	026c  
वैदर्भीं तु तथायुक्तां युवतीं प्रेक्ष्य वै पिता	027a  
मनसा चिन्तयामास कस्मै दद्यां सुतामिति	027c  
