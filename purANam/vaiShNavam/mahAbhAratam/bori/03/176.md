वैशम्पायन उवाच	001  
स भीमसेनस्तेजस्वी तथा सर्पवशं गतः	001a  
चिन्तयामास सर्पस्य वीर्यमत्यद्भुतं महत्	001c  
उवाच च महासर्पं कामया ब्रूहि पन्नग	002a  
कस्त्वं भो भुजगश्रेष्ठ किं मया च करिष्यसि	002c  
पाण्डवो भिमसेनोऽहं धर्मराजादनन्तरः	003a  
नागायुतसमप्राणस्त्वया नीतः कथं वशम्	003c  
सिंहाः केसरिणो व्याघ्रा महिषा वारणास्तथा	004a  
समागताश्च बहुशो निहताश्च मया मृधे	004c  
दानवाश्च पिशाचाश्च राक्षसाश्च महाबलाः	005a  
भुजवेगमशक्ता मे सोढुं पन्नगसत्तम	005c  
किं नु विद्याबलं किं वा वरदानमथो तव	006a  
उद्योगमपि कुर्वाणो वशगोऽस्मि कृतस्त्वया	006c  
असत्यो विक्रमो नॄणामिति मे निश्चिता मतिः	007a  
यथेदं मे त्वया नाग बलं प्रतिहतं महत्	007c  
इत्येवंवादिनं वीरं भीममक्लिष्टकारिणम्	008a  
भोगेन महता सर्पः समन्तात्पर्यवेष्टयत्	008c  
निगृह्य तं महाबाहुं ततः स भुजगस्तदा	009a  
विमुच्यास्य भुजौ पीनाविदं वचनमब्रवीत्	009c  
दिष्ट्या त्वं क्षुधितस्याद्य देवैर्भक्षो महाभुज	010a  
दिष्ट्या कालस्य महतः प्रियाः प्राणा हि देहिनाम्	010c  
यथा त्विदं मया प्राप्तं भुजङ्गत्वमरिन्दम	011a  
तदवश्यं मया ख्याप्यं तवाद्य शृणु सत्तम	011c  
इमामवस्थां सम्प्राप्तो ह्यहं कोपान्मनीषिणाम्	012a  
शापस्यान्तं परिप्रेप्सुः सर्पस्य कथयामि तत्	012c  
नहुषो नाम राजर्षिर्व्यक्तं ते श्रोत्रमागतः	013a  
तवैव पूर्वः पूर्वेषामायोर्वंशकरः सुतः	013c  
सोऽहं शापादगस्त्यस्य ब्राह्मणानवमन्य च	014a  
इमामवस्थामापन्नः पश्य दैवमिदं मम	014c  
त्वां चेदवध्यमायान्तमतीव प्रियदर्शनम्	015a  
अहमद्योपयोक्ष्यामि विधानं पश्य यादृशम्	015c  
न हि मे मुच्यते कश्चित्कथञ्चिद्ग्रहणं गतः	016a  
गजो वा महिषो वापि षष्ठे काले नरोत्तम	016c  
नासि केवलसर्पेण तिर्यग्योनिषु वर्तता	017a  
गृहीतः कौरवश्रेष्ठ वरदानमिदं मम	017c  
पतता हि विमानाग्रान्मया शक्रासनाद्द्रुतम्	018a  
कुरु शापान्तमित्युक्तो भगवान्मुनिसत्तमः	018c  
स मामुवाच तेजस्वी कृपयाभिपरिप्लुतः	019a  
मोक्षस्ते भविता राजन्कस्माच्चित्कालपर्ययात्	019c  
ततोऽस्मि पतितो भूमौ न च मामजहात्स्मृतिः	020a  
स्मार्तमस्ति पुराणं मे यथैवाधिगतं तथा	020c  
यस्तु ते व्याहृतान्प्रश्नान्प्रतिब्रूयाद्विशेषवित्	021a  
स त्वां मोक्षयिता शापादिति मामब्रवीदृषिः	021c  
गृहीतस्य त्वया राजन्प्राणिनोऽपि बलीयसः	022a  
सत्त्वभ्रंशोऽधिकस्यापि सर्वस्याशु भविष्यति	022c  
इति चाप्यहमश्रौषं वचस्तेषां दयावताम्	023a  
मयि सञ्जातहार्दानामथ तेऽन्तर्हिता द्विजाः	023c  
सोऽहं परमदुष्कर्मा वसामि निरयेऽशुचौ	024a  
सर्पयोनिमिमां प्राप्य कालाकाङ्क्षी महाद्युते	024c  
तमुवाच महाबाहुर्भीमसेनो भुजङ्गमम्	025a  
न ते कुप्ये महासर्प न चात्मानं विगर्हये	025c  
यस्मादभावी भावी वा मनुष्यः सुखदुःखयोः	026a  
आगमे यदि वापाये न तत्र ग्लपयेन्मनः	026c  
दैवं पुरुषकारेण को निवर्तितुमर्हति	027a  
दैवमेव परं मन्ये पुरुषार्थो निरर्थकः	027c  
पश्य दैवोपघाताद्धि भुजवीर्यव्यपाश्रयम्	028a  
इमामवस्थां सम्प्राप्तमनिमित्तमिहाद्य माम्	028c  
किं तु नाद्यानुशोचामि तथात्मानं विनाशितम्	029a  
यथा तु विपिने न्यस्तान्भ्रातॄन्राज्यपरिच्युतान्	029c  
हिमवांश्च सुदुर्गोऽयं यक्षराक्षससङ्कुलः	030a  
मां च ते समुदीक्षन्तः प्रपतिष्यन्ति विह्वलाः	030c  
विनष्टमथ वा श्रुत्वा भविष्यन्ति निरुद्यमाः	031a  
धर्मशीला मया ते हि बाध्यन्ते राज्यगृद्धिना	031c  
अथ वा नार्जुनो धीमान्विषादमुपयास्यति	032a  
सर्वास्त्रविदनाधृष्यो देवगन्धर्वराक्षसैः	032c  
समर्थः स महाबाहुरेकाह्ना सुमहाबलः	033a  
देवराजमपि स्थानात्प्रच्यावयितुमोजसा	033c  
किं पुनर्धृतराष्ट्रस्य पुत्रं दुर्द्यूतदेविनम्	034a  
विद्विष्टं सर्वलोकस्य दम्भलोभपरायणम्	034c  
मातरं चैव शोचामि कृपणां पुत्रगृद्धिनीम्	035a  
यास्माकं नित्यमाशास्ते महत्त्वमधिकं परैः	035c  
कथं नु तस्यानाथाया मद्विनाशाद्भुजङ्गम	036a  
अफलास्ते भविष्यन्ति मयि सर्वे मनोरथाः	036c  
नकुलः सहदेवश्च यमजौ गुरुवर्तिनौ	037a  
मद्बाहुबलसंस्तब्धौ नित्यं पुरुषमानिनौ	037c  
निरुत्साहौ भविष्येते भ्रष्टवीर्यपराक्रमौ	038a  
मद्विनाशात्परिद्यूनाविति मे वर्तते मतिः	038c  
एवंविधं बहु तदा विललाप वृकोदरः	039a  
भुजङ्गभोगसंरुद्धो नाशकच्च विचेष्टितुम्	039c  
युधिष्ठिरस्तु कौन्तेय बभूवास्वस्थचेतनः	040a  
अनिष्टदर्शनान्घोरानुत्पातान्परिचिन्तयन्	040c  
दारुणं ह्यशिवं नादं शिवा दक्षिणतः स्थिता	041a  
दीप्तायां दिशि वित्रस्ता रौति तस्याश्रमस्य ह	041c  
एकपक्षाक्षिचरणा वर्तिका घोरदर्शना	042a  
रुधिरं वमन्ती ददृशे प्रत्यादित्यमपस्वरा	042c  
प्रववावनिलो रूक्षश्चण्डः शर्करकर्षणः	043a  
अपसव्यानि सर्वाणि मृगपक्षिरुतानि च	043c  
पृष्ठतो वायसः कृष्णो याहि याहीति वाशति	044a  
मुहुर्मुहुः प्रस्फुरति दक्षिणोऽस्य भुजस्तथा	044c  
हृदयं चरणश्चापि वामोऽस्य परिवर्तते	045a  
सव्यस्याक्ष्णो विकारश्चाप्यनिष्टः समपद्यत	045c  
स धर्मराजो मेधावी शङ्कमानो महद्भयम्	046a  
द्रौपदीं परिपप्रच्छ क्व भीम इति भारत	046c  
शशंस तस्मै पाञ्चाली चिरयातं वृकोदरम्	047a  
स प्रतस्थे महाबाहुर्धौम्येन सहितो नृपः	047c  
द्रौपद्या रक्षणं कार्यमित्युवाच धनञ्जयम्	048a  
नकुलं सहदेवं च व्यादिदेश द्विजान्प्रति	048c  
स तस्य पदमुन्नीय तस्मादेवाश्रमात्प्रभुः	049a  
ददर्श पृथिवीं चिह्नैर्भीमस्य परिचिह्निताम्	049c  
धावतस्तस्य वीरस्य मृगार्थे वातरंहसः	050a  
ऊरुवातविनिर्भग्नान्द्रुमान्व्यावर्जितान्पथि	050c  
स गत्वा तैस्तदा चिह्नैर्ददर्श गिरिगह्वरे	051a  
गृहीतं भुजगेन्द्रेण निश्चेष्टमनुजं तथा	051c  
