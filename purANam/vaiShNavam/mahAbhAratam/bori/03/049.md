जनमेजय उवाच	001  
अस्त्रहेतोर्गते पार्थे शक्रलोकं महात्मनि	001a  
युधिष्ठिरप्रभृतयः किमकुर्वन्त पाण्डवाः	001c  
वैशम्पायन उवाच	002  
अस्त्रहेतोर्गते पार्थे शक्रलोकं महात्मनि	002a  
न्यवसन्कृष्णया सार्धं काम्यके पुरुषर्षभाः	002c  
ततः कदाचिदेकान्ते विविक्त इव शाद्वले	003a  
दुःखार्ता भरतश्रेष्ठा निषेदुः सह कृष्णया	003c  
धनञ्जयं शोचमानाः साश्रुकण्ठाः सुदुःखिताः	003e  
तद्वियोगाद्धि तान्सर्वाञ्शोकः समभिपुप्लुवे	004a  
धनञ्जयवियोगाच्च राज्यनाशाच्च दुःखिताः	004c  
अथ भीमो महाबाहुर्युधिष्ठिरमभाषत	005a  
निदेशात्ते महाराज गतोऽसौ पुरुषर्षभः	005c  
अर्जुनः पाण्डुपुत्राणां यस्मिन्प्राणाः प्रतिष्ठिताः	005e  
यस्मिन्विनष्टे पाञ्चालाः सह पुत्रैस्तथा वयम्	006a  
सात्यकिर्वासुदेवश्च विनश्येयुरसंशयम्	006c  
योऽसौ गच्छति तेजस्वी बहून्क्लेशानचिन्तयन्	007a  
भवन्नियोगाद्बीभत्सुस्ततो दुःखतरं नु किम्	007c  
यस्य बाहू समाश्रित्य वयं सर्वे महात्मनः	008a  
मन्यामहे जितानाजौ परान्प्राप्तां च मेदिनीम्	008c  
यस्य प्रभावान्न मया सभामध्ये धनुष्मतः	009a  
नीता लोकममुं सर्वे धार्तराष्ट्राः ससौबलाः	009c  
ते वयं बाहुबलिनः क्रोधमुत्थितमात्मनः	010a  
सहामहे भवन्मूलं वासुदेवेन पालिताः	010c  
वयं हि सह कृष्णेन हत्वा कर्णमुखान्परान्	011a  
स्वबाहुविजितां कृत्स्नां प्रशासेम वसुन्धराम्	011c  
भवतो द्यूतदोषेण सर्वे वयमुपप्लुताः	012a  
अहीनपौरुषा राजन्बलिभिर्बलवत्तमाः	012c  
क्षात्रं धर्मं महाराज समवेक्षितुमर्हसि	013a  
न हि धर्मो महाराज क्षत्रियस्य वनाश्रयः	013c  
राज्यमेव परं धर्मं क्षत्रियस्य विदुर्बुधाः	013e  
स क्षत्रधर्मविद्राजन्मा धर्म्यान्नीनशः पथः	014a  
प्राग्द्वादश समा राजन्धार्तराष्ट्रान्निहन्महि	014c  
निवर्त्य च वनात्पार्थमानाय्य च जनार्दनम्	015a  
व्यूढानीकान्महाराज जवेनैव महाहवे	015c  
धार्तराष्ट्रानमुं लोकं गमयामि विशां पते	015e  
सर्वानहं हनिष्यामि धार्तराष्ट्रान्ससौबलान्	016a  
दुर्योधनं च कर्णं च यो वान्यः प्रतियोत्स्यते	016c  
मया प्रशमिते पश्चात्त्वमेष्यसि वनात्पुनः	017a  
एवं कृते न ते दोषो भविष्यति विशां पते	017c  
यज्ञैश्च विविधैस्तात कृतं पापमरिन्दम	018a  
अवधूय महाराज गच्छेम स्वर्गमुत्तमम्	018c  
एवमेतद्भवेद्राजन्यदि राजा न बालिशः	019a  
अस्माकं दीर्घसूत्रः स्याद्भवान्धर्मपरायणः	019c  
निकृत्या निकृतिप्रज्ञा हन्तव्या इति निश्चयः	020a  
न हि नैकृतिकं हत्वा निकृत्या पापमुच्यते	020c  
तथा भारत धर्मेषु धर्मज्ञैरिह दृश्यते	021a  
अहोरात्रं महाराज तुल्यं संवत्सरेण हि	021c  
तथैव वेदवचनं श्रूयते नित्यदा विभो	022a  
संवत्सरो महाराज पूर्णो भवति कृच्छ्रतः	022c  
यदि वेदाः प्रमाणं ते दिवसादूर्ध्वमच्युत	023a  
त्रयोदश समाः कालो ज्ञायतां परिनिष्ठितः	023c  
कालो दुर्योधनं हन्तुं सानुबन्धमरिन्दम	024a  
एकाग्रां पृथिवीं सर्वां पुरा राजन्करोति सः	024c  
एवं ब्रुवाणं भीमं तु धर्मराजो युधिष्ठिरः	025a  
उवाच सान्त्वयन्राजा मूर्ध्न्युपाघ्राय पाण्डवम्	025c  
असंशयं महाबाहो हनिष्यसि सुयोधनम्	026a  
वर्षात्त्रयोदशादूर्ध्वं सह गाण्डीवधन्वना	026c  
यच्च मा भाषसे पार्थ प्राप्तः काल इति प्रभो	027a  
अनृतं नोत्सहे वक्तुं न ह्येतन्मयि विद्यते	027c  
अन्तरेणापि कौन्तेय निकृतिं पापनिश्चयम्	028a  
हन्ता त्वमसि दुर्धर्ष सानुबन्धं सुयोधनम्	028c  
एवं ब्रुवति भीमं तु धर्मराजे युधिष्ठिरे	029a  
आजगाम महाभागो बृहदश्वो महानृषिः	029c  
तमभिप्रेक्ष्य धर्मात्मा सम्प्राप्तं धर्मचारिणम्	030a  
शास्त्रवन्मधुपर्केण पूजयामास धर्मराट्	030c  
आश्वस्तं चैनमासीनमुपासीनो युधिष्ठिरः	031a  
अभिप्रेक्ष्य महाबाहुः कृपणं बह्वभाषत	031c  
अक्षद्यूतेन भगवन्धनं राज्यं च मे हृतम्	032a  
आहूय निकृतिप्रज्ञैः कितवैरक्षकोविदैः	032c  
अनक्षज्ञस्य हि सतो निकृत्या पापनिश्चयैः	033a  
भार्या च मे सभां नीता प्राणेभ्योऽपि गरीयसी	033c  
अस्ति राजा मया कश्चिदल्पभाग्यतरो भुवि	034a  
भवता दृष्टपूर्वो वा श्रुतपूर्वोऽपि वा भवेत्	034c  
न मत्तो दुःखिततरः पुमानस्तीति मे मतिः	034e  
बृहदश्व उवाच	035  
यद्ब्रवीषि महाराज न मत्तो विद्यते क्वचित्	035a  
अल्पभाग्यतरः कश्चित्पुमानस्तीति पाण्डव	035c  
अत्र ते कथयिष्यामि यदि शुश्रूषसेऽनघ	036a  
यस्त्वत्तो दुःखिततरो राजासीत्पृथिवीपते	036c  
वैशम्पायन उवाच	037  
अथैनमब्रवीद्राजा ब्रवीतु भगवानिति	037a  
इमामवस्थां सम्प्राप्तं श्रोतुमिच्छामि पार्थिवम्	037c  
बृहदश्व उवाच	038  
शृणु राजन्नवहितः सह भ्रातृभिरच्युत	038a  
यस्त्वत्तो दुःखिततरो राजासीत्पृथिवीपते	038c  
निषधेषु महीपालो वीरसेन इति स्म ह	039a  
तस्य पुत्रोऽभवन्नाम्ना नलो धर्मार्थदर्शिवान्	039c  
स निकृत्या जितो राजा पुष्करेणेति नः श्रुतम्	040a  
वनवासमदुःखार्हो भार्यया न्यवसत्सह	040c  
न तस्याश्वो न च रथो न भ्राता न च बान्धवाः	041a  
वने निवसतो राजञ्शिष्यन्ते स्म कदाचन	041c  
भवान्हि संवृतो वीरैर्भ्रातृभिर्देवसम्मितैः	042a  
ब्रह्मकल्पैर्द्विजाग्र्यैश्च तस्मान्नार्हसि शोचितुम्	042c  
युधिष्ठिर उवाच	043  
विस्तरेणाहमिच्छामि नलस्य सुमहात्मनः	043a  
चरितं वदतां श्रेष्ठ तन्ममाख्यातुमर्हसि	043c  
