वैशम्पायन उवाच	001  
ते तथा सहिता वीरा वसन्तस्तत्र तत्र ह	001a  
क्रमेण पृथिवीपाल नैमिषारण्यमागताः	001c  
ततस्तीर्थेषु पुण्येषु गोमत्याः पाण्डवा नृप	002a  
कृताभिषेकाः प्रददुर्गाश्च वित्तं च भारत	002c  
तत्र देवान्पितॄन्विप्रांस्तर्पयित्वा पुनः पुनः	003a  
कन्यातीर्थेऽश्वतीर्थे च गवां तीर्थे च कौरवाः	003c  
वालकोट्यां वृषप्रस्थे गिरावुष्य च पाण्डवाः	004a  
बाहुदायां महीपाल चक्रुः सर्वेऽभिषेचनम्	004c  
प्रयागे देवयजने देवानां पृथिवीपते	005a  
ऊषुराप्लुत्य गात्राणि तपश्चातस्थुरुत्तमम्	005c  
गङ्गायमुनयोश्चैव सङ्गमे सत्यसङ्गराः	006a  
विपाप्मानो महात्मानो विप्रेभ्यः प्रददुर्वसु	006c  
तपस्विजनजुष्टां च ततो वेदीं प्रजापतेः	007a  
जग्मुः पाण्डुसुता राजन्ब्राह्मणैः सह भारत	007c  
तत्र ते न्यवसन्वीरास्तपश्चातस्थुरुत्तमम्	008a  
सन्तर्पयन्तः सततं वन्येन हविषा द्विजान्	008c  
ततो महीधरं जग्मुर्धर्मज्ञेनाभिसत्कृतम्	009a  
राजर्षिणा पुण्यकृता गयेनानुपमद्युते	009c  
सरो गयशिरो यत्र पुण्या चैव महानदी	010a  
ऋषिजुष्टं सुपुण्यं तत्तीर्थं ब्रह्मसरोत्तमम्	010c  
अगस्त्यो भगवान्यत्र गतो वैवस्वतं प्रति	011a  
उवास च स्वयं यत्र धर्मो राजन्सनातनः	011c  
सर्वासां सरितां चैव समुद्भेदो विशां पते	012a  
यत्र सन्निहितो नित्यं महादेवः पिनाकधृक्	012c  
तत्र ते पाण्डवा वीराश्चातुर्मास्यैस्तदेजिरे	013a  
ऋषियज्ञेन महता यत्राक्षयवटो महान्	013c  
ब्राह्मणास्तत्र शतशः समाजग्मुस्तपोधनाः	014a  
चातुर्मास्येनायजन्त आर्षेण विधिना तदा	014c  
तत्र विद्यातपोनित्या ब्राह्मणा वेदपारगाः	015a  
कथाः प्रचक्रिरे पुण्याः सदसिस्था महात्मनाम्	015c  
तत्र विद्याव्रतस्नातः कौमारं व्रतमास्थितः	016a  
शमठोऽकथयद्राजन्नामूर्तरयसं गयम्	016c  
अमूर्तरयसः पुत्रो गयो राजर्षिसत्तमः	017a  
पुण्यानि यस्य कर्माणि तानि मे शृणु भारत	017c  
यस्य यज्ञो बभूवेह बह्वन्नो बहुदक्षिणः	018a  
यत्रान्नपर्वता राजञ्शतशोऽथ सहस्रशः	018c  
घृतकुल्याश्च दध्नश्च नद्यो बहुशतास्तथा	019a  
व्यञ्जनानां प्रवाहाश्च महार्हाणां सहस्रशः	019c  
अहन्यहनि चाप्येतद्याचतां सम्प्रदीयते	020a  
अन्यत्तु ब्राह्मणा राजन्भुञ्जतेऽन्नं सुसंस्कृतम्	020c  
तत्र वै दक्षिणाकाले ब्रह्मघोषो दिवं गतः	021a  
न स्म प्रज्ञायते किञ्चिद्ब्रह्मशब्देन भारत	021c  
पुण्येन चरता राजन्भूर्दिशः खं नभस्तथा	022a  
आपूर्णमासीच्छब्देन तदप्यासीन्महाद्भुतम्	022c  
तत्र स्म गाथा गायन्ति मनुष्या भरतर्षभ	023a  
अन्नपानैः शुभैस्तृप्ता देशे देशे सुवर्चसः	023c  
गयस्य यज्ञे के त्वद्य प्राणिनो भोक्तुमीप्सवः	024a  
यत्र भोजनशिष्टस्य पर्वताः पञ्चविंशतिः	024c  
न स्म पूर्वे जनाश्चक्रुर्न करिष्यन्ति चापरे	025a  
गयो यदकरोद्यज्ञे राजर्षिरमितद्युतिः	025c  
कथं नु देवा हविषा गयेन परितर्पिताः	026a  
पुनः शक्ष्यन्त्युपादातुमन्यैर्दत्तानि कानिचित्	026c  
एवंविधाः सुबहवस्तस्य यज्ञे महात्मनः	027a  
बभूवुरस्य सरसः समीपे कुरुनन्दन	027c  
