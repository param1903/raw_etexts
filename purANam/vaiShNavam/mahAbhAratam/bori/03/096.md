लोमश उवाच	001  
ततो जगाम कौरव्य सोऽगस्त्यो भिक्षितुं वसु	001a  
श्रुतर्वाणं महीपालं यं वेदाभ्यधिकं नृपैः	001c  
स विदित्वा तु नृपतिः कुम्भयोनिमुपागमत्	002a  
विषयान्ते सहामात्यः प्रत्यगृह्णात्सुसत्कृतम्	002c  
तस्मै चार्घ्यं यथान्यायमानीय पृथिवीपतिः	003a  
प्राञ्जलिः प्रयतो भूत्वा पप्रच्छागमनेऽर्थिताम्	003c  
अगस्त्य उवाच	004  
वित्तार्थिनमनुप्राप्तं विद्धि मां पृथिवीपते	004a  
यथाशक्त्यविहिंस्यान्यान्संविभागं प्रयच्छ मे	004c  
लोमश उवाच	005  
तत आयव्ययौ पूर्णौ तस्मै राजा न्यवेदयत्	005a  
अतो विद्वन्नुपादत्स्व यदत्र वसु मन्यसे	005c  
तत आयव्ययौ दृष्ट्वा समौ सममतिर्द्विजः	006a  
सर्वथा प्राणिनां पीडामुपादानादमन्यत	006c  
स श्रुतर्वाणमादाय वध्र्यश्वमगमत्ततः	007a  
स च तौ विषयस्यान्ते प्रत्यगृह्णाद्यथाविधि	007c  
तयोरर्घ्यं च पाद्यं च वध्र्यश्वः प्रत्यवेदयत्	008a  
अनुज्ञाप्य च पप्रच्छ प्रयोजनमुपक्रमे	008c  
अगस्त्य उवाच	009  
वित्तकामाविह प्राप्तौ विद्ध्यावां पृथिवीपते	009a  
यथाशक्त्यविहिंस्यान्यान्संविभागं प्रयच्छ नौ	009c  
लोमश उवाच	010  
तत आयव्ययौ पूर्णौ ताभ्यां राजा न्यवेदयत्	010a  
ततो ज्ञात्वा समादत्तां यदत्र व्यतिरिच्यते	010c  
तत आयव्ययौ दृष्ट्वा समौ सममतिर्द्विजः	011a  
सर्वथा प्राणिनां पीडामुपादानादमन्यत	011c  
पौरुकुत्सं ततो जग्मुस्त्रसदस्युं महाधनम्	012a  
अगस्त्यश्च श्रुतर्वा च वध्र्यश्वश्च महीपतिः	012c  
त्रसदस्युश्च तान्सर्वान्प्रत्यगृह्णाद्यथाविधि	013a  
अभिगम्य महाराज विषयान्ते सवाहनः	013c  
अर्चयित्वा यथान्यायमिक्ष्वाकू राजसत्तमः	014a  
समाश्वस्तांस्ततोऽपृच्छत्प्रयोजनमुपक्रमे	014c  
अगस्त्य उवाच	015  
वित्तकामानिह प्राप्तान्विद्धि नः पृथिवीपते	015a  
यथाशक्त्यविहिंस्यान्यान्संविभागं प्रयच्छ नः	015c  
लोमश उवाच	016  
तत आयव्ययौ पूर्णौ तेषां राजा न्यवेदयत्	016a  
अतो ज्ञात्वा समादद्ध्वं यदत्र व्यतिरिच्यते	016c  
तत आयव्ययौ दृष्ट्वा समौ सममतिर्द्विजः	017a  
सर्वथा प्राणिनां पीडामुपादानादमन्यत	017c  
ततः सर्वे समेत्याथ ते नृपास्तं महामुनिम्	018a  
इदमूचुर्महाराज समवेक्ष्य परस्परम्	018c  
अयं वै दानवो ब्रह्मन्निल्वलो वसुमान्भुवि	019a  
तमभिक्रम्य सर्वेऽद्य वयं याचामहे वसु	019c  
तेषां तदासीद्रुचितमिल्वलस्योपभिक्षणम्	020a  
ततस्ते सहिता राजन्निल्वलं समुपाद्रवन्	020c  
