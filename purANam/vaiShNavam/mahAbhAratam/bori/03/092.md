युधिष्ठिर उवाच	001  
न वै निर्गुणमात्मानं मन्ये देवर्षिसत्तम	001a  
तथास्मि दुःखसम्तप्तो यथा नान्यो महीपतिः	001c  
परांश्च निर्गुणान्मन्ये न च धर्मरतानपि	002a  
ते च लोमश लोकेऽस्मिन्नृध्यन्ते केन केतुना	002c  
लोमश उवाच	003  
नात्र दुःखं त्वया राजन्कार्यं पार्थ कथञ्चन	003a  
यदधर्मेण वर्धेरन्नधर्मरुचयो जनाः	003c  
वर्धत्यधर्मेण नरस्ततो भद्राणि पश्यति	004a  
ततः सपत्नाञ्जयति समूलस्तु विनश्यति	004c  
मया हि दृष्टा दैतेया दानवाश्च महीपते	005a  
वर्धमाना ह्यधर्मेण क्षयं चोपगताः पुनः	005c  
पुरा देवयुगे चैव दृष्टं सर्वं मया विभो	006a  
अरोचयन्सुरा धर्मं धर्मं तत्यजिरेऽसुराः	006c  
तीर्थानि देवा विविशुर्नाविशन्भारतासुराः	007a  
तानधर्मकृतो दर्पः पूर्वमेव समाविशत्	007c  
दर्पान्मानः समभवन्मानात्क्रोधो व्यजायत	008a  
क्रोधादह्रीस्ततोऽलज्जा वृत्तं तेषां ततोऽनशत्	008c  
तानलज्जान्गतह्रीकान्हीनवृत्तान्वृथाव्रतान्	009a  
क्षमा लक्ष्मीश्च धर्मश्च नचिरात्प्रजहुस्ततः	009c  
लक्ष्मीस्तु देवानगमदलक्ष्मीरसुरान्नृप	009e  
तानलक्ष्मीसमाविष्टान्दर्पोपहतचेतसः	010a  
दैतेयान्दानवांश्चैव कलिरप्याविशत्ततः	010c  
तानलक्ष्मीसमाविष्टान्दानवान्कलिना तथा	011a  
दर्पाभिभूतान्कौन्तेय क्रियाहीनानचेतसः	011c  
मानाभिभूतानचिराद्विनाशः प्रत्यपद्यत	012a  
निर्यशस्यास्ततो दैत्याः कृत्स्नशो विलयं गताः	012c  
देवास्तु सागरांश्चैव सरितश्च सरांसि च	013a  
अभ्यगच्छन्धर्मशीलाः पुण्यान्यायतनानि च	013c  
तपोभिः क्रतुभिर्दानैराशीर्वादैश्च पाण्डव	014a  
प्रजहुः सर्वपापानि श्रेयश्च प्रतिपेदिरे	014c  
एवं हि दानवन्तश्च क्रियावन्तश्च सर्वशः	015a  
तीर्थान्यगच्छन्विबुधास्तेनापुर्भूतिमुत्तमाम्	015c  
तथा त्वमपि राजेन्द्र स्नात्वा तीर्थेषु सानुजः	016a  
पुनर्वेत्स्यसि तां लक्ष्मीमेष पन्थाः सनातनः	016c  
यथैव हि नृगो राजा शिबिरौशीनरो यथा	017a  
भगीरथो वसुमना गयः पूरुः पुरूरवाः	017c  
चरमाणास्तपो नित्यं स्पर्शनादम्भसश्च ते	018a  
तीर्थाभिगमनात्पूता दर्शनाच्च महात्मनाम्	018c  
अलभन्त यशः पुण्यं धनानि च विशां पते	019a  
तथा त्वमपि राजेन्द्र लब्धासि विपुलां श्रियम्	019c  
यथा चेक्ष्वाकुरचरत्सपुत्रजनबान्धवः	020a  
मुचुकुन्दोऽथ मान्धाता मरुत्तश्च महीपतिः	020c  
कीर्तिं पुण्यामविन्दन्त यथा देवास्तपोबलात्	021a  
देवर्षयश्च कार्त्स्न्येन तथा त्वमपि वेत्स्यसे	021c  
धार्तराष्ट्रास्तु दर्पेण मोहेन च वशीकृताः	022a  
नचिराद्विनशिष्यन्ति दैत्या इव न संशयः	022c  
