दानवा ऊचुः	001  
भोः सुयोधन राजेन्द्र भरतानां कुलोद्वह	001a  
शूरैः परिवृतो नित्यं तथैव च महात्मभिः	001c  
अकार्षीः साहसमिदं कस्मात्प्रायोपवेशनम्	002a  
आत्मत्यागी ह्यवाग्याति वाच्यतां चायशस्करीम्	002c  
न हि कार्यविरुद्धेषु बह्वपायेषु कर्मसु	003a  
मूलघातिषु सज्जन्ते बुद्धिमन्तो भवद्विधाः	003c  
नियच्छैतां मतिं राजन्धर्मार्थसुखनाशिनीम्	004a  
यशःप्रतापधैर्यघ्नीं शत्रूणां हर्षवर्धनीम्	004c  
श्रूयतां च प्रभो तत्त्वं दिव्यतां चात्मनो नृप	005a  
निर्माणं च शरीरस्य ततो धैर्यमवाप्नुहि	005c  
पुरा त्वं तपसास्माभिर्लब्धो देवान्महेश्वरात्	006a  
पूर्वकायश्च सर्वस्ते निर्मितो वज्रसञ्चयैः	006c  
अस्त्रैरभेद्यः शस्त्रैश्चाप्यधःकायश्च तेऽनघ	007a  
कृतः पुष्पमयो देव्या रूपतः स्त्रीमनोहरः	007c  
एवमीश्वरसंयुक्तस्तव देहो नृपोत्तम	008a  
देव्या च राजशार्दूल दिव्यस्त्वं हि न मानुषः	008c  
क्षत्रियाश्च महावीर्या भगदत्तपुरोगमाः	009a  
दिव्यास्त्रविदुषः शूराः क्षपयिष्यन्ति ते रिपून्	009c  
तदलं ते विषादेन भयं तव न विद्यते	010a  
साह्यार्थं च हि ते वीराः सम्भूता भुवि दानवाः	010c  
भीष्मद्रोणकृपादींश्च प्रवेक्ष्यन्त्यपरेऽसुराः	011a  
यैराविष्टा घृणां त्यक्त्वा योत्स्यन्ते तव वैरिभिः	011c  
नैव पुत्रान्न च भ्रातॄन्न पितॄन्न च बान्धवान्	012a  
नैव शिष्यान्न च ज्ञातीन्न बालान्स्थविरान्न च	012c  
युधि सम्प्रहरिष्यन्तो मोक्ष्यन्ति कुरुसत्तम	013a  
निःस्नेहा दानवाविष्टाः समाक्रान्तेऽन्तरात्मनि	013c  
प्रहरिष्यन्ति बन्धुभ्यः स्नेहमुत्सृज्य दूरतः	014a  
हृष्टाः पुरुषशार्दूलाः कलुषीकृतमानसाः	014c  
अविज्ञानविमूढाश्च दैवाच्च विधिनिर्मितात्	014e  
व्याभाषमाणाश्चान्योन्यं न मे जीवन्विमोक्ष्यसे	015a  
सर्वशस्त्रास्त्रमोक्षेण पौरुषे समवस्थिताः	015c  
श्लाघमानाः कुरुश्रेष्ठ करिष्यन्ति जनक्षयम्	015e  
तेऽपि शक्त्या महात्मानः प्रतियोत्स्यन्ति पाण्डवाः	016a  
वधं चैषां करिष्यन्ति दैवयुक्ता महाबलाः	016c  
दैत्यरक्षोगणाश्चापि सम्भूताः क्षत्रयोनिषु	017a  
योत्स्यन्ति युधि विक्रम्य शत्रुभिस्तव पार्थिव	017c  
गदाभिर्मुसलैः खड्गैः शस्त्रैरुच्चावचैस्तथा	017e  
यच्च तेऽन्तर्गतं वीर भयमर्जुनसम्भवम्	018a  
तत्रापि विहितोऽस्माभिर्वधोपायोऽर्जुनस्य वै	018c  
हतस्य नरकस्यात्मा कर्णमूर्तिमुपाश्रितः	019a  
तद्वैरं संस्मरन्वीर योत्स्यते केशवार्जुनौ	019c  
स ते विक्रमशौण्डीरो रणे पार्थं विजेष्यति	020a  
कर्णः प्रहरतां श्रेष्ठः सर्वांश्चारीन्महारथः	020c  
ज्ञात्वैतच्छद्मना वज्री रक्षार्थं सव्यसाचिनः	021a  
कुण्डले कवचं चैव कर्णस्यापहरिष्यति	021c  
तस्मादस्माभिरप्यत्र दैत्याः शतसहस्रशः	022a  
नियुक्ता राक्षसाश्चैव ये ते संशप्तका इति	022c  
प्रख्यातास्तेऽर्जुनं वीरं निहनिष्यन्ति मा शुचः	022e  
असपत्ना त्वया हीयं भोक्तव्या वसुधा नृप	023a  
मा विषादं नयस्वास्मान्नैतत्त्वय्युपपद्यते	023c  
विनष्टे त्वयि चास्माकं पक्षो हीयेत कौरव	023e  
गच्छ वीर न ते बुद्धिरन्या कार्या कथञ्चन	024a  
त्वमस्माकं गतिर्नित्यं देवतानां च पाण्डवाः	024c  
वैशम्पायन उवाच	025  
एवमुक्त्वा परिष्वज्य दैत्यास्तं राजकुञ्जरम्	025a  
समाश्वास्य च दुर्धर्षं पुत्रवद्दानवर्षभाः	025c  
स्थिरां कृत्वा बुद्धिमस्य प्रियाण्युक्त्वा च भारत	026a  
गम्यतामित्यनुज्ञाय जयमाप्नुहि चेत्यथ	026c  
तैर्विसृष्टं महाबाहुं कृत्या सैवानयत्पुनः	027a  
तमेव देशं यत्रासौ तदा प्रायमुपाविशत्	027c  
प्रतिनिक्षिप्य तं वीरं कृत्या समभिपूज्य च	028a  
अनुज्ञाता च राज्ञा सा तत्रैवान्तरधीयत	028c  
गतायामथ तस्यां तु राजा दुर्योधनस्तदा	029a  
स्वप्नभूतमिदं सर्वमचिन्तयत भारत	029c  
विजेष्यामि रणे पाण्डूनिति तस्याभवन्मतिः	029e  
कर्णं संशप्तकांश्चैव पार्थस्यामित्रघातिनः	030a  
अमन्यत वधे युक्तान्समर्थांश्च सुयोधनः	030c  
एवमाशा दृढा तस्य धार्तराष्ट्रस्य दुर्मतेः	031a  
विनिर्जये पाण्डवानामभवद्भरतर्षभ	031c  
कर्णोऽप्याविष्टचित्तात्मा नरकस्यान्तरात्मना	032a  
अर्जुनस्य वधे क्रूरामकरोत्स मतिं तदा	032c  
संशप्तकाश्च ते वीरा राक्षसाविष्टचेतसः	033a  
रजस्तमोभ्यामाक्रान्ताः फल्गुनस्य वधैषिणः	033c  
भीष्मद्रोणकृपाद्याश्च दानवाक्रान्तचेतसः	034a  
न तथा पाण्डुपुत्राणां स्नेहवन्तो विशां पते	034c  
न चाचचक्षे कस्मैचिदेतद्राजा सुयोधनः	034e  
दुर्योधनं निशान्ते च कर्णो वैकर्तनोऽब्रवीत्	035a  
स्मयन्निवाञ्जलिं कृत्वा पार्थिवं हेतुमद्वचः	035c  
न मृतो जयते शत्रूञ्जीवन्भद्राणि पश्यति	036a  
मृतस्य भद्राणि कुतः कौरवेय कुतो जयः	036c  
न कालोऽद्य विषादस्य भयस्य मरणस्य वा	036e  
परिष्वज्याब्रवीच्चैनं भुजाभ्यां स महाभुजः	037a  
उत्तिष्ठ राजन्किं शेषे कस्माच्छोचसि शत्रुहन्	037c  
शत्रून्प्रताप्य वीर्येण स कथं मर्तुमिच्छसि	037e  
अथ वा ते भयं जातं दृष्ट्वार्जुनपराक्रमम्	038a  
सत्यं ते प्रतिजानामि वधिष्यामि रणेऽर्जुनम्	038c  
गते त्रयोदशे वर्षे सत्येनायुधमालभे	039a  
आनयिष्याम्यहं पार्थान्वशं तव जनाधिप	039c  
एवमुक्तस्तु कर्णेन दैत्यानां वचनात्तथा	040a  
प्रणिपातेन चान्येषामुदतिष्ठत्सुयोधनः	040c  
दैत्यानां तद्वचः श्रुत्वा हृदि कृत्वा स्थिरां मतिम्	040e  
ततो मनुजशार्दूलो योजयामास वाहिनीम्	041a  
रथनागाश्वकलिलां पदातिजनसङ्कुलाम्	041c  
गङ्गौघप्रतिमा राजन्प्रयाता सा महाचमूः	042a  
श्वेतच्छत्रैः पताकाभिश्चामरैश्च सुपाण्डुरैः	042c  
रथैर्नागैः पदातैश्च शुशुभेऽतीव सङ्कुला	043a  
व्यपेताभ्रघने काले द्यौरिवाव्यक्तशारदी	043c  
जयाशीर्भिर्द्विजेन्द्रैस्तु स्तूयमानोऽधिराजवत्	044a  
गृह्णन्नञ्जलिमालाश्च धार्तराष्ट्रो जनाधिपः	044c  
सुयोधनो ययावग्रे श्रिया परमया ज्वलन्	045a  
कर्णेन सार्धं राजेन्द्र सौबलेन च देविना	045c  
दुःशासनादयश्चास्य भ्रातरः सर्व एव ते	046a  
भूरिश्रवाः सोमदत्तो महाराजश्च बाह्लिकः	046c  
रथैर्नानाविधाकारैर्हयैर्गजवरैस्तथा	047a  
प्रयान्तं नृपसिंहं तमनुजग्मुः कुरूद्वहाः	047c  
कालेनाल्पेन राजंस्ते विविशुः स्वपुरं तदा	047e  
