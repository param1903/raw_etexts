वैशम्पायन उवाच	001  
ततो दिवाकरः प्रीतो दर्शयामास पाण्डवम्	001a  
दीप्यमानः स्ववपुषा ज्वलन्निव हुताशनः	001c  
यत्तेऽभिलषितं राजन्सर्वमेतदवाप्स्यसि	002a  
अहमन्नं प्रदास्यामि सप्त पञ्च च ते समाः	002c  
फलमूलामिषं शाकं संस्कृतं यन्महानसे	003a  
चतुर्विधं तदन्नाद्यमक्षय्यं ते भविष्यति	003c  
धनं च विविधं तुभ्यमित्युक्त्वान्तरधीयत	003e  
लब्ध्वा वरं तु कौन्तेयो जलादुत्तीर्य धर्मवित्	004a  
जग्राह पादौ धौम्यस्य भ्रातॄंश्चास्वजताच्युतः	004c  
द्रौपद्या सह सङ्गम्य पश्यमानोऽभ्ययात्प्रभुः	005a  
महानसे तदान्नं तु साधयामास पाण्डवः	005c  
संस्कृतं प्रसवं याति वन्यमन्नं चतुर्विधम्	006a  
अक्षय्यं वर्धते चान्नं तेन भोजयते द्विजान्	006c  
भुक्तवत्सु च विप्रेषु भोजयित्वानुजानपि	007a  
शेषं विघससञ्ज्ञं तु पश्चाद्भुङ्क्ते युधिष्ठिरः	007c  
युधिष्ठिरं भोजयित्वा शेषमश्नाति पार्षती	007e  
एवं दिवाकरात्प्राप्य दिवाकरसमद्युतिः	008a  
कामान्मनोऽभिलषितान्ब्राह्मणेभ्यो ददौ प्रभुः	008c  
पुरोहितपुरोगाश्च तिथिनक्षत्रपर्वसु	009a  
यज्ञियार्थाः प्रवर्तन्ते विधिमन्त्रप्रमाणतः	009c  
ततः कृतस्वस्त्ययना धौम्येन सह पाण्डवाः	010a  
द्विजसङ्घैः परिवृताः प्रययुः काम्यकं वनम्	010c  
