अर्जुन उवाच	001  
ततो निवातकवचाः सर्वे वेगेन भारत	001a  
अभ्यद्रवन्मां सहिताः प्रगृहीतायुधा रणे	001c  
आच्छिद्य रथपन्थानमुत्क्रोशन्तो महारथाः	002a  
आवृत्य सर्वतस्ते मां शरवर्षैरवाकिरन्	002c  
ततोऽपरे महावीर्याः शूलपट्टिशपाणयः	003a  
शूलानि च भुशुण्डीश्च मुमुचुर्दानवा मयि	003c  
तच्छूलवर्षं सुमहद्गदाशक्तिसमाकुलम्	004a  
अनिशं सृज्यमानं तैरपतन्मद्रथोपरि	004c  
अन्ये मामभ्यधावन्त निवातकवचा युधि	005a  
शितशस्त्रायुधा रौद्राः कालरूपाः प्रहारिणः	005c  
तानहं विविधैर्बाणैर्वेगवद्भिरजिह्मगैः	006a  
गाण्डीवमुक्तैरभ्यघ्नमेकैकं दशभिर्मृधे	006c  
ते कृता विमुखाः सर्वे मत्प्रयुक्तैः शिलाशितैः	006e  
ततो मातलिना तूर्णं हयास्ते सम्प्रचोदिताः	007a  
रथमार्गाद्बहूंस्तत्र विचेरुर्वातरंहसः	007c  
सुसंयता मातलिना प्रामथ्नन्त दितेः सुतान्	007e  
शतं शतास्ते हरयस्तस्मिन्युक्ता महारथे	008a  
तदा मातलिना यत्ता व्यचरन्नल्पका इव	008c  
तेषां चरणपातेन रथनेमिस्वनेन च	009a  
मम बाणनिपातैश्च हतास्ते शतशोऽसुराः	009c  
गतासवस्तथा चान्ये प्रगृहीतशरासनाः	010a  
हतसारथयस्तत्र व्यकृष्यन्त तुरङ्गमैः	010c  
ते दिशो विदिशः सर्वाः प्रतिरुध्य प्रहारिणः	011a  
निघ्नन्ति विविधैः शस्त्रैस्ततो मे व्यथितं मनः	011c  
ततोऽहं मातलेर्वीर्यमपश्यं परमाद्भुतम्	012a  
अश्वांस्तथा वेगवतो यदयत्नादधारयत्	012c  
ततोऽहं लघुभिश्चित्रैरस्त्रैस्तानसुरान्रणे	013a  
सायुधानच्छिनं राजञ्शतशोऽथ सहस्रशः	013c  
एवं मे चरतस्तत्र सर्वयत्नेन शत्रुहन्	014a  
प्रीतिमानभवद्वीरो मातलिः शक्रसारथिः	014c  
वध्यमानास्ततस्ते तु हयैस्तेन रथेन च	015a  
अगमन्प्रक्षयं केचिन्न्यवर्तन्त तथापरे	015c  
स्पर्धमाना इवास्माभिर्निवातकवचा रणे	016a  
शरवर्षैर्महद्भिर्मां समन्तात्प्रत्यवारयन्	016c  
ततोऽहं लघुभिश्चित्रैर्ब्रह्मास्त्रपरिमन्त्रितैः	017a  
व्यधमं सायकैराशु शतशोऽथ सहस्रशः	017c  
ततः सम्पीड्यमानास्ते क्रोधाविष्टा महासुराः	018a  
अपीडयन्मां सहिताः शरशूलासिवृष्टिभिः	018c  
ततोऽहमस्त्रमातिष्ठं परमं तिग्मतेजसम्	019a  
दयितं देवराजस्य माधवं नाम भारत	019c  
ततः खड्गांस्त्रिशूलांश्च तोमरांश्च सहस्रशः	020a  
अस्त्रवीर्येण शतधा तैर्मुक्तानहमच्छिनम्	020c  
छित्त्वा प्रहरणान्येषां ततस्तानपि सर्वशः	021a  
प्रत्यविध्यमहं रोषाद्दशभिर्दशभिः शरैः	021c  
गाण्डीवाद्धि तदा सङ्ख्ये यथा भ्रमरपङ्क्तयः	022a  
निष्पतन्ति तथा बाणास्तन्मातलिरपूजयत्	022c  
तेषामपि तु बाणास्ते बहुत्वाच्छलभा इव	023a  
अवाकिरन्मां बलवत्तानहं व्यधमं शरैः	023c  
वध्यमानास्ततस्ते तु निवातकवचाः पुनः	024a  
शरवर्षैर्महद्भिर्मां समन्तात्पर्यवारयन्	024c  
शरवेगान्निहत्याहमस्त्रैः शरविघातिभिः	025a  
ज्वलद्भिः परमैः शीघ्रैस्तानविध्यं सहस्रशः	025c  
तेषां छिन्नानि गात्राणि विसृजन्ति स्म शोणितम्	026a  
प्रावृषीवातिवृष्टानि शृङ्गाणीव धराभृताम्	026c  
इन्द्राशनिसमस्पर्शैर्वेगवद्भिरजिह्मगैः	027a  
मद्बाणैर्वध्यमानास्ते समुद्विग्नाः स्म दानवाः	027c  
शतधा भिन्नदेहान्त्राः क्षीणप्रहरणौजसः	028a  
ततो निवातकवचा मामयुध्यन्त मायया	028c  
