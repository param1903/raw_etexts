लोमश उवाच	001  
इल्वलस्तान्विदित्वा तु महर्षिसहितान्नृपान्	001a  
उपस्थितान्सहामात्यो विषयान्तेऽभ्यपूजयत्	001c  
तेषां ततोऽसुरश्रेष्ठ आतिथ्यमकरोत्तदा	002a  
स संस्कृतेन कौरव्य भ्रात्रा वातापिना किल	002c  
ततो राजर्षयः सर्वे विषण्णा गतचेतसः	003a  
वातापिं संस्कृतं दृष्ट्वा मेषभूतं महासुरम्	003c  
अथाब्रवीदगस्त्यस्तान्राजर्षीनृषिसत्तमः	004a  
विषादो वो न कर्तव्यो अहं भोक्ष्ये महासुरम्	004c  
धुर्यासनमथासाद्य निषसाद महामुनिः	005a  
तं पर्यवेषद्दैत्येन्द्र इल्वलः प्रहसन्निव	005c  
अगस्त्य एव कृत्स्नं तु वातापिं बुभुजे ततः	006a  
भुक्तवत्यसुरोऽऽह्वानमकरोत्तस्य इल्वलः	006c  
ततो वायुः प्रादुरभूदगस्त्यस्य महात्मनः	007a  
इल्वलश्च विषण्णोऽभूद्दृष्ट्वा जीर्णं महासुरम्	007c  
प्राञ्जलिश्च सहामात्यैरिदं वचनमब्रवीत्	008a  
किमर्थमुपयाताः स्थ ब्रूत किं करवाणि वः	008c  
प्रत्युवाच ततोऽगस्त्यः प्रहसन्निल्वलं तदा	009a  
ईशं ह्यसुर विद्मस्त्वां वयं सर्वे धनेश्वरम्	009c  
इमे च नातिधनिनो धनार्थश्च महान्मम	010a  
यथाशक्त्यविहिंस्यान्यान्संविभागं प्रयच्छ नः	010c  
ततोऽभिवाद्य तमृषिमिल्वलो वाक्यमब्रवीत्	011a  
दित्सितं यदि वेत्सि त्वं ततो दास्यामि ते वसु	011c  
अगस्त्य उवाच	012  
गवां दश सहस्राणि राज्ञामेकैकशोऽसुर	012a  
तावदेव सुवर्णस्य दित्सितं ते महासुर	012c  
मह्यं ततो वै द्विगुणं रथश्चैव हिरण्मयः	013a  
मनोजवौ वाजिनौ च दित्सितं ते महासुर	013c  
जिज्ञास्यतां रथः सद्यो व्यक्तमेष हिरण्मयः	013e  
लोमश उवाच	014  
जिज्ञास्यमानः स रथः कौन्तेयासीद्धिरण्मयः	014a  
ततः प्रव्यथितो दैत्यो ददावभ्यधिकं वसु	014c  
विवाजश्च सुवाजश्च तस्मिन्युक्तौ रथे हयौ	015a  
ऊहतुस्तौ वसून्याशु तान्यगस्त्याश्रमं प्रति	015c  
सर्वान्राज्ञः सहागस्त्यान्निमेषादिव भारत	015e  
अगस्त्येनाभ्यनुज्ञाता जग्मू राजर्षयस्तदा	016a  
कृतवांश्च मुनिः सर्वं लोपामुद्राचिकीर्षितम्	016c  
लोपामुद्रोवाच	017  
कृतवानसि तत्सर्वं भगवन्मम काङ्क्षितम्	017a  
उत्पादय सकृन्मह्यमपत्यं वीर्यवत्तरम्	017c  
अगस्त्य उवाच	018  
तुष्टोऽहमस्मि कल्याणि तव वृत्तेन शोभने	018a  
विचारणामपत्ये तु तव वक्ष्यामि तां शृणु	018c  
सहस्रं तेऽस्तु पुत्राणां शतं वा दशसम्मितम्	019a  
दश वा शततुल्याः स्युरेको वापि सहस्रवत्	019c  
लोपामुद्रोवाच	020  
सहस्रसम्मितः पुत्र एको मेऽस्तु तपोधन	020a  
एको हि बहुभिः श्रेयान्विद्वान्साधुरसाधुभिः	020c  
लोमश उवाच	021  
स तथेति प्रतिज्ञाय तया समभवन्मुनिः	021a  
समये समशीलिन्या श्रद्धावाञ्श्रद्दधानया	021c  
तत आधाय गर्भं तमगमद्वनमेव सः	022a  
तस्मिन्वनगते गर्भो ववृधे सप्त शारदान्	022c  
सप्तमेऽब्दे गते चापि प्राच्यवत्स महाकविः	023a  
ज्वलन्निव प्रभावेन दृढस्युर्नाम भारत	023c  
साङ्गोपनिषदान्वेदाञ्जपन्नेव महायशाः	023e  
तस्य पुत्रोऽभवदृषेः स तेजस्वी महानृषिः	024a  
स बाल एव तेजस्वी पितुस्तस्य निवेशने	024c  
इध्मानां भारमाजह्रे इध्मवाहस्ततोऽभवत्	024e  
तथायुक्तं च तं दृष्ट्वा मुमुदे स मुनिस्तदा	025a  
लेभिरे पितरश्चास्य लोकान्राजन्यथेप्सितान्	025c  
अगस्त्यस्याश्रमः ख्यातः सर्वर्तुकुसुमान्वितः	026a  
प्राह्रादिरेवं वातापिरगस्त्येन विनाशितः	026c  
तस्यायमाश्रमो राजन्रमणीयो गुणैर्युतः	027a  
एषा भागीरथी पुण्या यथेष्टमवगाह्यताम्	027c  
