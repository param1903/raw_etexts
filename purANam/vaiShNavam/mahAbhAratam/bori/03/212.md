मार्कण्डेय उवाच	001  
आपस्य मुदिता भार्या सहस्य परमा प्रिया	001a  
भूपतिर्भुवभर्ता च जनयत्पावकं परम्	001c  
भूतानां चापि सर्वेषां यं प्राहुः पावकं पतिम्	002a  
आत्मा भुवनभर्तेति सान्वयेषु द्विजातिषु	002c  
महतां चैव भूतानां सर्वेषामिह यः पतिः	003a  
भगवान्स महातेजा नित्यं चरति पावकः	003c  
अग्निर्गृहपतिर्नाम नित्यं यज्ञेषु पूज्यते	004a  
हुतं वहति यो हव्यमस्य लोकस्य पावकः	004c  
अपां गर्भो महाभागः सहपुत्रो महाद्भुतः	005a  
भूपतिर्भुवभर्ता च महतः पतिरुच्यते	005c  
दहन्मृतानि भूतानि तस्याग्निर्भरतोऽभवत्	006a  
अग्निष्टोमे च नियतः क्रतुश्रेष्ठो भरस्य तु	006c  
आयान्तं नियतं दृष्ट्वा प्रविवेशार्णवं भयात्	007a  
देवास्तं नाधिगच्छन्ति मार्गमाणा यथादिशम्	007c  
दृष्ट्वा त्वग्निरथर्वाणं ततो वचनमब्रवीत्	008a  
देवानां वह हव्यं त्वमहं वीर सुदुर्बलः	008c  
अथर्वन्गच्छ मध्वक्षं प्रियमेतत्कुरुष्व मे	008e  
प्रेष्य चाग्निरथर्वाणमन्यं देशं ततोऽगमत्	009a  
मत्स्यास्तस्य समाचख्युः क्रुद्धस्तानग्निरब्रवीत्	009c  
भक्ष्या वै विविधैर्भावैर्भविष्यथ शरीरिणाम्	010a  
अथर्वाणं तथा चापि हव्यवाहोऽब्रवीद्वचः	010c  
अनुनीयमानोऽपि भृशं देववाक्याद्धि तेन सः	011a  
नैच्छद्वोढुं हविः सर्वं शरीरं च समत्यजत्	011c  
स तच्छरीरं सन्त्यज्य प्रविवेश धरां तदा	012a  
भूमिं स्पृष्ट्वासृजद्धातून्पृथक्पृथगतीव हि	012c  
आस्यात्सुगन्धि तेजश्च अस्थिभ्यो देवदारु च	013a  
श्लेष्मणः स्फटिकं तस्य पित्तान्मरकतं तथा	013c  
यकृत्कृष्णायसं तस्य त्रिभिरेव बभुः प्रजाः	014a  
नखास्तस्याभ्रपटलं शिराजालानि विद्रुमम्	014c  
शरीराद्विविधाश्चान्ये धातवोऽस्याभवन्नृप	014e  
एवं त्यक्त्वा शरीरं तु परमे तपसि स्थितः	015a  
भृग्वङ्गिरादिभिर्भूयस्तपसोत्थापितस्तदा	015c  
भृशं जज्वाल तेजस्वी तपसाप्यायितः शिखी	016a  
दृष्ट्वा ऋषीन्भयाच्चापि प्रविवेश महार्णवम्	016c  
तस्मिन्नष्टे जगद्भीतमथर्वाणमथाश्रितम्	017a  
अर्चयामासुरेवैनमथर्वाणं सुरर्षयः	017c  
अथर्वा त्वसृजल्लोकानात्मनालोक्य पावकम्	018a  
मिषतां सर्वभूतानामुन्ममाथ महार्णवम्	018c  
एवमग्निर्भगवता नष्टः पूर्वमथर्वणा	019a  
आहूतः सर्वभूतानां हव्यं वहति सर्वदा	019c  
एवं त्वजनयद्धिष्ण्यान्वेदोक्तान्विबुधान्बहून्	020a  
विचरन्विविधान्देशान्भ्रममाणस्तु तत्र वै	020c  
सिन्धुवर्जं पञ्च नद्यो देविकाथ सरस्वती	021a  
गङ्गा च शतकुम्भा च शरयूर्गण्डसाह्वया	021c  
चर्मण्वती मही चैव मेध्या मेधातिथिस्तथा	022a  
ताम्रावती वेत्रवती नद्यस्तिस्रोऽथ कौशिकी	022c  
तमसा नर्मदा चैव नदी गोदावरी तथा	023a  
वेण्णा प्रवेणी भीमा च मेद्रथा चैव भारत	023c  
भारती सुप्रयोगा च कावेरी मुर्मुरा तथा	024a  
कृष्णा च कृष्णवेण्णा च कपिला शोण एव च	024c  
एता नद्यस्तु धिष्ण्यानां मातरो याः प्रकीर्तिताः	024e  
अद्भुतस्य प्रिया भार्या तस्याः पुत्रो विडूरथः	025a  
यावन्तः पावकाः प्रोक्ताः सोमास्तावन्त एव च	025c  
अत्रेश्चाप्यन्वये जाता ब्रह्मणो मानसाः प्रजाः	026a  
अत्रिः पुत्रान्स्रष्टुकामस्तानेवात्मन्यधारयत्	026c  
तस्य तद्ब्रह्मणः कायान्निर्हरन्ति हुताशनाः	026e  
एवमेते महात्मानः कीर्तितास्तेऽग्नयो मया	027a  
अप्रमेया यथोत्पन्नाः श्रीमन्तस्तिमिरापहाः	027c  
अद्भुतस्य तु माहात्म्यं यथा वेदेषु कीर्तितम्	028a  
तादृशं विद्धि सर्वेषामेको ह्येष हुताशनः	028c  
एक एवैष भगवान्विज्ञेयः प्रथमोऽङ्गिराः	029a  
बहुधा निःसृतः कायाज्ज्योतिष्टोमः क्रतुर्यथा	029c  
इत्येष वंशः सुमहानग्नीनां कीर्तितो मया	030a  
पावितो विविधैर्मन्त्रैर्हव्यं वहति देहिनाम्	030c  
