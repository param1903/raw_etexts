वैशम्पायन उवाच	001  
ततः सूर्योदये धौम्यः कृत्वाह्निकमरिन्दम	001a  
आर्ष्टिषेणेन सहितः पाण्डवानभ्यवर्तत	001c  
तेऽभिवाद्यार्ष्टिषेणस्य पादौ धौम्यस्य चैव ह	002a  
ततः प्राञ्जलयः सर्वे ब्राह्मणांस्तानपूजयन्	002c  
ततो युधिष्ठिरं धौम्यो गृहीत्वा दक्षिणे करे	003a  
प्राचीं दिशमभिप्रेक्ष्य महर्षिरिदमब्रवीत्	003c  
असौ सागरपर्यन्तां भूमिमावृत्य तिष्ठति	004a  
शैलराजो महाराज मन्दरोऽभिविराजते	004c  
इन्द्रवैश्रवणावेतां दिशं पाण्डव रक्षतः	005a  
पर्वतैश्च वनान्तैश्च काननैश्चोपशोभिताम्	005c  
एतदाहुर्महेन्द्रस्य राज्ञो वैश्रवणस्य च	006a  
ऋषयः सर्वधर्मज्ञाः सद्म तात मनीषिणः	006c  
अतश्चोद्यन्तमादित्यमुपतिष्ठन्ति वै प्रजाः	007a  
ऋषयश्चापि धर्मज्ञाः सिद्धाः साध्याश्च देवताः	007c  
यमस्तु राजा धर्मात्मा सर्वप्राणभृतां प्रभुः	008a  
प्रेतसत्त्वगतीमेतां दक्षिणामाश्रितो दिशम्	008c  
एतत्संयमनं पुण्यमतीवाद्भुतदर्शनम्	009a  
प्रेतराजस्य भवनमृद्ध्या परमया युतम्	009c  
यं प्राप्य सविता राजन्सत्येन प्रतितिष्ठति	010a  
अस्तं पर्वतराजानमेतमाहुर्मनीषिणः	010c  
एतं पर्वतराजानं समुद्रं च महोदधिम्	011a  
आवसन्वरुणो राजा भूतानि परिरक्षति	011c  
उदीचीं दीपयन्नेष दिशं तिष्ठति कीर्तिमान्	012a  
महामेरुर्महाभाग शिवो ब्रह्मविदां गतिः	012c  
यस्मिन्ब्रह्मसदश्चैव तिष्ठते च प्रजापतिः	013a  
भूतात्मा विसृजन्सर्वं यत्किञ्चिज्जङ्गमागमम्	013c  
यानाहुर्ब्रह्मणः पुत्रान्मानसान्दक्षसप्तमान्	014a  
तेषामपि महामेरुः स्थानं शिवमनामयम्	014c  
अत्रैव प्रतितिष्ठन्ति पुनरत्रोदयन्ति च	015a  
सप्त देवर्षयस्तात वसिष्ठप्रमुखाः सदा	015c  
देशं विरजसं पश्य मेरोः शिखरमुत्तमम्	016a  
यत्रात्मतृप्तैरध्यास्ते देवैः सह पितामहः	016c  
यमाहुः सर्वभूतानां प्रकृतेः प्रकृतिं ध्रुवम्	017a  
अनादिनिधनं देवं प्रभुं नारायणं परम्	017c  
ब्रह्मणः सदनात्तस्य परं स्थानं प्रकाशते	018a  
देवाश्च यत्नात्पश्यन्ति दिव्यं तेजोमयं शिवम्	018c  
अत्यर्कानलदीप्तं तत्स्थानं विष्णोर्महात्मनः	019a  
स्वयैव प्रभया राजन्दुष्प्रेक्ष्यं देवदानवैः	019c  
तद्वै ज्योतींषि सर्वाणि प्राप्य भासन्ति नोऽपि च	020a  
स्वयं विभुरदीनात्मा तत्र ह्यभिविराजते	020c  
यतयस्तत्र गच्छन्ति भक्त्या नारायणं हरिम्	021a  
परेण तपसा युक्ता भाविताः कर्मभिः शुभैः	021c  
योगसिद्धा महात्मानस्तमोमोहविवर्जिताः	022a  
तत्र गत्वा पुनर्नेमं लोकमायान्ति भारत	022c  
स्थानमेतन्महाभाग ध्रुवमक्षयमव्ययम्	023a  
ईश्वरस्य सदा ह्येतत्प्रणमात्र युधिष्ठिर	023c  
एतं ज्योतींषि सर्वाणि प्रकर्षन्भगवानपि	024a  
कुरुते वितमस्कर्मा आदित्योऽभिप्रदक्षिणम्	024c  
अस्तं प्राप्य ततः सन्ध्यामतिक्रम्य दिवाकरः	025a  
उदीचीं भजते काष्ठां दिशमेष विभावसुः	025c  
स मेरुमनुवृत्तः सन्पुनर्गच्छति पाण्डव	026a  
प्राङ्मुखः सविता देवः सर्वभूतहिते रतः	026c  
स मासं विभजन्कालं बहुधा पर्वसन्धिषु	027a  
तथैव भगवान्सोमो नक्षत्रैः सह गच्छति	027c  
एवमेष परिक्रम्य महामेरुमतन्द्रितः	028a  
भावयन्सर्वभूतानि पुनर्गच्छति मन्दरम्	028c  
तथा तमिस्रहा देवो मयूखैर्भावयञ्जगत्	029a  
मार्गमेतदसम्बाधमादित्यः परिवर्तते	029c  
सिसृक्षुः शिशिराण्येष दक्षिणां भजते दिशम्	030a  
ततः सर्वाणि भूतानि कालः शिशिरमृच्छति	030c  
स्थावराणां च भूतानां जङ्गमानां च तेजसा	031a  
तेजांसि समुपादत्ते निवृत्तः सन्विभावसुः	031c  
ततः स्वेदः क्लमस्तन्द्री ग्लानिश्च भजते नरान्	032a  
प्राणिभिः सततं स्वप्नो ह्यभीक्ष्णं च निषेव्यते	032c  
एवमेतदनिर्देश्यं मार्गमावृत्य भानुमान्	033a  
पुनः सृजति वर्षाणि भगवान्भावयन्प्रजाः	033c  
वृष्टिमारुतसन्तापैः सुखैः स्थावरजङ्गमान्	034a  
वर्धयन्सुमहातेजाः पुनः प्रतिनिवर्तते	034c  
एवमेष चरन्पार्थ कालचक्रमतन्द्रितः	035a  
प्रकर्षन्सर्वभूतानि सविता परिवर्तते	035c  
सन्तता गतिरेतस्य नैष तिष्ठति पाण्डव	036a  
आदायैव तु भूतानां तेजो विसृजते पुनः	036c  
विभजन्सर्वभूतानामायुः कर्म च भारत	037a  
अहोरात्रान्कलाः काष्ठाः सृजत्येष सदा विभुः	037c  
