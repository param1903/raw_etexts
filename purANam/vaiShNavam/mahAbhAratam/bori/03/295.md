जनमेजय उवाच	001  
एवं हृतायां कृष्णायां प्राप्य क्लेशमनुत्तमम्	001a  
प्रतिलभ्य ततः कृष्णां किमकुर्वत पाण्डवाः	001c  
वैशम्पायन उवाच	002  
एवं हृतायां कृष्णायां प्राप्य क्लेशमनुत्तमम्	002a  
विहाय काम्यकं राजा सह भ्रातृभिरच्युतः	002c  
पुनर्द्वैतवनं रम्यमाजगाम युधिष्ठिरः	003a  
स्वादुमूलफलं रम्यं मार्कण्डेयाश्रमं प्रति	003c  
अनुगुप्तफलाहाराः सर्व एव मिताशनाः	004a  
न्यवसन्पाण्डवास्तत्र कृष्णया सह भारत	004c  
वसन्द्वैतवने राजा कुन्तीपुत्रो युधिष्ठिरः	005a  
भीमसेनोऽर्जुनश्चैव माद्रीपुत्रौ च पाण्डवौ	005c  
ब्राह्मणार्थे पराक्रान्ता धर्मात्मानो यतव्रताः	006a  
क्लेशमार्छन्त विपुलं सुखोदर्कं परन्तपाः	006c  
अजातशत्रुमासीनं भ्रातृभिः सहितं वने	007a  
आगम्य ब्राह्मणस्तूर्णं सन्तप्त इदमब्रवीत्	007c  
अरणीसहितं मह्यं समासक्तं वनस्पतौ	008a  
मृगस्य घर्षमाणस्य विषाणे समसज्जत	008c  
तदादाय गतो राजंस्त्वरमाणो महामृगः	009a  
आश्रमात्त्वरितः शीघ्रं प्लवमानो महाजवः	009c  
तस्य गत्वा पदं शीघ्रमासाद्य च महामृगम्	010a  
अग्निहोत्रं न लुप्येत तदानयत पाण्डवाः	010c  
ब्राह्मणस्य वचः श्रुत्वा सन्तप्तोऽथ युधिष्ठिरः	011a  
धनुरादाय कौन्तेयः प्राद्रवद्भ्रातृभिः सह	011c  
सन्नद्धा धन्विनः सर्वे प्राद्रवन्नरपुङ्गवाः	012a  
ब्राह्मणार्थे यतन्तस्ते शीघ्रमन्वगमन्मृगम्	012c  
कर्णिनालीकनाराचानुत्सृजन्तो महारथाः	013a  
नाविध्यन्पाण्डवास्तत्र पश्यन्तो मृगमन्तिकात्	013c  
तेषां प्रयतमानानां नादृश्यत महामृगः	014a  
अपश्यन्तो मृगं श्रान्ता दुःखं प्राप्ता मनस्विनः	014c  
शीतलच्छायमासाद्य न्यग्रोधं गहने वने	015a  
क्षुत्पिपासापरीताङ्गाः पाण्डवाः समुपाविशन्	015c  
तेषां समुपविष्टानां नकुलो दुःखितस्तदा	016a  
अब्रवीद्भ्रातरं ज्येष्ठममर्षात्कुरुसत्तम	016c  
नास्मिन्कुले जातु ममज्ज धर्मो न चालस्यादर्थलोपो बभूव	017a  
अनुत्तराः सर्वभूतेषु भूयः सम्प्राप्ताः स्मः संशयं केन राजन्	017c  
