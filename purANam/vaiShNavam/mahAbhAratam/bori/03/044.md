वैशम्पायन उवाच	001  
स ददर्श पुरीं रम्यां सिद्धचारणसेविताम्	001a  
सर्वर्तुकुसुमैः पुण्यैः पादपैरुपशोभिताम्	001c  
तत्र सौगन्धिकानां स द्रुमाणां पुण्यगन्धिनाम्	002a  
उपवीज्यमानो मिश्रेण वायुना पुण्यगन्धिना	002c  
नन्दनं च वनं दिव्यमप्सरोगणसेवितम्	003a  
ददर्श दिव्यकुसुमैराह्वयद्भिरिव द्रुमैः	003c  
नातप्ततपसा शक्यो द्रष्टुं नानाहिताग्निना	004a  
स लोकः पुण्यकर्तॄणां नापि युद्धपराङ्मुखैः	004c  
नायज्वभिर्नानृतकैर्न वेदश्रुतिवर्जितैः	005a  
नानाप्लुताङ्गैस्तीर्थेषु यज्ञदानबहिष्कृतैः	005c  
नापि यज्ञहनैः क्षुद्रैर्द्रष्टुं शक्यः कथञ्चन	006a  
पानपैर्गुरुतल्पैश्च मांसादैर्वा दुरात्मभिः	006c  
स तद्दिव्यं वनं पश्यन्दिव्यगीतनिनादितम्	007a  
प्रविवेश महाबाहुः शक्रस्य दयितां पुरीम्	007c  
तत्र देवविमानानि कामगानि सहस्रशः	008a  
संस्थितान्यभियातानि ददर्शायुतशस्तदा	008c  
संस्तूयमानो गन्धर्वैरप्सरोभिश्च पाण्डवः	009a  
पुष्पगन्धवहैः पुण्यैर्वायुभिश्चानुवीजितः	009c  
ततो देवाः सगन्धर्वाः सिद्धाश्च परमर्षयः	010a  
हृष्टाः सम्पूजयामासुः पार्थमक्लिष्टकारिणम्	010c  
आशीर्वादैः स्तूयमानो दिव्यवादित्रनिस्वनैः	011a  
प्रतिपेदे महाबाहुः शङ्खदुन्दुभिनादितम्	011c  
नक्षत्रमार्गं विपुलं सुरवीथीति विश्रुतम्	012a  
इन्द्राज्ञया ययौ पार्थः स्तूयमानः समन्ततः	012c  
तत्र साध्यास्तथा विश्वे मरुतोऽथाश्विनावपि	013a  
आदित्या वसवो रुद्रास्तथा ब्रह्मर्षयोऽमलाः	013c  
राजर्षयश्च बहवो दिलीपप्रमुखा नृपाः	014a  
तुम्बुरुर्नारदश्चैव गन्धर्वौ च हहाहुहू	014c  
तान्सर्वान्स समागम्य विधिवत्कुरुनन्दनः	015a  
ततोऽपश्यद्देवराजं शतक्रतुमरिन्दमम्	015c  
ततः पार्थो महाबाहुरवतीर्य रथोत्तमात्	016a  
ददर्श साक्षाद्देवेन्द्रं पितरं पाकशासनम्	016c  
पाण्डुरेणातपत्रेण हेमदण्डेन चारुणा	017a  
दिव्यगन्धाधिवासेन व्यजनेन विधूयता	017c  
विश्वावसुप्रभृतिभिर्गन्धर्वैः स्तुतिवन्दनैः	018a  
स्तूयमानं द्विजाग्र्यैश्च ऋग्यजुःसामसंस्तवैः	018c  
ततोऽभिगम्य कौन्तेयः शिरसाभ्यनमद्बली	019a  
स चैनमनुवृत्ताभ्यां भुजाभ्यां प्रत्यगृह्णत	019c  
ततः शक्रासने पुण्ये देवराजर्षिपूजिते	020a  
शक्रः पाणौ गृहीत्वैनमुपावेशयदन्तिके	020c  
मूर्ध्नि चैनमुपाघ्राय देवेन्द्रः परवीरहा	021a  
अङ्कमारोपयामास प्रश्रयावनतं तदा	021c  
सहस्राक्षनियोगात्स पार्थः शक्रासनं तदा	022a  
अध्यक्रामदमेयात्मा द्वितीय इव वासवः	022c  
ततः प्रेम्णा वृत्रशत्रुरर्जुनस्य शुभं मुखम्	023a  
पस्पर्श पुण्यगन्धेन करेण परिसान्त्वयन्	023c  
परिमार्जमानः शनकैर्बाहू चास्यायतौ शुभौ	024a  
ज्याशरक्षेपकठिनौ स्तम्भाविव हिरण्मयौ	024c  
वज्रग्रहणचिह्नेन करेण बलसूदनः	025a  
मुहुर्मुहुर्वज्रधरो बाहू संस्फालयञ्शनैः	025c  
स्मयन्निव गुडाकेशं प्रेक्षमाणः सहस्रदृक्	026a  
हर्षेणोत्फुल्लनयनो न चातृप्यत वृत्रहा	026c  
एकासनोपविष्टौ तौ शोभयाञ्चक्रतुः सभाम्	027a  
सूर्याचन्द्रमसौ व्योम्नि चतुर्दश्यामिवोदितौ	027c  
तत्र स्म गाथा गायन्ति साम्ना परमवल्गुना	028a  
गन्धर्वास्तुम्बुरुश्रेष्ठाः कुशला गीतसामसु	028c  
घृताची मेनका रम्भा पूर्वचित्तिः स्वयम्प्रभा	029a  
उर्वशी मिश्रकेशी च डुण्डुर्गौरी वरूथिनी	029c  
गोपाली सहजन्या च कुम्भयोनिः प्रजागरा	030a  
चित्रसेना चित्रलेखा सहा च मधुरस्वरा	030c  
एताश्चान्याश्च ननृतुस्तत्र तत्र वराङ्गनाः	031a  
चित्तप्रमथने युक्ताः सिद्धानां पद्मलोचनाः	031c  
महाकटितटश्रोण्यः कम्पमानैः पयोधरैः	032a  
कटाक्षहावमाधुर्यैश्चेतोबुद्धिमनोहराः	032c  
