मार्कण्डेय उवाच	001  
यदाभिषिक्तो भगवान्सेनापत्येन पावकिः	001a  
तदा सम्प्रस्थितः श्रीमान्हृष्टो भद्रवटं हरः	001c  
रथेनादित्यवर्णेन पार्वत्या सहितः प्रभुः	001e  
सहस्रं तस्य सिंहानां तस्मिन्युक्तं रथोत्तमे	002a  
उत्पपात दिवं शुभ्रं कालेनाभिप्रचोदितः	002c  
ते पिबन्त इवाकाशं त्रासयन्तश्चराचरान्	003a  
सिंहा नभस्यगच्छन्त नदन्तश्चारुकेसराः	003c  
तस्मिन्रथे पशुपतिः स्थितो भात्युमया सह	004a  
विद्युता सहितः सूर्यः सेन्द्रचापे घने यथा	004c  
अग्रतस्तस्य भगवान्धनेशो गुह्यकैः सह	005a  
आस्थाय रुचिरं याति पुष्पकं नरवाहनः	005c  
ऐरावतं समास्थाय शक्रश्चापि सुरैः सह	006a  
पृष्ठतोऽनुययौ यान्तं वरदं वृषभध्वजम्	006c  
जम्भकैर्यक्षरक्षोभिः स्रग्विभिः समलङ्कृतः	007a  
यात्यमोघो महायक्षो दक्षिणं पक्षमास्थितः	007c  
तस्य दक्षिणतो देवा मरुतश्चित्रयोधिनः	008a  
गच्छन्ति वसुभिः सार्धं रुद्रैश्च सह सङ्गताः	008c  
यमश्च मृत्युना सार्धं सर्वतः परिवारितः	009a  
घोरैर्व्याधिशतैर्याति घोररूपवपुस्तथा	009c  
यमस्य पृष्ठतश्चैव घोरस्त्रिशिखरः शितः	010a  
विजयो नाम रुद्रस्य याति शूलः स्वलङ्कृतः	010c  
तमुग्रपाशो वरुणो भगवान्सलिलेश्वरः	011a  
परिवार्य शनैर्याति यादोभिर्विविधैर्वृतः	011c  
पृष्ठतो विजयस्यापि याति रुद्रस्य पट्टिशः	012a  
गदामुसलशक्त्याद्यैर्वृतः प्रहरणोत्तमैः	012c  
पट्टिशं त्वन्वगाद्राजंश्छत्रं रौद्रं महाप्रभम्	013a  
कमण्डलुश्चाप्यनु तं महर्षिगणसंवृतः	013c  
तस्य दक्षिणतो भाति दण्डो गच्छञ्श्रिया वृतः	014a  
भृग्वङ्गिरोभिः सहितो देवैश्चाप्यभिपूजितः	014c  
एषां तु पृष्ठतो रुद्रो विमले स्यन्दने स्थितः	015a  
याति संहर्षयन्सर्वांस्तेजसा त्रिदिवौकसः	015c  
ऋषयश्चैव देवाश्च गन्धर्वा भुजगास्तथा	016a  
नद्यो नदा द्रुमाश्चैव तथैवाप्सरसां गणाः	016c  
नक्षत्राणि ग्रहाश्चैव देवानां शिशवश्च ये	017a  
स्त्रियश्च विविधाकारा यान्ति रुद्रस्य पृष्ठतः	017c  
सृजन्त्यः पुष्पवर्षाणि चारुरूपा वराङ्गनाः	017e  
पर्जन्यश्चाप्यनुययौ नमस्कृत्य पिनाकिनम्	018a  
छत्रं तु पाण्डुरं सोमस्तस्य मूर्धन्यधारयत्	018c  
चामरे चापि वायुश्च गृहीत्वाग्निश्च विष्ठितौ	018e  
शक्रश्च पृष्ठतस्तस्य याति राजञ्श्रिया वृतः	019a  
सह राजर्षिभिः सर्वैः स्तुवानो वृषकेतनम्	019c  
गौरी विद्याथ गान्धारी केशिनी मित्रसाह्वया	020a  
सावित्र्या सह सर्वास्ताः पार्वत्या यान्ति पृष्ठतः	020c  
तत्र विद्यागणाः सर्वे ये केचित्कविभिः कृताः	021a  
यस्य कुर्वन्ति वचनं सेन्द्रा देवाश्चमूमुखे	021c  
स गृहीत्वा पताकां तु यात्यग्रे राक्षसो ग्रहः	022a  
व्यापृतस्तु श्मशाने यो नित्यं रुद्रस्य वै सखा	022c  
पिङ्गलो नाम यक्षेन्द्रो लोकस्यानन्ददायकः	022e  
एभिः स सहितस्तत्र ययौ देवो यथासुखम्	023a  
अग्रतः पृष्ठतश्चैव न हि तस्य गतिर्ध्रुवा	023c  
रुद्रं सत्कर्मभिर्मर्त्याः पूजयन्तीह दैवतम्	024a  
शिवमित्येव यं प्राहुरीशं रुद्रं पिनाकिनम्	024c  
भावैस्तु विविधाकारैः पूजयन्ति महेश्वरम्	024e  
देवसेनापतिस्त्वेवं देवसेनाभिरावृतः	025a  
अनुगच्छति देवेशं ब्रह्मण्यः कृत्तिकासुतः	025c  
अथाब्रवीन्महासेनं महादेवो बृहद्वचः	026a  
सप्तमं मारुतस्कन्धं रक्ष नित्यमतन्द्रितः	026c  
स्कन्द उवाच	027  
सप्तमं मारुतस्कन्धं पालयिष्याम्यहं प्रभो	027a  
यदन्यदपि मे कार्यं देव तद्वद माचिरम्	027c  
रुद्र उवाच	028  
कार्येष्वहं त्वया पुत्र सन्द्रष्टव्यः सदैव हि	028a  
दर्शनान्मम भक्त्या च श्रेयः परमवाप्स्यसि	028c  
मार्कण्डेय उवाच	029  
इत्युक्त्वा विससर्जैनं परिष्वज्य महेष्वरः	029a  
विसर्जिते ततः स्कन्दे बभूवौत्पातिकं महत्	029c  
सहसैव महाराज देवान्सर्वान्प्रमोहयत्	029e  
जज्वाल खं सनक्षत्रं प्रमूढं भुवनं भृशम्	030a  
चचाल व्यनदच्चोर्वी तमोभूतं जगत्प्रभो	030c  
ततस्तद्दारुणं दृष्ट्वा क्षुभितः शङ्करस्तदा	031a  
उमा चैव महाभागा देवाश्च समहर्षयः	031c  
ततस्तेषु प्रमूढेषु पर्वताम्बुदसन्निभम्	032a  
नानाप्रहरणं घोरमदृश्यत महद्बलम्	032c  
तद्धि घोरमसङ्ख्येयं गर्जच्च विविधा गिरः	033a  
अभ्यद्रवद्रणे देवान्भगवन्तं च शङ्करम्	033c  
तैर्विसृष्टान्यनीकेषु बाणजालान्यनेकशः	034a  
पर्वताश्च शतघ्न्यश्च प्रासाश्च परिघा गदाः	034c  
निपतद्भिश्च तैर्घोरैर्देवानीकं महायुधैः	035a  
क्षणेन व्यद्रवत्सर्वं विमुखं चाप्यदृश्यत	035c  
निकृत्तयोधनागाश्वं कृत्तायुधमहारथम्	036a  
दानवैरर्दितं सैन्यं देवानां विमुखं बभौ	036c  
असुरैर्वध्यमानं तत्पावकैरिव काननम्	037a  
अपतद्दग्धभूयिष्ठं महाद्रुमवनं यथा	037c  
ते विभिन्नशिरोदेहाः प्रच्यवन्ते दिवौकसः	038a  
न नाथमध्यगच्छन्त वध्यमाना महारणे	038c  
अथ तद्विद्रुतं सैन्यं दृष्ट्वा देवः पुरन्दरः	039a  
आश्वासयन्नुवाचेदं बलवद्दानवार्दितम्	039c  
भयं त्यजत भद्रं वः शूराः शस्त्राणि गृह्णत	040a  
कुरुध्वं विक्रमे बुद्धिं मा वः काचिद्व्यथा भवेत्	040c  
जयतैनान्सुदुर्वृत्तान्दानवान्घोरदर्शनान्	041a  
अभिद्रवत भद्रं वो मया सह महासुरान्	041c  
शक्रस्य वचनं श्रुत्वा समाश्वस्ता दिवौकसः	042a  
दानवान्प्रत्ययुध्यन्त शक्रं कृत्वा व्यपाश्रयम्	042c  
ततस्ते त्रिदशाः सर्वे मरुतश्च महाबलाः	043a  
प्रत्युद्ययुर्महावेगाः साध्याश्च वसुभिः सह	043c  
तैर्विसृष्टान्यनीकेषु क्रुद्धैः शस्त्राणि संयुगे	044a  
शराश्च दैत्यकायेषु पिबन्ति स्मासृगुल्बणम्	044c  
तेषां देहान्विनिर्भिद्य शरास्ते निशितास्तदा	045a  
निष्पतन्तो अदृश्यन्त नगेभ्य इव पन्नगाः	045c  
तानि दैत्यशरीराणि निर्भिन्नानि स्म सायकैः	046a  
अपतन्भूतले राजंश्छिन्नाभ्राणीव सर्वशः	046c  
ततस्तद्दानवं सैन्यं सर्वैर्देवगणैर्युधि	047a  
त्रासितं विविधैर्बाणैः कृतं चैव पराङ्मुखम्	047c  
अथोत्क्रुष्टं तदा हृष्टैः सर्वैर्देवैरुदायुधैः	048a  
संहतानि च तूर्याणि तदा सर्वाण्यनेकशः	048c  
एवमन्योन्यसंयुक्तं युद्धमासीत्सुदारुणम्	049a  
देवानां दानवानां च मांसशोणितकर्दमम्	049c  
अनयो देवलोकस्य सहसैव व्यदृश्यत	050a  
तथा हि दानवा घोरा विनिघ्नन्ति दिवौकसः	050c  
ततस्तूर्यप्रणादाश्च भेरीणां च महास्वनाः	051a  
बभूवुर्दानवेन्द्राणां सिंहनादाश्च दारुणाः	051c  
अथ दैत्यबलाद्घोरान्निष्पपात महाबलः	052a  
दानवो महिषो नाम प्रगृह्य विपुलं गिरिम्	052c  
ते तं घनैरिवादित्यं दृष्ट्वा सम्परिवारितम्	053a  
समुद्यतगिरिं राजन्व्यद्रवन्त दिवौकसः	053c  
अथाभिद्रुत्य महिषो देवांश्चिक्षेप तं गिरिम्	054a  
पतता तेन गिरिणा देवसैन्यस्य पार्थिव	054c  
भीमरूपेण निहतमयुतं प्रापतद्भुवि	054e  
अथ तैर्दानवैः सार्धं महिषस्त्रासयन्सुरान्	055a  
अभ्यद्रवद्रणे तूर्णं सिंहः क्षुद्रमृगानिव	055c  
तमापतन्तं महिषं दृष्ट्वा सेन्द्रा दिवौकसः	056a  
व्यद्रवन्त रणे भीता विशीर्णायुधकेतनाः	056c  
ततः स महिषः क्रुद्धस्तूर्णं रुद्ररथं ययौ	057a  
अभिद्रुत्य च जग्राह रुद्रस्य रथकूबरम्	057c  
यदा रुद्ररथं क्रुद्धो महिषः सहसा गतः	058a  
रेसतू रोदसी गाढं मुमुहुश्च महर्षयः	058c  
व्यनदंश्च महाकाया दैत्या जलधरोपमाः	059a  
आसीच्च निश्चितं तेषां जितमस्माभिरित्युत	059c  
तथाभूते तु भगवान्नावधीन्महिषं रणे	060a  
सस्मार च तदा स्कन्दं मृत्युं तस्य दुरात्मनः	060c  
महिषोऽपि रथं दृष्ट्वा रौद्रं रुद्रस्य नानदत्	061a  
देवान्सन्त्रासयंश्चापि दैत्यांश्चापि प्रहर्षयन्	061c  
ततस्तस्मिन्भये घोरे देवानां समुपस्थिते	062a  
आजगाम महासेनः क्रोधात्सूर्य इव ज्वलन्	062c  
लोहिताम्बरसंवीतो लोहितस्रग्विभूषणः	063a  
लोहितास्यो महाबाहुर्हिरण्यकवचः प्रभुः	063c  
रथमादित्यसङ्काशमास्थितः कनकप्रभम्	064a  
तं दृष्ट्वा दैत्यसेना सा व्यद्रवत्सहसा रणे	064c  
स चापि तां प्रज्वलितां महिषस्य विदारिणीम्	065a  
मुमोच शक्तिं राजेन्द्र महासेनो महाबलः	065c  
सा मुक्ताभ्यहनच्छक्तिर्महिषस्य शिरो महत्	066a  
पपात भिन्ने शिरसि महिषस्त्यक्तजीवितः	066c  
क्षिप्ताक्षिप्ता तु सा शक्तिर्हत्वा शत्रून्सहस्रशः	067a  
स्कन्दहस्तमनुप्राप्ता दृश्यते देवदानवैः	067c  
प्रायः शरैर्विनिहता महासेनेन धीमता	068a  
शेषा दैत्यगणा घोरा भीतास्त्रस्ता दुरासदैः	068c  
स्कन्दस्य पार्षदैर्हत्वा भक्षिताः शतसङ्घशः	068e  
दानवान्भक्षयन्तस्ते प्रपिबन्तश्च शोणितम्	069a  
क्षणान्निर्दानवं सर्वमकार्षुर्भृशहर्षिताः	069c  
तमांसीव यथा सूर्यो वृक्षानग्निर्घनान्खगः	070a  
तथा स्कन्दोऽजयच्छत्रून्स्वेन वीर्येण कीर्तिमान्	070c  
सम्पूज्यमानस्त्रिदशैरभिवाद्य महेश्वरम्	071a  
शुशुभे कृत्तिकापुत्रः प्रकीर्णांशुरिवांशुमान्	071c  
नष्टशत्रुर्यदा स्कन्दः प्रयातश्च महेश्वरम्	072a  
अथाब्रवीन्महासेनं परिष्वज्य पुरन्दरः	072c  
ब्रह्मदत्तवरः स्कन्द त्वयायं महिषो हतः	073a  
देवास्तृणमया यस्य बभूवुर्जयतां वर	073c  
सोऽयं त्वया महाबाहो शमितो देवकण्टकः	073e  
शतं महिषतुल्यानां दानवानां त्वया रणे	074a  
निहतं देवशत्रूणां यैर्वयं पूर्वतापिताः	074c  
तावकैर्भक्षिताश्चान्ये दानवाः शतसङ्घशः	075a  
अजेयस्त्वं रणेऽरीणामुमापतिरिव प्रभुः	075c  
एतत्ते प्रथमं देव ख्यातं कर्म भविष्यति	076a  
त्रिषु लोकेषु कीर्तिश्च तवाक्षय्या भविष्यति	076c  
वशगाश्च भविष्यन्ति सुरास्तव सुरात्मज	076e  
महासेनेत्येवमुक्त्वा निवृत्तः सह दैवतैः	077a  
अनुज्ञातो भगवता त्र्यम्बकेन शचीपतिः	077c  
गतो भद्रवटं रुद्रो निवृत्ताश्च दिवौकसः	078a  
उक्ताश्च देवा रुद्रेण स्कन्दं पश्यत मामिव	078c  
स हत्वा दानवगणान्पूज्यमानो महर्षिभिः	079a  
एकाह्नैवाजयत्सर्वं त्रैलोक्यं वह्निनन्दनः	079c  
स्कन्दस्य य इदं जन्म पठते सुसमाहितः	080a  
स पुष्टिमिह सम्प्राप्य स्कन्दसालोक्यतामियात्	080c  
