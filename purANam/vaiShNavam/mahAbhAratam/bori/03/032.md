युधिष्ठिर उवाच	001  
वल्गु चित्रपदं श्लक्ष्णं याज्ञसेनि त्वया वचः	001a  
उक्तं तच्छ्रुतमस्माभिर्नास्तिक्यं तु प्रभाषसे	001c  
नाहं धर्मफलान्वेषी राजपुत्रि चराम्युत	002a  
ददामि देयमित्येव यजे यष्टव्यमित्युत	002c  
अस्तु वात्र फलं मा वा कर्तव्यं पुरुषेण यत्	003a  
गृहानावसता कृष्णे यथाशक्ति करोमि तत्	003c  
धर्मं चरामि सुश्रोणि न धर्मफलकारणात्	004a  
आगमाननतिक्रम्य सतां वृत्तमवेक्ष्य च	004c  
धर्म एव मनः कृष्णे स्वभावाच्चैव मे धृतम्	004e  
न धर्मफलमाप्नोति यो धर्मं दोग्धुमिच्छति	005a  
यश्चैनं शङ्कते कृत्वा नास्तिक्यात्पापचेतनः	005c  
अतिवादान्मदाच्चैव मा धर्ममतिशङ्किथाः	006a  
धर्मातिशङ्की पुरुषस्तिर्यग्गतिपरायणः	006c  
धर्मो यस्यातिशङ्क्यः स्यादार्षं वा दुर्बलात्मनः	007a  
वेदाच्छूद्र इवापेयात्स लोकादजरामरात्	007c  
वेदाध्यायी धर्मपरः कुले जातो यशस्विनि	008a  
स्थविरेषु स योक्तव्यो राजभिर्धर्मचारिभिः	008c  
पापीयान्हि स शूद्रेभ्यस्तस्करेभ्यो विशेषतः	009a  
शास्त्रातिगो मन्दबुद्धिर्यो धर्ममतिशङ्कते	009c  
प्रत्यक्षं हि त्वया दृष्ट ऋषिर्गच्छन्महातपाः	010a  
मार्कण्डेयोऽप्रमेयात्मा धर्मेण चिरजीविताम्	010c  
व्यासो वसिष्ठो मैत्रेयो नारदो लोमशः शुकः	011a  
अन्ये च ऋषयः सिद्धा धर्मेणैव सुचेतसः	011c  
प्रत्यक्षं पश्यसि ह्येतान्दिव्ययोगसमन्वितान्	012a  
शापानुग्रहणे शक्तान्देवैरपि गरीयसः	012c  
एते हि धर्ममेवादौ वर्णयन्ति सदा मम	013a  
कर्तव्यममरप्रख्याः प्रत्यक्षागमबुद्धयः	013c  
अतो नार्हसि कल्याणि धातारं धर्ममेव च	014a  
रजोमूढेन मनसा क्षेप्तुं शङ्कितुमेव च	014c  
धर्मातिशङ्की नान्यस्मिन्प्रमाणमधिगच्छति	015a  
आत्मप्रमाण उन्नद्धः श्रेयसो ह्यवमन्यकः	015c  
इन्द्रियप्रीतिसम्बद्धं यदिदं लोकसाक्षिकम्	016a  
एतावान्मन्यते बालो मोहमन्यत्र गच्छति	016c  
प्रायश्चित्तं न तस्यास्ति यो धर्ममतिशङ्कते	017a  
ध्यायन्स कृपणः पापो न लोकान्प्रतिपद्यते	017c  
प्रमाणान्यतिवृत्तो हि वेदशास्त्रार्थनिन्दकः	018a  
कामलोभानुगो मूढो नरकं प्रतिपद्यते	018c  
यस्तु नित्यं कृतमतिर्धर्ममेवाभिपद्यते	019a  
अशङ्कमानः कल्याणि सोऽमुत्रानन्त्यमश्नुते	019c  
आर्षं प्रमाणमुत्क्रम्य धर्मानपरिपालयन्	020a  
सर्वशास्त्रातिगो मूढः शं जन्मसु न विन्दति	020c  
शिष्टैराचरितं धर्मं कृष्णे मा स्मातिशङ्किथाः	021a  
पुराणमृषिभिः प्रोक्तं सर्वज्ञैः सर्वदर्शिभिः	021c  
धर्म एव प्लवो नान्यः स्वर्गं द्रौपदि गच्छताम्	022a  
सैव नौः सागरस्येव वणिजः पारमृच्छतः	022c  
अफलो यदि धर्मः स्याच्चरितो धर्मचारिभिः	023a  
अप्रतिष्ठे तमस्येतज्जगन्मज्जेदनिन्दिते	023c  
निर्वाणं नाधिगच्छेयुर्जीवेयुः पशुजीविकाम्	024a  
विघातेनैव युज्येयुर्न चार्थं किञ्चिदाप्नुयुः	024c  
तपश्च ब्रह्मचर्यं च यज्ञः स्वाध्याय एव च	025a  
दानमार्जवमेतानि यदि स्युरफलानि वै	025c  
नाचरिष्यन्परे धर्मं परे परतरे च ये	026a  
विप्रलम्भोऽयमत्यन्तं यदि स्युरफलाः क्रियाः	026c  
ऋषयश्चैव देवाश्च गन्धर्वासुरराक्षसाः	027a  
ईश्वराः कस्य हेतोस्ते चरेयुर्धर्ममादृताः	027c  
फलदं त्विह विज्ञाय धातारं श्रेयसि ध्रुवे	028a  
धर्मं ते ह्याचरन्कृष्णे तद्धि धर्म सनातनम्	028c  
स चायं सफलो धर्मो न धर्मोऽफल उच्यते	029a  
दृश्यन्तेऽपि हि विद्यानां फलानि तपसां तथा	029c  
त्वय्येतद्वै विजानीहि जन्म कृष्णे यथा श्रुतम्	030a  
वेत्थ चापि यथा जातो धृष्टद्युम्नः प्रतापवान्	030c  
एतावदेव पर्याप्तमुपमानं शुचिस्मिते	031a  
कर्मणां फलमस्तीति धीरोऽल्पेनापि तुष्यति	031c  
बहुनापि ह्यविद्वांसो नैव तुष्यन्त्यबुद्धयः	032a  
तेषां न धर्मजं किञ्चित्प्रेत्य शर्मास्ति कर्म वा	032c  
कर्मणामुत पुण्यानां पापानां च फलोदयः	033a  
प्रभवश्चाप्ययश्चैव देवगुह्यानि भामिनि	033c  
नैतानि वेद यः कश्चिन्मुह्यन्त्यत्र प्रजा इमाः	034a  
रक्ष्याण्येतानि देवानां गूढमाया हि देवताः	034c  
कृशाङ्गाः सुव्रताश्चैव तपसा दग्धकिल्बिषाः	035a  
प्रसन्नैर्मानसैर्युक्ताः पश्यन्त्येतानि वै द्विजाः	035c  
न फलादर्शनाद्धर्मः शङ्कितव्यो न देवताः	036a  
यष्टव्यं चाप्रमत्तेन दातव्यं चानसूयता	036c  
कर्मणां फलमस्तीति तथैतद्धर्म शाश्वतम्	037a  
ब्रह्मा प्रोवाच पुत्राणां यदृषिर्वेद कश्यपः	037c  
तस्मात्ते संशयः कृष्णे नीहार इव नश्यतु	038a  
व्यवस्य सर्वमस्तीति नास्तिक्यं भावमुत्सृज	038c  
ईश्वरं चापि भूतानां धातारं मा विचिक्षिपः	039a  
शिक्षस्वैनं नमस्वैनं मा ते भूद्बुद्धिरीदृशी	039c  
यस्य प्रसादात्तद्भक्तो मर्त्यो गच्छत्यमर्त्यताम्	040a  
उत्तमं दैवतं कृष्णे मातिवोचः कथञ्चन	040c  
