मार्कण्डेय उवाच	001  
भूय एव तु माहात्म्यं ब्राह्मणानां निबोध मे	001a  
वैन्यो नामेह राजर्षिरश्वमेधाय दीक्षितः	001c  
तमत्रिर्गन्तुमारेभे वित्तार्थमिति नः श्रुतम्	001e  
भूयोऽथ नानुरुध्यत्स धर्मव्यक्तिनिदर्शनात्	002a  
सञ्चिन्त्य स महातेजा वनमेवान्वरोचयत्	002c  
धर्मपत्नीं समाहूय पुत्रांश्चेदमुवाच ह	002e  
प्राप्स्यामः फलमत्यन्तं बहुलं निरुपद्रवम्	003a  
अरण्यगमनं क्षिप्रं रोचतां वो गुणाधिकम्	003c  
तं भार्या प्रत्युवाचेदं धर्ममेवानुरुध्यती	004a  
वैन्यं गत्वा महात्मानमर्थयस्व धनं बहु	004c  
स ते दास्यति राजर्षिर्यजमानोऽर्थिने धनम्	004e  
तत आदाय विप्रर्षे प्रतिगृह्य धनं बहु	005a  
भृत्यान्सुतान्संविभज्य ततो व्रज यथेप्सितम्	005c  
एष वै परमो धर्मो धर्मविद्भिरुदाहृतः	005e  
अत्रिरुवाच	006  
कथितो मे महाभागे गौतमेन महात्मना	006a  
वैन्यो धर्मार्थसंयुक्तः सत्यव्रतसमन्वितः	006c  
किं त्वस्ति तत्र द्वेष्टारो निवसन्ति हि मे द्विजाः	007a  
यथा मे गौतमः प्राह ततो न व्यवसाम्यहम्	007c  
तत्र स्म वाचं कल्याणीं धर्मकामार्थसंहिताम्	008a  
मयोक्तामन्यथा ब्रूयुस्ततस्ते वै निरर्थकाम्	008c  
गमिष्यामि महाप्राज्ञे रोचते मे वचस्तव	009a  
गाश्च मे दास्यते वैन्यः प्रभूतं चार्थसञ्चयम्	009c  
मार्कण्डेय उवाच	010  
एवमुक्त्वा जगामाशु वैन्ययज्ञं महातपाः	010a  
गत्वा च यज्ञायतनमत्रिस्तुष्टाव तं नृपम्	010c  
राजन्वैन्य त्वमीशश्च भुवि त्वं प्रथमो नृपः	011a  
स्तुवन्ति त्वां मुनिगणास्त्वदन्यो नास्ति धर्मवित्	011c  
तमब्रवीदृषिस्तत्र वचः क्रुद्धो महातपाः	012a  
मैवमत्रे पुनर्ब्रूया न ते प्रज्ञा समाहिता	012c  
अत्र नः प्रथमं स्थाता महेन्द्रो वै प्रजापतिः	012e  
अथात्रिरपि राजेन्द्र गौतमं प्रत्यभाषत	013a  
अयमेव विधाता च यथैवेन्द्रः प्रजापतिः	013c  
त्वमेव मुह्यसे मोहान्न प्रज्ञानं तवास्ति ह	013e  
गौतम उवाच	014  
जानामि नाहं मुह्यामि त्वं विवक्षुर्विमुह्यसे	014a  
स्तोष्यसेऽभ्युदयप्रेप्सुस्तस्य दर्शनसंश्रयात्	014c  
न वेत्थ परमं धर्मं न चावैषि प्रयोजनम्	015a  
बालस्त्वमसि मूढश्च वृद्धः केनापि हेतुना	015c  
मार्कण्डेय उवाच	016  
विवदन्तौ तथा तौ तु मुनीनां दर्शने स्थितौ	016a  
ये तस्य यज्ञे संवृत्तास्तेऽपृच्छन्त कथं त्विमौ	016c  
प्रवेशः केन दत्तोऽयमनयोर्वैन्यसंसदि	017a  
उच्चैः समभिभाषन्तौ केन कार्येण विष्ठितौ	017c  
ततः परमधर्मात्मा काश्यपः सर्वधर्मवित्	018a  
विवादिनावनुप्राप्तौ तावुभौ प्रत्यवेदयत्	018c  
अथाब्रवीत्सदस्यांस्तु गौतमो मुनिसत्तमान्	019a  
आवयोर्व्याहृतं प्रश्नं शृणुत द्विजपुङ्गवाः	019c  
वैन्यो विधातेत्याहात्रिरत्र नः संशयो महान्	019e  
श्रुत्वैव तु महात्मानो मुनयोऽभ्यद्रवन्द्रुतम्	020a  
सनत्कुमारं धर्मज्ञं संशयच्छेदनाय वै	020c  
स च तेषां वचः श्रुत्वा यथातत्त्वं महातपाः	021a  
प्रत्युवाचाथ तानेवं धर्मार्थसहितं वचः	021c  
सनत्कुमार उवाच	022  
ब्रह्म क्षत्रेण सहितं क्षत्रं च ब्रह्मणा सह	022a  
राजा वै प्रथमो धर्मः प्रजानां पतिरेव च	022c  
स एव शक्रः शुक्रश्च स धाता स बृहस्पतिः	022e  
प्रजापतिर्विराट् सम्राट् क्षत्रियो भूपतिर्नृपः	023a  
य एभिः स्तूयते शब्दैः कस्तं नार्चितुमर्हति	023c  
पुरायोनिर्युधाजिच्च अभिया मुदितो भवः	024a  
स्वर्णेता सहजिद्बभ्रुरिति राजाभिधीयते	024c  
सत्यमन्युर्युधाजीवः सत्यधर्मप्रवर्तकः	025a  
अधर्मादृषयो भीता बलं क्षत्रे समादधन्	025c  
आदित्यो दिवि देवेषु तमो नुदति तेजसा	026a  
तथैव नृपतिर्भूमावधर्मं नुदते भृशम्	026c  
अतो राज्ञः प्रधानत्वं शास्त्रप्रामाण्यदर्शनात्	027a  
उत्तरः सिध्यते पक्षो येन राजेति भाषितम्	027c  
मार्कण्डेय उवाच	028  
ततः स राजा संहृष्टः सिद्धे पक्षे महामनाः	028a  
तमत्रिमब्रवीत्प्रीतः पूर्वं येनाभिसंस्तुतः	028c  
यस्मात्सर्वमनुष्येषु ज्यायांसं मामिहाब्रवीः	029a  
सर्वदेवैश्च विप्रर्षे सम्मितं श्रेष्ठमेव च	029c  
तस्मात्तेऽहं प्रदास्यामि विविधं वसु भूरि च	029e  
दासीसहस्रं श्यामानां सुवस्त्राणामलकृतम्	030a  
दश कोट्यो हिरण्यस्य रुक्मभारांस्तथा दश	030c  
एतद्ददानि ते विप्र सर्वज्ञस्त्वं हि मे मतः	030e  
तदत्रिर्न्यायतः सर्वं प्रतिगृह्य महामनाः	031a  
प्रत्याजगाम तेजस्वी गृहानेव महातपाः	031c  
प्रदाय च धनं प्रीतः पुत्रेभ्यः प्रयतात्मवान्	032a  
तपः समभिसन्धाय वनमेवान्वपद्यत	032c  
