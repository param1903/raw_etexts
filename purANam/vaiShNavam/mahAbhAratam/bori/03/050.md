बृहदश्व उवाच	001  
आसीद्राजा नलो नाम वीरसेनसुतो बली	001a  
उपपन्नो गुणैरिष्टै रूपवानश्वकोविदः	001c  
अतिष्ठन्मनुजेन्द्राणां मूर्ध्नि देवपतिर्यथा	002a  
उपर्युपरि सर्वेषामादित्य इव तेजसा	002c  
ब्रह्मण्यो वेदविच्छूरो निषधेषु महीपतिः	003a  
अक्षप्रियः सत्यवादी महानक्षौहिणीपतिः	003c  
ईप्सितो वरनारीणामुदारः संयतेन्द्रियः	004a  
रक्षिता धन्विनां श्रेष्ठः साक्षादिव मनुः स्वयम्	004c  
तथैवासीद्विदर्भेषु भीमो भीमपराक्रमः	005a  
शूरः सर्वगुणैर्युक्तः प्रजाकामः स चाप्रजः	005c  
स प्रजार्थे परं यत्नमकरोत्सुसमाहितः	006a  
तमभ्यगच्छद्ब्रह्मर्षिर्दमनो नाम भारत	006c  
तं स भीमः प्रजाकामस्तोषयामास धर्मवित्	007a  
महिष्या सह राजेन्द्र सत्कारेण सुवर्चसम्	007c  
तस्मै प्रसन्नो दमनः सभार्याय वरं ददौ	008a  
कन्यारत्नं कुमारांश्च त्रीनुदारान्महायशाः	008c  
दमयन्तीं दमं दान्तं दमनं च सुवर्चसम्	009a  
उपपन्नान्गुणैः सर्वैर्भीमान्भीमपराक्रमान्	009c  
दमयन्ती तु रूपेण तेजसा यशसा श्रिया	010a  
सौभाग्येन च लोकेषु यशः प्राप सुमध्यमा	010c  
अथ तां वयसि प्राप्ते दासीनां समलङ्कृतम्	011a  
शतं सखीनां च तथा पर्युपास्ते शचीमिव	011c  
तत्र स्म भ्राजते भैमी सर्वाभरणभूषिता	012a  
सखीमध्येऽनवद्याङ्गी विद्युत्सौदामिनी यथा	012c  
अतीव रूपसम्पन्ना श्रीरिवायतलोचना	012e  
न देवेषु न यक्षेषु तादृग्रूपवती क्वचित्	013a  
मानुषेष्वपि चान्येषु दृष्टपूर्वा न च श्रुता	013c  
चित्तप्रमाथिनी बाला देवानामपि सुन्दरी	013e  
नलश्च नरशार्दूलो रूपेणाप्रतिमो भुवि	014a  
कन्दर्प इव रूपेण मूर्तिमानभवत्स्वयम्	014c  
तस्याः समीपे तु नलं प्रशशंसुः कुतूहलात्	015a  
नैषधस्य समीपे तु दमयन्तीं पुनः पुनः	015c  
तयोरदृष्टकामोऽभूच्छृण्वतोः सततं गुणान्	016a  
अन्योन्यं प्रति कौन्तेय स व्यवर्धत हृच्छयः	016c  
अशक्नुवन्नलः कामं तदा धारयितुं हृदा	017a  
अन्तःपुरसमीपस्थे वन आस्ते रहोगतः	017c  
स ददर्श तदा हंसाञ्जातरूपपरिच्छदान्	018a  
वने विचरतां तेषामेकं जग्राह पक्षिणम्	018c  
ततोऽन्तरिक्षगो वाचं व्याजहार तदा नलम्	019a  
न हन्तव्योऽस्मि ते राजन्करिष्यामि हि ते प्रियम्	019c  
दमयन्तीसकाशे त्वां कथयिष्यामि नैषध	020a  
यथा त्वदन्यं पुरुषं न सा मंस्यति कर्हिचित्	020c  
एवमुक्तस्ततो हंसमुत्ससर्ज महीपतिः	021a  
ते तु हंसाः समुत्पत्य विदर्भानगमंस्ततः	021c  
विदर्भनगरीं गत्वा दमयन्त्यास्तदान्तिके	022a  
निपेतुस्ते गरुत्मन्तः सा ददर्शाथ तान्खगान्	022c  
सा तानद्भुतरूपान्वै दृष्ट्वा सखिगणावृता	023a  
हृष्टा ग्रहीतुं खगमांस्त्वरमाणोपचक्रमे	023c  
अथ हंसा विससृपुः सर्वतः प्रमदावने	024a  
एकैकशस्ततः कन्यास्तान्हंसान्समुपाद्रवन्	024c  
दमयन्ती तु यं हंसं समुपाधावदन्तिके	025a  
स मानुषीं गिरं कृत्वा दमयन्तीमथाब्रवीत्	025c  
दमयन्ति नलो नाम निषधेषु महीपतिः	026a  
अश्विनोः सदृशो रूपे न समास्तस्य मानुषाः	026c  
तस्य वै यदि भार्या त्वं भवेथा वरवर्णिनि	027a  
सफलं ते भवेज्जन्म रूपं चेदं सुमध्यमे	027c  
वयं हि देवगन्धर्वमनुष्योरगराक्षसान्	028a  
दृष्टवन्तो न चास्माभिर्दृष्टपूर्वस्तथाविधः	028c  
त्वं चापि रत्नं नारीणां नरेषु च नलो वरः	029a  
विशिष्टाया विशिष्टेन सङ्गमो गुणवान्भवेत्	029c  
एवमुक्ता तु हंसेन दमयन्ती विशां पते	030a  
अब्रवीत्तत्र तं हंसं तमप्येवं नलं वद	030c  
तथेत्युक्त्वाण्डजः कन्यां वैदर्भस्य विशां पते	031a  
पुनरागम्य निषधान्नले सर्वं न्यवेदयत्	031c  
