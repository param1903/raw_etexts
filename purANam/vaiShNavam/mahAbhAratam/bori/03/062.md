बृहदश्व उवाच	001  
सा तच्छ्रुत्वानवद्याङ्गी सार्थवाहवचस्तदा	001a  
अगच्छत्तेन वै सार्धं भर्तृदर्शनलालसा	001c  
अथ काले बहुतिथे वने महति दारुणे	002a  
तडागं सर्वतोभद्रं पद्मसौगन्धिकं महत्	002c  
ददृशुर्वणिजो रम्यं प्रभूतयवसेन्धनम्	003a  
बहुमूलफलोपेतं नानापक्षिगणैर्वृतम्	003c  
तं दृष्ट्वा मृष्टसलिलं मनोहरसुखावहम्	004a  
सुपरिश्रान्तवाहास्ते निवेशाय मनो दधुः	004c  
सम्मते सार्थवाहस्य विविशुर्वनमुत्तमम्	005a  
उवास सार्थः सुमहान्वेलामासाद्य पश्चिमाम्	005c  
अथार्धरात्रसमये निःशब्दस्तिमिते तदा	006a  
सुप्ते सार्थे परिश्रान्ते हस्तियूथमुपागमत्	006c  
पानीयार्थं गिरिनदीं मदप्रस्रवणाविलाम्	006e  
मार्गं संरुध्य संसुप्तं पद्मिन्याः सार्थमुत्तमम्	007a  
सुप्तं ममर्द सहसा चेष्टमानं महीतले	007c  
हाहारवं प्रमुञ्चन्तः सार्थिकाः शरणार्थिनः	008a  
वनगुल्मांश्च धावन्तो निद्रान्धा महतो भयात्	008c  
केचिद्दन्तैः करैः केचित्केचित्पद्भ्यां हता नराः	008e  
गोखरोष्ट्राश्वबहुलं पदातिजनसङ्कुलम्	009a  
भयार्तं धावमानं तत्परस्परहतं तदा	009c  
घोरान्नादान्विमुञ्चन्तो निपेतुर्धरणीतले	010a  
वृक्षेष्वासज्य सम्भग्नाः पतिता विषमेषु च	010c  
तथा तन्निहतं सर्वं समृद्धं सार्थमण्डलम्	010e  
अथापरेद्युः सम्प्राप्ते हतशिष्टा जनास्तदा	011a  
वनगुल्माद्विनिष्क्रम्य शोचन्तो वैशसं कृतम्	011c  
भ्रातरं पितरं पुत्रं सखायं च जनाधिप	011e  
अशोचत्तत्र वैदर्भी किं नु मे दुष्कृतं कृतम्	012a  
योऽपि मे निर्जनेऽरण्ये सम्प्राप्तोऽयं जनार्णवः	012c  
हतोऽयं हस्तियूथेन मन्दभाग्यान्ममैव तु	012e  
प्राप्तव्यं सुचिरं दुःखं मया नूनमसंशयम्	013a  
नाप्राप्तकालो म्रियते श्रुतं वृद्धानुशासनम्	013c  
यन्नाहमद्य मृदिता हस्तियूथेन दुःखिता	014a  
न ह्यदैवकृतं किञ्चिन्नराणामिह विद्यते	014c  
न च मे बालभावेऽपि किञ्चिद्व्यपकृतं कृतम्	015a  
कर्मणा मनसा वाचा यदिदं दुःखमागतम्	015c  
मन्ये स्वयंवरकृते लोकपालाः समागताः	016a  
प्रत्याख्याता मया तत्र नलस्यार्थाय देवताः	016c  
नूनं तेषां प्रभावेन वियोगं प्राप्तवत्यहम्	016e  
एवमादीनि दुःखानि सा विलप्य वराङ्गना	017a  
हतशिष्टैः सह तदा ब्राह्मणैर्वेदपारगैः	017c  
अगच्छद्राजशार्दूल दुःखशोकपरायणा	017e  
गच्छन्ती सा चिरात्कालात्पुरमासादयन्महत्	018a  
सायाह्ने चेदिराजस्य सुबाहोः सत्यवादिनः	018c  
वस्त्रार्धकर्तसंवीता प्रविवेश पुरोत्तमम्	018e  
तां विवर्णां कृशां दीनां मुक्तकेशीममार्जनाम्	019a  
उन्मत्तामिव गच्छन्तीं ददृशुः पुरवासिनः	019c  
प्रविशन्तीं तु तां दृष्ट्वा चेदिराजपुरीं तदा	020a  
अनुजग्मुस्ततो बाला ग्रामिपुत्राः कुतूहलात्	020c  
सा तैः परिवृतागच्छत्समीपं राजवेश्मनः	021a  
तां प्रासादगतापश्यद्राजमाता जनैर्वृताम्	021c  
सा जनं वारयित्वा तं प्रासादतलमुत्तमम्	022a  
आरोप्य विस्मिता राजन्दमयन्तीमपृच्छत	022c  
एवमप्यसुखाविष्टा बिभर्षि परमं वपुः	023a  
भासि विद्युदिवाभ्रेषु शंस मे कासि कस्य वा	023c  
न हि ते मानुषं रूपं भूषणैरपि वर्जितम्	024a  
असहाया नरेभ्यश्च नोद्विजस्यमरप्रभे	024c  
तच्छ्रुत्वा वचनं तस्या भैमी वचनमब्रवीत्	025a  
मानुषीं मां विजानीहि भर्तारं समनुव्रताम्	025c  
सैरन्ध्रीं जातिसम्पन्नां भुजिष्यां कामवासिनीम्	026a  
फलमूलाशनामेकां यत्रसायम्प्रतिश्रयाम्	026c  
असङ्ख्येयगुणो भर्ता मां च नित्यमनुव्रतः	027a  
भर्तारमपि तं वीरं छायेवानपगा सदा	027c  
तस्य दैवात्प्रसङ्गोऽभूदतिमात्रं स्म देवने	028a  
द्यूते स निर्जितश्चैव वनमेकोऽभ्युपेयिवान्	028c  
तमेकवसनं वीरमुन्मत्तमिव विह्वलम्	029a  
आश्वासयन्ती भर्तारमहमन्वगमं वनम्	029c  
स कदाचिद्वने वीरः कस्मिंश्चित्कारणान्तरे	030a  
क्षुत्परीतः सुविमनास्तदप्येकं व्यसर्जयत्	030c  
तमेकवसनं नग्नमुन्मत्तं गतचेतसम्	031a  
अनुव्रजन्ती बहुला न स्वपामि निशाः सदा	031c  
ततो बहुतिथे काले सुप्तामुत्सृज्य मां क्वचित्	032a  
वाससोऽर्धं परिच्छिद्य त्यक्तवान्मामनागसम्	032c  
तं मार्गमाणा भर्तारं दह्यमाना दिनक्षपाः	033a  
न विन्दाम्यमरप्रख्यं प्रियं प्राणधनेश्वरम्	033c  
तामश्रुपरिपूर्णाक्षीं विलपन्तीं तथा बहु	034a  
राजमाताब्रवीदार्तां भैमीमार्ततरा स्वयम्	034c  
वसस्व मयि कल्याणि प्रीतिर्मे त्वयि वर्तते	035a  
मृगयिष्यन्ति ते भद्रे भर्तारं पुरुषा मम	035c  
अथ वा स्वयमागच्छेत्परिधावन्नितस्ततः	036a  
इहैव वसती भद्रे भर्तारमुपलप्स्यसे	036c  
राजमातुर्वचः श्रुत्वा दमयन्ती वचोऽब्रवीत्	037a  
समयेनोत्सहे वस्तुं त्वयि वीरप्रजायिनि	037c  
उच्छिष्टं नैव भुञ्जीयां न कुर्यां पादधावनम्	038a  
न चाहं पुरुषानन्यान्सम्भाषेयं कथञ्चन	038c  
प्रार्थयेद्यदि मां कश्चिद्दण्ड्यस्ते स पुमान्भवेत्	039a  
भर्तुरन्वेषणार्थं तु पश्येयं ब्राह्मणानहम्	039c  
यद्येवमिह कर्तव्यं वसाम्यहमसंशयम्	040a  
अतोऽन्यथा न मे वासो वर्तते हृदये क्वचित्	040c  
तां प्रहृष्टेन मनसा राजमातेदमब्रवीत्	041a  
सर्वमेतत्करिष्यामि दिष्ट्या ते व्रतमीदृशम्	041c  
एवमुक्त्वा ततो भैमीं राजमाता विशां पते	042a  
उवाचेदं दुहितरं सुनन्दां नाम भारत	042c  
सैरन्ध्रीमभिजानीष्व सुनन्दे देवरूपिणीम्	043a  
एतया सह मोदस्व निरुद्विग्नमनाः स्वयम्	043c  
