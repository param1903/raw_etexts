दुर्योधन उवाच	001  
चित्रसेनं समागम्य प्रहसन्नर्जुनस्तदा	001a  
इदं वचनमक्लीबमब्रवीत्परवीरहा	001c  
भ्रातॄनर्हसि नो वीर मोक्तुं गन्धर्वसत्तम	002a  
अनर्हा धर्षणं हीमे जीवमानेषु पाण्डुषु	002c  
एवमुक्तस्तु गन्धर्वः पाण्डवेन महात्मना	003a  
उवाच यत्कर्ण वयं मन्त्रयन्तो विनिर्गताः	003c  
द्रष्टारः स्म सुखाद्धीनान्सदारान्पाण्डवानिति	003e  
तस्मिन्नुच्चार्यमाणे तु गन्धर्वेण वचस्यथ	004a  
भूमेर्विवरमन्वैच्छं प्रवेष्टुं व्रीडयान्वितः	004c  
युधिष्ठिरमथागम्य गन्धर्वाः सह पाण्डवैः	005a  
अस्मद्दुर्मन्त्रितं तस्मै बद्धांश्चास्मान्न्यवेदयन्	005c  
स्त्रीसमक्षमहं दीनो बद्धः शत्रुवशं गतः	006a  
युधिष्ठिरस्योपहृतः किं नु दुःखमतः परम्	006c  
ये मे निराकृता नित्यं रिपुर्येषामहं सदा	007a  
तैर्मोक्षितोऽहं दुर्बुद्धिर्दत्तं तैर्जीवितं च मे	007c  
प्राप्तः स्यां यद्यहं वीर वधं तस्मिन्महारणे	008a  
श्रेयस्तद्भविता मह्यमेवम्भूतं न जीवितम्	008c  
भवेद्यशः पृथिव्यां मे ख्यातं गन्धर्वतो वधात्	009a  
प्राप्ताश्च लोकाः पुण्याः स्युर्महेन्द्रसदनेऽक्षयाः	009c  
यत्त्वद्य मे व्यवसितं तच्छृणुध्वं नरर्षभाः	010a  
इह प्रायमुपासिष्ये यूयं व्रजत वै गृहान्	010c  
भ्रातरश्चैव मे सर्वे प्रयान्त्वद्य पुरं प्रति	010e  
कर्णप्रभृतयश्चैव सुहृदो बान्धवाश्च ये	011a  
दुःशासनं पुरस्कृत्य प्रयान्त्वद्य पुरं प्रति	011c  
न ह्यहं प्रतियास्यामि पुरं शत्रुनिराकृतः	012a  
शत्रुमानापहो भूत्वा सुहृदां मानकृत्तथा	012c  
स सुहृच्छोकदो भूत्वा शत्रूणां हर्षवर्धनः	013a  
वारणाह्वयमासाद्य किं वक्ष्यामि जनाधिपम्	013c  
भीष्मो द्रोणः कृपो द्रौणिर्विदुरः सञ्जयस्तथा	014a  
बाह्लीकः सोमदत्तश्च ये चान्ये वृद्धसम्मताः	014c  
ब्राह्मणाः श्रेणिमुख्याश्च तथोदासीनवृत्तयः	015a  
किं मां वक्ष्यन्ति किं चापि प्रतिवक्ष्यामि तानहम्	015c  
रिपूणां शिरसि स्थित्वा तथा विक्रम्य चोरसि	016a  
आत्मदोषात्परिभ्रष्टः कथं वक्ष्यामि तानहम्	016c  
दुर्विनीताः श्रियं प्राप्य विद्यामैश्वर्यमेव च	017a  
तिष्ठन्ति न चिरं भद्रे यथाहं मदगर्वितः	017c  
अहो बत यथेदं मे कष्टं दुश्चरितं कृतम्	018a  
स्वयं दुर्बुद्धिना मोहाद्येन प्राप्तोऽस्मि संशयम्	018c  
तस्मात्प्रायमुपासिष्ये न हि शक्ष्यामि जीवितुम्	019a  
चेतयानो हि को जीवेत्कृच्छ्राच्छत्रुभिरुद्धृतः	019c  
शत्रुभिश्चावहसितो मानी पौरुषवर्जितः	020a  
पाण्डवैर्विक्रमाढ्यैश्च सावमानमवेक्षितः	020c  
वैशम्पायन उवाच	021  
एवं चिन्तापरिगतो दुःशासनमथाब्रवीत्	021a  
दुःशासन निबोधेदं वचनं मम भारत	021c  
प्रतीच्छ त्वं मया दत्तमभिषेकं नृपो भव	022a  
प्रशाधि पृथिवीं स्फीतां कर्णसौबलपालिताम्	022c  
भ्रातॄन्पालय विस्रब्धं मरुतो वृत्रहा यथा	023a  
बान्धवास्त्वोपजीवन्तु देवा इव शतक्रतुम्	023c  
ब्राह्मणेषु सदा वृत्तिं कुर्वीथाश्चाप्रमादतः	024a  
बन्धूनां सुहृदां चैव भवेथास्त्वं गतिः सदा	024c  
ज्ञातींश्चाप्यनुपश्येथा विष्णुर्देवगणानिव	025a  
गुरवः पालनीयास्ते गच्छ पालय मेदिनीम्	025c  
नन्दयन्सुहृदः सर्वाञ्शात्रवांश्चावभर्त्सयन्	026a  
कण्ठे चैनं परिष्वज्य गम्यतामित्युवाच ह	026c  
तस्य तद्वचनं श्रुत्वा दीनो दुःशासनोऽब्रवीत्	027a  
अश्रुकण्ठः सुदुःखार्तः प्राञ्जलिः प्रणिपत्य च	027c  
सगद्गदमिदं वाक्यं भ्रातरं ज्येष्ठमात्मनः	027e  
प्रसीदेत्यपतद्भूमौ दूयमानेन चेतसा	028a  
दुःखितः पादयोस्तस्य नेत्रजं जलमुत्सृजन्	028c  
उक्तवांश्च नरव्याघ्रो नैतदेवं भविष्यति	029a  
विदीर्येत्सनगा भूमिर्द्यौश्चापि शकलीभवेत्	029c  
रविरात्मप्रभां जह्यात्सोमः शीतांशुतां त्यजेत्	029e  
वायुः शैघ्र्यमथो जह्याद्धिमवांश्च परिव्रजेत्	030a  
शुष्येत्तोयं समुद्रेषु वह्निरप्युष्णतां त्यजेत्	030c  
न चाहं त्वदृते राजन्प्रशासेयं वसुन्धराम्	031a  
पुनः पुनः प्रसीदेति वाक्यं चेदमुवाच ह	031c  
त्वमेव नः कुले राजा भविष्यसि शतं समाः	031e  
एवमुक्त्वा स राजेन्द्र सस्वनं प्ररुरोद ह	032a  
पादौ सङ्गृह्य मानार्हौ भ्रातुर्ज्येष्ठस्य भारत	032c  
तथा तौ दुःखितौ दृष्ट्वा दुःशासनसुयोधनौ	033a  
अभिगम्य व्यथाविष्टः कर्णस्तौ प्रत्यभाषत	033c  
विषीदथः किं कौरव्यौ बालिश्यात्प्राकृताविव	034a  
न शोकः शोचमानस्य विनिवर्तेत कस्यचित्	034c  
यदा च शोचतः शोको व्यसनं नापकर्षति	035a  
सामर्थ्यं किं त्वतः शोके शोचमानौ प्रपश्यथः	035c  
धृतिं गृह्णीत मा शत्रूञ्शोचन्तौ नन्दयिष्यथः	035e  
कर्तव्यं हि कृतं राजन्पाण्डवैस्तव मोक्षणम्	036a  
नित्यमेव प्रियं कार्यं राज्ञो विषयवासिभिः	036c  
पाल्यमानास्त्वया ते हि निवसन्ति गतज्वराः	036e  
नार्हस्येवङ्गते मन्युं कर्तुं प्राकृतवद्यथा	037a  
विषण्णास्तव सोदर्यास्त्वयि प्रायं समास्थिते	037c  
उत्तिष्ठ व्रज भद्रं ते समाश्वासय सोदरान्	037e  
राजन्नद्यावगच्छामि तवेह लघुसत्त्वताम्	038a  
किमत्र चित्रं यद्वीर मोक्षितः पाण्डवैरसि	038c  
सद्यो वशं समापन्नः शत्रूणां शत्रुकर्शन	038e  
सेनाजीवैश्च कौरव्य तथा विषयवासिभिः	039a  
अज्ञातैर्यदि वा ज्ञातैः कर्तव्यं नृपतेः प्रियम्	039c  
प्रायः प्रधानाः पुरुषाः क्षोभयन्त्यरिवाहिनीम्	040a  
निगृह्यन्ते च युद्धेषु मोक्ष्यन्ते च स्वसैनिकैः	040c  
सेनाजीवाश्च ये राज्ञां विषये सन्ति मानवाः	041a  
तैः सङ्गम्य नृपार्थाय यतितव्यं यथातथम्	041c  
यद्येवं पाण्डवै राजन्भवद्विषयवासिभिः	042a  
यदृच्छया मोक्षितोऽद्य तत्र का परिदेवना	042c  
न चैतत्साधु यद्राजन्पाण्डवास्त्वां नृपोत्तम	043a  
स्वसेनया सम्प्रयान्तं नानुयान्ति स्म पृष्ठतः	043c  
शूराश्च बलवन्तश्च संयुगेष्वपलायिनः	044a  
भवतस्ते सभायां वै प्रेष्यतां पूर्वमागताः	044c  
पाण्डवेयानि रत्नानि त्वमद्याप्युपभुञ्जसे	045a  
सत्त्वस्थान्पाण्डवान्पश्य न ते प्रायमुपाविशन्	045c  
उत्तिष्ठ राजन्भद्रं ते न चिन्तां कर्तुमर्हसि	045e  
अवश्यमेव नृपते राज्ञो विषयवासिभिः	046a  
प्रियाण्याचरितव्यानि तत्र का परिदेवना	046c  
मद्वाक्यमेतद्राजेन्द्र यद्येवं न करिष्यसि	047a  
स्थास्यामीह भवत्पादौ शुश्रूषन्नरिमर्दन	047c  
नोत्सहे जीवितुमहं त्वद्विहीनो नरर्षभ	048a  
प्रायोपविष्टस्तु नृप राज्ञां हास्यो भविष्यसि	048c  
वैशम्पायन उवाच	049  
एवमुक्तस्तु कर्णेन राजा दुर्योधनस्तदा	049a  
नैवोत्थातुं मनश्चक्रे स्वर्गाय कृतनिश्चयः	049c  
