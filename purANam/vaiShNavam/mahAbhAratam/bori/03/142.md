युधिष्ठिर उवाच	001  
भीमसेन यमौ चोभौ पाञ्चालि च निबोधत	001a  
नास्ति भूतस्य नाशो वै पश्यतास्मान्वनेचरान्	001c  
दुर्बलाः क्लेशिताः स्मेति यद्ब्रवीथेतरेतरम्	002a  
अशक्येऽपि व्रजामेति धनञ्जयदिदृक्षया	002c  
तन्मे दहति गात्राणि तूलराशिमिवानलः	003a  
यच्च वीरं न पश्यामि धनञ्जयमुपान्तिके	003c  
तस्य दर्शनतृष्णं मां सानुजं वनमास्थितम्	004a  
याज्ञसेन्याः परामर्शः स च वीर दहत्युत	004c  
नकुलात्पूर्वजं पार्थं न पश्याम्यमितौजसम्	005a  
अजेयमुग्रधन्वानं तेन तप्ये वृकोदर	005c  
तीर्थानि चैव रम्याणि वनानि च सरांसि च	006a  
चरामि सह युष्माभिस्तस्य दर्शनकाङ्क्षया	006c  
पञ्च वर्षाण्यहं वीरं सत्यसन्धं धनञ्जयम्	007a  
यन्न पश्यामि बीभत्सुं तेन तप्ये वृकोदर	007c  
तं वै श्यामं गुडाकेशं सिंहविक्रान्तगामिनम्	008a  
न पश्यामि महाबाहुं तेन तप्ये वृकोदर	008c  
कृतास्त्रं निपुणं युद्धे प्रतिमानं धनुष्मताम्	009a  
न पश्यामि नरश्रेष्ठं तेन तप्ये वृकोदर	009c  
चरन्तमरिसङ्घेषु कालं क्रुद्धमिवान्तकम्	010a  
प्रभिन्नमिव मातङ्गं सिंहस्कन्धं धनञ्जयम्	010c  
यः स शक्रादनवरो वीर्येण द्रविणेन च	011a  
यमयोः पूर्वजः पार्थः श्वेताश्वोऽमितविक्रमः	011c  
दुःखेन महताविष्टः स्वकृतेनानिवर्तिना	012a  
अजेयमुग्रधन्वानं तं न पश्यामि फल्गुनम्	012c  
सततं यः क्षमाशीलः क्षिप्यमाणोऽप्यणीयसा	013a  
ऋजुमार्गप्रपन्नस्य शर्मदाताभयस्य च	013c  
स तु जिह्मप्रवृत्तस्य माययाभिजिघांसतः	014a  
अपि वज्रधरस्यापि भवेत्कालविषोपमः	014c  
शत्रोरपि प्रपन्नस्य सोऽनृशंसः प्रतापवान्	015a  
दाताभयस्य बीभत्सुरमितात्मा महाबलः	015c  
सर्वेषामाश्रयोऽस्माकं रणेऽरीणां प्रमर्दिता	016a  
आहर्ता सर्वरत्नानां सर्वेषां नः सुखावहः	016c  
रत्नानि यस्य वीर्येण दिव्यान्यासन्पुरा मम	017a  
बहूनि बहुजातानि यानि प्राप्तः सुयोधनः	017c  
यस्य बाहुबलाद्वीर सभा चासीत्पुरा मम	018a  
सर्वरत्नमयी ख्याता त्रिषु लोकेषु पाण्डव	018c  
वासुदेवसमं वीर्ये कार्तवीर्यसमं युधि	019a  
अजेयमजितं युद्धे तं न पश्यामि फल्गुनम्	019c  
सङ्कर्षणं महावीर्यं त्वां च भीमापराजितम्	020a  
अनुजातः स वीर्येण वासुदेवं च शत्रुहा	020c  
यस्य बाहुबले तुल्यः प्रभावे च पुरन्दरः	021a  
जवे वायुर्मुखे सोमः क्रोधे मृत्युः सनातनः	021c  
ते वयं तं नरव्याघ्रं सर्वे वीर दिदृक्षवः	022a  
प्रवेक्ष्यामो महाबाहो पर्वतं गन्धमादनम्	022c  
विशाला बदरी यत्र नरनारायणाश्रमः	023a  
तं सदाध्युषितं यक्षैर्द्रक्ष्यामो गिरिमुत्तमम्	023c  
कुबेरनलिनीं रम्यां राक्षसैरभिरक्षिताम्	024a  
पद्भिरेव गमिष्यामस्तप्यमाना महत्तपः	024c  
नातप्ततपसा शक्यो देशो गन्तुं वृकोदर	025a  
न नृशंसेन लुब्धेन नाप्रशान्तेन भारत	025c  
तत्र सर्वे गमिष्यामो भीमार्जुनपदैषिणः	026a  
सायुधा बद्धनिस्त्रिंशाः सह विप्रैर्महाव्रतैः	026c  
मक्षिकान्मशकान्दंशान्व्याघ्रान्सिंहान्सरीसृपान्	027a  
प्राप्नोत्यनियतः पार्थ नियतस्तान्न पश्यति	027c  
ते वयं नियतात्मानः पर्वतं गन्धमादनम्	028a  
प्रवेक्ष्यामो मिताहारा धनञ्जयदिदृक्षवः	028c  
