युधिष्ठिर उवाच	001  
वासुदेव महाबाहो विस्तरेण महामते	001a  
सौभस्य वधमाचक्ष्व न हि तृप्यामि कथ्यतः	001c  
वासुदेव उवाच	002  
हतं श्रुत्वा महाबाहो मया श्रौतश्रवं नृपम्	002a  
उपायाद्भरतश्रेष्ठ शाल्वो द्वारवतीं पुरीम्	002c  
अरुन्धत्तां सुदुष्टात्मा सर्वतः पाण्डुनन्दन	003a  
शाल्वो वैहायसं चापि तत्पुरं व्यूह्य विष्ठितः	003c  
तत्रस्थोऽथ महीपालो योधयामास तां पुरीम्	004a  
अभिसारेण सर्वेण तत्र युद्धमवर्तत	004c  
पुरी समन्ताद्विहिता सपताका सतोरणा	005a  
सचक्रा सहुडा चैव सयन्त्रखनका तथा	005c  
सोपतल्पप्रतोलीका साट्टाट्टालकगोपुरा	006a  
सकचग्रहणी चैव सोल्कालातावपोथिका	006c  
सोष्ट्रिका भरतश्रेष्ठ सभेरीपणवानका	007a  
समित्तृणकुशा राजन्सशतघ्नीकलाङ्गला	007c  
सभुशुण्ड्यश्मलगुडा सायुधा सपरश्वधा	008a  
लोहचर्मवती चापि साग्निः सहुडशृङ्गिका	008c  
शास्त्रदृष्टेन विधिना संयुक्ता भरतर्षभ	009a  
द्रव्यैरनेकैर्विविधैर्गदसाम्बोद्धवादिभिः	009c  
पुरुषैः कुरुशार्दूल समर्थैः प्रतिबाधने	010a  
अभिख्यातकुलैर्वीरैर्दृष्टवीर्यैश्च संयुगे	010c  
मध्यमेन च गुल्मेन रक्षिता सारसञ्ज्ञिता	011a  
उत्क्षिप्तगुल्मैश्च तथा हयैश्चैव पदातिभिः	011c  
आघोषितं च नगरे न पातव्या सुरेति ह	012a  
प्रमादं परिरक्षद्भिरुग्रसेनोद्धवादिभिः	012c  
प्रमत्तेष्वभिघातं हि कुर्याच्छाल्वो नराधिपः	013a  
इति कृत्वाप्रमत्तास्ते सर्वे वृष्ण्यन्धकाः स्थिताः	013c  
आनर्ताश्च तथा सर्वे नटनर्तकगायनाः	014a  
बहिर्विवासिताः सर्वे रक्षद्भिर्वित्तसञ्चयान्	014c  
सङ्क्रमा भेदिताः सर्वे नावश्च प्रतिषेधिताः	015a  
परिखाश्चापि कौरव्य कीलैः सुनिचिताः कृताः	015c  
उदपानाः कुरुश्रेष्ठ तथैवाप्यम्बरीषकाः	016a  
समन्तात्क्रोशमात्रं च कारिता विषमा च भूः	016c  
प्रकृत्या विषमं दुर्गं प्रकृत्या च सुरक्षितम्	017a  
प्रकृत्या चायुधोपेतं विशेषेण तदानघ	017c  
सुरक्षितं सुगुप्तं च सर्वायुधसमन्वितम्	018a  
तत्पुरं भरतश्रेष्ठ यथेन्द्रभवनं तथा	018c  
न चामुद्रोऽभिनिर्याति न चामुद्रः प्रवेश्यते	019a  
वृष्ण्यन्धकपुरे राजंस्तदा सौभसमागमे	019c  
अनु रथ्यासु सर्वासु चत्वरेषु च कौरव	020a  
बलं बभूव राजेन्द्र प्रभूतगजवाजिमत्	020c  
दत्तवेतनभक्तं च दत्तायुधपरिच्छदम्	021a  
कृतापदानं च तदा बलमासीन्महाभुज	021c  
न कुप्यवेतनी कश्चिन्न चातिक्रान्तवेतनी	022a  
नानुग्रहभृतः कश्चिन्न चादृष्टपराक्रमः	022c  
एवं सुविहिता राजन्द्वारका भूरिदक्षिणैः	023a  
आहुकेन सुगुप्ता च राज्ञा राजीवलोचन	023c  
