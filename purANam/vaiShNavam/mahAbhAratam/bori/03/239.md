वैशम्पायन उवाच	001  
प्रायोपविष्टं राजानं दुर्योधनममर्षणम्	001a  
उवाच सान्त्वयन्राजञ्शकुनिः सौबलस्तदा	001c  
सम्यगुक्तं हि कर्णेन तच्छ्रुतं कौरव त्वया	002a  
मयाहृतां श्रियं स्फीतां मोहात्समपहाय किम्	002c  
त्वमबुद्ध्या नृपवर प्राणानुत्स्रष्टुमिच्छसि	002e  
अद्य चाप्यवगच्छामि न वृद्धाः सेवितास्त्वया	003a  
यः समुत्पतितं हर्षं दैन्यं वा न नियच्छति	003c  
स नश्यति श्रियं प्राप्य पात्रमाममिवाम्भसि	003e  
अतिभीरुमतिक्लीबं दीर्घसूत्रं प्रमादिनम्	004a  
व्यसनाद्विषयाक्रान्तं न भजन्ति नृपं श्रियः	004c  
सत्कृतस्य हि ते शोको विपरीते कथं भवेत्	005a  
मा कृतं शोभनं पार्थैः शोकमालम्ब्य नाशय	005c  
यत्र हर्षस्त्वया कार्यः सत्कर्तव्याश्च पाण्डवाः	006a  
तत्र शोचसि राजेन्द्र विपरीतमिदं तव	006c  
प्रसीद मा त्यजात्मानं तुष्टश्च सुकृतं स्मर	007a  
प्रयच्छ राज्यं पार्थानां यशो धर्ममवाप्नुहि	007c  
क्रियामेतां समाज्ञाय कृतघ्नो न भविष्यसि	008a  
सौभ्रात्रं पाण्डवैः कृत्वा समवस्थाप्य चैव तान्	008c  
पित्र्यं राज्यं प्रयच्छैषां ततः सुखमवाप्नुहि	008e  
शकुनेस्तु वचः श्रुत्वा दुःशासनमवेक्ष्य च	009a  
पादयोः पतितं वीरं विक्लवं भ्रातृसौहृदात्	009c  
बाहुभ्यां साधुजाताभ्यां दुःशासनमरिन्दमम्	010a  
उत्थाप्य सम्परिष्वज्य प्रीत्याजिघ्रत मूर्धनि	010c  
कर्णसौबलयोश्चापि संस्मृत्य वचनान्यसौ	011a  
निर्वेदं परमं गत्वा राजा दुर्योधनस्तदा	011c  
व्रीडयाभिपरीतात्मा नैराश्यमगमत्परम्	011e  
सुहृदां चैव तच्छ्रुत्वा समन्युरिदमब्रवीत्	012a  
न धर्मधनसौख्येन नैश्वर्येण न चाज्ञया	012c  
नैव भोगैश्च मे कार्यं मा विहन्यत गच्छत	012e  
निश्चितेयं मम मतिः स्थिता प्रायोपवेशने	013a  
गच्छध्वं नगरं सर्वे पूज्याश्च गुरवो मम	013c  
त एवमुक्ताः प्रत्यूचू राजानमरिमर्दनम्	014a  
या गतिस्तव राजेन्द्र सास्माकमपि भारत	014c  
कथं वा सम्प्रवेक्ष्यामस्त्वद्विहीनाः पुरं वयम्	014e  
स सुहृद्भिरमात्यैश्च भ्रातृभिः स्वजनेन च	015a  
बहुप्रकारमप्युक्तो निश्चयान्न व्यचाल्यत	015c  
दर्भप्रस्तरमास्तीर्य निश्चयाद्धृतराष्ट्रजः	016a  
संस्पृश्यापः शुचिर्भूत्वा भूतलं समुपाश्रितः	016c  
कुशचीराम्बरधरः परं नियममास्थितः	017a  
वाग्यतो राजशार्दूलः स स्वर्गगतिकाङ्क्षया	017c  
मनसोपचितिं कृत्वा निरस्य च बहिष्क्रियाः	017e  
अथ तं निश्चयं तस्य बुद्ध्वा दैतेयदानवाः	018a  
पातालवासिनो रौद्राः पूर्वं देवैर्विनिर्जिताः	018c  
ते स्वपक्षक्षयं तं तु ज्ञात्वा दुर्योधनस्य वै	019a  
आह्वानाय तदा चक्रुः कर्म वैतानसम्भवम्	019c  
बृहस्पत्युशनोक्तैश्च मन्त्रैर्मन्त्रविशारदाः	020a  
अथर्ववेदप्रोक्तैश्च याश्चोपनिषदि क्रियाः	020c  
मन्त्रजप्यसमायुक्तास्तास्तदा समवर्तयन्	020e  
जुह्वत्यग्नौ हविः क्षीरं मन्त्रवत्सुसमाहिताः	021a  
ब्राह्मणा वेदवेदाङ्गपारगाः सुदृढव्रताः	021c  
कर्मसिद्धौ तदा तत्र जृम्भमाणा महाद्भुता	022a  
कृत्या समुत्थिता राजन्किं करोमीति चाब्रवीत्	022c  
आहुर्दैत्याश्च तां तत्र सुप्रीतेनान्तरात्मना	023a  
प्रायोपविष्टं राजानं धार्तराष्ट्रमिहानय	023c  
तथेति च प्रतिश्रुत्य सा कृत्या प्रययौ तदा	024a  
निमेषादगमच्चापि यत्र राजा सुयोधनः	024c  
समादाय च राजानं प्रविवेश रसातलम्	025a  
दानवानां मुहूर्ताच्च तमानीतं न्यवेदयत्	025c  
तमानीतं नृपं दृष्ट्वा रात्रौ संहत्य दानवाः	026a  
प्रहृष्टमनसः सर्वे किञ्चिदुत्फुल्ललोचनाः	026c  
साभिमानमिदं वाक्यं दुर्योधनमथाब्रुवन्	026e  
