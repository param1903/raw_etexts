वासुदेव उवाच	001  
एवमुक्त्वा रौक्मिणेयो यादवान्भरतर्षभ	001a  
दंशितैर्हरिभिर्युक्तं रथमास्थाय काञ्चनम्	001c  
उच्छ्रित्य मकरं केतुं व्यात्ताननमलङ्कृतम्	002a  
उत्पतद्भिरिवाकाशं तैर्हयैरन्वयात्परान्	002c  
विक्षिपन्नादयंश्चापि धनुःश्रेष्ठं महाबलः	003a  
तूणखड्गधरः शूरो बद्धगोधाङ्गुलित्रवान्	003c  
स विद्युच्चलितं चापं विहरन्वै तलात्तलम्	004a  
मोहयामास दैतेयान्सर्वान्सौभनिवासिनः	004c  
नास्य विक्षिपतश्चापं सन्दधानस्य चासकृत्	005a  
अन्तरं ददृशे कश्चिन्निघ्नतः शात्रवान्रणे	005c  
मुखस्य वर्णो न विकल्पतेऽस्य चेलुश्च गात्राणि न चापि तस्य	006a  
सिंहोन्नतं चाप्यभिगर्जतोऽस्य शुश्राव लोकोऽद्भुतरूपमग्र्यम्	006c  
जलेचरः काञ्चनयष्टिसंस्थो व्यात्ताननः सर्वतिमिप्रमाथी	007a  
वित्रासयन्राजति वाहमुख्ये शाल्वस्य सेनाप्रमुखे ध्वजाग्र्यः	007c  
ततः स तूर्णं निष्पत्य प्रद्युम्नः शत्रुकर्शनः	008a  
शाल्वमेवाभिदुद्राव विधास्यन्कलहं नृप	008c  
अभियानं तु वीरेण प्रद्युम्नेन महाहवे	009a  
नामर्षयत सङ्क्रुद्धः शाल्वः कुरुकुलोद्वह	009c  
स रोषमदमत्तो वै कामगादवरुह्य च	010a  
प्रद्युम्नं योधयामास शाल्वः परपुरञ्जयः	010c  
तयोः सुतुमुलं युद्धं शाल्ववृष्णिप्रवीरयोः	011a  
समेता ददृशुर्लोका बलिवासवयोरिव	011c  
तस्य मायामयो वीर रथो हेमपरिष्कृतः	012a  
सध्वजः सपताकश्च सानुकर्षः सतूणवान्	012c  
स तं रथवरं श्रीमान्समारुह्य किल प्रभो	013a  
मुमोच बाणान्कौरव्य प्रद्युम्नाय महाबलः	013c  
ततो बाणमयं वर्षं व्यसृजत्तरसा रणे	014a  
प्रद्युम्नो भुजवेगेन शाल्वं सम्मोहयन्निव	014c  
स तैरभिहतः सङ्ख्ये नामर्षयत सौभराट्	015a  
शरान्दीप्ताग्निसङ्काशान्मुमोच तनये मम	015c  
स शाल्वबाणै राजेन्द्र विद्धो रुक्मिणिनन्दनः	016a  
मुमोच बाणं त्वरितो मर्मभेदिनमाहवे	016c  
तस्य वर्म विभिद्याशु स बाणो मत्सुतेरितः	017a  
बिभेद हृदयं पत्री स पपात मुमोह च	017c  
तस्मिन्निपतिते वीरे शाल्वराजे विचेतसि	018a  
सम्प्राद्रवन्दानवेन्द्रा दारयन्तो वसुन्धराम्	018c  
हाहाकृतमभूत्सैन्यं शाल्वस्य पृथिवीपते	019a  
नष्टसञ्ज्ञे निपतिते तदा सौभपतौ नृप	019c  
तत उत्थाय कौरव्य प्रतिलभ्य च चेतनाम्	020a  
मुमोच बाणं तरसा प्रद्युम्नाय महाबलः	020c  
तेन विद्धो महाबाहुः प्रद्युम्नः समरे स्थितः	021a  
जत्रुदेशे भृशं वीरो व्यवासीदद्रथे तदा	021c  
तं स विद्ध्वा महाराज शाल्वो रुक्मिणिनन्दनम्	022a  
ननाद सिंहनादं वै नादेनापूरयन्महीम्	022c  
ततो मोहं समापन्ने तनये मम भारत	023a  
मुमोच बाणांस्त्वरितः पुनरन्यान्दुरासदान्	023c  
स तैरभिहतो बाणैर्बहुभिस्तेन मोहितः	024a  
निश्चेष्टः कौरवश्रेष्ठ प्रद्युम्नोऽभूद्रणाजिरे	024c  
