वैशम्पायन उवाच	001  
ततः प्रयातः कौन्तेयः क्रमेण भरतर्षभ	001a  
नन्दामपरनन्दां च नद्यौ पापभयापहे	001c  
स पर्वतं समासाद्य हेमकूटमनामयम्	002a  
अचिन्त्यानद्भुतान्भावान्ददर्श सुबहून्नृपः	002c  
वाचो यत्राभवन्मेघा उपलाश्च सहस्रशः	003a  
नाशक्नुवंस्तमारोढुं विषण्णमनसो जनाः	003c  
वायुर्नित्यं ववौ यत्र नित्यं देवश्च वर्षति	004a  
सायं प्रातश्च भगवान्दृश्यते हव्यवाहनः	004c  
एवं बहुविधान्भावानद्भुतान्वीक्ष्य पाण्डवः	005a  
लोमशं पुनरेव स्म पर्यपृच्छत्तदद्भुतम्	005c  
लोमश उवाच	006  
यथाश्रुतमिदं पूर्वमस्माभिररिकर्शन	006a  
तदेकाग्रमना राजन्निबोध गदतो मम	006c  
अस्मिन्नृषभकूटेऽभूदृषभो नाम तापसः	007a  
अनेकशतवर्षायुस्तपस्वी कोपनो भृशम्	007c  
स वै सम्भाष्यमाणोऽन्यैः कोपाद्गिरिमुवाच ह	008a  
य इह व्याहरेत्कश्चिदुपलानुत्सृजेस्तदा	008c  
वातं चाहूय मा शब्दमित्युवाच स तापसः	009a  
व्याहरंश्चैव पुरुषो मेघेन विनिवार्यते	009c  
एवमेतानि कर्माणि राजंस्तेन महर्षिणा	010a  
कृतानि कानिचित्कोपात्प्रतिषिद्धानि कानिचित्	010c  
नन्दामभिगतान्देवान्पुरा राजन्निति श्रुतिः	011a  
अन्वपद्यन्त सहसा पुरुषा देवदर्शिनः	011c  
ते दर्शनमनिच्छन्तो देवाः शक्रपुरोगमाः	012a  
दुर्गं चक्रुरिमं देशं गिरिप्रत्यूहरूपकम्	012c  
तदा प्रभृति कौन्तेय नरा गिरिमिमं सदा	013a  
नाशक्नुवनभिद्रष्टुं कुत एवाधिरोहितुम्	013c  
नातप्ततपसा शक्यो द्रष्टुमेष महागिरिः	014a  
आरोढुं वापि कौन्तेय तस्मान्नियतवाग्भव	014c  
इह देवाः सदा सर्वे यज्ञानाजह्रुरुत्तमान्	015a  
तेषामेतानि लिङ्गानि दृश्यन्तेऽद्यापि भारत	015c  
कुशाकारेव दूर्वेयं संस्तीर्णेव च भूरियम्	016a  
यूपप्रकारा बहवो वृक्षाश्चेमे विशां पते	016c  
देवाश्च ऋषयश्चैव वसन्त्यद्यापि भारत	017a  
तेषां सायं तथा प्रातर्दृश्यते हव्यवाहनः	017c  
इहाप्लुतानां कौन्तेय सद्यः पाप्मा विहन्यते	018a  
कुरुश्रेष्ठाभिषेकं वै तस्मात्कुरु सहानुजः	018c  
ततो नन्दाप्लुताङ्गस्त्वं कौशिकीमभियास्यसि	019a  
विश्वामित्रेण यत्रोग्रं तपस्तप्तमनुत्तमम्	019c  
वैशम्पायन उवाच	020  
ततस्तत्र समाप्लुत्य गात्राणि सगणो नृपः	020a  
जगाम कौशिकीं पुण्यां रम्यां शिवजलां नदीम्	020c  
