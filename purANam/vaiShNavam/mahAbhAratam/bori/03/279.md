मार्कण्डेय उवाच	001  
अथ कन्याप्रदाने स तमेवार्थं विचिन्तयन्	001a  
समानिन्ये च तत्सर्वं भाण्डं वैवाहिकं नृपः	001c  
ततो वृद्धान्द्विजान्सर्वानृत्विजः सपुरोहितान्	002a  
समाहूय तिथौ पुण्ये प्रययौ सह कन्यया	002c  
मेध्यारण्यं स गत्वा च द्युमत्सेनाश्रमं नृपः	003a  
पद्भ्यामेव द्विजैः सार्धं राजर्षिं तमुपागमत्	003c  
तत्रापश्यन्महाभागं शालवृक्षमुपाश्रितम्	004a  
कौश्यां बृस्यां समासीनं चक्षुर्हीनं नृपं तदा	004c  
स राजा तस्य राजर्षेः कृत्वा पूजां यथार्हतः	005a  
वाचा सुनियतो भूत्वा चकारात्मनिवेदनम्	005c  
तस्यार्घ्यमासनं चैव गां चावेद्य स धर्मवित्	006a  
किमागमनमित्येवं राजा राजानमब्रवीत्	006c  
तस्य सर्वमभिप्रायमितिकर्तव्यतां च ताम्	007a  
सत्यवन्तं समुद्दिश्य सर्वमेव न्यवेदयत्	007c  
अश्वपतिरुवाच	008  
सावित्री नाम राजर्षे कन्येयं मम शोभना	008a  
तां स्वधर्मेण धर्मज्ञ स्नुषार्थे त्वं गृहाण मे	008c  
द्युमत्सेन उवाच	009  
च्युताः स्म राज्याद्वनवासमाश्रिताश्चराम धर्मं नियतास्तपस्विनः	009a  
कथं त्वनर्हा वनवासमाश्रमे सहिष्यते क्लेशमिमं सुता तव	009c  
अश्वपतिरुवाच	010  
सुखं च दुःखं च भवाभवात्मकं यदा विजानाति सुताहमेव च	010a  
न मद्विधे युज्यति वाक्यमीदृशं विनिश्चयेनाभिगतोऽस्मि ते नृप	010c  
आशां नार्हसि मे हन्तुं सौहृदाद्प्रणयेन च	011a  
अभितश्चागतं प्रेम्णा प्रत्याख्यातुं न मार्हसि	011c  
अनुरूपो हि संयोगे त्वं ममाहं तवापि च	012a  
स्नुषां प्रतीच्छ मे कन्यां भार्यां सत्यवतः सुताम्	012c  
द्युमत्सेन उवाच	013  
पूर्वमेवाभिलषितः सम्बन्धो मे त्वया सह	013a  
भ्रष्टराज्यस्त्वहमिति तत एतद्विचारितम्	013c  
अभिप्रायस्त्वयं यो मे पूर्वमेवाभिकाङ्क्षितः	014a  
स निर्वर्ततु मेऽद्यैव काङ्क्षितो ह्यसि मेऽतिथिः	014c  
मार्कण्डेय उवाच	015  
ततः सर्वान्समानीय द्विजानाश्रमवासिनः	015a  
यथाविधि समुद्वाहं कारयामासतुर्नृपौ	015c  
दत्त्वा त्वश्वपतिः कन्यां यथार्हं च परिच्छदम्	016a  
ययौ स्वमेव भवनं युक्तः परमया मुदा	016c  
सत्यवानपि भार्यां तां लब्ध्वा सर्वगुणान्विताम्	017a  
मुमुदे सा च तं लब्ध्वा भर्तारं मनसेप्सितम्	017c  
गते पितरि सर्वाणि सन्न्यस्याभरणानि सा	018a  
जगृहे वल्कलान्येव वस्त्रं काषायमेव च	018c  
परिचारैर्गुणैश्चैव प्रश्रयेण दमेन च	019a  
सर्वकामक्रियाभिश्च सर्वेषां तुष्टिमावहत्	019c  
श्वश्रूं शरीरसत्कारैः सर्वैराच्छादनादिभिः	020a  
श्वशुरं देवकार्यैश्च वाचः संयमनेन च	020c  
तथैव प्रियवादेन नैपुणेन शमेन च	021a  
रहश्चैवोपचारेण भर्तारं पर्यतोषयत्	021c  
एवं तत्राश्रमे तेषां तदा निवसतां सताम्	022a  
कालस्तपस्यतां कश्चिदतिचक्राम भारत	022c  
सावित्र्यास्तु शयानायास्तिष्ठन्त्याश्च दिवानिशम्	023a  
नारदेन यदुक्तं तद्वाक्यं मनसि वर्तते	023c  
