लोमश उवाच	001  
स तु राजा महेष्वासश्चक्रवर्ती महारथः	001a  
बभूव सर्वलोकस्य मनोनयननन्दनः	001c  
स शुश्राव महाबाहुः कपिलेन महात्मना	002a  
पितॄणां निधनं घोरमप्राप्तिं त्रिदिवस्य च	002c  
स राज्यं सचिवे न्यस्य हृदयेन विदूयता	003a  
जगाम हिमवत्पार्श्वं तपस्तप्तुं नरेश्वरः	003c  
आरिराधयिषुर्गङ्गां तपसा दग्धकिल्बिषः	004a  
सोऽपश्यत नरश्रेष्ठ हिमवन्तं नगोत्तमम्	004c  
शृङ्गैर्बहुविधाकारैर्धातुमद्भिरलङ्कृतम्	005a  
पवनालम्बिभिर्मेघैः परिष्वक्तं समन्ततः	005c  
नदीकुञ्जनितम्बैश्च सोदकैरुपशोभितम्	006a  
गुहाकन्दरसंलीनैः सिंहव्याघ्रैर्निषेवितम्	006c  
शकुनैश्च विचित्राङ्गैः कूजद्भिर्विविधा गिरः	007a  
भृङ्गराजैस्तथा हंसैर्दात्यूहैर्जलकुक्कुटैः	007c  
मयूरैः शतपत्रैश्च कोकिलैर्जीवजीवकैः	008a  
चकोरैरसितापाङ्गैस्तथा पुत्रप्रियैरपि	008c  
जलस्थानेषु रम्येषु पद्मिनीभिश्च सङ्कुलम्	009a  
सारसानां च मधुरैर्व्याहृतैः समलङ्कृतम्	009c  
किन्नरैरप्सरोभिश्च निषेवितशिलातलम्	010a  
दिशागजविषाणाग्रैः समन्ताद्घृष्टपादपम्	010c  
विद्याधरानुचरितं नानारत्नसमाकुलम्	011a  
विषोल्बणैर्भुजङ्गैश्च दीप्तजिह्वैर्निषेवितम्	011c  
क्वचित्कनकसङ्काशं क्वचिद्रजतसन्निभम्	012a  
क्वचिदञ्जनपुञ्जाभं हिमवन्तमुपागमत्	012c  
स तु तत्र नरश्रेष्ठस्तपो घोरं समाश्रितः	013a  
फलमूलाम्बुभक्षोऽभूत्सहस्रं परिवत्सरान्	013c  
संवत्सरसहस्रे तु गते दिव्ये महानदी	014a  
दर्शयामास तं गङ्गा तदा मूर्तिमती स्वयम्	014c  
गङ्गोवाच	015  
किमिच्छसि महाराज मत्तः किं च ददानि ते	015a  
तद्ब्रवीहि नरश्रेष्ठ करिष्यामि वचस्तव	015c  
लोमश उवाच	016  
एवमुक्तः प्रत्युवाच राजा हैमवतीं तदा	016a  
पितामहा मे वरदे कपिलेन महानदि	016c  
अन्वेषमाणास्तुरगं नीता वैवस्वतक्षयम्	016e  
षष्टिस्तानि सहस्राणि सागराणां महात्मनाम्	017a  
कापिलं तेज आसाद्य क्षणेन निधनं गताः	017c  
तेषामेवं विनष्टानां स्वर्गे वासो न विद्यते	018a  
यावत्तानि शरीराणि त्वं जलैर्नाभिषिञ्चसि	018c  
स्वर्गं नय महाभागे मत्पितॄन्सगरात्मजान्	019a  
तेषामर्थेऽभियाचामि त्वामहं वै महानदि	019c  
एतच्छ्रुत्वा वचो राज्ञो गङ्गा लोकनमस्कृता	020a  
भगीरथमिदं वाक्यं सुप्रीता समभाषत	020c  
करिष्यामि महाराज वचस्ते नात्र संशयः	021a  
वेगं तु मम दुर्धार्यं पतन्त्या गगनाच्च्युतम्	021c  
न शक्तस्त्रिषु लोकेषु कश्चिद्धारयितुं नृप	022a  
अन्यत्र विबुधश्रेष्ठान्नीलकण्ठान्महेश्वरात्	022c  
तं तोषय महाबाहो तपसा वरदं हरम्	023a  
स तु मां प्रच्युतां देवः शिरसा धारयिष्यति	023c  
करिष्यति च ते कामं पितॄणां हितकाम्यया	023e  
एतच्छ्रुत्वा वचो राजन्महाराजो भगीरथः	024a  
कैलासं पर्वतं गत्वा तोषयामास शङ्करम्	024c  
ततस्तेन समागम्य कालयोगेन केनचित्	025a  
अगृह्णाच्च वरं तस्माद्गङ्गाया धारणं नृप	025c  
स्वर्गवासं समुद्दिश्य पितॄणां स नरोत्तमः	025e  
