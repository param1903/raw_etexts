वैशम्पायन उवाच	001  
एतस्मिन्नेव काले तु सर्ववादित्रनिस्वनः	001a  
बभूव तुमुलः शब्दस्त्वन्तरिक्षे दिवौकसाम्	001c  
रथनेमिस्वनश्चैव घण्टाशब्दश्च भारत	002a  
पृथग्व्यालमृगाणां च पक्षिणां चैव सर्वशः	002c  
तं समन्तादनुययुर्गन्धर्वाप्सरसस्तथा	003a  
विमानैः सूर्यसङ्काशैर्देवराजमरिन्दमम्	003c  
ततः स हरिभिर्युक्तं जाम्बूनदपरिष्कृतम्	004a  
मेघनादिनमारुह्य श्रिया परमया ज्वलन्	004c  
पार्थानभ्याजगामाशु देवराजः पुरन्दरः	005a  
आगत्य च सहस्राक्षो रथादवरुरोह वै	005c  
तं दृष्ट्वैव महात्मानं धर्मराजो युधिष्ठिरः	006a  
भ्रातृभिः सहितः श्रीमान्देवराजमुपागमत्	006c  
पूजयामास चैवाथ विधिवद्भूरिदक्षिणः	007a  
यथार्हममितात्मानं विधिदृष्टेन कर्मणा	007c  
धनञ्जयश्च तेजस्वी प्रणिपत्य पुरन्दरम्	008a  
भृत्यवत्प्रणतस्तस्थौ देवराजसमीपतः	008c  
आप्यायत महातेजाः कुन्तीपुत्रो युधिष्ठिरः	009a  
धनञ्जयमभिप्रेक्ष्य विनीतं स्थितमन्तिके	009c  
जटिलं देवराजस्य तपोयुक्तमकल्मषम्	010a  
हर्षेण महताविष्टः फल्गुनस्याथ दर्शनात्	010c  
तं तथादीनमनसं राजानं हर्षसम्प्लुतम्	011a  
उवाच वचनं धीमान्देवराजः पुरन्दरः	011c  
त्वमिमां पृथिवीं राजन्प्रशासिष्यसि पाण्डव	012a  
स्वस्ति प्राप्नुहि कौन्तेय काम्यकं पुनराश्रमम्	012c  
अस्त्राणि लब्धानि च पाण्डवेन सर्वाणि मत्तः प्रयतेन राजन्	013a  
कृतप्रियश्चास्मि धनञ्जयेन जेतुं न शक्यस्त्रिभिरेष लोकैः	013c  
एवमुक्त्वा सहस्राक्षः कुन्तीपुत्रं युधिष्ठिरम्	014a  
जगाम त्रिदिवं हृष्टः स्तूयमानो महर्षिभिः	014c  
धनेश्वरगृहस्थानां पाण्डवानां समागमम्	015a  
शक्रेण य इमं विद्वानधीयीत समाहितः	015c  
संवत्सरं ब्रह्मचारी नियतः संशितव्रतः	016a  
स जीवेत निराबाधः सुसुखी शरदां शतम्	016c  
