बृहदश्व उवाच	001  
अथ दीर्घस्य कालस्य पर्णादो नाम वै द्विजः	001a  
प्रत्येत्य नगरं भैमीमिदं वचनमब्रवीत्	001c  
नैषधं मृगयानेन दमयन्ति दिवानिशम्	002a  
अयोध्यां नगरीं गत्वा भाङ्गस्वरिरुपस्थितः	002c  
श्रावितश्च मया वाक्यं त्वदीयं स महाजने	003a  
ऋतुपर्णो महाभागो यथोक्तं वरवर्णिनि	003c  
तच्छ्रुत्वा नाब्रवीत्किञ्चिदृतुपर्णो नराधिपः	004a  
न च पारिषदः कश्चिद्भाष्यमाणो मयासकृत्	004c  
अनुज्ञातं तु मां राज्ञा विजने कश्चिदब्रवीत्	005a  
ऋतुपर्णस्य पुरुषो बाहुको नाम नामतः	005c  
सूतस्तस्य नरेन्द्रस्य विरूपो ह्रस्वबाहुकः	006a  
शीघ्रयाने सुकुशलो मृष्टकर्ता च भोजने	006c  
स विनिःश्वस्य बहुशो रुदित्वा च मुहुर्मुहुः	007a  
कुशलं चैव मां पृष्ट्वा पश्चादिदमभाषत	007c  
वैषम्यमपि सम्प्राप्ता गोपायन्ति कुलस्त्रियः	008a  
आत्मानमात्मना सत्यो जितस्वर्गा न संशयः	008c  
रहिता भर्तृभिश्चैव न क्रुध्यन्ति कदाचन	008e  
विषमस्थेन मूढेन परिभ्रष्टसुखेन च	009a  
यत्सा तेन परित्यक्ता तत्र न क्रोद्धुमर्हति	009c  
प्राणयात्रां परिप्रेप्सोः शकुनैर्हृतवाससः	010a  
आधिभिर्दह्यमानस्य श्यामा न क्रोद्धुमर्हति	010c  
सत्कृतासत्कृता वापि पतिं दृष्ट्वा तथागतम्	011a  
भ्रष्टराज्यं श्रिया हीनं श्यामा न क्रोद्धुमर्हति	011c  
तस्य तद्वचनं श्रुत्वा त्वरितोऽहमिहागतः	012a  
श्रुत्वा प्रमाणं भवती राज्ञश्चैव निवेदय	012c  
एतच्छ्रुत्वाश्रुपूर्णाक्षी पर्णादस्य विशां पते	013a  
दमयन्ती रहोऽभ्येत्य मातरं प्रत्यभाषत	013c  
अयमर्थो न संवेद्यो भीमे मातः कथञ्चन	014a  
त्वत्सन्निधौ समादेक्ष्ये सुदेवं द्विजसत्तमम्	014c  
यथा न नृपतिर्भीमः प्रतिपद्येत मे मतम्	015a  
तथा त्वया प्रयत्तव्यं मम चेत्प्रियमिच्छसि	015c  
यथा चाहं समानीता सुदेवेनाशु बान्धवान्	016a  
तेनैव मङ्गलेनाशु सुदेवो यातु माचिरम्	016c  
समानेतुं नलं मातरयोध्यां नगरीमितः	016e  
विश्रान्तं च ततः पश्चात्पर्णादं द्विजसत्तमम्	017a  
अर्चयामास वैदर्भी धनेनातीव भामिनी	017c  
नले चेहागते विप्र भूयो दास्यामि ते वसु	018a  
त्वया हि मे बहु कृतं यथा नान्यः करिष्यति	018c  
यद्भर्त्राहं समेष्यामि शीघ्रमेव द्विजोत्तम	018e  
एवमुक्तोऽर्चयित्वा तामाशीर्वादैः सुमङ्गलैः	019a  
गृहानुपययौ चापि कृतार्थः स महामनाः	019c  
ततश्चानाय्य तं विप्रं दमयन्ती युधिष्ठिर	020a  
अब्रवीत्सन्निधौ मातुर्दुःखशोकसमन्विता	020c  
गत्वा सुदेव नगरीमयोध्यावासिनं नृपम्	021a  
ऋतुपर्णं वचो ब्रूहि पतिमन्यं चिकीर्षती	021c  
आस्थास्यति पुनर्भैमी दमयन्ती स्वयंवरम्	021e  
तत्र गच्छन्ति राजानो राजपुत्राश्च सर्वशः	022a  
यथा च गणितः कालः श्वोभूते स भविष्यति	022c  
यदि सम्भावनीयं ते गच्छ शीघ्रमरिन्दम	023a  
सूर्योदये द्वितीयं सा भर्तारं वरयिष्यति	023c  
न हि स ज्ञायते वीरो नलो जीवन्मृतोऽपि वा	023e  
एवं तया यथोक्तं वै गत्वा राजानमब्रवीत्	024a  
ऋतुपर्णं महाराज सुदेवो ब्राह्मणस्तदा	024c  
