वैशम्पायन उवाच	001  
ततो देवाः सगन्धर्वाः समादायार्घ्यमुत्तमम्	001a  
शक्रस्य मतमाज्ञाय पार्थमानर्चुरञ्जसा	001c  
पाद्यमाचमनीयं च प्रतिग्राह्य नृपात्मजम्	002a  
प्रवेशयामासुरथो पुरन्दरनिवेशनम्	002c  
एवं सम्पूजितो जिष्णुरुवास भवने पितुः	003a  
उपशिक्षन्महास्त्राणि ससंहाराणि पाण्डवः	003c  
शक्रस्य हस्ताद्दयितं वज्रमस्त्रं दुरुत्सहम्	004a  
अशनीश्च महानादा मेघबर्हिणलक्षणाः	004c  
गृहीतास्त्रस्तु कौन्तेयो भ्रातॄन्सस्मार पाण्डवः	005a  
पुरन्दरनियोगाच्च पञ्चाब्दमवसत्सुखी	005c  
ततः शक्रोऽब्रवीत्पार्थं कृतास्त्रं काल आगते	006a  
नृत्तं गीतं च कौन्तेय चित्रसेनादवाप्नुहि	006c  
वादित्रं देवविहितं नृलोके यन्न विद्यते	007a  
तदर्जयस्व कौन्तेय श्रेयो वै ते भविष्यति	007c  
सखायं प्रददौ चास्य चित्रसेनं पुरन्दरः	008a  
स तेन सह सङ्गम्य रेमे पार्थो निरामयः	008c  
कदाचिदटमानस्तु महर्षिरुत लोमशः	009a  
जगाम शक्रभवनं पुरन्दरदिदृक्षया	009c  
स समेत्य नमस्कृत्य देवराजं महामुनिः	010a  
ददर्शार्धासनगतं पाण्डवं वासवस्य ह	010c  
ततः शक्राभ्यनुज्ञात आसने विष्टरोत्तरे	011a  
निषसाद द्विजश्रेष्ठः पूज्यमानो महर्षिभिः	011c  
तस्य दृष्ट्वाभवद्बुद्धिः पार्थमिन्द्रासने स्थितम्	012a  
कथं नु क्षत्रियः पार्थः शक्रासनमवाप्तवान्	012c  
किं त्वस्य सुकृतं कर्म लोका वा के विनिर्जिताः	013a  
य एवमुपसम्प्राप्तः स्थानं देवनमस्कृतम्	013c  
तस्य विज्ञाय सङ्कल्पं शक्रो वृत्रनिषूदनः	014a  
लोमशं प्रहसन्वाक्यमिदमाह शचीपतिः	014c  
ब्रह्मर्षे श्रूयतां यत्ते मनसैतद्विवक्षितम्	015a  
नायं केवलमर्त्यो वै क्षत्रियत्वमुपागतः	015c  
महर्षे मम पुत्रोऽयं कुन्त्यां जातो महाभुजः	016a  
अस्त्रहेतोरिह प्राप्तः कस्माच्चित्कारणान्तरात्	016c  
अहो नैनं भवान्वेत्ति पुराणमृषिसत्तमम्	017a  
शृणु मे वदतो ब्रह्मन्योऽयं यच्चास्य कारणम्	017c  
नरनारायणौ यौ तौ पुराणावृषिसत्तमौ	018a  
ताविमावभिजानीहि हृषीकेशधनञ्जयौ	018c  
यन्न शक्यं सुरैर्द्रष्टुमृषिभिर्वा महात्मभिः	019a  
तदाश्रमपदं पुण्यं बदरी नाम विश्रुतम्	019c  
स निवासोऽभवद्विप्र विष्णोर्जिष्णोस्तथैव च	020a  
यतः प्रववृते गङ्गा सिद्धचारणसेविता	020c  
तौ मन्नियोगाद्ब्रह्मर्षे क्षितौ जातौ महाद्युती	021a  
भूमेर्भारावतरणं महावीर्यौ करिष्यतः	021c  
उद्वृत्ता ह्यसुराः केचिन्निवातकवचा इति	022a  
विप्रियेषु स्थितास्माकं वरदानेन मोहिताः	022c  
तर्कयन्ते सुरान्हन्तुं बलदर्पसमन्विताः	023a  
देवान्न गणयन्ते च तथा दत्तवरा हि ते	023c  
पातालवासिनो रौद्रा दनोः पुत्रा महाबलाः	024a  
सर्वे देवनिकाया हि नालं योधयितुं स्म तान्	024c  
योऽसौ भूमिगतः श्रीमान्विष्णुर्मधुनिषूदनः	025a  
कपिलो नाम देवोऽसौ भगवानजितो हरिः	025c  
येन पूर्वं महात्मानः खनमाना रसातलम्	026a  
दर्शनादेव निहताः सगरस्यात्मजा विभो	026c  
तेन कार्यं महत्कार्यमस्माकं द्विजसत्तम	027a  
पार्थेन च महायुद्धे समेताभ्यामसंशयम्	027c  
अयं तेषां समस्तानां शक्तः प्रतिसमासने	028a  
तान्निहत्य रणे शूरः पुनर्यास्यति मानुषान्	028c  
भवांश्चास्मन्नियोगेन यातु तावन्महीतलम्	029a  
काम्यके द्रक्ष्यसे वीरं निवसन्तं युधिष्ठिरम्	029c  
स वाच्यो मम सन्देशाद्धर्मात्मा सत्यसङ्गरः	030a  
नोत्कण्ठा फाल्गुने कार्या कृतास्त्रः शीघ्रमेष्यति	030c  
नाशुद्धबाहुवीर्येण नाकृतास्त्रेण वा रणे	031a  
भीष्मद्रोणादयो युद्धे शक्याः प्रतिसमासितुम्	031c  
गृहीतास्त्रो गुडाकेशो महाबाहुर्महामनाः	032a  
नृत्तवादित्रगीतानां दिव्यानां पारमेयिवान्	032c  
भवानपि विविक्तानि तीर्थानि मनुजेश्वर	033a  
भ्रातृभिः सहितः सर्वैर्द्रष्टुमर्हत्यरिन्दम	033c  
तीर्थेष्वाप्लुत्य पुण्येषु विपाप्मा विगतज्वरः	034a  
राज्यं भोक्ष्यसि राजेन्द्र सुखी विगतकल्मषः	034c  
भवांश्चैनं द्विजश्रेष्ठ पर्यटन्तं महीतले	035a  
त्रातुमर्हति विप्राग्र्य तपोबलसमन्वितः	035c  
गिरिदुर्गेषु हि सदा देशेषु विषमेषु च	036a  
वसन्ति राक्षसा रौद्रास्तेभ्यो रक्षेत्सदा भवान्	036c  
स तथेति प्रतिज्ञाय लोमशः सुमहातपाः	037a  
काम्यकं वनमुद्दिश्य समुपायान्महीतलम्	037c  
ददर्श तत्र कौन्तेयं धर्मराजमरिन्दमम्	038a  
तापसैर्भ्रातृभिश्चैव सर्वतः परिवारितम्	038c  
