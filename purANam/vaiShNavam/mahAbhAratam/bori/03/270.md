मार्कण्डेय उवाच	001  
ततः प्रहस्तः सहसा समभ्येत्य विभीषणम्	001a  
गदया ताडयामास विनद्य रणकर्कशः	001c  
स तयाभिहतो धीमान्गदया भीमवेगया	002a  
नाकम्पत महाबाहुर्हिमवानिव सुस्थिरः	002c  
ततः प्रगृह्य विपुलां शतघण्टां विभीषणः	003a  
अभिमन्त्र्य महाशक्तिं चिक्षेपास्य शिरः प्रति	003c  
पतन्त्या स तया वेगाद्राक्षसोऽशनिनादया	004a  
हृतोत्तमाङ्गो ददृशे वातरुग्ण इव द्रुमः	004c  
तं दृष्ट्वा निहतं सङ्ख्ये प्रहस्तं क्षणदाचरम्	005a  
अभिदुद्राव धूम्राक्षो वेगेन महता कपीन्	005c  
तस्य मेघोपमं सैन्यमापतद्भीमदर्शनम्	006a  
दृष्ट्वैव सहसा दीर्णा रणे वानरपुङ्गवाः	006c  
ततस्तान्सहसा दीर्णान्दृष्ट्वा वानरपुङ्गवान्	007a  
निर्याय कपिशार्दूलो हनूमान्पर्यवस्थितः	007c  
तं दृष्ट्वावस्थितं सङ्ख्ये हरयः पवनात्मजम्	008a  
वेगेन महता राजन्सन्न्यवर्तन्त सर्वशः	008c  
ततः शब्दो महानासीत्तुमुलो लोमहर्षणः	009a  
रामरावणसैन्यानामन्योन्यमभिधावताम्	009c  
तस्मिन्प्रवृत्ते सङ्ग्रामे घोरे रुधिरकर्दमे	010a  
धूम्राक्षः कपिसैन्यं तद्द्रावयामास पत्रिभिः	010c  
तं राक्षसमहामात्रमापतन्तं सपत्नजित्	011a  
तरसा प्रतिजग्राह हनूमान्पवनात्मजः	011c  
तयोर्युद्धमभूद्घोरं हरिराक्षसवीरयोः	012a  
जिगीषतोर्युधान्योन्यमिन्द्रप्रह्लादयोरिव	012c  
गदाभिः परिघैश्चैव राक्षसो जघ्निवान्कपिम्	013a  
कपिश्च जघ्निवान्रक्षः सस्कन्धविटपैर्द्रुमैः	013c  
ततस्तमतिकायेन साश्वं सरथसारथिम्	014a  
धूम्राक्षमवधीद्धीमान्हनूमान्मारुतात्मजः	014c  
ततस्तं निहतं दृष्ट्वा धूम्राक्षं राक्षसोत्तमम्	015a  
हरयो जातविस्रम्भा जघ्नुरभ्येत्य सैनिकान्	015c  
ते वध्यमाना बलिभिर्हरिभिर्जितकाशिभिः	016a  
राक्षसा भग्नसङ्कल्पा लङ्कामभ्यपतन्भयात्	016c  
तेऽभिपत्य पुरं भग्ना हतशेषा निशाचराः	017a  
सर्वं राज्ञे यथावृत्तं रावणाय न्यवेदयन्	017c  
श्रुत्वा तु रावणस्तेभ्यः प्रहस्तं निहतं युधि	018a  
धूम्राक्षं च महेष्वासं ससैन्यं वानरर्षभैः	018c  
सुदीर्घमिव निःश्वस्य समुत्पत्य वरासनात्	019a  
उवाच कुम्भकर्णस्य कर्मकालोऽयमागतः	019c  
इत्येवमुक्त्वा विविधैर्वादित्रैः सुमहास्वनैः	020a  
शयानमतिनिद्रालुं कुम्भकर्णमबोधयत्	020c  
प्रबोध्य महता चैनं यत्नेनागतसाध्वसः	021a  
स्वस्थमासीनमव्यग्रं विनिद्रं राक्षसाधिपः	021c  
ततोऽब्रवीद्दशग्रीवः कुम्भकर्णं महाबलम्	021e  
धन्योऽसि यस्य ते निद्रा कुम्भकर्णेयमीदृशी	022a  
य इमं दारुणं कालं न जानीषे महाभयम्	022c  
एष तीर्त्वार्णवं रामः सेतुना हरिभिः सह	023a  
अवमन्येह नः सर्वान्करोति कदनं महत्	023c  
मया ह्यपहृता भार्या सीता नामास्य जानकी	024a  
तां मोक्षयिषुरायातो बद्ध्वा सेतुं महार्णवे	024c  
तेन चैव प्रहस्तादिर्महान्नः स्वजनो हतः	025a  
तस्य नान्यो निहन्तास्ति त्वदृते शत्रुकर्शन	025c  
स दंशितोऽभिनिर्याय त्वमद्य बलिनां वर	026a  
रामादीन्समरे सर्वाञ्जहि शत्रूनरिन्दम	026c  
दूषणावरजौ चैव वज्रवेगप्रमाथिनौ	027a  
तौ त्वां बलेन महता सहितावनुयास्यतः	027c  
इत्युक्त्वा राक्षसपतिः कुम्भकर्णं तरस्विनम्	028a  
सन्दिदेशेतिकर्तव्ये वज्रवेगप्रमाथिनौ	028c  
तथेत्युक्त्वा तु तौ वीरौ रावणं दूषणानुजौ	029a  
कुम्भकर्णं पुरस्कृत्य तूर्णं निर्ययतुः पुरात्	029c  
