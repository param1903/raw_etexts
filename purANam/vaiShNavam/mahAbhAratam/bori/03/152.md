भीम उवाच	001  
पाण्डवो भीमसेनोऽहं धर्मपुत्रादनन्तरः	001a  
विशालां बदरीं प्राप्तो भ्रातृभिः सह राक्षसाः	001c  
अपश्यत्तत्र पञ्चाली सौगन्धिकमनुत्तमम्	002a  
अनिलोढमितो नूनं सा बहूनि परीप्सति	002c  
तस्या मामनवद्याङ्ग्या धर्मपत्न्याः प्रिये स्थितम्	003a  
पुष्पाहारमिह प्राप्तं निबोधत निशाचराः	003c  
राक्षसा ऊचुः	004  
आक्रीडोऽयं कुबेरस्य दयितः पुरुषर्षभ	004a  
नेह शक्यं मनुष्येण विहर्तुं मर्त्यधर्मिणा	004c  
देवर्षयस्तथा यक्षा देवाश्चात्र वृकोदर	005a  
आमन्त्र्य यक्षप्रवरं पिबन्ति विहरन्ति च	005c  
गन्धर्वाप्सरसश्चैव विहरन्त्यत्र पाण्डव	005e  
अन्यायेनेह यः कश्चिदवमन्य धनेश्वरम्	006a  
विहर्तुमिच्छेद्दुर्वृत्तः स विनश्येदसंशयम्	006c  
तमनादृत्य पद्मानि जिहीर्षसि बलादितः	007a  
धर्मराजस्य चात्मानं ब्रवीषि भ्रातरं कथम्	007c  
भीम उवाच	008  
राक्षसास्तं न पश्यामि धनेश्वरमिहान्तिके	008a  
दृष्ट्वापि च महाराजं नाहं याचितुमुत्सहे	008c  
न हि याचन्ति राजान एष धर्मः सनातनः	009a  
न चाहं हातुमिच्छामि क्षात्रधर्मं कथञ्चन	009c  
इयं च नलिनी रम्या जाता पर्वतनिर्झरे	010a  
नेयं भवनमासाद्य कुबेरस्य महात्मनः	010c  
तुल्या हि सर्वभूतानामियं वैश्रवणस्य च	011a  
एवङ्गतेषु द्रव्येषु कः कं याचितुमर्हति	011c  
वैशम्पायन उवाच	012  
इत्युक्त्वा राक्षसान्सर्वान्भीमसेनो व्यगाहत	012a  
ततः स राक्षसैर्वाचा प्रतिषिद्धः प्रतापवान्	012c  
मा मैवमिति सक्रोधैर्भर्त्सयद्भिः समन्ततः	012e  
कदर्थीकृत्य तु स तान्राक्षसान्भीमविक्रमः	013a  
व्यगाहत महातेजास्ते तं सर्वे न्यवारयन्	013c  
गृह्णीत बध्नीत निकृन्ततेमं पचाम खादाम च भीमसेनम्	014a  
क्रुद्धा ब्रुवन्तोऽनुययुर्द्रुतं ते शस्त्राणि चोद्यम्य विवृत्तनेत्राः	014c  
ततः स गुर्वीं यमदण्डकल्पां महागदां काञ्चनपट्टनद्धाम्	015a  
प्रगृह्य तानभ्यपतत्तरस्वी ततोऽब्रवीत्तिष्ठत तिष्ठतेति	015c  
ते तं तदा तोमरपट्टिशाद्यैर्व्याविध्य शस्त्रैः सहसाभिपेतुः	016a  
जिघांसवः क्रोधवशाः सुभीमा भीमं समन्तात्परिवव्रुरुग्राः	016c  
वातेन कुन्त्यां बलवान्स जातः शूरस्तरस्वी द्विषतां निहन्ता	017a  
सत्ये च धर्मे च रतः सदैव पराक्रमे शत्रुभिरप्रधृष्यः	017c  
तेषां स मार्गान्विविधान्महात्मा निहत्य शस्त्राणि च शात्रवाणाम्	018a  
यथाप्रवीरान्निजघान वीरः परःशतान्पुष्करिणीसमीपे	018c  
ते तस्य वीर्यं च बलं च दृष्ट्वा विद्याबलं बाहुबलं तथैव	019a  
अशक्नुवन्तः सहिताः समन्ताद्धतप्रवीराः सहसा निवृत्ताः	019c  
विदीर्यमाणास्तत एव तूर्णमाकाशमास्थाय विमूढसञ्ज्ञाः	020a  
कैलासशृङ्गाण्यभिदुद्रुवुस्ते भीमार्दिताः क्रोधवशाः प्रभग्नाः	020c  
स शक्रवद्दानवदैत्यसङ्घान्विक्रम्य जित्वा च रणेऽरिसङ्घान्	021a  
विगाह्य तां पुष्करिणीं जितारिः कामाय जग्राह ततोऽम्बुजानि	021c  
ततः स पीत्वामृतकल्पमम्भो भूयो बभूवोत्तमवीर्यतेजाः	022a  
उत्पाट्य जग्राह ततोऽम्बुजानि सौगन्धिकान्युत्तमगन्धवन्ति	022c  
ततस्तु ते क्रोधवशाः समेत्य धनेश्वरं भीमबलप्रणुन्नाः	023a  
भीमस्य वीर्यं च बलं च सङ्ख्ये यथावदाचख्युरतीव दीनाः	023c  
तेषां वचस्तत्तु निशम्य देवः प्रहस्य रक्षांशि ततोऽभ्युवाच	024a  
गृह्णातु भीमो जलजानि कामं कृष्णानिमित्तं विदितं ममैतत्	024c  
ततोऽभ्यनुज्ञाय धनेश्वरं ते जग्मुः कुरूणां प्रवरं विरोषाः	025a  
भीमं च तस्यां ददृशुर्नलिन्यां यथोपजोषं विहरन्तमेकम्	025c  
