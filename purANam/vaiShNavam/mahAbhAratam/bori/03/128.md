सोमक उवाच	001  
ब्रह्मन्यद्यद्यथा कार्यं तत्तत्कुरु तथा तथा	001a  
पुत्रकामतया सर्वं करिष्यामि वचस्तव	001c  
लोमश उवाच	002  
ततः स याजयामास सोमकं तेन जन्तुना	002a  
मातरस्तु बलात्पुत्रमपाकर्षुः कृपान्विताः	002c  
हा हताः स्मेति वाशन्त्यस्तीव्रशोकसमन्विताः	003a  
तं मातरः प्रत्यकर्षन्गृहीत्वा दक्षिणे करे	003c  
सव्ये पाणौ गृहीत्वा तु याजकोऽपि स्म कर्षति	003e  
कुररीणामिवार्तानामपाकृष्य तु तं सुतम्	004a  
विशस्य चैनं विधिना वपामस्य जुहाव सः	004c  
वपायां हूयमानायां गन्धमाघ्राय मातरः	005a  
आर्ता निपेतुः सहसा पृथिव्यां कुरुनन्दन	005c  
सर्वाश्च गर्भानलभंस्ततस्ताः पार्थिवाङ्गनाः	005e  
ततो दशसु मासेषु सोमकस्य विशां पते	006a  
जज्ञे पुत्रशतं पूर्णं तासु सर्वासु भारत	006c  
जन्तुर्ज्येष्ठः समभवज्जनित्र्यामेव भारत	007a  
स तासामिष्ट एवासीन्न तथान्ये निजाः सुताः	007c  
तच्च लक्षणमस्यासीत्सौवर्णं पार्श्व उत्तरे	008a  
तस्मिन्पुत्रशते चाग्र्यः स बभूव गुणैर्युतः	008c  
ततः स लोकमगमत्सोमकस्य गुरुः परम्	009a  
अथ काले व्यतीते तु सोमकोऽप्यगमत्परम्	009c  
अथ तं नरके घोरे पच्यमानं ददर्श सः	010a  
तमपृच्छत्किमर्थं त्वं नरके पच्यसे द्विज	010c  
तमब्रवीद्गुरुः सोऽथ पच्यमानोऽग्निना भृशम्	011a  
त्वं मया याजितो राजंस्तस्येदं कर्मणः फलम्	011c  
एतच्छ्रुत्वा स राजर्षिर्धर्मराजानमब्रवीत्	012a  
अहमत्र प्रवेक्ष्यामि मुच्यतां मम याजकः	012c  
मत्कृते हि महाभागः पच्यते नरकाग्निना	012e  
धर्म उवाच	013  
नान्यः कर्तुः फलं राजन्नुपभुङ्क्ते कदाचन	013a  
इमानि तव दृश्यन्ते फलानि ददतां वर	013c  
सोमक उवाच	014  
पुण्यान्न कामये लोकानृतेऽहं ब्रह्मवादिनम्	014a  
इच्छाम्यहमनेनैव सह वस्तुं सुरालये	014c  
नरके वा धर्मराज कर्मणास्य समो ह्यहम्	015a  
पुण्यापुण्यफलं देव सममस्त्वावयोरिदम्	015c  
धर्म उवाच	016  
यद्येवमीप्सितं राजन्भुङ्क्ष्वास्य सहितः फलम्	016a  
तुल्यकालं सहानेन पश्चात्प्राप्स्यसि सद्गतिम्	016c  
लोमश उवाच	017  
स चकार तथा सर्वं राजा राजीवलोचनः	017a  
पुनश्च लेभे लोकान्स्वान्कर्मणा निर्जिताञ्शुभान्	017c  
सह तेनैव विप्रेण गुरुणा स गुरुप्रियः	017e  
एष तस्याश्रमः पुण्यो य एषोऽग्रे विराजते	018a  
क्षान्त उष्यात्र षड्रात्रं प्राप्नोति सुगतिं नरः	018c  
एतस्मिन्नपि राजेन्द्र वत्स्यामो विगतज्वराः	019a  
षड्रात्रं नियतात्मानः सज्जीभव कुरूद्वह	019c  
