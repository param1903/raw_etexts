मार्कण्डेय उवाच	001  
इक्ष्वाकौ संस्थिते राजञ्शशादः पृथिवीमिमाम्	001a  
प्राप्तः परमधर्मात्मा सोऽयोध्यायां नृपोऽभवत्	001c  
शशादस्य तु दायादः ककुत्स्थो नाम वीर्यवान्	002a  
अनेनाश्चापि काकुत्स्थः पृथुश्चानेनसः सुतः	002c  
विष्वगश्वः पृथोः पुत्रस्तस्मादार्द्रस्तु जज्ञिवान्	003a  
आर्द्रस्य युवनाश्वस्तु श्रावस्तस्तस्य चात्मजः	003c  
जज्ञे श्रावस्तको राजा श्रावस्ती येन निर्मिता	004a  
श्रावस्तस्य तु दायादो बृहदश्वो महाबलः	004c  
बृहदश्वसुतश्चापि कुवलाश्व इति स्मृतः	004e  
कुवलाश्वस्य पुत्राणां सहस्राण्येकविंशतिः	005a  
सर्वे विद्यासु निष्णाता बलवन्तो दुरासदाः	005c  
कुवलाश्वस्तु पितृतो गुणैरभ्यधिकोऽभवत्	006a  
समये तं ततो राज्ये बृहदश्वोऽभ्यषेचयत्	006c  
कुवलाश्वं महाराज शूरमुत्तमधार्मिकम्	006e  
पुत्रसङ्क्रामितश्रीस्तु बृहदश्वो महीपतिः	007a  
जगाम तपसे धीमांस्तपोवनममित्रहा	007c  
अथ शुश्राव राजर्षिं तमुत्तङ्को युधिष्ठिर	008a  
वनं सम्प्रस्थितं राजन्बृहदश्वं द्विजोत्तमः	008c  
तमुत्तङ्को महातेजाः सर्वास्त्रविदुषां वरम्	009a  
न्यवारयदमेयात्मा समासाद्य नरोत्तमम्	009c  
उत्तङ्क उवाच	010  
भवता रक्षणं कार्यं तत्तावत्कर्तुमर्हसि	010a  
निरुद्विग्ना वयं राजंस्त्वत्प्रसादाद्वसेमहि	010c  
त्वया हि पृथिवी राजन्रक्ष्यमाणा महात्मना	011a  
भविष्यति निरुद्विग्ना नारण्यं गन्तुमर्हसि	011c  
पालने हि महान्धर्मः प्रजानामिह दृश्यते	012a  
न तथा दृश्यतेऽरण्ये मा ते भूद्बुद्धिरीदृशी	012c  
ईदृशो न हि राजेन्द्र धर्मः क्वचन दृश्यते	013a  
प्रजानां पालने यो वै पुरा राजर्षिभिः कृतः	013c  
रक्षितव्याः प्रजा राज्ञा तास्त्वं रक्षितुमर्हसि	013e  
निरुद्विग्नस्तपश्चर्तुं न हि शक्नोमि पार्थिव	014a  
ममाश्रमसमीपे वै समेषु मरुधन्वसु	014c  
समुद्रो वालुकापूर्ण उज्जानक इति स्मृतः	015a  
बहुयोजनविस्तीर्णो बहुयोजनमायतः	015c  
तत्र रौद्रो दानवेन्द्रो महावीर्यपराक्रमः	016a  
मधुकैटभयोः पुत्रो धुन्धुर्नाम सुदारुणः	016c  
अन्तर्भूमिगतो राजन्वसत्यमितविक्रमः	017a  
तं निहत्य महाराज वनं त्वं गन्तुमर्हसि	017c  
शेते लोकविनाशाय तप आस्थाय दारुणम्	018a  
त्रिदशानां विनाशाय लोकानां चापि पार्थिव	018c  
अवध्यो देवतानां स दैत्यानामथ रक्षसाम्	019a  
नागानामथ यक्षाणां गन्धर्वाणां च सर्वशः	019c  
अवाप्य स वरं राजन्सर्वलोकपितामहात्	019e  
तं विनाशय भद्रं ते मा ते बुद्धिरतोऽन्यथा	020a  
प्राप्स्यसे महतीं कीर्तिं शाश्वतीमव्ययां ध्रुवाम्	020c  
क्रूरस्य स्वपतस्तस्य वालुकान्तर्हितस्य वै	021a  
संवत्सरस्य पर्यन्ते निःश्वासः सम्प्रवर्तते	021c  
यदा तदा भूश्चलति सशैलवनकानना	021e  
तस्य निःश्वासवातेन रज उद्धूयते महत्	022a  
आदित्यपथमावृत्य सप्ताहं भूमिकम्पनम्	022c  
सविस्फुलिङ्गं सज्वालं सधूमं ह्यतिदारुणम्	022e  
तेन राजन्न शक्नोमि तस्मिन्स्थातुं स्व आश्रमे	023a  
तं विनाशय राजेन्द्र लोकानां हितकाम्यया	023c  
लोकाः स्वस्था भवन्त्वद्य तस्मिन्विनिहतेऽसुरे	023e  
त्वं हि तस्य विनाशाय पर्याप्त इति मे मतिः	024a  
तेजसा तव तेजश्च विष्णुराप्याययिष्यति	024c  
विष्णुना च वरो दत्तो मम पूर्वं ततो वधे	025a  
यस्तं महासुरं रौद्रं वधिष्यति महीपतिः	025c  
तेजस्तं वैष्णवमिति प्रवेक्ष्यति दुरासदम्	025e  
तत्तेजस्त्वं समाधाय राजेन्द्र भुवि दुःसहम्	026a  
तं निषूदय सन्दुष्टं दैत्यं रौद्रपराक्रमम्	026c  
न हि धुन्धुर्महातेजास्तेजसाल्पेन शक्यते	027a  
निर्दग्धुं पृथिवीपाल स हि वर्षशतैरपि	027c  
