मार्कण्डेय उवाच	001  
एवमेतन्महाबाहो रामेणामिततेजसा	001a  
प्राप्तं व्यसनमत्युग्रं वनवासकृतं पुरा	001c  
मा शुचः पुरुषव्याघ्र क्षत्रियोऽसि परन्तप	002a  
बाहुवीर्याश्रये मार्गे वर्तसे दीप्तनिर्णये	002c  
न हि ते वृजिनं किञ्चिद्दृश्यते परमण्वपि	003a  
अस्मिन्मार्गे विषीदेयुः सेन्द्रा अपि सुरासुराः	003c  
संहत्य निहतो वृत्रो मरुद्भिर्वज्रपाणिना	004a  
नमुचिश्चैव दुर्धर्षो दीर्घजिह्वा च राक्षसी	004c  
सहायवति सर्वार्थाः सन्तिष्ठन्तीह सर्वशः	005a  
किं नु तस्याजितं सङ्ख्ये भ्राता यस्य धनञ्जयः	005c  
अयं च बलिनां श्रेष्ठो भीमो भीमपराक्रमः	006a  
युवानौ च महेष्वासौ यमौ माद्रवतीसुतौ	006c  
एभिः सहायैः कस्मात्त्वं विषीदसि परन्तप	006e  
य इमे वज्रिणः सेनां जयेयुः समरुद्गणाम्	007a  
त्वमप्येभिर्महेष्वासैः सहायैर्देवरूपिभिः	007c  
विजेष्यसि रणे सर्वानमित्रान्भरतर्षभ	007e  
इतश्च त्वमिमां पश्य सैन्धवेन दुरात्मना	008a  
बलिना वीर्यमत्तेन हृतामेभिर्महात्मभिः	008c  
आनीतां द्रौपदीं कृष्णां कृत्वा कर्म सुदुष्करम्	009a  
जयद्रथं च राजानं विजितं वशमागतम्	009c  
असहायेन रामेण वैदेही पुनराहृता	010a  
हत्वा सङ्ख्ये दशग्रीवं राक्षसं भीमविक्रमम्	010c  
यस्य शाखामृगा मित्रा ऋक्षाः कालमुखास्तथा	011a  
जात्यन्तरगता राजन्नेतद्बुद्ध्यानुचिन्तय	011c  
तस्मात्त्वं कुरुशार्दूल मा शुचो भरतर्षभ	012a  
त्वद्विधा हि महात्मानो न शोचन्ति परन्तप	012c  
वैशम्पायन उवाच	013  
एवमाश्वासितो राजा मार्कण्डेयेन धीमता	013a  
त्यक्त्वा दुःखमदीनात्मा पुनरेवेदमब्रवीत्	013c  
