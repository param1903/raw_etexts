मार्कण्डेय उवाच	001  
एवमुक्तस्तु विप्रेण धर्मव्याधो युधिष्ठिर	001a  
प्रत्युवाच यथा विप्रं तच्छृणुष्व नराधिप	001c  
व्याध उवाच	002  
विज्ञानार्थं मनुष्याणां मनः पूर्वं प्रवर्तते	002a  
तत्प्राप्य कामं भजते क्रोधं च द्विजसत्तम	002c  
ततस्तदर्थं यतते कर्म चारभते महत्	003a  
इष्टानां रूपगन्धानामभ्यासं च निषेवते	003c  
ततो रागः प्रभवति द्वेषश्च तदनन्तरम्	004a  
ततो लोभः प्रभवति मोहश्च तदनन्तरम्	004c  
तस्य लोभाभिभूतस्य रागद्वेषहतस्य च	005a  
न धर्मे जायते बुद्धिर्व्याजाद्धर्मं करोति च	005c  
व्याजेन चरते धर्ममर्थं व्याजेन रोचते	006a  
व्याजेन सिध्यमानेषु धनेषु द्विजसत्तम	006c  
तत्रैव रमते बुद्धिस्ततः पापं चिकीर्षति	006e  
सुहृद्भिर्वार्यमाणश्च पण्डितैश्च द्विजोत्तम	007a  
उत्तरं श्रुतिसम्बद्धं ब्रवीति श्रुतियोजितम्	007c  
अधर्मस्त्रिविधस्तस्य वर्धते रागदोषतः	008a  
पापं चिन्तयते चापि ब्रवीति च करोति च	008c  
तस्याधर्मप्रवृत्तस्य गुणा नश्यन्ति साधवः	009a  
एकशीलाश्च मित्रत्वं भजन्ते पापकर्मिणः	009c  
स तेनासुखमाप्नोति परत्र च विहन्यते	010a  
पापात्मा भवति ह्येवं धर्मलाभं तु मे शृणु	010c  
यस्त्वेतान्प्रज्ञया दोषान्पूर्वमेवानुपश्यति	011a  
कुशलः सुखदुःखेषु साधूंश्चाप्युपसेवते	011c  
तस्य साधुसमारम्भाद्बुद्धिर्धर्मेषु जायते	011e  
ब्राह्मण उवाच	012  
ब्रवीषि सूनृतं धर्मं यस्य वक्ता न विद्यते	012a  
दिव्यप्रभावः सुमहानृषिरेव मतोऽसि मे	012c  
व्याध उवाच	013  
ब्राह्मणा वै महाभागाः पितरोऽग्रभुजः सदा	013a  
तेषां सर्वात्मना कार्यं प्रियं लोके मनीषिणा	013c  
यत्तेषां च प्रियं तत्ते वक्ष्यामि द्विजसत्तम	014a  
नमस्कृत्वा ब्राह्मणेभ्यो ब्राह्मीं विद्यां निबोध मे	014c  
इदं विश्वं जगत्सर्वमजय्यं चापि सर्वशः	015a  
महाभूतात्मकं ब्रह्मन्नातः परतरं भवेत्	015c  
महाभूतानि खं वायुरग्निरापस्तथा च भूः	016a  
शब्दः स्पर्शश्च रूपं च रसो गन्धश्च तद्गुणाः	016c  
तेषामपि गुणाः सर्वे गुणवृत्तिः परस्परम्	017a  
पूर्वपूर्वगुणाः सर्वे क्रमशो गुणिषु त्रिषु	017c  
षष्ठस्तु चेतना नाम मन इत्यभिधीयते	018a  
सप्तमी तु भवेद्बुद्धिरहङ्कारस्ततः परम्	018c  
इन्द्रियाणि च पञ्चैव रजः सत्त्वं तमस्तथा	019a  
इत्येष सप्तदशको राशिरव्यक्तसञ्ज्ञकः	019c  
सर्वैरिहेन्द्रियार्थैस्तु व्यक्ताव्यक्तैः सुसंवृतः	020a  
चतुर्विंशक इत्येष व्यक्ताव्यक्तमयो गुणः	020c  
एतत्ते सर्वमाख्यातं किं भूयो श्रोतुमिच्छसि	020e  
