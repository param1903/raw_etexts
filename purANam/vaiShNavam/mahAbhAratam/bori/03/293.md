वैशम्पायन उवाच	001  
एतस्मिन्नेव काले तु धृतराष्ट्रस्य वै सखा	001a  
सूतोऽधिरथ इत्येव सदारो जाह्नवीं ययौ	001c  
तस्य भार्याभवद्राजन्रूपेणासदृशी भुवि	002a  
राधा नाम महाभागा न सा पुत्रमविन्दत	002c  
अपत्यार्थे परं यत्नमकरोच्च विशेषतः	002e  
सा ददर्शाथ मञ्जूषामुह्यमानां यदृच्छया	003a  
दत्तरक्षाप्रतिसरामन्वालभनशोभिताम्	003c  
ऊर्मीतरङ्गैर्जाह्नव्याः समानीतामुपह्वरम्	003e  
सा तां कौतूहलात्प्राप्तां ग्राहयामास भामिनी	004a  
ततो निवेदयामास सूतस्याधिरथस्य वै	004c  
स तामुद्धृत्य मञ्जूषामुत्सार्य जलमन्तिकात्	005a  
यन्त्रैरुद्घाटयामास सोऽपश्यत्तत्र बालकम्	005c  
तरुणादित्यसङ्काशं हेमवर्मधरं तथा	006a  
मृष्टकुण्डलयुक्तेन वदनेन विराजता	006c  
स सूतो भार्यया सार्धं विस्मयोत्फुल्ललोचनः	007a  
अङ्कमारोप्य तं बालं भार्यां वचनमब्रवीत्	007c  
इदमत्यद्भुतं भीरु यतो जातोऽस्मि भामिनि	008a  
दृष्टवान्देवगर्भोऽयं मन्येऽस्मान्समुपागतः	008c  
अनपत्यस्य पुत्रोऽयं देवैर्दत्तो ध्रुवं मम	009a  
इत्युक्त्वा तं ददौ पुत्रं राधायै स महीपते	009c  
प्रतिजग्राह तं राधा विधिवद्दिव्यरूपिणम्	010a  
पुत्रं कमलगर्भाभं देवगर्भं श्रिया वृतम्	010c  
पुपोष चैनं विधिवद्ववृधे स च वीर्यवान्	011a  
ततः प्रभृति चाप्यन्ये प्राभवन्नौरसाः सुताः	011c  
वसुवर्मधरं दृष्ट्वा तं बालं हेमकुण्डलम्	012a  
नामास्य वसुषेणेति ततश्चक्रुर्द्विजातयः	012c  
एवं स सूतपुत्रत्वं जगामामितविक्रमः	013a  
वसुषेण इति ख्यातो वृष इत्येव च प्रभुः	013c  
स ज्येष्ठपुत्रः सूतस्य ववृधेऽङ्गेषु वीर्यवान्	014a  
चारेण विदितश्चासीत्पृथाया दिव्यवर्मभृत्	014c  
सूतस्त्वधिरथः पुत्रं विवृद्धं समये ततः	015a  
दृष्ट्वा प्रस्थापयामास पुरं वारणसाह्वयम्	015c  
तत्रोपसदनं चक्रे द्रोणस्येष्वस्त्रकर्मणि	016a  
सख्यं दुर्योधनेनैवमगच्छत्स च वीर्यवान्	016c  
द्रोणात्कृपाच्च रामाच्च सोऽस्त्रग्रामं चतुर्विधम्	017a  
लब्ध्वा लोकेऽभवत्ख्यातः परमेष्वासतां गतः	017c  
सन्धाय धार्तराष्ट्रेण पार्थानां विप्रिये स्थितः	018a  
योद्धुमाशंसते नित्यं फल्गुनेन महात्मना	018c  
सदा हि तस्य स्पर्धासीदर्जुनेन विशां पते	019a  
अर्जुनस्य च कर्णेन यतो दृष्टो बभूव सः	019c  
तं तु कुण्डलिनं दृष्ट्वा वर्मणा च समन्वितम्	020a  
अवध्यं समरे मत्वा पर्यतप्यद्युधिष्ठिरः	020c  
यदा तु कर्णो राजेन्द्र भानुमन्तं दिवाकरम्	021a  
स्तौति मध्यन्दिने प्राप्ते प्राञ्जलिः सलिले स्थितः	021c  
तत्रैनमुपतिष्ठन्ति ब्राह्मणा धनहेतवः	022a  
नादेयं तस्य तत्काले किञ्चिदस्ति द्विजातिषु	022c  
तमिन्द्रो ब्राह्मणो भूत्वा भिक्षां देहीत्युपस्थितः	023a  
स्वागतं चेति राधेयस्तमथ प्रत्यभाषत	023c  
