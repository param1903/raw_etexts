वैशम्पायन उवाच	001  
मार्कण्डेयादिभिर्विप्रैः पाण्डवैश्च महात्मभिः	001a  
कथाभिरनुकूलाभिः सहासित्वा जनार्दनः	001c  
ततस्तैः संविदं कृत्वा यथावन्मधुसूदनः	002a  
आरुरुक्षू रथं सत्यामाह्वयामास केशवः	002c  
सत्यभामा ततस्तत्र स्वजित्वा द्रुपदात्मजाम्	003a  
उवाच वचनं हृद्यं यथाभावसमाहितम्	003c  
कृष्णे मा भूत्तवोत्कण्ठा मा व्यथा मा प्रजागरः	004a  
भर्तृभिर्देवसङ्काशैर्जितां प्राप्स्यसि मेदिनीम्	004c  
न ह्येवं शीलसम्पन्ना नैवं पूजितलक्षणाः	005a  
प्राप्नुवन्ति चिरं क्लेशं यथा त्वमसितेक्षणे	005c  
अवश्यं च त्वया भूमिरियं निहतकण्टका	006a  
भर्तृभिः सह भोक्तव्या निर्द्वन्द्वेति श्रुतं मया	006c  
धार्तराष्ट्रवधं कृत्वा वैराणि प्रतियात्य च	007a  
युधिष्ठिरस्थां पृथिवीं द्रष्टासि द्रुपदात्मजे	007c  
यास्ताः प्रव्राजमानां त्वां प्राहसन्दर्पमोहिताः	008a  
ताः क्षिप्रं हतसङ्कल्पा द्रक्ष्यसि त्वं कुरुस्त्रियः	008c  
तव दुःखोपपन्नाया यैराचरितमप्रियम्	009a  
विद्धि सम्प्रस्थितान्सर्वांस्तान्कृष्णे यमसादनम्	009c  
पुत्रस्ते प्रतिविन्ध्यश्च सुतसोमस्तथा विभुः	010a  
श्रुतकर्मार्जुनिश्चैव शतानीकश्च नाकुलिः	010c  
सहदेवाच्च यो जातः श्रुतसेनस्तवात्मजः	010e  
सर्वे कुशलिनो वीराः कृतास्त्राश्च सुतास्तव	011a  
अभिमन्युरिव प्रीता द्वारवत्यां रता भृशम्	011c  
त्वमिवैषां सुभद्रा च प्रीत्या सर्वात्मना स्थिता	012a  
प्रीयते भावनिर्द्वन्द्वा तेभ्यश्च विगतज्वरा	012c  
भेजे सर्वात्मना चैव प्रद्युम्नजननी तथा	013a  
भानुप्रभृतिभिश्चैनान्विशिनष्टि च केशवः	013c  
भोजनाच्छादने चैषां नित्यं मे श्वशुरः स्थितः	014a  
रामप्रभृतयः सर्वे भजन्त्यन्धकवृष्णयः	014c  
तुल्यो हि प्रणयस्तेषां प्रद्युम्नस्य च भामिनि	014e  
एवमादि प्रियं प्रीत्या हृद्यमुक्त्वा मनोनुगम्	015a  
गमनाय मनश्चक्रे वासुदेवरथं प्रति	015c  
तां कृष्णां कृष्णमहिषी चकाराभिप्रदक्षिणम्	016a  
आरुरोह रथं शौरेः सत्यभामा च भामिनी	016c  
स्मयित्वा तु यदुश्रेष्ठो द्रौपदीं परिसान्त्व्य च	017a  
उपावर्त्य ततः शीघ्रैर्हयैः प्रायात्परन्तपः	017c  
