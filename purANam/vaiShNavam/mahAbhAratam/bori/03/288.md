कुन्त्युवाच	001  
ब्राह्मणं यन्त्रिता राजनुपस्थास्यामि पूजया	001a  
यथाप्रतिज्ञं राजेन्द्र न च मिथ्या ब्रवीम्यहम्	001c  
एष चैव स्वभावो मे पूजयेयं द्विजानिति	002a  
तव चैव प्रियं कार्यं श्रेयश्चैतत्परं मम	002c  
यद्येवैष्यति सायाह्ने यदि प्रातरथो निशि	003a  
यद्यर्धरात्रे भगवान्न मे कोपं करिष्यति	003c  
लाभो ममैष राजेन्द्र यद्वै पूजयती द्विजान्	004a  
आदेशे तव तिष्ठन्ती हितं कुर्यां नरोत्तम	004c  
विस्रब्धो भव राजेन्द्र न व्यलीकं द्विजोत्तमः	005a  
वसन्प्राप्स्यति ते गेहे सत्यमेतद्ब्रवीमि ते	005c  
यत्प्रियं च द्विजस्यास्य हितं चैव तवानघ	006a  
यतिष्यामि तथा राजन्व्येतु ते मानसो ज्वरः	006c  
ब्राह्मणा हि महाभागाः पूजिताः पृथिवीपते	007a  
तारणाय समर्थाः स्युर्विपरीते वधाय च	007c  
साहमेतद्विजानन्ती तोषयिष्ये द्विजोत्तमम्	008a  
न मत्कृते व्यथां राजन्प्राप्स्यसि द्विजसत्तमात्	008c  
अपराधे हि राजेन्द्र राज्ञामश्रेयसे द्विजाः	009a  
भवन्ति च्यवनो यद्वत्सुकन्यायाः कृते पुरा	009c  
नियमेन परेणाहमुपस्थास्ये द्विजोत्तमम्	010a  
यथा त्वया नरेन्द्रेदं भाषितं ब्राह्मणं प्रति	010c  
राजोवाच	011  
एवमेतत्त्वया भद्रे कर्तव्यमविशङ्कया	011a  
मद्धितार्थं कुलार्थं च तथात्मार्थं च नन्दिनि	011c  
वैशम्पायन उवाच	012  
एवमुक्त्वा तु तां कन्यां कुन्तिभोजो महायशाः	012a  
पृथां परिददौ तस्मै द्विजाय सुतवत्सलः	012c  
इयं ब्रह्मन्मम सुता बाला सुखविवर्धिता	013a  
अपराध्येत यत्किञ्चिन्न तत्कार्यं हृदि त्वया	013c  
द्विजातयो महाभागा वृद्धबालतपस्विषु	014a  
भवन्त्यक्रोधनाः प्रायो विरुद्धेष्वपि नित्यदा	014c  
सुमहत्यपराधेऽपि क्षान्तिः कार्या द्विजातिभिः	015a  
यथाशक्ति यथोत्साहं पूजा ग्राह्या द्विजोत्तम	015c  
तथेति ब्राह्मणेनोक्ते स राजा प्रीतमानसः	016a  
हंसचन्द्रांशुसङ्काशं गृहमस्य न्यवेदयत्	016c  
तत्राग्निशरणे कॢप्तमासनं तस्य भानुमत्	017a  
आहारादि च सर्वं तत्तथैव प्रत्यवेदयत्	017c  
निक्षिप्य राजपुत्री तु तन्द्रीं मानं तथैव च	018a  
आतस्थे परमं यत्नं ब्राह्मणस्याभिराधने	018c  
तत्र सा ब्राह्मणं गत्वा पृथा शौचपरा सती	019a  
विधिवत्परिचारार्हं देववत्पर्यतोषयत्	019c  
