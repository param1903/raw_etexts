ऋश्यशृङ्ग उवाच	001  
इहागतो जटिलो ब्रह्मचारी न वै ह्रस्वो नातिदीर्घो मनस्वी	001a  
सुवर्णवर्णः कमलायताक्षः सुतः सुराणामिव शोभमानः	001c  
समृद्धरूपः सवितेव दीप्तः सुशुक्लकृष्णाक्षतरश्चकोरैः	002a  
नीलाः प्रसन्नाश्च जटाः सुगन्धा हिरण्यरज्जुग्रथिताः सुदीर्घाः	002c  
आधाररूपा पुनरस्य कण्ठे विभ्राजते विद्युदिवान्तरिक्षे	003a  
द्वौ चास्य पिण्डावधरेण कण्ठमजातरोमौ सुमनोहरौ च	003c  
विलग्नमध्यश्च स नाभिदेशे कटिश्च तस्यातिकृतप्रमाणा	004a  
तथास्य चीरान्तरिता प्रभाति हिरण्मयी मेखला मे यथेयम्	004c  
अन्यच्च तस्याद्भुतदर्शनीयं विकूजितं पादयोः सम्प्रभाति	005a  
पाण्योश्च तद्वत्स्वनवन्निबद्धौ कलापकावक्षमाला यथेयम्	005c  
विचेष्टमानस्य च तस्य तानि कूजन्ति हंसा सरसीव मत्ताः	006a  
चीराणि तस्याद्भुतदर्शनानि नेमानि तद्वन्मम रूपवन्ति	006c  
वक्त्रं च तस्याद्भुतदर्शनीयं प्रव्याहृतं ह्लादयतीव चेतः	007a  
पुंस्कोकिलस्येव च तस्य वाणी तां शृण्वतो मे व्यथितोऽन्तरात्मा	007c  
यथा वनं माधवमासि मध्ये समीरितं श्वसनेनाभिवाति	008a  
तथा स वात्युत्तमपुण्यगन्धी निषेव्यमाणः पवनेन तात	008c  
सुसंयताश्चापि जटा विभक्ता द्वैधीकृता भान्ति समा ललाटे	009a  
कर्णौ च चित्रैरिव चक्रवालैः समावृतौ तस्य सुरूपवद्भिः	009c  
तथा फलं वृत्तमथो विचित्रं समाहनत्पाणिना दक्षिणेन	010a  
तद्भूमिमासाद्य पुनः पुनश्च समुत्पतत्यद्भुतरूपमुच्चैः	010c  
तच्चापि हत्वा परिवर्ततेऽसौ वातेरितो वृक्ष इवावघूर्णः	011a  
तं प्रेक्ष्य मे पुत्रमिवामराणां प्रीतिः परा तात रतिश्च जाता	011c  
स मे समाश्लिष्य पुनः शरीरं जटासु गृह्याभ्यवनाम्य वक्त्रम्	012a  
वक्त्रेण वक्त्रं प्रणिधाय शब्दं चकार तन्मेऽजनयत्प्रहर्षम्	012c  
न चापि पाद्यं बहु मन्यतेऽसौ फलानि चेमानि मयाहृतानि	013a  
एवंव्रतोऽस्मीति च मामवोचत्फलानि चान्यानि नवान्यदान्मे	013c  
मयोपयुक्तानि फलानि तानि नेमानि तुल्यानि रसेन तेषाम्	014a  
न चापि तेषां त्वगियं यथैषां साराणि नैषामिव सन्ति तेषाम्	014c  
तोयानि चैवातिरसानि मह्यं प्रादात्स वै पातुमुदाररूपः	015a  
पीत्वैव यान्यभ्यधिकः प्रहर्षो ममाभवद्भूश्चलितेव चासीत्	015c  
इमानि चित्राणि च गन्धवन्ति माल्यानि तस्योद्ग्रथितानि पट्टैः	016a  
यानि प्रकीर्येह गतः स्वमेव स आश्रमं तपसा द्योतमानः	016c  
गतेन तेनास्मि कृतो विचेता गात्रं च मे सम्परितप्यतीव	017a  
इच्छामि तस्यान्तिकमाशु गन्तुं तं चेह नित्यं परिवर्तमानम्	017c  
गच्छामि तस्यान्तिकमेव तात का नाम सा व्रतचर्या च तस्य	018a  
इच्छाम्यहं चरितुं तेन सार्धं यथा तपः स चरत्युग्रकर्मा	018c  
