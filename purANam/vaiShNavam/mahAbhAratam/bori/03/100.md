लोमश उवाच	001  
समुद्रं ते समाश्रित्य वारुणं निधिमम्भसाम्	001a  
कालेयाः सम्प्रवर्तन्त त्रैलोक्यस्य विनाशने	001c  
ते रात्रौ समभिक्रुद्धा भक्षयन्ति सदा मुनीन्	002a  
आश्रमेषु च ये सन्ति पुन्येष्वायतनेषु च	002c  
वसिष्ठस्याश्रमे विप्रा भक्षितास्तैर्दुरात्मभिः	003a  
अशीतिशतमष्टौ च नव चान्ये तपस्विनः	003c  
च्यवनस्याश्रमं गत्वा पुण्यं द्विजनिषेवितम्	004a  
फलमूलाशनानां हि मुनीनां भक्षितं शतम्	004c  
एवं रात्रौ स्म कुर्वन्ति विविशुश्चार्णवं दिवा	005a  
भरद्वाजाश्रमे चैव नियता ब्रह्मचारिणः	005c  
वाय्वाहाराम्बुभक्षाश्च विंशतिः सन्निपातिताः	005e  
एवं क्रमेण सर्वांस्तानाश्रमान्दानवास्तदा	006a  
निशायां परिधावन्ति मत्ता भुजबलाश्रयात्	006c  
कालोपसृष्टाः कालेया घ्नन्तो द्विजगणान्बहून्	006e  
न चैनानन्वबुध्यन्त मनुजा मनुजोत्तम	007a  
एवं प्रवृत्तान्दैत्यांस्तांस्तापसेषु तपस्विषु	007c  
प्रभाते समदृश्यन्त नियताहारकर्शिताः	008a  
महीतलस्था मुनयः शरीरैर्गतजीवितैः	008c  
क्षीणमांसैर्विरुधिरैर्विमज्जान्त्रैर्विसन्धिभिः	009a  
आकीर्णैराचिता भूमिः शङ्खानामिव राशिभिः	009c  
कलशैर्विप्रविद्धैश्च स्रुवैर्भग्नैस्तथैव च	010a  
विकीर्णैरग्निहोत्रैश्च भूर्बभूव समावृता	010c  
निःस्वाध्यायवषट्कारं नष्टयज्ञोत्सवक्रियम्	011a  
जगदासीन्निरुत्साहं कालेयभयपीडितम्	011c  
एवं प्रक्षीयमाणाश्च मानवा मनुजेश्वर	012a  
आत्मत्राणपरा भीताः प्राद्रवन्त दिशो भयात्	012c  
केचिद्गुहाः प्रविविशुर्निर्झरांश्चापरे श्रिताः	013a  
अपरे मरणोद्विग्ना भयात्प्रानान्समुत्सृजन्	013c  
केचिदत्र महेष्वासाः शूराः परमदर्पिताः	014a  
मार्गमाणाः परं यत्नं दानवानां प्रचक्रिरे	014c  
न चैतानधिजग्मुस्ते समुद्रं समुपाश्रितान्	015a  
श्रमं जग्मुश्च परममाजग्मुः क्षयमेव च	015c  
जगत्युपशमं याते नष्टयज्ञोत्सवक्रिये	016a  
आजग्मुः परमामार्तिं त्रिदशा मनुजेश्वर	016c  
समेत्य समहेन्द्राश्च भयान्मन्त्रं प्रचक्रिरे	017a  
नारायणं पुरस्कृत्य वैकुण्ठमपराजितम्	017c  
ततो देवाः समेतास्ते तदोचुर्मधुसूदनम्	018a  
त्वं नः स्रष्टा च पाता च भर्ता च जगतः प्रभो	018c  
त्वया सृष्टमिदं सर्वं यच्चेङ्गं यच्च नेङ्गति	018e  
त्वया भूमिः पुरा नष्टा समुद्रात्पुष्करेक्षण	019a  
वाराहं रूपमास्थाय जगदर्थे समुद्धृता	019c  
आदिदैत्यो महावीर्यो हिरण्यकशिपुस्त्वया	020a  
नारसिंहं वपुः कृत्वा सूदितः पुरुषोत्तम	020c  
अवध्यः सर्वभूतानां बलिश्चापि महासुरः	021a  
वामनं वपुराश्रित्य त्रैलोक्याद्भ्रंशितस्त्वया	021c  
असुरश्च महेष्वासो जम्भ इत्यभिविश्रुतः	022a  
यज्ञक्षोभकरः क्रूरस्त्वयैव विनिपातितः	022c  
एवमादीनि कर्माणि येषां सङ्ख्या न विद्यते	023a  
अस्माकं भयभीतानां त्वं गतिर्मधुसूदन	023c  
तस्मात्त्वां देव देवेश लोकार्थं ज्ञापयामहे	024a  
रक्ष लोकांश्च देवांश्च शक्रं च महतो भयात्	024c  
