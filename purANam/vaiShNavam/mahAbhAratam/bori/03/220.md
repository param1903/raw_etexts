मार्कण्डेय उवाच	001  
यदा स्कन्देन मातॄणामेवमेतत्प्रियं कृतम्	001a  
अथैनमब्रवीत्स्वाहा मम पुत्रस्त्वमौरसः	001c  
इच्छाम्यहं त्वया दत्तां प्रीतिं परमदुर्लभाम्	002a  
तामब्रवीत्ततः स्कन्दः प्रीतिमिच्छसि कीदृशीम्	002c  
स्वाहोवाच	003  
दक्षस्याहं प्रिया कन्या स्वाहा नाम महाभुज	003a  
बाल्यात्प्रभृति नित्यं च जातकामा हुताशने	003c  
न च मां कामिनीं पुत्र सम्यग्जानाति पावकः	004a  
इच्छामि शाश्वतं वासं वस्तुं पुत्र सहाग्निना	004c  
स्कन्द उवाच	005  
हव्यं कव्यं च यत्किञ्चिद्द्विजा मन्त्रपुरस्कृतम्	005a  
होष्यन्त्यग्नौ सदा देवि स्वाहेत्युक्त्वा समुद्यतम्	005c  
अद्य प्रभृति दास्यन्ति सुवृत्ताः सत्पथे स्थिताः	006a  
एवमग्निस्त्वया सार्धं सदा वत्स्यति शोभने	006c  
मार्कण्डेय उवाच	007  
एवमुक्ता ततः स्वाहा तुष्टा स्कन्देन पूजिता	007a  
पावकेन समायुक्ता भर्त्रा स्कन्दमपूजयत्	007c  
ततो ब्रह्मा महासेनं प्रजापतिरथाब्रवीत्	008a  
अभिगच्छ महादेवं पितरं त्रिपुरार्दनम्	008c  
रुद्रेणाग्निं समाविश्य स्वाहामाविश्य चोमया	009a  
हितार्थं सर्वलोकानां जातस्त्वमपराजितः	009c  
उमायोन्यां च रुद्रेण शुक्रं सिक्तं महात्मना	010a  
आस्ते गिरौ निपतितं मिञ्जिकामिञ्जिकं यतः	010c  
सम्भूतं लोहितोदे तु शुक्रशेषमवापतत्	011a  
सूर्यरश्मिषु चाप्यन्यदन्यच्चैवापतद्भुवि	011c  
आसक्तमन्यद्वृक्षेषु तदेवं पञ्चधापतत्	011e  
त एते विविधाकारा गणा ज्ञेया मनीषिभिः	012a  
तव पारिषदा घोरा य एते पिशिताशनाः	012c  
एवमस्त्विति चाप्युक्त्वा महासेनो महेश्वरम्	013a  
अपूजयदमेयात्मा पितरं पितृवत्सलः	013c  
अर्कपुष्पैस्तु ते पञ्च गणाः पूज्या धनार्थिभिः	014a  
व्याधिप्रशमनार्थं च तेषां पूजां समाचरेत्	014c  
मिञ्जिकामिञ्जिकं चैव मिथुनं रुद्रसम्भवम्	015a  
नमस्कार्यं सदैवेह बालानां हितमिच्छता	015c  
स्त्रियो मानुषमांसादा वृद्धिका नाम नामतः	016a  
वृक्षेषु जातास्ता देव्यो नमस्कार्याः प्रजार्थिभिः	016c  
एवमेते पिशाचानामसङ्ख्येया गणाः स्मृताः	017a  
घण्टायाः सपताकायाः शृणु मे सम्भवं नृप	017c  
ऐरावतस्य घण्टे द्वे वैजयन्त्याविति श्रुते	018a  
गुहस्य ते स्वयं दत्ते शक्रेणानाय्य धीमता	018c  
एका तत्र विशाखस्य घण्टा स्कन्दस्य चापरा	019a  
पताका कार्त्तिकेयस्य विशाखस्य च लोहिता	019c  
यानि क्रीडनकान्यस्य देवैर्दत्तानि वै तदा	020a  
तैरेव रमते देवो महासेनो महाबलः	020c  
स संवृतः पिशाचानां गणैर्देवगणैस्तथा	021a  
शुशुभे काञ्चने शैले दीप्यमानः श्रिया वृतः	021c  
तेन वीरेण शुशुभे स शैलः शुभकाननः	022a  
आदित्येनेवांशुमता मन्दरश्चारुकन्दरः	022c  
सन्तानकवनैः फुल्लैः करवीरवनैरपि	023a  
पारिजातवनैश्चैव जपाशोकवनैस्तथा	023c  
कदम्बतरुषण्डैश्च दिव्यैर्मृगगणैरपि	024a  
दिव्यैः पक्षिगणैश्चैव शुशुभे श्वेतपर्वतः	024c  
तत्र देवगणाः सर्वे सर्वे चैव महर्षयः	025a  
मेघतूर्यरवाश्चैव क्षुब्धोदधिसमस्वनाः	025c  
तत्र दिव्याश्च गन्धर्वा नृत्यन्त्यप्सरसस्तथा	026a  
हृष्टानां तत्र भूतानां श्रूयते निनदो महान्	026c  
एवं सेन्द्रं जगत्सर्वं श्वेतपर्वतसंस्थितम्	027a  
प्रहृष्टं प्रेक्षते स्कन्दं न च ग्लायति दर्शनात्	027c  
