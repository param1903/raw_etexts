मार्कण्डेय उवाच	001  
ऋषयस्तु महाघोरान्दृष्ट्वोत्पातान्पृथग्विधान्	001a  
अकुर्वञ्शान्तिमुद्विग्ना लोकानां लोकभावनाः	001c  
निवसन्ति वने ये तु तस्मिंश्चैत्ररथे जनाः	002a  
तेऽब्रुवन्नेष नोऽनर्थः पावकेनाहृतो महान्	002c  
सङ्गम्य षड्भिः पत्नीभिः सप्तर्षीणामिति स्म ह	002e  
अपरे गरुडीमाहुस्त्वयानर्थोऽयमाहृतः	003a  
यैर्दृष्टा सा तदा देवी तस्या रूपेण गच्छती	003c  
न तु तत्स्वाहया कर्म कृतं जानाति वै जनः	003e  
सुपर्णी तु वचः श्रुत्वा ममायं तनयस्त्विति	004a  
उपगम्य शनैः स्कन्दमाहाहं जननी तव	004c  
अथ सप्तर्षयः श्रुत्वा जातं पुत्रं महौजसम्	005a  
तत्यजुः षट्तदा पत्नीर्विना देवीमरुन्धतीम्	005c  
षड्भिरेव तदा जातमाहुस्तद्वनवासिनः	006a  
सप्तर्षीनाह च स्वाहा मम पुत्रोऽयमित्युत	006c  
अहं जाने नैतदेवमिति राजन्पुनः पुनः	006e  
विश्वामित्रस्तु कृत्वेष्टिं सप्तर्षीणां महामुनिः	007a  
पावकं कामसन्तप्तमदृष्टः पृष्ठतोऽन्वगात्	007c  
तत्तेन निखिलं सर्वमवबुद्धं यथातथम्	007e  
विश्वामित्रस्तु प्रथमं कुमारं शरणं गतः	008a  
स्तवं दिव्यं सम्प्रचक्रे महासेनस्य चापि सः	008c  
मङ्गलानि च सर्वाणि कौमाराणि त्रयोदश	009a  
जातकर्मादिकास्तस्य क्रियाश्चक्रे महामुनिः	009c  
षड्वक्त्रस्य तु माहात्म्यं कुक्कुटस्य च साधनम्	010a  
शक्त्या देव्याः साधनं च तथा पारिषदामपि	010c  
विश्वामित्रश्चकारैतत्कर्म लोकहिताय वै	011a  
तस्मादृषिः कुमारस्य विश्वामित्रोऽभवत्प्रियः	011c  
अन्वजानाच्च स्वाहाया रूपान्यत्वं महामुनिः	012a  
अब्रवीच्च मुनीन्सर्वान्नापराध्यन्ति वै स्त्रियः	012c  
श्रुत्वा तु तत्त्वतस्तस्मात्ते पत्नीः सर्वतोऽत्यजन्	012e  
स्कन्दं श्रुत्वा ततो देवा वासवं सहिताब्रुवन्	013a  
अविषह्यबलं स्कन्दं जहि शक्राशु माचिरम्	013c  
यदि वा न निहंस्येनमद्येन्द्रोऽयं भविष्यति	014a  
त्रैलोक्यं सन्निगृह्यास्मांस्त्वां च शक्र महाबलः	014c  
स तानुवाच व्यथितो बालोऽयं सुमहाबलः	015a  
स्रष्टारमपि लोकानां युधि विक्रम्य नाशयेत्	015c  
सर्वास्त्वद्याभिगच्छन्तु स्कन्दं लोकस्य मातरः	016a  
कामवीर्या घ्नन्तु चैनं तथेत्युक्त्वा च ता ययुः	016c  
तमप्रतिबलं दृष्ट्वा विषण्णवदनास्तु ताः	017a  
अशक्योऽयं विचिन्त्यैवं तमेव शरणं ययुः	017c  
ऊचुश्चापि त्वमस्माकं पुत्रोऽस्माभिर्धृतं जगत्	018a  
अभिनन्दस्व नः सर्वाः प्रस्नुताः स्नेहविक्लवाः	018c  
ताः सम्पूज्य महासेनः कामांश्चासां प्रदाय सः	019a  
अपश्यदग्निमायान्तं पितरं बलिनां बली	019c  
स तु सम्पूजितस्तेन सह मातृगणेन ह	020a  
परिवार्य महासेनं रक्षमाणः स्थितः स्थिरम्	020c  
सर्वासां या तु मातॄणां नारी क्रोधसमुद्भवा	021a  
धात्री सा पुत्रवत्स्कन्दं शूलहस्ताभ्यरक्षत	021c  
लोहितस्योदधेः कन्या क्रूरा लोहितभोजना	022a  
परिष्वज्य महासेनं पुत्रवत्पर्यरक्षत	022c  
अग्निर्भूत्वा नैगमेयश्छागवक्त्रो बहुप्रजः	023a  
रमयामास शैलस्थं बालं क्रीडनकैरिव	023c  
