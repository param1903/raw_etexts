लोमश उवाच	001  
एतस्मिन्नेव काले तु बृहद्द्युम्नो महीपतिः	001a  
सत्रमास्ते महाभागो रैभ्ययाज्यः प्रतापवान्	001c  
तेन रैभ्यस्य वै पुत्रावर्वावसुपरावसू	002a  
वृतौ सहायौ सत्रार्थे बृहद्द्युम्नेन धीमता	002c  
तत्र तौ समनुज्ञातौ पित्रा कौन्तेय जग्मतुः	003a  
आश्रमे त्वभवद्रैभ्यो भार्या चैव परावसोः	003c  
अथावलोककोऽगच्छद्गृहानेकः परावसुः	004a  
कृष्णाजिनेन संवीतं ददर्श पितरं वने	004c  
जघन्यरात्रे निद्रान्धः सावशेषे तमस्यपि	005a  
चरन्तं गहनेऽरण्ये मेने स पितरं मृगम्	005c  
मृगं तु मन्यमानेन पिता वै तेन हिंसितः	006a  
अकामयानेन तदा शरीरत्राणमिच्छता	006c  
स तस्य प्रेतकार्याणि कृत्वा सर्वाणि भारत	007a  
पुनरागम्य तत्सत्रमब्रवीद्भ्रातरं वचः	007c  
इदं कर्म न शक्तस्त्वं वोढुमेकः कथञ्चन	008a  
मया तु हिंसितस्तातो मन्यमानेन तं मृगम्	008c  
सोऽस्मदर्थे व्रतं साधु चर त्वं ब्रह्महिंसनम्	009a  
समर्थो ह्यहमेकाकी कर्म कर्तुमिदं मुने	009c  
अर्वावसुरुवाच	010  
करोतु वै भवान्सत्रं बृहद्द्युम्नस्य धीमतः	010a  
ब्रह्महत्यां चरिष्येऽहं त्वदर्थं नियतेन्द्रियः	010c  
लोमश उवाच	011  
स तस्या ब्रह्महत्यायाः पारं गत्वा युधिष्ठिर	011a  
अर्वावसुस्तदा सत्रमाजगाम पुनर्मुनिः	011c  
ततः परावसुर्दृष्ट्वा भ्रातरं समुपस्थितम्	012a  
बृहद्द्युम्नमुवाचेदं वचनं परिषद्गतम्	012c  
एष ते ब्रह्महा यज्ञं मा द्रष्टुं प्रविशेदिति	013a  
ब्रह्महा प्रेक्षितेनापि पीडयेत्त्वां न संशयः	013c  
प्रेष्यैरुत्सार्यमाणस्तु राजन्नर्वावसुस्तदा	014a  
न मया ब्रह्महत्येयं कृतेत्याह पुनः पुनः	014c  
उच्यमानोऽसकृत्प्रेष्यैर्ब्रह्महन्निति भारत	015a  
नैव स प्रतिजानाति ब्रह्महत्यां स्वयं कृताम्	015c  
मम भ्रात्रा कृतमिदं मया तु परिरक्षितम्	015e  
प्रीतास्तस्याभवन्देवाः कर्मणार्वावसोर्नृप	016a  
तं ते प्रवरयामासुर्निरासुश्च परावसुम्	016c  
ततो देवा वरं तस्मै ददुरग्निपुरोगमाः	017a  
स चापि वरयामास पितुरुत्थानमात्मनः	017c  
अनागस्त्वं तथा भ्रातुः पितुश्चास्मरणं वधे	018a  
भरद्वाजस्य चोत्थानं यवक्रीतस्य चोभयोः	018c  
ततः प्रादुर्बभूवुस्ते सर्व एव युधिष्ठिर	019a  
अथाब्रवीद्यवक्रीतो देवानग्निपुरोगमान्	019c  
समधीतं मया ब्रह्म व्रतानि चरितानि च	020a  
कथं नु रैभ्यः शक्तो मामधीयानं तपस्विनम्	020c  
तथायुक्तेन विधिना निहन्तुममरोत्तमाः	020e  
देवा ऊचुः	021  
मैवं कृथा यवक्रीत यथा वदसि वै मुने	021a  
ऋते गुरुमधीता हि सुखं वेदास्त्वया पुरा	021c  
अनेन तु गुरून्दुःखात्तोषयित्वा स्वकर्मणा	022a  
कालेन महता क्लेशाद्ब्रह्माधिगतमुत्तमम्	022c  
लोमश उवाच	023  
यवक्रीतमथोक्त्वैवं देवाः साग्निपुरोगमाः	023a  
सञ्जीवयित्वा तान्सर्वान्पुनर्जग्मुस्त्रिविष्टपम्	023c  
आश्रमस्तस्य पुण्योऽयं सदापुष्पफलद्रुमः	024a  
अत्रोष्य राजशार्दूल सर्वपापैः प्रमोक्ष्यसे	024c  
