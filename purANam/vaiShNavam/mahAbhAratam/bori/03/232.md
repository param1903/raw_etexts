युधिष्ठिर उवाच	001  
अस्मानभिगतांस्तात भयार्ताञ्शरणैषिणः	001a  
कौरवान्विषमप्राप्तान्कथं ब्रूयास्त्वमीदृशम्	001c  
भवन्ति भेदा ज्ञातीनां कलहाश्च वृकोदर	002a  
प्रसक्तानि च वैराणि ज्ञातिधर्मो न नश्यति	002c  
यदा तु कश्चिज्ज्ञातीनां बाह्यः प्रार्थयते कुलम्	003a  
न मर्षयन्ति तत्सन्तो बाह्येनाभिप्रमर्षणम्	003c  
जानाति ह्येष दुर्बुद्धिरस्मानिह चिरोषितान्	004a  
स एष परिभूयास्मानकार्षीदिदमप्रियम्	004c  
दुर्योधनस्य ग्रहणाद्गन्धर्वेण बलाद्रणे	005a  
स्त्रीणां बाह्याभिमर्शाच्च हतं भवति नः कुलम्	005c  
शरणं च प्रपन्नानां त्राणार्थं च कुलस्य नः	006a  
उत्तिष्ठध्वं नरव्याघ्राः सज्जीभवत माचिरम्	006c  
अर्जुनश्च यमौ चैव त्वं च भीमापराजितः	007a  
मोक्षयध्वं धार्तराष्ट्रं ह्रियमाणं सुयोधनम्	007c  
एते रथा नरव्याघ्राः सर्वशस्त्रसमन्विताः	008a  
इन्द्रसेनादिभिः सूतैः संयताः कनकध्वजाः	008c  
एतानास्थाय वै तात गन्धर्वान्योद्धुमाहवे	009a  
सुयोधनस्य मोक्षाय प्रयतध्वमतन्द्रिताः	009c  
य एव कश्चिद्राजन्यः शरणार्थमिहागतम्	010a  
परं शक्त्याभिरक्षेत किं पुनस्त्वं वृकोदर	010c  
क इहान्यो भवेत्त्राणमभिधावेति चोदितः	011a  
प्राञ्जलिं शरणापन्नं दृष्ट्वा शत्रुमपि ध्रुवम्	011c  
वरप्रदानं राज्यं च पुत्रजन्म च पाण्डव	012a  
शत्रोश्च मोक्षणं क्लेशात्त्रीणि चैकं च तत्समम्	012c  
किं ह्यभ्यधिकमेतस्माद्यदापन्नः सुयोधनः	013a  
त्वद्बाहुबलमाश्रित्य जीवितं परिमार्गति	013c  
स्वयमेव प्रधावेयं यदि न स्याद्वृकोदर	014a  
विततोऽयं क्रतुर्वीर न हि मेऽत्र विचारणा	014c  
साम्नैव तु यथा भीम मोक्षयेथाः सुयोधनम्	015a  
तथा सर्वैरुपायैस्त्वं यतेथाः कुरुनन्दन	015c  
न साम्ना प्रतिपद्येत यदि गन्धर्वराडसौ	016a  
पराक्रमेण मृदुना मोक्षयेथाः सुयोधनम्	016c  
अथासौ मृदुयुद्धेन न मुञ्चेद्भीम कौरवान्	017a  
सर्वोपायैर्विमोच्यास्ते निगृह्य परिपन्थिनः	017c  
एतावद्धि मया शक्यं सन्देष्टुं वै वृकोदर	018a  
वैताने कर्मणि तते वर्तमाने च भारत	018c  
वैशम्पायन उवाच	019  
अजातशत्रोर्वचनं तच्छ्रुत्वा तु धनञ्जयः	019a  
प्रतिजज्ञे गुरोर्वाक्यं कौरवाणां विमोक्षणम्	019c  
अर्जुन उवाच	020  
यदि साम्ना न मोक्ष्यन्ति गन्धर्वा धृतराष्ट्रजान्	020a  
अद्य गन्धर्वराजस्य भूमिः पास्यति शोणितम्	020c  
वैशम्पायन उवाच	021  
अर्जुनस्य तु तां श्रुत्वा प्रतिज्ञां सत्यवादिनः	021a  
कौरवाणां तदा राजन्पुनः प्रत्यागतं मनः	021c  
