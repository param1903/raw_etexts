सुदेव उवाच	001  
विदर्भराजो धर्मात्मा भीमो भीमपराक्रमः	001a  
सुतेयं तस्य कल्याणी दमयन्तीति विश्रुता	001c  
राजा तु नैषधो नाम वीरसेनसुतो नलः	002a  
भार्येयं तस्य कल्याणी पुण्यश्लोकस्य धीमतः	002c  
स वै द्यूते जितो भ्रात्रा हृतराज्यो महीपतिः	003a  
दमयन्त्या गतः सार्धं न प्रज्ञायत कर्हिचित्	003c  
ते वयं दमयन्त्यर्थे चरामः पृथिवीमिमाम्	004a  
सेयमासादिता बाला तव पुत्रनिवेशने	004c  
अस्या रूपेण सदृशी मानुषी नेह विद्यते	005a  
अस्याश्चैव भ्रुवोर्मध्ये सहजः पिप्लुरुत्तमः	005c  
श्यामायाः पद्मसङ्काशो लक्षितोऽन्तर्हितो मया	005e  
मलेन संवृतो ह्यस्यास्तन्वभ्रेणेव चन्द्रमाः	006a  
चिह्नभूतो विभूत्यर्थमयं धात्रा विनिर्मितः	006c  
प्रतिपत्कलुषेवेन्दोर्लेखा नाति विराजते	007a  
न चास्या नश्यते रूपं वपुर्मलसमाचितम्	007c  
असंस्कृतमपि व्यक्तं भाति काञ्चनसन्निभम्	007e  
अनेन वपुषा बाला पिप्लुनानेन चैव ह	008a  
लक्षितेयं मया देवी पिहितोऽग्निरिवोष्मणा	008c  
बृहदश्व उवाच	009  
तच्छ्रुत्वा वचनं तस्य सुदेवस्य विशां पते	009a  
सुनन्दा शोधयामास पिप्लुप्रच्छादनं मलम्	009c  
स मलेनापकृष्टेन पिप्लुस्तस्या व्यरोचत	010a  
दमयन्त्यास्तदा व्यभ्रे नभसीव निशाकरः	010c  
पिप्लुं दृष्ट्वा सुनन्दा च राजमाता च भारत	011a  
रुदन्त्यौ तां परिष्वज्य मुहूर्तमिव तस्थतुः	011c  
उत्सृज्य बाष्पं शनकै राजमातेदमब्रवीत्	011e  
भगिन्या दुहिता मेऽसि पिप्लुनानेन सूचिता	012a  
अहं च तव माता च राजन्यस्य महात्मनः	012c  
सुते दशार्णाधिपतेः सुदाम्नश्चारुदर्शने	012e  
भीमस्य राज्ञः सा दत्ता वीरबाहोरहं पुनः	013a  
त्वं तु जाता मया दृष्टा दशार्णेषु पितुर्गृहे	013c  
यथैव ते पितुर्गेहं तथेदमपि भामिनि	014a  
यथैव हि ममैश्वर्यं दमयन्ति तथा तव	014c  
तां प्रहृष्टेन मनसा दमयन्ती विशां पते	015a  
अभिवाद्य मातुर्भगिनीमिदं वचनमब्रवीत्	015c  
अज्ञायमानापि सती सुखमस्म्युषितेह वै	016a  
सर्वकामैः सुविहिता रक्ष्यमाणा सदा त्वया	016c  
सुखात्सुखतरो वासो भविष्यति न संशयः	017a  
चिरविप्रोषितां मातर्मामनुज्ञातुमर्हसि	017c  
दारकौ च हि मे नीतौ वसतस्तत्र बालकौ	018a  
पित्रा विहीनौ शोकार्तौ मया चैव कथं नु तौ	018c  
यदि चापि प्रियं किञ्चिन्मयि कर्तुमिहेच्छसि	019a  
विदर्भान्यातुमिच्छामि शीघ्रं मे यानमादिश	019c  
बाढमित्येव तामुक्त्वा हृष्टा मातृष्वसा नृप	020a  
गुप्तां बलेन महता पुत्रस्यानुमते ततः	020c  
प्रस्थापयद्राजमाता श्रीमता नरवाहिना	021a  
यानेन भरतश्रेष्ठ स्वन्नपानपरिच्छदाम्	021c  
ततः सा नचिरादेव विदर्भानगमच्छुभा	022a  
तां तु बन्धुजनः सर्वः प्रहृष्टः प्रत्यपूजयत्	022c  
सर्वान्कुशलिनो दृष्ट्वा बान्धवान्दारकौ च तौ	023a  
मातरं पितरं चैव सर्वं चैव सखीजनम्	023c  
देवताः पूजयामास ब्राह्मणांश्च यशस्विनी	024a  
विधिना परेण कल्याणी दमयन्ती विशां पते	024c  
अतर्पयत्सुदेवं च गोसहस्रेण पार्थिवः	025a  
प्रीतो दृष्ट्वैव तनयां ग्रामेण द्रविणेन च	025c  
सा व्युष्टा रजनीं तत्र पितुर्वेश्मनि भामिनी	026a  
विश्रान्ता मातरं राजन्निदं वचनमब्रवीत्	026c  
