वैशम्पायन उवाच	001  
गतेषु लोकपालेषु पार्थः शत्रुनिबर्हणः	001a  
चिन्तयामास राजेन्द्र देवराजरथागमम्	001c  
ततश्चिन्तयमानस्य गुडाकेशस्य धीमतः	002a  
रथो मातलिसंयुक्त आजगाम महाप्रभः	002c  
नभो वितिमिरं कुर्वञ्जलदान्पाटयन्निव	003a  
दिशः सम्पूरयन्नादैर्महामेघरवोपमैः	003c  
असयः शक्तयो भीमा गदाश्चोग्रप्रदर्शनाः	004a  
दिव्यप्रभावाः प्रासाश्च विद्युतश्च महाप्रभाः	004c  
तथैवाशनयस्तत्र चक्रयुक्ता हुडागुडाः	005a  
वायुस्फोटाः सनिर्घाता बर्हिमेघनिभस्वनाः	005c  
तत्र नागा महाकाया ज्वलितास्याः सुदारुणाः	006a  
सिताभ्रकूटप्रतिमाः संहताश्च यथोपलाः	006c  
दश वाजिसहस्राणि हरीणां वातरंहसाम्	007a  
वहन्ति यं नेत्रमुषं दिव्यं मायामयं रथम्	007c  
तत्रापश्यन्महानीलं वैजयन्तं महाप्रभम्	008a  
ध्वजमिन्दीवरश्यामं वंशं कनकभूषणम्	008c  
तस्मिन्रथे स्थितं सूतं तप्तहेमविभूषितम्	009a  
दृष्ट्वा पार्थो महाबाहुर्देवमेवान्वतर्कयत्	009c  
तथा तर्कयतस्तस्य फल्गुनस्याथ मातलिः	010a  
सन्नतः प्रश्रितो भूत्वा वाक्यमर्जुनमब्रवीत्	010c  
भो भो शक्रात्मज श्रीमाञ्शक्रस्त्वां द्रष्टुमिच्छति	011a  
आरोहतु भवाञ्शीघ्रं रथमिन्द्रस्य सम्मतम्	011c  
आह माममरश्रेष्ठः पिता तव शतक्रतुः	012a  
कुन्तीसुतमिह प्राप्तं पश्यन्तु त्रिदशालयाः	012c  
एष शक्रः परिवृतो देवैर्ऋषिगणैस्तथा	013a  
गन्धर्वैरप्सरोभिश्च त्वां दिदृक्षुः प्रतीक्षते	013c  
अस्माल्लोकाद्देवलोकं पाकशासनशासनात्	014a  
आरोह त्वं मया सार्धं लब्धास्त्रः पुनरेष्यसि	014c  
अर्जुन उवाच	015  
मातले गच्छ शीघ्रं त्वमारोहस्व रथोत्तमम्	015a  
राजसूयाश्वमेधानां शतैरपि सुदुर्लभम्	015c  
पार्थिवैः सुमहाभागैर्यज्वभिर्भूरिदक्षिणैः	016a  
दैवतैर्वा समारोढुं दानवैर्वा रथोत्तमम्	016c  
नातप्ततपसा शक्य एष दिव्यो महारथः	017a  
द्रष्टुं वाप्यथ वा स्प्रष्टुमारोढुं कुत एव तु	017c  
त्वयि प्रतिष्ठिते साधो रथस्थे स्थिरवाजिनि	018a  
पश्चादहमथारोक्ष्ये सुकृती सत्पथं यथा	018c  
वैशम्पायन उवाच	019  
तस्य तद्वचनं श्रुत्वा मातलिः शक्रसारथिः	019a  
आरुरोह रथं शीघ्रं हयान्येमे च रश्मिभिः	019c  
ततोऽर्जुनो हृष्टमना गङ्गायामाप्लुतः शुचिः	020a  
जजाप जप्यं कौन्तेयो विधिवत्कुरुनन्दनः	020c  
ततः पितॄन्यथान्यायं तर्पयित्वा यथाविधि	021a  
मन्दरं शैलराजं तमाप्रष्टुमुपचक्रमे	021c  
साधूनां धर्मशीलानां मुनीनां पुण्यकर्मणाम्	022a  
त्वं सदा संश्रयः शैल स्वर्गमार्गाभिकाङ्क्षिणाम्	022c  
त्वत्प्रसादात्सदा शैल ब्राह्मणाः क्षत्रिया विशः	023a  
स्वर्गं प्राप्ताश्चरन्ति स्म देवैः सह गतव्यथाः	023c  
अद्रिराज महाशैल मुनिसंश्रय तीर्थवन्	024a  
गच्छाम्यामन्त्रयामि त्वां सुखमस्म्युषितस्त्वयि	024c  
तव सानूनि कुञ्जाश्च नद्यः प्रस्रवणानि च	025a  
तीर्थानि च सुपुण्यानि मया दृष्टान्यनेकशः	025c  
एवमुक्त्वार्जुनः शैलमामन्त्र्य परवीरहा	026a  
आरुरोह रथं दिव्यं द्योतयन्निव भास्करः	026c  
स तेनादित्यरूपेण दिव्येनाद्भुतकर्मणा	027a  
ऊर्ध्वमाचक्रमे धीमान्प्रहृष्टः कुरुनन्दनः	027c  
सोऽदर्शनपथं यात्वा मर्त्यानां भूमिचारिणाम्	028a  
ददर्शाद्भुतरूपाणि विमानानि सहस्रशः	028c  
न तत्र सूर्यः सोमो वा द्योतते न च पावकः	029a  
स्वयैव प्रभया तत्र द्योतन्ते पुण्यलब्धया	029c  
तारारूपाणि यानीह दृश्यन्ते द्युतिमन्ति वै	030a  
दीपवद्विप्रकृष्टत्वादणूनि सुमहान्त्यपि	030c  
तानि तत्र प्रभास्वन्ति रूपवन्ति च पाण्डवः	031a  
ददर्श स्वेषु धिष्ण्येषु दीप्तिमन्ति स्वयार्चिषा	031c  
तत्र राजर्षयः सिद्धा वीराश्च निहता युधि	032a  
तपसा च जितस्वर्गाः सम्पेतुः शतसङ्घशः	032c  
गन्धर्वाणां सहस्राणि सूर्यज्वलनतेजसाम्	033a  
गुह्यकानामृषीणां च तथैवाप्सरसां गणाः	033c  
लोकानात्मप्रभान्पश्यन्फल्गुनो विस्मयान्वितः	034a  
पप्रच्छ मातलिं प्रीत्या स चाप्येनमुवाच ह	034c  
एते सुकृतिनः पार्थ स्वेषु धिष्ण्येष्ववस्थिताः	035a  
यान्दृष्टवानसि विभो तारारूपाणि भूतले	035c  
ततोऽपश्यत्स्थितं द्वारि सितं वैजयिनं गजम्	036a  
ऐरावतं चतुर्दन्तं कैलासमिव शृङ्गिणम्	036c  
स सिद्धमार्गमाक्रम्य कुरुपाण्डवसत्तमः	037a  
व्यरोचत यथा पूर्वं मान्धाता पार्थिवोत्तमः	037c  
अतिचक्राम लोकान्स राज्ञां राजीवलोचनः	038a  
ततो ददर्श शक्रस्य पुरीं ताममरावतीम्	038c  
