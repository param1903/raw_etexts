धृतराष्ट्र उवाच	001  
एवमेतन्महाप्राज्ञ यथा वदसि नो मुने	001a  
अहं चैव विजानामि सर्वे चेमे नराधिपाः	001c  
भवांस्तु मन्यते साधु यत्कुरूणां सुखोदयम्	002a  
तदेव विदुरोऽप्याह भीष्मो द्रोणश्च मां मुने	002c  
यदि त्वहमनुग्राह्यः कौरवेषु दया यदि	003a  
अनुशाधि दुरात्मानं पुत्रं दुर्योधनं मम	003c  
व्यास उवाच	004  
अयमायाति वै राजन्मैत्रेयो भगवानृषिः	004a  
अन्वीय पाण्डवान्भ्रातॄनिहैवास्मद्दिदृक्षया	004c  
एष दुर्योधनं पुत्रं तव राजन्महानृषिः	005a  
अनुशास्ता यथान्यायं शमायास्य कुलस्य ते	005c  
ब्रूयाद्यदेष राजेन्द्र तत्कार्यमविशङ्कया	006a  
अक्रियायां हि कार्यस्य पुत्रं ते शप्स्यते रुषा	006c  
वैशम्पायन उवाच	007  
एवमुक्त्वा ययौ व्यासो मैत्रेयः प्रत्यदृश्यत	007a  
पूजया प्रतिजग्राह सपुत्रस्तं नराधिपः	007c  
दत्त्वार्घ्याद्याः क्रियाः सर्वा विश्रान्तं मुनिपुङ्गवम्	008a  
प्रश्रयेणाब्रवीद्राजा धृतराष्ट्रोऽम्बिकासुतः	008c  
सुखेनागमनं कच्चिद्भगवन्कुरुजाङ्गले	009a  
कच्चित्कुशलिनो वीरा भ्रातरः पञ्च पाण्डवाः	009c  
समये स्थातुमिच्छन्ति कच्चिच्च पुरुषर्षभाः	010a  
कच्चित्कुरूणां सौभ्रात्रमव्युच्छिन्नं भविष्यति	010c  
मैत्रेय उवाच	011  
तीर्थयात्रामनुक्रामन्प्राप्तोऽस्मि कुरुजाङ्गलम्	011a  
यदृच्छया धर्मराजं दृष्टवान्काम्यके वने	011c  
तं जटाजिनसंवीतं तपोवननिवासिनम्	012a  
समाजग्मुर्महात्मानं द्रष्टुं मुनिगणाः प्रभो	012c  
तत्राश्रौषं महाराज पुत्राणां तव विभ्रमम्	013a  
अनयं द्यूतरूपेण महापायमुपस्थितम्	013c  
ततोऽहं त्वामनुप्राप्तः कौरवाणामवेक्षया	014a  
सदा ह्यभ्यधिकः स्नेहः प्रीतिश्च त्वयि मे प्रभो	014c  
नैतदौपयिकं राजंस्त्वयि भीष्मे च जीवति	015a  
यदन्योन्येन ते पुत्रा विरुध्यन्ते नराधिप	015c  
मेढीभूतः स्वयं राजन्निग्रहे प्रग्रहे भवान्	016a  
किमर्थमनयं घोरमुत्पतन्तमुपेक्षसे	016c  
दस्यूनामिव यद्वृत्तं सभायां कुरुनन्दन	017a  
तेन न भ्राजसे राजंस्तापसानां समागमे	017c  
वैशम्पायन उवाच	018  
ततो व्यावृत्य राजानं दुर्योधनममर्षणम्	018a  
उवाच श्लक्ष्णया वाचा मैत्रेयो भगवानृषिः	018c  
दुर्योधन महाबाहो निबोध वदतां वर	019a  
वचनं मे महाप्राज्ञ ब्रुवतो यद्धितं तव	019c  
मा द्रुहः पाण्डवान्राजन्कुरुष्व हितमात्मनः	020a  
पाण्डवानां कुरूणां च लोकस्य च नरर्षभ	020c  
ते हि सर्वे नरव्याघ्राः शूरा विक्रान्तयोधिनः	021a  
सर्वे नागायुतप्राणा वज्रसंहनना दृढाः	021c  
सत्यव्रतपराः सर्वे सर्वे पुरुषमानिनः	022a  
हन्तारो देवशत्रूणां रक्षसां कामरूपिणाम्	022c  
हिडिम्बबकमुख्यानां किर्मीरस्य च रक्षसः	022e  
इतः प्रच्यवतां रात्रौ यः स तेषां महात्मनाम्	023a  
आवृत्य मार्गं रौद्रात्मा तस्थौ गिरिरिवाचलः	023c  
तं भीमः समरश्लाघी बलेन बलिनां वरः	024a  
जघान पशुमारेण व्याघ्रः क्षुद्रमृगं यथा	024c  
पश्य दिग्विजये राजन्यथा भीमेन पातितः	025a  
जरासन्धो महेष्वासो नागायुतबलो युधि	025c  
सम्बन्धी वासुदेवश्च येषां श्यालश्च पार्षतः	026a  
कस्तान्युधि समासीत जरामरणवान्नरः	026c  
तस्य ते शम एवास्तु पाण्डवैर्भरतर्षभ	027a  
कुरु मे वचनं राजन्मा मृत्युवशमन्वगाः	027c  
एवं तु ब्रुवतस्तस्य मैत्रेयस्य विशां पते	028a  
ऊरुं गजकराकारं करेणाभिजघान सः	028c  
दुर्योधनः स्मितं कृत्वा चरणेनालिखन्महीम्	029a  
न किञ्चिदुक्त्वा दुर्मेधास्तस्थौ किञ्चिदवाङ्मुखः	029c  
तमशुश्रूषमाणं तु विलिखन्तं वसुन्धराम्	030a  
दृष्ट्वा दुर्योधनं राजन्मैत्रेयं कोप आविशत्	030c  
स कोपवशमापन्नो मैत्रेयो मुनिसत्तमः	031a  
विधिना सम्प्रयुक्तश्च शापायास्य मनो दधे	031c  
ततः स वार्युपस्पृश्य कोपसंरक्तलोचनः	032a  
मैत्रेयो धार्तराष्ट्रं तमशपद्दुष्टचेतसम्	032c  
यस्मात्त्वं मामनादृत्य नेमां वाचं चिकीर्षसि	033a  
तस्मादस्याभिमानस्य सद्यः फलमवाप्नुहि	033c  
त्वदभिद्रोहसंयुक्तं युद्धमुत्पत्स्यते महत्	034a  
यत्र भीमो गदापातैस्तवोरुं भेत्स्यते बली	034c  
इत्येवमुक्ते वचने धृतराष्ट्रो महीपतिः	035a  
प्रसादयामास मुनिं नैतदेवं भवेदिति	035c  
मैत्रेय उवाच	036  
शमं यास्यति चेत्पुत्रस्तव राजन्यथा तथा	036a  
शापो न भविता तात विपरीते भविष्यति	036c  
वैशम्पायन उवाच	037  
स विलक्षस्तु राजेन्द्र दुर्योधनपिता तदा	037a  
मैत्रेयं प्राह किर्मीरः कथं भीमेन पातितः	037c  
मैत्रेय उवाच	038  
नाहं वक्ष्याम्यसूया ते न ते शुश्रूषते सुतः	038a  
एष ते विदुरः सर्वमाख्यास्यति गते मयि	038c  
वैशम्पायन उवाच	039  
इत्येवमुक्त्वा मैत्रेयः प्रातिष्ठत यथागतम्	039a  
किर्मीरवधसंविग्नो बहिर्दुर्योधनोऽगमत्	039c  
