मार्कण्डेय उवाच	001  
कश्चिद्द्विजातिप्रवरो वेदाध्यायी तपोधनः	001a  
तपस्वी धर्मशीलश्च कौशिको नाम भारत	001c  
साङ्गोपनिषदान्वेदानधीते द्विजसत्तमः	002a  
स वृक्षमूले कस्मिंश्चिद्वेदानुच्चारयन्स्थितः	002c  
उपरिष्टाच्च वृक्षस्य बलाका सन्न्यलीयत	003a  
तया पुरीषमुत्सृष्टं ब्राह्मणस्य तदोपरि	003c  
तामवेक्ष्य ततः क्रुद्धः समपध्यायत द्विजः	004a  
भृशं क्रोधाभिभूतेन बलाका सा निरीक्षिता	004c  
अपध्याता च विप्रेण न्यपतद्वसुधातले	005a  
बलाकां पतितां दृष्ट्वा गतसत्त्वामचेतनाम्	005c  
कारुण्यादभिसन्तप्तः पर्यशोचत तां द्विजः	005e  
अकार्यं कृतवानस्मि रागद्वेषबलात्कृतः	006a  
इत्युक्त्वा बहुशो विद्वान्ग्रामं भैक्षाय संश्रितः	006c  
ग्रामे शुचीनि प्रचरन्कुलानि भरतर्षभ	007a  
प्रविष्टस्तत्कुलं यत्र पूर्वं चरितवांस्तु सः	007c  
देहीति याचमानो वै तिष्ठेत्युक्तः स्त्रिया ततः	008a  
शौचं तु यावत्कुरुते भाजनस्य कुटुम्बिनी	008c  
एतस्मिन्नन्तरे राजन्क्षुधासम्पीडितो भृशम्	009a  
भर्ता प्रविष्टः सहसा तस्या भरतसत्तम	009c  
सा तु दृष्ट्वा पतिं साध्वी ब्राह्मणं व्यपहाय तम्	010a  
पाद्यमाचमनीयं च ददौ भर्त्रे तथासनम्	010c  
प्रह्वा पर्यचरच्चापि भर्तारमसितेक्षणा	011a  
आहारेणाथ भक्ष्यैश्च वाक्यैः सुमधुरैस्तथा	011c  
उच्छिष्टं भुञ्जते भर्तुः सा तु नित्यं युधिष्ठिर	012a  
दैवतं च पतिं मेने भर्तुश्चित्तानुसारिणी	012c  
न कर्मणा न मनसा नात्यश्नान्नापि चापिबत्	013a  
तं सर्वभावोपगता पतिशुश्रूषणे रता	013c  
साध्वाचारा शुचिर्दक्षा कुटुम्बस्य हितैषिणी	014a  
भर्तुश्चापि हितं यत्तत्सततं सानुवर्तते	014c  
देवतातिथिभृत्यानां श्वश्रूश्वशुरयोस्तथा	015a  
शुश्रूषणपरा नित्यं सततं संयतेन्द्रिया	015c  
सा ब्राह्मणं तदा दृष्ट्वा संस्थितं भैक्षकाङ्क्षिणम्	016a  
कुर्वती पतिशुश्रूषां सस्माराथ शुभेक्षणा	016c  
व्रीडिता साभवत्साध्वी तदा भरतसत्तम	017a  
भिक्षामादाय विप्राय निर्जगाम यशस्विनी	017c  
ब्राह्मण उवाच	018  
किमिदं भवति त्वं मां तिष्ठेत्युक्त्वा वराङ्गने	018a  
उपरोधं कृतवती न विसर्जितवत्यसि	018c  
मार्कण्डेय उवाच	019  
ब्राह्मणं क्रोधसन्तप्तं ज्वलन्तमिव तेजसा	019a  
दृष्ट्वा साध्वी मनुष्येन्द्र सान्त्वपूर्वं वचोऽब्रवीत्	019c  
क्षन्तुमर्हसि मे विप्र भर्ता मे दैवतं महत्	020a  
स चापि क्षुधितः श्रान्तः प्राप्तः शुश्रूषितो मया	020c  
ब्राह्मण उवाच	021  
ब्राह्मणा न गरीयांसो गरीयांस्ते पतिः कृतः	021a  
गृहस्थधर्मे वर्तन्ती ब्राह्मणानवमन्यसे	021c  
इन्द्रोऽप्येषां प्रणमते किं पुनर्मानुषा भुवि	022a  
अवलिप्ते न जानीषे वृद्धानां न श्रुतं त्वया	022c  
ब्राह्मणा ह्यग्निसदृशा दहेयुः पृथिवीमपि	022e  
स्त्र्युवाच	023  
नावजानाम्यहं विप्रान्देवैस्तुल्यान्मनस्विनः	023a  
अपराधमिमं विप्र क्षन्तुमर्हसि मेऽनघ	023c  
जानामि तेजो विप्राणां महाभाग्यं च धीमताम्	024a  
अपेयः सागरः क्रोधात्कृतो हि लवणोदकः	024c  
तथैव दीप्ततपसां मुनीनां भावितात्मनाम्	025a  
येषां क्रोधाग्निरद्यापि दण्डके नोपशाम्यति	025c  
ब्राह्मणानां परिभवाद्वातापिश्च दुरात्मवान्	026a  
अगस्त्यमृषिमासाद्य जीर्णः क्रूरो महासुरः	026c  
प्रभावा बहवश्चापि श्रूयन्ते ब्रह्मवादिनाम्	027a  
क्रोधः सुविपुलो ब्रह्मन्प्रसादश्च महात्मनाम्	027c  
अस्मिंस्त्वतिक्रमे ब्रह्मन्क्षन्तुमर्हसि मेऽनघ	028a  
पतिशुश्रूषया धर्मो यः स मे रोचते द्विज	028c  
दैवतेष्वपि सर्वेषु भर्ता मे दैवतं परम्	029a  
अविशेषेण तस्याहं कुर्यां धर्मं द्विजोत्तम	029c  
शुश्रूषायाः फलं पश्य पत्युर्ब्राह्मण यादृशम्	030a  
बलाका हि त्वया दग्धा रोषात्तद्विदितं मम	030c  
क्रोधः शत्रुः शरीरस्थो मनुष्याणां द्विजोत्तम	031a  
यः क्रोधमोहौ त्यजति तं देवा ब्राह्मणं विदुः	031c  
यो वदेदिह सत्यानि गुरुं सन्तोषयेत च	032a  
हिंसितश्च न हिंसेत तं देवा ब्राह्मणं विदुः	032c  
जितेन्द्रियो धर्मपरः स्वाध्यायनिरतः शुचिः	033a  
कामक्रोधौ वशे यस्य तं देवा ब्राह्मणं विदुः	033c  
यस्य चात्मसमो लोको धर्मज्ञस्य मनस्विनः	034a  
सर्वधर्मेषु च रतस्तं देवा ब्राह्मणं विदुः	034c  
योऽध्यापयेदधीयीत यजेद्वा याजयीत वा	035a  
दद्याद्वापि यथाशक्ति तं देवा ब्राह्मणं विदुः	035c  
ब्रह्मचारी च वेदान्यो अधीयीत द्विजोत्तमः	036a  
स्वाध्याये चाप्रमत्तो वै तं देवा ब्राह्मणं विदुः	036c  
यद्ब्राह्मणानां कुशलं तदेषां परिकीर्तयेत्	037a  
सत्यं तथा व्याहरतां नानृते रमते मनः	037c  
धनं तु ब्राह्मणस्याहुः स्वाध्यायं दममार्जवम्	038a  
इन्द्रियाणां निग्रहं च शाश्वतं द्विजसत्तम	038c  
सत्यार्जवे धर्ममाहुः परं धर्मविदो जनाः	038e  
दुर्ज्ञेयः शाश्वतो धर्मः स तु सत्ये प्रतिष्ठितः	039a  
श्रुतिप्रमाणो धर्मः स्यादिति वृद्धानुशासनम्	039c  
बहुधा दृश्यते धर्मः सूक्ष्म एव द्विजोत्तम	040a  
भवानपि च धर्मज्ञः स्वाध्यायनिरतः शुचिः	040c  
न तु तत्त्वेन भगवन्धर्मान्वेत्सीति मे मतिः	040e  
मातापितृभ्यां शुश्रूषुः सत्यवादी जितेन्द्रियः	041a  
मिथिलायां वसन्व्याधः स ते धर्मान्प्रवक्ष्यति	041c  
तत्र गच्छस्व भद्रं ते यथाकामं द्विजोत्तम	041e  
अत्युक्तमपि मे सर्वं क्षन्तुमर्हस्यनिन्दित	042a  
स्त्रियो ह्यवध्याः सर्वेषां ये धर्मविदुषो जनाः	042c  
ब्राह्मण उवाच	043  
प्रीतोऽस्मि तव भद्रं ते गतः क्रोधश्च शोभने	043a  
उपालम्भस्त्वया ह्युक्तो मम निःश्रेयसं परम्	043c  
स्वस्ति तेऽस्तु गमिष्यामि साधयिष्यामि शोभने	043e  
मार्कण्डेय उवाच	044  
तया विसृष्टो निर्गम्य स्वमेव भवनं ययौ	044a  
विनिन्दन्स द्विजोऽऽत्मानं कौशिको नरसत्तम	044c  
