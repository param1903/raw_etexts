वैशम्पायन उवाच	001  
ततः प्रयातमात्रेषु पाण्डवेषु महात्मसु	001a  
पद्भ्यामनुचिता गन्तुं द्रौपदी समुपाविशत्	001c  
श्रान्ता दुःखपरीता च वातवर्षेण तेन च	002a  
सौकुमार्याच्च पाञ्चाली सम्मुमोह यशस्विनी	002c  
सा पात्यमाना मोहेन बाहुभ्यामसितेक्षणा	003a  
वृत्ताभ्यामनुरूपाभ्यामूरू समवलम्बत	003c  
आलम्बमाना सहितावूरू गजकरोपमौ	004a  
पपात सहसा भूमौ वेपन्ती कदली यथा	004c  
तां पतन्तीं वरारोहां सज्जमानां लतामिव	005a  
नकुलः समभिद्रुत्य परिजग्राह वीर्यवान्	005c  
नकुल उवाच	006  
राजन्पाञ्चालराजस्य सुतेयमसितेक्षणा	006a  
श्रान्ता निपतिता भूमौ तामवेक्षस्व भारत	006c  
अदुःखार्हा परं दुःखं प्राप्तेयं मृदुगामिनी	007a  
आश्वासय महाराज तामिमां श्रमकर्शिताम्	007c  
वैशम्पायन उवाच	008  
राजा तु वचनात्तस्य भृशं दुःखसमन्वितः	008a  
भीमश्च सहदेवश्च सहसा समुपाद्रवन्	008c  
तामवेक्ष्य तु कौन्तेयो विवर्णवदनां कृशाम्	009a  
अङ्कमानीय धर्मात्मा पर्यदेवयदातुरः	009c  
कथं वेश्मसु गुप्तेषु स्वास्तीर्णशयनोचिता	010a  
शेते निपतिता भूमौ सुखार्हा वरवर्णिनी	010c  
सुकुमारौ कथं पादौ मुखं च कमलप्रभम्	011a  
मत्कृतेऽद्य वरार्हायाः श्यामतां समुपागतम्	011c  
किमिदं द्यूतकामेन मया कृतमबुद्धिना	012a  
आदाय कृष्णां चरता वने मृगगणायुते	012c  
सुखं प्राप्स्यति पाञ्चाली पाण्डवान्प्राप्य वै पतीन्	013a  
इति द्रुपदराजेन पित्रा दत्तायतेक्षणा	013c  
तत्सर्वमनवाप्यैव श्रमशोकाद्धि कर्शिता	014a  
शेते निपतिता भूमौ पापस्य मम कर्मभिः	014c  
तथा लालप्यमाने तु धर्मराजे युधिष्ठिरे	015a  
धौम्यप्रभृतयः सर्वे तत्राजग्मुर्द्विजोत्तमाः	015c  
ते समाश्वासयामासुराशीर्भिश्चाप्यपूजयन्	016a  
रक्षोघ्नांश्च तथा मन्त्राञ्जेपुश्चक्रुश्च ते क्रियाः	016c  
पठ्यमानेषु मन्त्रेषु शान्त्यर्थं परमर्षिभिः	017a  
स्पृश्यमाना करैः शीतैः पाण्डवैश्च मुहुर्मुहुः	017c  
सेव्यमाना च शीतेन जलमिश्रेण वायुना	018a  
पाञ्चाली सुखमासाद्य लेभे चेतः शनैः शनैः	018c  
परिगृह्य च तां दीनां कृष्णामजिनसंस्तरे	019a  
तदा विश्रामयामासुर्लब्धसञ्ज्ञां तपस्विनीम्	019c  
तस्या यमौ रक्ततलौ पादौ पूजितलक्षणौ	020a  
कराभ्यां किणजाताभ्यां शनकैः संववाहतुः	020c  
पर्याश्वासयदप्येनां धर्मराजो युधिष्ठिरः	021a  
उवाच च कुरुश्रेष्ठो भीमसेनमिदं वचः	021c  
बहवः पर्वता भीम विषमा हिमदुर्गमाः	022a  
तेषु कृष्णा महाबाहो कथं नु विचरिष्यति	022c  
भीमसेन उवाच	023  
त्वां राजन्राजपुत्रीं च यमौ च पुरुषर्षभौ	023a  
स्वयं नेष्यामि राजेन्द्र मा विषादे मनः कृथाः	023c  
अथ वासौ मया जातो विहगो मद्बलोपमः	024a  
वहेदनघ सर्वान्नो वचनात्ते घतोत्कचः	024c  
वैशम्पायन उवाच	025  
अनुज्ञातो धर्मराज्ञा पुत्रं सस्मार राक्षसम्	025a  
घटोत्कचश्च धर्मात्मा स्मृतमात्रः पितुस्तदा	025c  
कृताञ्जलिरुपातिष्ठदभिवाद्याथ पाण्डवान्	025e  
ब्राह्मणांश्च महाबाहुः स च तैरभिनन्दितः	026a  
उवाच भीमसेनं स पितरं सत्यविक्रमः	026c  
स्मृतोऽस्मि भवता शीघ्रं शुश्रूषुरहमागतः	027a  
आज्ञापय महाबाहो सर्वं कर्तास्म्यसंशयम्	027c  
तच्छ्रुत्वा भीमसेनस्तु राक्षसं परिषस्वजे	027e  
