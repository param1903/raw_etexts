मार्कण्डेय उवाच	001  
स हत्वा रावणं क्षुद्रं राक्षसेन्द्रं सुरद्विषम्	001a  
बभूव हृष्टः ससुहृद्रामः सौमित्रिणा सह	001c  
ततो हते दशग्रीवे देवाः सर्षिपुरोगमाः	002a  
आशीर्भिर्जययुक्ताभिरानर्चुस्तं महाभुजम्	002c  
रामं कमलपत्राक्षं तुष्टुवुः सर्वदेवताः	003a  
गन्धर्वाः पुष्पवर्षैश्च वाग्भिश्च त्रिदशालयाः	003c  
पूजयित्वा यथा रामं प्रतिजग्मुर्यथागतम्	004a  
तन्महोत्सवसङ्काशमासीदाकाशमच्युत	004c  
ततो हत्वा दशग्रीवं लङ्कां रामो महायशाः	005a  
विभीषणाय प्रददौ प्रभुः परपुरञ्जयः	005c  
ततः सीतां पुरस्कृत्य विभीषणपुरस्कृताम्	006a  
अविन्ध्यो नाम सुप्रज्ञो वृद्धामात्यो विनिर्ययौ	006c  
उवाच च महात्मानं काकुत्स्थं दैन्यमास्थितम्	007a  
प्रतीच्छ देवीं सद्वृत्तां महात्मञ्जानकीमिति	007c  
एतच्छ्रुत्वा वचस्तस्मादवतीर्य रथोत्तमात्	008a  
बाष्पेणापिहितां सीतां ददर्शेक्ष्वाकुनन्दनः	008c  
तां दृष्ट्वा चारुसर्वाङ्गीं यानस्थां शोककर्शिताम्	009a  
मलोपचितसर्वाङ्गीं जटिलां कृष्णवाससम्	009c  
उवाच रामो वैदेहीं परामर्शविशङ्कितः	010a  
गच्छ वैदेहि मुक्ता त्वं यत्कार्यं तन्मया कृतम्	010c  
मामासाद्य पतिं भद्रे न त्वं राक्षसवेश्मनि	011a  
जरां व्रजेथा इति मे निहतोऽसौ निशाचरः	011c  
कथं ह्यस्मद्विधो जातु जानन्धर्मविनिश्चयम्	012a  
परहस्तगतां नारीं मुहूर्तमपि धारयेत्	012c  
सुवृत्तामसुवृत्तां वाप्यहं त्वामद्य मैथिलि	013a  
नोत्सहे परिभोगाय श्वावलीढं हविर्यथा	013c  
ततः सा सहसा बाला तच्छ्रुत्वा दारुणं वचः	014a  
पपात देवी व्यथिता निकृत्ता कदली यथा	014c  
यो ह्यस्या हर्षसम्भूतो मुखरागस्तदाभवत्	015a  
क्षणेन स पुनर्भ्रष्टो निःश्वासादिव दर्पणे	015c  
ततस्ते हरयः सर्वे तच्छ्रुत्वा रामभाषितम्	016a  
गतासुकल्पा निश्चेष्टा बभूवुः सहलक्ष्मणाः	016c  
ततो देवो विशुद्धात्मा विमानेन चतुर्मुखः	017a  
पितामहो जगत्स्रष्टा दर्शयामास राघवम्	017c  
शक्रश्चाग्निश्च वायुश्च यमो वरुण एव च	018a  
यक्षाधिपश्च भगवांस्तथा सप्तर्षयोऽमलाः	018c  
राजा दशरथश्चैव दिव्यभास्वरमूर्तिमान्	019a  
विमानेन महार्हेण हंसयुक्तेन भास्वता	019c  
ततोऽन्तरिक्षं तत्सर्वं देवगन्धर्वसङ्कुलम्	020a  
शुशुभे तारकाचित्रं शरदीव नभस्तलम्	020c  
तत उत्थाय वैदेहि तेषां मध्ये यशस्विनी	021a  
उवाच वाक्यं कल्याणी रामं पृथुलवक्षसम्	021c  
राजपुत्र न ते कोपं करोमि विदिता हि मे	022a  
गतिः स्त्रीणां नराणां च शृणु चेदं वचो मम	022c  
अन्तश्चरति भूतानां मातरिश्वा सदागतिः	023a  
स मे विमुञ्चतु प्राणान्यदि पापं चराम्यहम्	023c  
अग्निरापस्तथाकाशं पृथिवी वायुरेव च	024a  
विमुञ्चन्तु मम प्राणान्यदि पापं चराम्यहम्	024c  
ततोऽन्तरिक्षे वागासीत्सर्वा विश्रावयन्दिशः	025a  
पुण्या संहर्षणी तेषां वानराणां महात्मनाम्	025c  
वायुरुवाच	026  
भो भो राघव सत्यं वै वायुरस्मि सदागतिः	026a  
अपापा मैथिली राजन्सङ्गच्छ सह भार्यया	026c  
अग्निरुवाच	027  
अहमन्तःशरीरस्थो भूतानां रघुनन्दन	027a  
सुसूक्ष्ममपि काकुत्स्थ मैथिली नापराध्यति	027c  
वरुण उवाच	028  
रसा वै मत्प्रसूता हि भूतदेहेषु राघव	028a  
अहं वै त्वां प्रब्रवीमि मैथिली प्रतिगृह्यताम्	028c  
ब्रह्मोवाच	029  
पुत्र नैतदिहाश्चर्यं त्वयि राजर्षिधर्मिणि	029a  
साधो सद्वृत्तमार्गस्थे शृणु चेदं वचो मम	029c  
शत्रुरेष त्वया वीर देवगन्धर्वभोगिनाम्	030a  
यक्षाणां दानवानां च महर्षीणां च पातितः	030c  
अवध्यः सर्वभूतानां मत्प्रसादात्पुराभवत्	031a  
कस्माच्चित्कारणात्पापः कञ्चित्कालमुपेक्षितः	031c  
वधार्थमात्मनस्तेन हृता सीता दुरात्मना	032a  
नलकूबरशापेन रक्षा चास्याः कृता मया	032c  
यदि ह्यकामामासेवेत्स्त्रियमन्यामपि ध्रुवम्	033a  
शतधास्य फलेद्देह इत्युक्तः सोऽभवत्पुरा	033c  
नात्र शङ्का त्वया कार्या प्रतीच्छेमां महाद्युते	034a  
कृतं त्वया महत्कार्यं देवानाममरप्रभ	034c  
दशरथ उवाच	035  
प्रीतोऽस्मि वत्स भद्रं ते पिता दशरथोऽस्मि ते	035a  
अनुजानामि राज्यं च प्रशाधि पुरुषोत्तम	035c  
राम उवाच	036  
अभिवादये त्वां राजेन्द्र यदि त्वं जनको मम	036a  
गमिष्यामि पुरीं रम्यामयोध्यां शासनात्तव	036c  
मार्कण्डेय उवाच	037  
तमुवाच पिता भूयः प्रहृष्टो मनुजाधिप	037a  
गच्छायोध्यां प्रशाधि त्वं राम रक्तान्तलोचन	037c  
ततो देवान्नमस्कृत्य सुहृद्भिरभिनन्दितः	038a  
महेन्द्र इव पौलोम्या भार्यया स समेयिवान्	038c  
ततो वरं ददौ तस्मै अविन्ध्याय परन्तपः	039a  
त्रिजटां चार्थमानाभ्यां योजयामास राक्षसीम्	039c  
तमुवाच ततो ब्रह्मा देवैः शक्रमुखैर्वृतः	040a  
कौसल्यामातरिष्टांस्ते वरानद्य ददानि कान्	040c  
वव्रे रामः स्थितिं धर्मे शत्रुभिश्चापराजयम्	041a  
राक्षसैर्निहतानां च वानराणां समुद्भवम्	041c  
ततस्ते ब्रह्मणा प्रोक्ते तथेति वचने तदा	042a  
समुत्तस्थुर्महाराज वानरा लब्धचेतसः	042c  
सीता चापि महाभागा वरं हनुमते ददौ	043a  
रामकीर्त्या समं पुत्र जीवितं ते भविष्यति	043c  
दिव्यास्त्वामुपभोगाश्च मत्प्रसादकृताः सदा	044a  
उपस्थास्यन्ति हनुमन्निति स्म हरिलोचन	044c  
ततस्ते प्रेक्षमाणानां तेषामक्लिष्टकर्मणाम्	045a  
अन्तर्धानं ययुर्देवाः सर्वे शक्रपुरोगमाः	045c  
दृष्ट्वा तु रामं जानक्या समेतं शक्रसारथिः	046a  
उवाच परमप्रीतः सुहृन्मध्य इदं वचः	046c  
देवगन्धर्वयक्षाणां मानुषासुरभोगिनाम्	047a  
अपनीतं त्वया दुःखमिदं सत्यपराक्रम	047c  
सदेवासुरगन्धर्वा यक्षराक्षसपन्नगाः	048a  
कथयिष्यन्ति लोकास्त्वां यावद्भूमिर्धरिष्यति	048c  
इत्येवमुक्त्वानुज्ञाप्य रामं शस्त्रभृतां वरम्	049a  
सम्पूज्यापाक्रमत्तेन रथेनादित्यवर्चसा	049c  
ततः सीतां पुरस्कृत्य रामः सौमित्रिणा सह	050a  
सुग्रीवप्रमुखैश्चैव सहितः सर्ववानरैः	050c  
विधाय रक्षां लङ्कायां विभीषणपुरस्कृतः	051a  
सन्ततार पुनस्तेन सेतुना मकरालयम्	051c  
पुष्पकेण विमानेन खेचरेण विराजता	052a  
कामगेन यथा मुख्यैरमात्यैः संवृतो वशी	052c  
ततस्तीरे समुद्रस्य यत्र शिश्ये स पार्थिवः	053a  
तत्रैवोवास धर्मात्मा सहितः सर्ववानरैः	053c  
अथैनान्राघवः काले समानीयाभिपूज्य च	054a  
विसर्जयामास तदा रत्नैः सन्तोष्य सर्वशः	054c  
गतेषु वानरेन्द्रेषु गोपुच्छर्क्षेषु तेषु च	055a  
सुग्रीवसहितो रामः किष्किन्धां पुनरागमत्	055c  
विभीषणेनानुगतः सुग्रीवसहितस्तदा	056a  
पुष्पकेण विमानेन वैदेह्या दर्शयन्वनम्	056c  
किष्किन्धां तु समासाद्य रामः प्रहरतां वरः	057a  
अङ्गदं कृतकर्माणं यौवराज्येऽभ्यषेचयत्	057c  
ततस्तैरेव सहितो रामः सौमित्रिणा सह	058a  
यथागतेन मार्गेण प्रययौ स्वपुरं प्रति	058c  
अयोध्यां स समासाद्य पुरीं राष्ट्रपतिस्ततः	059a  
भरताय हनूमन्तं दूतं प्रस्थापयत्तदा	059c  
लक्षयित्वेङ्गितं सर्वं प्रियं तस्मै निवेद्य च	060a  
वायुपुत्रे पुनः प्राप्ते नन्दिग्राममुपागमत्	060c  
स तत्र मलदिग्धाङ्गं भरतं चीरवाससम्	061a  
अग्रतः पादुके कृत्वा ददर्शासीनमासने	061c  
समेत्य भरतेनाथ शत्रुघ्नेन च वीर्यवान्	062a  
राघवः सहसौमित्रिर्मुमुदे भरतर्षभ	062c  
तथा भरतशत्रुघ्नौ समेतौ गुरुणा तदा	063a  
वैदेह्या दर्शनेनोभौ प्रहर्षं समवापतुः	063c  
तस्मै तद्भरतो राज्यमागतायाभिसत्कृतम्	064a  
न्यासं निर्यातयामास युक्तः परमया मुदा	064c  
ततस्तं वैष्णवे शूरं नक्षत्रेऽभिमतेऽहनि	065a  
वसिष्ठो वामदेवश्च सहितावभ्यषिञ्चताम्	065c  
सोऽभिषिक्तः कपिश्रेष्ठं सुग्रीवं ससुहृज्जनम्	066a  
विभीषणं च पौलस्त्यमन्वजानाद्गृहान्प्रति	066c  
अभ्यर्च्य विविधै रत्नैः प्रीतियुक्तौ मुदा युतौ	067a  
समाधायेतिकर्तव्यं दुःखेन विससर्ज ह	067c  
पुष्पकं च विमानं तत्पूजयित्वा स राघवः	068a  
प्रादाद्वैश्रवणायैव प्रीत्या स रघुनन्दनः	068c  
ततो देवर्षिसहितः सरितं गोमतीमनु	069a  
दशाश्वमेधानाजह्रे जारूथ्यान्स निरर्गलान्	069c  
