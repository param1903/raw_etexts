लोमश उवाच	001  
ततः स वज्री बलिभिर्दैवतैरभिरक्षितः	001a  
आससाद ततो वृत्रं स्थितमावृत्य रोदसी	001c  
कालकेयैर्महाकायैः समन्तादभिरक्षितम्	002a  
समुद्यतप्रहरणैः सशृङ्गैरिव पर्वतैः	002c  
ततो युद्धं समभवद्देवानां सह दानवैः	003a  
मुहूर्तं भरतश्रेष्ठ लोकत्रासकरं महत्	003c  
उद्यतप्रतिपिष्टानां खड्गानां वीरबाहुभिः	004a  
आसीत्सुतुमुलः शब्दः शरीरेष्वभिपात्यताम्	004c  
शिरोभिः प्रपतद्भिश्च अन्तरिक्षान्महीतलम्	005a  
तालैरिव महीपाल वृन्ताद्भ्रष्टैरदृश्यत	005c  
ते हेमकवचा भूत्वा कालेयाः परिघायुधाः	006a  
त्रिदशानभ्यवर्तन्त दावदग्धा इवाद्रयः	006c  
तेषां वेगवतां वेगं सहितानां प्रधावताम्	007a  
न शेकुस्त्रिदशाः सोढुं ते भग्नाः प्राद्रवन्भयात्	007c  
तान्दृष्ट्वा द्रवतो भीतान्सहस्राक्षः पुरन्दरः	008a  
वृत्रे विवर्धमाने च कश्मलं महदाविशत्	008c  
तं शक्रं कश्मलाविष्टं दृष्ट्वा विष्णुः सनातनः	009a  
स्वतेजो व्यदधाच्छक्रे बलमस्य विवर्धयन्	009c  
विष्णुनाप्यायितं शक्रं दृष्ट्वा देवगणास्ततः	010a  
स्वं स्वं तेजः समादध्युस्तथा ब्रह्मर्षयोऽमलाः	010c  
स समाप्यायितः शक्रो विष्णुना दैवतैः सह	011a  
ऋषिभिश्च महाभागैर्बलवान्समपद्यत	011c  
ज्ञात्वा बलस्थं त्रिदशाधिपं तु ननाद वृत्रो महतो निनादान्	012a  
तस्य प्रणादेन धरा दिशश्च खं द्यौर्नगाश्चापि चचाल सर्वम्	012c  
ततो महेन्द्रः परमाभितप्तः श्रुत्वा रवं घोररूपं महान्तम्	013a  
भये निमग्नस्त्वरितं मुमोच वज्रं महत्तस्य वधाय राजन्	013c  
स शक्रवज्राभिहतः पपात महासुरः काञ्चनमाल्यधारी	014a  
यथा महाञ्शैलवरः पुरस्तात्स मन्दरो विष्णुकरात्प्रमुक्तः	014c  
तस्मिन्हते दैत्यवरे भयार्तः शक्रः प्रदुद्राव सरः प्रवेष्टुम्	015a  
वज्रं न मेने स्वकरात्प्रमुक्तं वृत्रं हतं चापि भयान्न मेने	015c  
सर्वे च देवा मुदिताः प्रहृष्टा महर्षयश्चेन्द्रमभिष्टुवन्तः	016a  
सर्वांश्च दैत्यांस्त्वरिताः समेत्य जघ्नुः सुरा वृत्रवधाभितप्तान्	016c  
ते वध्यमानास्त्रिदशैस्तदानीं समुद्रमेवाविविशुर्भयार्ताः	017a  
प्रविश्य चैवोदधिमप्रमेयं झषाकुलं रत्नसमाकुलं च	017c  
तदा स्म मन्त्रं सहिताः प्रचक्रुस्त्रैलोक्यनाशार्थमभिस्मयन्तः	018a  
तत्र स्म केचिन्मतिनिश्चयज्ञास्तांस्तानुपायाननुवर्णयन्ति	018c  
तेषां तु तत्र क्रमकालयोगाद्घोरा मतिश्चिन्तयतां बभूव	019a  
ये सन्ति विद्यातपसोपपन्नास्तेषां विनाशः प्रथमं तु कार्यः	019c  
लोका हि सर्वे तपसा ध्रियन्ते तस्मात्त्वरध्वं तपसः क्षयाय	020a  
ये सन्ति केचिद्धि वसुन्धरायां तपस्विनो धर्मविदश्च तज्ज्ञाः	020c  
तेषां वधः क्रियतां क्षिप्रमेव तेषु प्रनष्टेषु जगत्प्रनष्टम्	020e  
एवं हि सर्वे गतबुद्धिभावा जगद्विनाशे परमप्रहृष्टाः	021a  
दुर्गं समाश्रित्य महोर्मिमन्तं रत्नाकरं वरुणस्यालयं स्म	021c  
