मार्कण्डेय उवाच	001  
अथ मद्राधिपो राजा नारदेन समागतः	001a  
उपविष्टः सभामध्ये कथायोगेन भारत	001c  
ततोऽभिगम्य तीर्थानि सर्वाण्येवाश्रमांस्तथा	002a  
आजगाम पितुर्वेश्म सावित्री सह मन्त्रिभिः	002c  
नारदेन सहासीनं दृष्ट्वा सा पितरं शुभा	003a  
उभयोरेव शिरसा चक्रे पादाभिवन्दनम्	003c  
नारद उवाच	004  
क्व गताभूत्सुतेयं ते कुतश्चैवागता नृप	004a  
किमर्थं युवतीं भर्त्रे न चैनां सम्प्रयच्छसि	004c  
अश्वपतिरुवाच	005  
कार्येण खल्वनेनैव प्रेषिताद्यैव चागता	005a  
तदस्याः शृणु देवर्षे भर्तारं योऽनया वृतः	005c  
मार्कण्डेय उवाच	006  
सा ब्रूहि विस्तरेणेति पित्रा सञ्चोदिता शुभा	006a  
दैवतस्येव वचनं प्रतिगृह्येदमब्रवीत्	006c  
आसीच्छाल्वेषु धर्मात्मा क्षत्रियः पृथिवीपतिः	007a  
द्युमत्सेन इति ख्यातः पश्चादन्धो बभूव ह	007c  
विनष्टचक्षुषस्तस्य बालपुत्रस्य धीमतः	008a  
सामीप्येन हृतं राज्यं छिद्रेऽस्मिन्पूर्ववैरिणा	008c  
स बालवत्सया सार्धं भार्यया प्रस्थितो वनम्	009a  
महारण्यगतश्चापि तपस्तेपे महाव्रतः	009c  
तस्य पुत्रः पुरे जातः संवृद्धश्च तपोवने	010a  
सत्यवाननुरूपो मे भर्तेति मनसा वृतः	010c  
नारद उवाच	011  
अहो बत महत्पापं सावित्र्या नृपते कृतम्	011a  
अजानन्त्या यदनया गुणवान्सत्यवान्वृतः	011c  
सत्यं वदत्यस्य पिता सत्यं माता प्रभाषते	012a  
ततोऽस्य ब्राह्मणाश्चक्रुर्नामैतत्सत्यवानिति	012c  
बालस्याश्वाः प्रियाश्चास्य करोत्यश्वांश्च मृन्मयान्	013a  
चित्रेऽपि च लिखत्यश्वांश्चित्राश्व इति चोच्यते	013c  
राजोवाच	014  
अपीदानीं स तेजस्वी बुद्धिमान्वा नृपात्मजः	014a  
क्षमावानपि वा शूरः सत्यवान्पितृनन्दनः	014c  
नारद उवाच	015  
विवस्वानिव तेजस्वी बृहस्पतिसमो मतौ	015a  
महेन्द्र इव शूरश्च वसुधेव क्षमान्वितः	015c  
अश्वपतिरुवाच	016  
अपि राजात्मजो दाता ब्रह्मण्यो वापि सत्यवान्	016a  
रूपवानप्युदारो वाप्यथ वा प्रियदर्शनः	016c  
नारद उवाच	017  
साङ्कृते रन्तिदेवस्य स शक्त्या दानतः समः	017a  
ब्रह्मण्यः सत्यवादी च शिबिरौशीनरो यथा	017c  
ययातिरिव चोदारः सोमवत्प्रियदर्शनः	018a  
रूपेणान्यतमोऽश्विभ्यां द्युमत्सेनसुतो बली	018c  
स दान्तः स मृदुः शूरः स सत्यः स जितेन्द्रियः	019a  
स मैत्रः सोऽनसूयश्च स ह्रीमान्धृतिमांश्च सः	019c  
नित्यशश्चार्जवं तस्मिन्स्थितिस्तस्यैव च ध्रुवा	020a  
सङ्क्षेपतस्तपोवृद्धैः शीलवृद्धैश्च कथ्यते	020c  
अश्वपतिरुवाच	021  
गुणैरुपेतं सर्वैस्तं भगवन्प्रब्रवीषि मे	021a  
दोषानप्यस्य मे ब्रूहि यदि सन्तीह केचन	021c  
नारद उवाच	022  
एको दोषोऽस्य नान्योऽस्ति सोऽद्य प्रभृति सत्यवान्	022a  
संवत्सरेण क्षीणायुर्देहन्यासं करिष्यति	022c  
राजोवाच	023  
एहि सावित्रि गच्छ त्वमन्यं वरय शोभने	023a  
तस्य दोषो महानेको गुणानाक्रम्य तिष्ठति	023c  
यथा मे भगवानाह नारदो देवसत्कृतः	024a  
संवत्सरेण सोऽल्पायुर्देहन्यासं करिष्यति	024c  
सावित्र्युवाच	025  
सकृदंशो निपतति सकृत्कन्या प्रदीयते	025a  
सकृदाह ददानीति त्रीण्येतानि सकृत्सकृत्	025c  
दीर्घायुरथ वाल्पायुः सगुणो निर्गुणोऽपि वा	026a  
सकृद्वृतो मया भर्ता न द्वितीयं वृणोम्यहम्	026c  
मनसा निश्चयं कृत्वा ततो वाचाभिधीयते	027a  
क्रियते कर्मणा पश्चात्प्रमाणं मे मनस्ततः	027c  
नारद उवाच	028  
स्थिरा बुद्धिर्नरश्रेष्ठ सावित्र्या दुहितुस्तव	028a  
नैषा चालयितुं शक्या धर्मादस्मात्कथञ्चन	028c  
नान्यस्मिन्पुरुषे सन्ति ये सत्यवति वै गुणाः	029a  
प्रदानमेव तस्मान्मे रोचते दुहितुस्तव	029c  
राजोवाच	030  
अविचार्यमेतदुक्तं हि तथ्यं भगवता वचः	030a  
करिष्याम्येतदेवं च गुरुर्हि भगवान्मम	030c  
नारद उवाच	031  
अविघ्नमस्तु सावित्र्याः प्रदाने दुहितुस्तव	031a  
साधयिष्यामहे तावत्सर्वेषां भद्रमस्तु वः	031c  
मार्कण्डेय उवाच	032  
एवमुक्त्वा खमुत्पत्य नारदस्त्रिदिवं गतः	032a  
राजापि दुहितुः सर्वं वैवाहिकमकारयत्	032c  
