दुर्योधन उवाच	001  
अजानतस्ते राधेय नाभ्यसूयाम्यहं वचः	001a  
जानासि त्वं जिताञ्शत्रून्गन्धर्वांस्तेजसा मया	001c  
आयोधितास्तु गन्धर्वाः सुचिरं सोदरैर्मम	002a  
मया सह महाबाहो कृतश्चोभयतः क्षयः	002c  
मायाधिकास्त्वयुध्यन्त यदा शूरा वियद्गताः	003a  
तदा नो नसमं युद्धमभवत्सह खेचरैः	003c  
पराजयं च प्राप्ताः स्म रणे बन्धनमेव च	004a  
सभृत्यामात्यपुत्राश्च सदारधनवाहनाः	004c  
उच्चैराकाशमार्गेण ह्रियामस्तैः सुदुःखिताः	004e  
अथ नः सैनिकाः केचिदमात्याश्च महारथान्	005a  
उपगम्याब्रुवन्दीनाः पाण्डवाञ्शरणप्रदान्	005c  
एष दुर्योधनो राजा धार्तराष्ट्रः सहानुजः	006a  
सामात्यदारो ह्रियते गन्धर्वैर्दिवमास्थितैः	006c  
तं मोक्षयत भद्रं वः सहदारं नराधिपम्	007a  
परामर्शो मा भविष्यत्कुरुदारेषु सर्वशः	007c  
एवमुक्ते तु धर्मात्मा ज्येष्ठः पाण्डुसुतस्तदा	008a  
प्रसाद्य सोदरान्सर्वानाज्ञापयत मोक्षणे	008c  
अथागम्य तमुद्देशं पाण्डवाः पुरुषर्षभाः	009a  
सान्त्वपूर्वमयाचन्त शक्ताः सन्तो महारथाः	009c  
यदा चास्मान्न मुमुचुर्गन्धर्वाः सान्त्विता अपि	010a  
ततोऽर्जुनश्च भीमश्च यमजौ च बलोत्कटौ	010c  
मुमुचुः शरवर्षाणि गन्धर्वान्प्रत्यनेकशः	010e  
अथ सर्वे रणं मुक्त्वा प्रयाताः खचरा दिवम्	011a  
अस्मानेवाभिकर्षन्तो दीनान्मुदितमानसाः	011c  
ततः समन्तात्पश्यामि शरजालेन वेष्टितम्	012a  
अमानुषाणि चास्त्राणि प्रयुञ्जानं धनञ्जयम्	012c  
समावृता दिशो दृष्ट्वा पाण्डवेन शितैः शरैः	013a  
धनञ्जयसखात्मानं दर्शयामास वै तदा	013c  
चित्रसेनः पाण्डवेन समाश्लिष्य परन्तपः	014a  
कुशलं परिपप्रच्छ तैः पृष्टश्चाप्यनामयम्	014c  
ते समेत्य तथान्योन्यं सन्नाहान्विप्रमुच्य च	015a  
एकीभूतास्ततो वीरा गन्धर्वाः सह पाण्डवैः	015c  
अपूजयेतामन्योन्यं चित्रसेनधनञ्जयौ	015e  
