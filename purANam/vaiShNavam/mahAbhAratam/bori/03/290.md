वैशम्पायन उवाच	001  
गते तस्मिन्द्विजश्रेष्ठे कस्मिंश्चित्कालपर्यये	001a  
चिन्तयामास सा कन्या मन्त्रग्रामबलाबलम्	001c  
अयं वै कीदृशस्तेन मम दत्तो महात्मना	002a  
मन्त्रग्रामो बलं तस्य ज्ञास्ये नातिचिरादिव	002c  
एवं सञ्चिन्तयन्ती सा ददर्शर्तुं यदृच्छया	003a  
व्रीडिता साभवद्बाला कन्याभावे रजस्वला	003c  
अथोद्यन्तं सहस्रांशुं पृथा दीप्तं ददर्श ह	004a  
न ततर्प च रूपेण भानोः सन्ध्यागतस्य सा	004c  
तस्या दृष्टिरभूद्दिव्या सापश्यद्दिव्यदर्शनम्	005a  
आमुक्तकवचं देवं कुण्डलाभ्यां विभूषितम्	005c  
तस्याः कौतूहलं त्वासीन्मन्त्रं प्रति नराधिप	006a  
आह्वानमकरोत्साथ तस्य देवस्य भामिनी	006c  
प्राणानुपस्पृश्य तदा आजुहाव दिवाकरम्	007a  
आजगाम ततो राजंस्त्वरमाणो दिवाकरः	007c  
मधुपिङ्गो महाबाहुः कम्बुग्रीवो हसन्निव	008a  
अङ्गदी बद्धमुकुटो दिशः प्रज्वालयन्निव	008c  
योगात्कृत्वा द्विधात्मानमाजगाम तताप च	009a  
आबभाषे ततः कुन्तीं साम्ना परमवल्गुना	009c  
आगतोऽस्मि वशं भद्रे तव मन्त्रबलात्कृतः	010a  
किं करोम्यवशो राज्ञि ब्रूहि कर्ता तदस्मि ते	010c  
कुन्त्युवाच	011  
गम्यतां भगवंस्तत्र यतोऽसि समुपागतः	011a  
कौतूहलात्समाहूतः प्रसीद भगवन्निति	011c  
सूर्य उवाच	012  
गमिष्येऽहं यथा मां त्वं ब्रवीषि तनुमध्यमे	012a  
न तु देवं समाहूय न्याय्यं प्रेषयितुं वृथा	012c  
तवाभिसन्धिः सुभगे सूर्यात्पुत्रो भवेदिति	013a  
वीर्येणाप्रतिमो लोके कवची कुण्डलीति च	013c  
सा त्वमात्मप्रदानं वै कुरुष्व गजगामिनि	014a  
उत्पत्स्यति हि पुत्रस्ते यथासङ्कल्पमङ्गने	014c  
अथ गच्छाम्यहं भद्रे त्वयासङ्गम्य सुस्मिते	015a  
शप्स्यामि त्वामहं क्रुद्धो ब्राह्मणं पितरं च ते	015c  
त्वत्कृते तान्प्रधक्ष्यामि सर्वानपि न संशयः	016a  
पितरं चैव ते मूढं यो न वेत्ति तवानयम्	016c  
तस्य च ब्राह्मणस्याद्य योऽसौ मन्त्रमदात्तव	017a  
शीलवृत्तमविज्ञाय धास्यामि विनयं परम्	017c  
एते हि विबुधाः सर्वे पुरन्दरमुखा दिवि	018a  
त्वया प्रलब्धं पश्यन्ति स्मयन्त इव भामिनि	018c  
पश्य चैनान्सुरगणान्दिव्यं चक्षुरिदं हि ते	019a  
पूर्वमेव मया दत्तं दृष्टवत्यसि येन माम्	019c  
वैशम्पायन उवाच	020  
ततोऽपश्यत्त्रिदशान्राजपुत्री सर्वानेव स्वेषु धिष्ण्येषु खस्थान्	020a  
प्रभासन्तं भानुमन्तं महान्तं यथादित्यं रोचमानं तथैव	020c  
सा तान्दृष्ट्वा व्रीडमानेव बाला सूर्यं देवी वचनं प्राह भीता	021a  
गच्छ त्वं वै गोपते स्वं विमानं कन्याभावाद्दुःख एषोपचारः	021c  
पिता माता गुरवश्चैव येऽन्ये देहस्यास्य प्रभवन्ति प्रदाने	022a  
नाहं धर्मं लोपयिष्यामि लोके स्त्रीणां वृत्तं पूज्यते देहरक्षा	022c  
मया मन्त्रबलं ज्ञातुमाहूतस्त्वं विभावसो	023a  
बाल्याद्बालेति कृत्वा तत्क्षन्तुमर्हसि मे विभो	023c  
सूर्य उवाच	024  
बालेति कृत्वानुनयं तवाहं ददानि नान्यानुनयं लभेत	024a  
आत्मप्रदानं कुरु कुन्तिकन्ये शान्तिस्तवैवं हि भवेच्च भीरु	024c  
न चापि युक्तं गन्तुं हि मया मिथ्याकृतेन वै	025a  
गमिष्याम्यनवद्याङ्गि लोके समवहास्यताम्	025c  
सर्वेषां विबुधानां च वक्तव्यः स्यामहं शुभे	025e  
सा त्वं मया समागच्छ पुत्रं लप्स्यसि मादृशम्	026a  
विशिष्टा सर्वलोकेषु भविष्यसि च भामिनि	026c  
