सूर्य उवाच	001  
माहितं कर्ण कार्षीस्त्वमात्मनः सुहृदां तथा	001a  
पुत्राणामथ भार्याणामथो मातुरथो पितुः	001c  
शरीरस्याविरोधेन प्राणिनां प्राणभृद्वर	002a  
इष्यते यशसः प्राप्तिः कीर्तिश्च त्रिदिवे स्थिरा	002c  
यस्त्वं प्राणविरोधेन कीर्तिमिच्छसि शाश्वतीम्	003a  
सा ते प्राणान्समादाय गमिष्यति न संशयः	003c  
जीवतां कुरुते कार्यं पिता माता सुतास्तथा	004a  
ये चान्ये बान्धवाः केचिल्लोकेऽस्मिन्पुरुषर्षभ	004c  
राजानश्च नरव्याघ्र पौरुषेण निबोध तत्	004e  
कीर्तिश्च जीवतः साध्वी पुरुषस्य महाद्युते	005a  
मृतस्य कीर्त्या किं कार्यं भस्मीभूतस्य देहिनः	005c  
मृतः कीर्तिं न जानाति जीवन्कीर्तिं समश्नुते	005e  
मृतस्य कीर्तिर्मर्त्यस्य यथा माला गतायुषः	006a  
अहं तु त्वां ब्रवीम्येतद्भक्तोऽसीति हितेप्सया	006c  
भक्तिमन्तो हि मे रक्ष्या इत्येतेनापि हेतुना	007a  
भक्तोऽयं परया भक्त्या मामित्येव महाभुज	007c  
ममापि भक्तिरुत्पन्ना स त्वं कुरु वचो मम	007e  
अस्ति चात्र परं किञ्चिदध्यात्मं देवनिर्मितम्	008a  
अतश्च त्वां ब्रवीम्येतत्क्रियतामविशङ्कया	008c  
देवगुह्यं त्वया ज्ञातुं न शक्यं पुरुषर्षभ	009a  
तस्मान्नाख्यामि ते गुह्यं काले वेत्स्यति तद्भवान्	009c  
पुनरुक्तं च वक्ष्यामि त्वं राधेय निबोध तत्	010a  
मास्मै ते कुण्डले दद्या भिक्षवे वज्रपाणये	010c  
शोभसे कुण्डलाभ्यां हि रुचिराभ्यां महाद्युते	011a  
विशाखयोर्मध्यगतः शशीव विमलो दिवि	011c  
कीर्तिश्च जीवतः साध्वी पुरुषस्येति विद्धि तत्	012a  
प्रत्याख्येयस्त्वया तात कुण्डलार्थे पुरन्दरः	012c  
शक्या बहुविधैर्वाक्यैः कुण्डलेप्सा त्वयानघ	013a  
विहन्तुं देवराजस्य हेतुयुक्तैः पुनः पुनः	013c  
उपपत्त्युपपन्नार्थैर्माधुर्यकृतभूषणैः	014a  
पुरन्दरस्य कर्ण त्वं बुद्धिमेतामपानुद	014c  
त्वं हि नित्यं नरव्याघ्र स्पर्धसे सव्यसाचिना	015a  
सव्यसाची त्वया चैव युधि शूरः समेष्यति	015c  
न तु त्वामर्जुनः शक्तः कुण्डलाभ्यां समन्वितम्	016a  
विजेतुं युधि यद्यस्य स्वयमिन्द्रः शरो भवेत्	016c  
तस्मान्न देये शक्राय त्वयैते कुण्डले शुभे	017a  
सङ्ग्रामे यदि निर्जेतुं कर्ण कामयसेऽर्जुनम्	017c  
