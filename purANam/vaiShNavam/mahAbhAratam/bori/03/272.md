मार्कण्डेय उवाच	001  
ततः श्रुत्वा हतं सङ्ख्ये कुम्भकर्णं सहानुगम्	001a  
प्रहस्तं च महेष्वासं धूम्राक्षं चातितेजसम्	001c  
पुत्रमिन्द्रजितं शूरं रावणः प्रत्यभाषत	002a  
जहि रामममित्रघ्न सुग्रीवं च सलक्ष्मणम्	002c  
त्वया हि मम सत्पुत्र यशो दीप्तमुपार्जितम्	003a  
जित्वा वज्रधरं सङ्ख्ये सहस्राक्षं शचीपतिम्	003c  
अन्तर्हितः प्रकाशो वा दिव्यैर्दत्तवरैः शरैः	004a  
जहि शत्रूनमित्रघ्न मम शस्त्रभृतां वर	004c  
रामलक्ष्मणसुग्रीवाः शरस्पर्शं न तेऽनघ	005a  
समर्थाः प्रतिसंसोढुं कुतस्तदनुयायिनः	005c  
अकृता या प्रहस्तेन कुम्भकर्णेन चानघ	006a  
खरस्यापचितिः सङ्ख्ये तां गच्छस्व महाभुज	006c  
त्वमद्य निशितैर्बाणैर्हत्वा शत्रून्ससैनिकान्	007a  
प्रतिनन्दय मां पुत्र पुरा बद्ध्वेव वासवम्	007c  
इत्युक्तः स तथेत्युक्त्वा रथमास्थाय दंशितः	008a  
प्रययाविन्द्रजिद्राजंस्तूर्णमायोधनं प्रति	008c  
तत्र विश्राव्य विस्पष्टं नाम राक्षसपुङ्गवः	009a  
आह्वयामास समरे लक्ष्मणं शुभलक्षणम्	009c  
तं लक्ष्मणोऽप्यभ्यधावत्प्रगृह्य सशरं धनुः	010a  
त्रासयंस्तलघोषेण सिंहः क्षुद्रमृगं यथा	010c  
तयोः समभवद्युद्धं सुमहज्जयगृद्धिनोः	011a  
दिव्यास्त्रविदुषोस्तीव्रमन्योन्यस्पर्धिनोस्तदा	011c  
रावणिस्तु यदा नैनं विशेषयति सायकैः	012a  
ततो गुरुतरं यत्नमातिष्ठद्बलिनां वरः	012c  
तत एनं महावेगैरर्दयामास तोमरैः	013a  
तानागतान्स चिच्छेद सौमित्रिर्निशितैः शरैः	013c  
ते निकृत्ताः शरैस्तीक्ष्णैर्न्यपतन्वसुधातले	013e  
तमङ्गदो वालिसुतः श्रीमानुद्यम्य पादपम्	014a  
अभिद्रुत्य महावेगस्ताडयामास मूर्धनि	014c  
तस्येन्द्रजिदसम्भ्रान्तः प्रासेनोरसि वीर्यवान्	015a  
प्रहर्तुमैच्छत्तं चास्य प्रासं चिच्छेद लक्ष्मणः	015c  
तमभ्याशगतं वीरमङ्गदं रावणात्मजः	016a  
गदयाताडयत्सव्ये पार्श्वे वानरपुङ्गवम्	016c  
तमचिन्त्य प्रहारं स बलवान्वालिनः सुतः	017a  
ससर्जेन्द्रजितः क्रोधाच्छालस्कन्धममित्रजित्	017c  
सोऽङ्गदेन रुषोत्सृष्टो वधायेन्द्रजितस्तरुः	018a  
जघानेन्द्रजितः पार्थ रथं साश्वं ससारथिम्	018c  
ततो हताश्वात्प्रस्कन्द्य रथात्स हतसारथिः	019a  
तत्रैवान्तर्दधे राजन्मायया रावणात्मजः	019c  
अन्तर्हितं विदित्वा तं बहुमायं च राक्षसम्	020a  
रामस्तं देशमागम्य तत्सैन्यं पर्यरक्षत	020c  
स राममुद्दिश्य शरैस्ततो दत्तवरैस्तदा	021a  
विव्याध सर्वगात्रेषु लक्ष्मणं च महारथम्	021c  
तमदृश्यं शरैः शूरौ माययान्तर्हितं तदा	022a  
योधयामासतुरुभौ रावणिं रामलक्ष्मणौ	022c  
स रुषा सर्वगात्रेषु तयोः पुरुषसिंहयोः	023a  
व्यसृजत्सायकान्भूयः शतशोऽथ सहस्रशः	023c  
तमदृश्यं विचिन्वन्तः सृजन्तमनिशं शरान्	024a  
हरयो विविशुर्व्योम प्रगृह्य महतीः शिलाः	024c  
तांश्च तौ चाप्यदृश्यः स शरैर्विव्याध राक्षसः	025a  
स भृशं ताडयन्वीरो रावणिर्माययावृतः	025c  
तौ शरैराचितौ वीरौ भ्रातरौ रामलक्ष्मणौ	026a  
पेततुर्गगनाद्भूमिं सूर्याचन्द्रमसाविव	026c  
