वैशम्पायन उवाच	001  
देवराजमनुप्राप्तं ब्राह्मणच्छद्मना वृषः	001a  
दृष्ट्वा स्वागतमित्याह न बुबोधास्य मानसम्	001c  
हिरण्यकण्ठीः प्रमदा ग्रामान्वा बहुगोकुलान्	002a  
किं ददानीति तं विप्रमुवाचाधिरथिस्ततः	002c  
ब्राह्मण उवाच	003  
हिरण्यकण्ठ्यः प्रमदा यच्चान्यत्प्रीतिवर्धनम्	003a  
नाहं दत्तमिहेच्छामि तदर्थिभ्यः प्रदीयताम्	003c  
यदेतत्सहजं वर्म कुण्डले च तवानघ	004a  
एतदुत्कृत्य मे देहि यदि सत्यव्रतो भवान्	004c  
एतदिच्छाम्यहं क्षिप्रं त्वया दत्तं परन्तप	005a  
एष मे सर्वलाभानां लाभः परमको मतः	005c  
कर्ण उवाच	006  
अवनिं प्रमदा गाश्च निर्वापं बहुवार्षिकम्	006a  
तत्ते विप्र प्रदास्यामि न तु वर्म न कुण्डले	006c  
वैशम्पायन उवाच	007  
एवं बहुविधैर्वाक्यैर्याच्यमानः स तु द्विजः	007a  
कर्णेन भरतश्रेष्ठ नान्यं वरमयाचत	007c  
सान्त्वितश्च यथाशक्ति पूजितश्च यथाविधि	008a  
नैवान्यं स द्विजश्रेष्ठः कामयामास वै वरम्	008c  
यदा नान्यं प्रवृणुते वरं वै द्विजसत्तमः	009a  
तदैनमब्रवीद्भूयो राधेयः प्रहसन्निव	009c  
सहजं वर्म मे विप्र कुण्डले चामृतोद्भवे	010a  
तेनावध्योऽस्मि लोकेषु ततो नैतद्ददाम्यहम्	010c  
विशालं पृथिवीराज्यं क्षेमं निहतकण्टकम्	011a  
प्रतिगृह्णीष्व मत्तस्त्वं साधु ब्राह्मणपुङ्गव	011c  
कुण्डलाभ्यां विमुक्तोऽहं वर्मणा सहजेन च	012a  
गमनीयो भविष्यामि शत्रूणां द्विजसत्तम	012c  
यदा नान्यं वरं वव्रे भगवान्पाकशासनः	013a  
ततः प्रहस्य कर्णस्तं पुनरित्यब्रवीद्वचः	013c  
विदितो देवदेवेश प्रागेवासि मम प्रभो	014a  
न तु न्याय्यं मया दातुं तव शक्र वृथा वरम्	014c  
त्वं हि देवेश्वरः साक्षात्त्वया देयो वरो मम	015a  
अन्येषां चैव भूतानामीश्वरो ह्यसि भूतकृत्	015c  
यदि दास्यामि ते देव कुण्डले कवचं तथा	016a  
वध्यतामुपयास्यामि त्वं च शक्रावहास्यताम्	016c  
तस्माद्विनिमयं कृत्वा कुण्डले वर्म चोत्तमम्	017a  
हरस्व शक्र कामं मे न दद्यामहमन्यथा	017c  
शक्र उवाच	018  
विदितोऽहं रवेः पूर्वमायन्नेव तवान्तिकम्	018a  
तेन ते सर्वमाख्यातमेवमेतन्न संशयः	018c  
काममस्तु तथा तात तव कर्ण यथेच्छसि	019a  
वर्जयित्वा तु मे वज्रं प्रवृणीष्व यदिच्छसि	019c  
वैशम्पायन उवाच	020  
ततः कर्णः प्रहृष्टस्तु उपसङ्गम्य वासवम्	020a  
अमोघां शक्तिमभ्येत्य वव्रे सम्पूर्णमानसः	020c  
कर्ण उवाच	021  
वर्मणा कुण्डलाभ्यां च शक्तिं मे देहि वासव	021a  
अमोघां शत्रुसङ्घानां घातनीं पृतनामुखे	021c  
वैशम्पायन उवाच	022  
ततः सञ्चिन्त्य मनसा मुहूर्तमिव वासवः	022a  
शक्त्यर्थं पृथिवीपाल कर्णं वाक्यमथाब्रवीत्	022c  
कुण्डले मे प्रयच्छस्व वर्म चैव शरीरजम्	023a  
गृहाण कर्ण शक्तिं त्वमनेन समयेन मे	023c  
अमोघा हन्ति शतशः शत्रून्मम करच्युता	024a  
पुनश्च पाणिमभ्येति मम दैत्यान्विनिघ्नतः	024c  
सेयं तव करं प्राप्य हत्वैकं रिपुमूर्जितम्	025a  
गर्जन्तं प्रतपन्तं च मामेवैष्यति सूतज	025c  
कर्ण उवाच	026  
एकमेवाहमिच्छामि रिपुं हन्तुं महाहवे	026a  
गर्जन्तं प्रतपन्तं च यतो मम भयं भवेत्	026c  
इन्द्र उवाच	027  
एकं हनिष्यसि रिपुं गर्जन्तं बलिनं रणे	027a  
त्वं तु यं प्रार्थयस्येकं रक्ष्यते स महात्मना	027c  
यमाहुर्वेदविद्वांसो वराहमजितं हरिम्	028a  
नारायणमचिन्त्यं च तेन कृष्णेन रक्ष्यते	028c  
कर्ण उवाच	029  
एवमप्यस्तु भगवन्नेकवीरवधे मम	029a  
अमोघा प्रवरा शक्तिर्येन हन्यां प्रतापिनम्	029c  
उत्कृत्य तु प्रदास्यामि कुण्डले कवचं च ते	030a  
निकृत्तेषु च गात्रेषु न मे बीभत्सता भवेत्	030c  
इन्द्र उवाच	031  
न ते बीभत्सता कर्ण भविष्यति कथञ्चन	031a  
व्रणश्चापि न गात्रेषु यस्त्वं नानृतमिच्छसि	031c  
यादृशस्ते पितुर्वर्णस्तेजश्च वदतां वर	032a  
तादृशेनैव वर्णेन त्वं कर्ण भविता पुनः	032c  
विद्यमानेषु शस्त्रेषु यद्यमोघामसंशये	033a  
प्रमत्तो मोक्ष्यसे चापि त्वय्येवैषा पतिष्यति	033c  
कर्ण उवाच	034  
संशयं परमं प्राप्य विमोक्ष्ये वासवीमिमाम्	034a  
यथा मामात्थ शक्र त्वं सत्यमेतद्ब्रवीमि ते	034c  
वैशम्पायन उवाच	035  
ततः शक्तिं प्रज्वलितां प्रतिगृह्य विशां पते	035a  
शस्त्रं गृहीत्वा निशितं सर्वगात्राण्यकृन्तत	035c  
ततो देवा मानवा दानवाश्च निकृन्तन्तं कर्णमात्मानमेवम्	036a  
दृष्ट्वा सर्वे सिद्धसङ्घाश्च नेदुर्न ह्यस्यासीद्दुःखजो वै विकारः	036c  
ततो दिव्या दुन्दुभयः प्रणेदुः पपातोच्चैः पुष्पवर्षं च दिव्यम्	037a  
दृष्ट्वा कर्णं शस्त्रसङ्कृत्तगात्रं मुहुश्चापि स्मयमानं नृवीरम्	037c  
ततश्छित्त्वा कवचं दिव्यमङ्गात्तथैवार्द्रं प्रददौ वासवाय	038a  
तथोत्कृत्य प्रददौ कुण्डले ते वैकर्तनः कर्मणा तेन कर्णः	038c  
ततः शक्रः प्रहसन्वञ्चयित्वा कर्णं लोके यशसा योजयित्वा	039a  
कृतं कार्यं पाण्डवानां हि मेने ततः पश्चाद्दिवमेवोत्पपात	039c  
श्रुत्वा कर्णं मुषितं धार्तराष्ट्रा दीनाः सर्वे भग्नदर्पा इवासन्	040a  
तां चावस्थां गमितं सूतपुत्रं श्रुत्वा पार्था जहृषुः काननस्थाः	040c  
जनमेजय उवाच	041  
क्वस्था वीराः पाण्डवास्ते बभूवुः कुतश्चैतच्छ्रुतवन्तः प्रियं ते	041a  
किं वाकार्षुर्द्वादशेऽब्दे व्यतीते तन्मे सर्वं भगवान्व्याकरोतु	041c  
वैशम्पायन उवाच	042  
लब्ध्वा कृष्णां सैन्धवं द्रावयित्वा विप्रैः सार्धं काम्यकादाश्रमात्ते	042a  
मार्कण्डेयाच्छ्रुतवन्तः पुराणं देवर्षीणां चरितं विस्तरेण	042c  
प्रत्याजग्मुः सरथाः सानुयात्राः सर्वैः सार्धं सूदपौरोगवैश्च	043a  
ततः पुण्यं द्वैतवनं नृवीरा निस्तीर्योग्रं वनवासं समग्रम्	043c  
