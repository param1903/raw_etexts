लोमश उवाच	001  
धनञ्जयेन चाप्युक्तं यत्तच्छृणु युधिष्ठिर	001a  
युधिष्ठिरं भ्रातरं मे योजयेर्धर्म्यया श्रिया	001c  
त्वं हि धर्मान्परान्वेत्थ तपांसि च तपोधन	002a  
श्रीमतां चापि जानासि राज्ञां धर्मं सनातनम्	002c  
स भवान्यत्परं वेद पावनं पुरुषान्प्रति	003a  
तेन संयोजयेथास्त्वं तीर्थपुण्येन पाण्डवम्	003c  
यथा तीर्थानि गच्छेत गाश्च दद्यात्स पार्थिवः	004a  
तथा सर्वात्मना कार्यमिति मां विजयोऽब्रवीत्	004c  
भवता चानुगुप्तोऽसौ चरेत्तीर्थानि सर्वशः	005a  
रक्षोभ्यो रक्षितव्यश्च दुर्गेषु विषमेषु च	005c  
दधीच इव देवेन्द्रं यथा चाप्यङ्गिरा रविम्	006a  
तथा रक्षस्व कौन्तेयं राक्षसेभ्यो द्विजोत्तम	006c  
यातुधाना हि बहवो राक्षसाः पर्वतोपमाः	007a  
त्वयाभिगुप्तान्कौन्तेयान्नातिवर्तेयुरन्तिकात्	007c  
सोऽहमिन्द्रस्य वचनान्नियोगादर्जुनस्य च	008a  
रक्षमाणो भयेभ्यस्त्वां चरिष्यामि त्वया सह	008c  
द्विस्तीर्थानि मया पूर्वं दृष्टानि कुरुनन्दन	009a  
इदं तृतीयं द्रक्ष्यामि तान्येव भवता सह	009c  
इयं राजर्षिभिर्याता पुण्यकृद्भिर्युधिष्ठिर	010a  
मन्वादिभिर्महाराज तीर्थयात्रा भयापहा	010c  
नानृजुर्नाकृतात्मा च नावैद्यो न च पापकृत्	011a  
स्नाति तीर्थेषु कौरव्य न च वक्रमतिर्नरः	011c  
त्वं तु धर्ममतिर्नित्यं धर्मज्ञः सत्यसङ्गरः	012a  
विमुक्तः सर्वपापेभ्यो भूय एव भविष्यसि	012c  
यथा भगीरथो राजा राजानश्च गयादयः	013a  
यथा ययातिः कौन्तेय तथा त्वमपि पाण्डव	013c  
युधिष्ठिर उवाच	014  
न हर्षात्सम्प्रपश्यामि वाक्यस्यास्योत्तरं क्वचित्	014a  
स्मरेद्धि देवराजो यं किं नामाभ्यधिकं ततः	014c  
भवता सङ्गमो यस्य भ्राता यस्य धनञ्जयः	015a  
वासवः स्मरते यस्य को नामाभ्यधिकस्ततः	015c  
यच्च मां भगवानाह तीर्थानां दर्शनं प्रति	016a  
धौम्यस्य वचनादेषा बुद्धिः पूर्वं कृतैव मे	016c  
तद्यदा मन्यसे ब्रह्मन्गमनं तीर्थदर्शने	017a  
तदैव गन्तास्मि दृढमेष मे निश्चयः परः	017c  
वैशम्पायन उवाच	018  
गमने कृतबुद्धिं तं पाण्डवं लोमशोऽब्रवीत्	018a  
लघुर्भव महाराज लघुः स्वैरं गमिष्यसि	018c  
युधिष्ठिर उवाच	019  
भिक्षाभुजो निवर्तन्तां ब्राह्मणा यतयश्च ये	019a  
ये चाप्यनुगताः पौरा राजभक्तिपुरस्कृताः	019c  
धृतराष्ट्रं महाराजमभिगच्छन्तु चैव ते	020a  
स दास्यति यथाकालमुचिता यस्य या भृतिः	020c  
स चेद्यथोचितां वृत्तिं न दद्यान्मनुजेश्वरः	021a  
अस्मत्प्रियहितार्थाय पाञ्चाल्यो वः प्रदास्यति	021c  
वैशम्पायन उवाच	022  
ततो भूयिष्ठशः पौरा गुरुभारसमाहिताः	022a  
विप्राश्च यतयो युक्ता जग्मुर्नागपुरं प्रति	022c  
तान्सर्वान्धर्मराजस्य प्रेम्णा राजाम्बिकासुतः	023a  
प्रतिजग्राह विधिवद्धनैश्च समतर्पयत्	023c  
ततः कुन्तीसुतो राजा लघुभिर्ब्राह्मणैः सह	024a  
लोमशेन च सुप्रीतस्त्रिरात्रं काम्यकेऽवसत्	024c  
