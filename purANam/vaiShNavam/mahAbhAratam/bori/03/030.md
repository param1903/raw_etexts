युधिष्ठिर उवाच	001  
क्रोधो हन्ता मनुष्याणां क्रोधो भावयिता पुनः	001a  
इति विद्धि महाप्राज्ञे क्रोधमूलौ भवाभवौ	001c  
यो हि संहरते क्रोधं भावस्तस्य सुशोभने	002a  
यः पुनः पुरुषः क्रोधं नित्यं न सहते शुभे	002c  
तस्याभावाय भवति क्रोधः परमदारुणः	002e  
क्रोधमूलो विनाशो हि प्रजानामिह दृश्यते	003a  
तत्कथं मादृशः क्रोधमुत्सृजेल्लोकनाशनम्	003c  
क्रुद्धः पापं नरः कुर्यात्क्रुद्धो हन्याद्गुरूनपि	004a  
क्रुद्धः परुषया वाचा श्रेयसोऽप्यवमन्यते	004c  
वाच्यावाच्ये हि कुपितो न प्रजानाति कर्हिचित्	005a  
नाकार्यमस्ति क्रुद्धस्य नावाच्यं विद्यते तथा	005c  
हिंस्यात्क्रोधादवध्यांश्च वध्यान्सम्पूजयेदपि	006a  
आत्मानमपि च क्रुद्धः प्रेषयेद्यमसादनम्	006c  
एतान्दोषान्प्रपश्यद्भिर्जितः क्रोधो मनीषिभिः	007a  
इच्छद्भिः परमं श्रेय इह चामुत्र चोत्तमम्	007c  
तं क्रोधं वर्जितं धीरैः कथमस्मद्विधश्चरेत्	008a  
एतद्द्रौपदि सन्धाय न मे मन्युः प्रवर्धते	008c  
आत्मानं च परं चैव त्रायते महतो भयात्	009a  
क्रुध्यन्तमप्रतिक्रुध्यन्द्वयोरेष चिकित्सकः	009c  
मूढो यदि क्लिश्यमानः क्रुध्यतेऽशक्तिमान्नरः	010a  
बलीयसां मनुष्याणां त्यजत्यात्मानमन्ततः	010c  
तस्यात्मानं सन्त्यजतो लोका नश्यन्त्यनात्मनः	011a  
तस्माद्द्रौपद्यशक्तस्य मन्योर्नियमनं स्मृतम्	011c  
विद्वांस्तथैव यः शक्तः क्लिश्यमानो न कुप्यति	012a  
स नाशयित्वा क्लेष्टारं परलोके च नन्दति	012c  
तस्माद्बलवता चैव दुर्बलेन च नित्यदा	013a  
क्षन्तव्यं पुरुषेणाहुरापत्स्वपि विजानता	013c  
मन्योर्हि विजयं कृष्णे प्रशंसन्तीह साधवः	014a  
क्षमावतो जयो नित्यं साधोरिह सतां मतम्	014c  
सत्यं चानृततः श्रेयो नृशंसाच्चानृशंसता	015a  
तमेवं बहुदोषं तु क्रोधं साधुविवर्जितम्	015c  
मादृशः प्रसृजेत्कस्मात्सुयोधनवधादपि	015e  
तेजस्वीति यमाहुर्वै पण्डिता दीर्घदर्शिनः	016a  
न क्रोधोऽभ्यन्तरस्तस्य भवतीति विनिश्चितम्	016c  
यस्तु क्रोधं समुत्पन्नं प्रज्ञया प्रतिबाधते	017a  
तेजस्विनं तं विद्वांसो मन्यन्ते तत्त्वदर्शिनः	017c  
क्रुद्धो हि कार्यं सुश्रोणि न यथावत्प्रपश्यति	018a  
न कार्यं न च मर्यादां नरः क्रुद्धोऽनुपश्यति	018c  
हन्त्यवध्यानपि क्रुद्धो गुरून्रूक्षैस्तुदत्यपि	019a  
तस्मात्तेजसि कर्तव्ये क्रोधो दूरात्प्रतिष्ठितः	019c  
दाक्ष्यं ह्यमर्षः शौर्यं च शीघ्रत्वमिति तेजसः	020a  
गुणाः क्रोधाभिभूतेन न शक्याः प्राप्तुमञ्जसा	020c  
क्रोधं त्यक्त्वा तु पुरुषः सम्यक्तेजोऽभिपद्यते	021a  
कालयुक्तं महाप्राज्ञे क्रुद्धैस्तेजः सुदुःसहम्	021c  
क्रोधस्त्वपण्डितैः शश्वत्तेज इत्यभिधीयते	022a  
रजस्तल्लोकनाशाय विहितं मानुषान्प्रति	022c  
तस्माच्छश्वत्त्यजेत्क्रोधं पुरुषः सम्यगाचरन्	023a  
श्रेयान्स्वधर्मानपगो न क्रुद्ध इति निश्चितम्	023c  
यदि सर्वमबुद्धीनामतिक्रान्तममेधसाम्	024a  
अतिक्रमो मद्विधस्य कथं स्वित्स्यादनिन्दिते	024c  
यदि न स्युर्मनुष्येषु क्षमिणः पृथिवीसमाः	025a  
न स्यात्सन्धिर्मनुष्याणां क्रोधमूलो हि विग्रहः	025c  
अभिषक्तो ह्यभिषजेदाहन्याद्गुरुणा हतः	026a  
एवं विनाशो भूतानामधर्मः प्रथितो भवेत्	026c  
आक्रुष्टः पुरुषः सर्वः प्रत्याक्रोशेदनन्तरम्	027a  
प्रतिहन्याद्धतश्चैव तथा हिंस्याच्च हिंसितः	027c  
हन्युर्हि पितरः पुत्रान्पुत्राश्चापि तथा पितॄन्	028a  
हन्युश्च पतयो भार्याः पतीन्भार्यास्तथैव च	028c  
एवं सङ्कुपिते लोके जन्म कृष्णे न विद्यते	029a  
प्रजानां सन्धिमूलं हि जन्म विद्धि शुभानने	029c  
ताः क्षीयेरन्प्रजाः सर्वाः क्षिप्रं द्रौपदि तादृशे	030a  
तस्मान्मन्युर्विनाशाय प्रजानामभवाय च	030c  
यस्मात्तु लोके दृश्यन्ते क्षमिणः पृथिवीसमाः	031a  
तस्माज्जन्म च भूतानां भवश्च प्रतिपद्यते	031c  
क्षन्तव्यं पुरुषेणेह सर्वास्वापत्सु शोभने	032a  
क्षमा भवो हि भूतानां जन्म चैव प्रकीर्तितम्	032c  
आक्रुष्टस्ताडितः क्रुद्धः क्षमते यो बलीयसा	033a  
यश्च नित्यं जितक्रोधो विद्वानुत्तमपूरुषः	033c  
प्रभाववानपि नरस्तस्य लोकाः सनातनाः	034a  
क्रोधनस्त्वल्पविज्ञानः प्रेत्य चेह च नश्यति	034c  
अत्राप्युदाहरन्तीमा गाथा नित्यं क्षमावताम्	035a  
गीताः क्षमावता कृष्णे काश्यपेन महात्मना	035c  
क्षमा धर्मः क्षमा यज्ञः क्षमा वेदाः क्षमा श्रुतम्	036a  
यस्तामेवं विजानाति स सर्वं क्षन्तुमर्हति	036c  
क्षमा ब्रह्म क्षमा सत्यं क्षमा भूतं च भावि च	037a  
क्षमा तपः क्षमा शौचं क्षमया चोद्धृतं जगत्	037c  
अति ब्रह्मविदां लोकानति चापि तपस्विनाम्	038a  
अति यज्ञविदां चैव क्षमिणः प्राप्नुवन्ति तान्	038c  
क्षमा तेजस्विनां तेजः क्षमा ब्रह्म तपस्विनाम्	039a  
क्षमा सत्यं सत्यवतां क्षमा दानं क्षमा यशः	039c  
तां क्षमामीदृशीं कृष्णे कथमस्मद्विधस्त्यजेत्	040a  
यस्यां ब्रह्म च सत्यं च यज्ञा लोकाश्च विष्ठिताः	040c  
भुज्यन्ते यज्वनां लोकाः क्षमिणामपरे तथा	040e  
क्षन्तव्यमेव सततं पुरुषेण विजानता	041a  
यदा हि क्षमते सर्वं ब्रह्म सम्पद्यते तदा	041c  
क्षमावतामयं लोकः परश्चैव क्षमावताम्	042a  
इह सम्मानमृच्छन्ति परत्र च शुभां गतिम्	042c  
येषां मन्युर्मनुष्याणां क्षमया निहतः सदा	043a  
तेषां परतरे लोकास्तस्मात्क्षान्तिः परा मता	043c  
इति गीताः काश्यपेन गाथा नित्यं क्षमावताम्	044a  
श्रुत्वा गाथाः क्षमायास्त्वं तुष्य द्रौपदि मा क्रुधः	044c  
पितामहः शान्तनवः शमं सम्पूजयिष्यति	045a  
आचार्यो विदुरः क्षत्ता शममेव वदिष्यतः	045c  
कृपश्च सञ्जयश्चैव शममेव वदिष्यतः	045e  
सोमदत्तो युयुत्सुश्च द्रोणपुत्रस्तथैव च	046a  
पितामहश्च नो व्यासः शमं वदति नित्यशः	046c  
एतैर्हि राजा नियतं चोद्यमानः शमं प्रति	047a  
राज्यं दातेति मे बुद्धिर्न चेल्लोभान्नशिष्यति	047c  
कालोऽयं दारुणः प्राप्तो भरतानामभूतये	048a  
निश्चितं मे सदैवैतत्पुरस्तादपि भामिनि	048c  
सुयोधनो नार्हतीति क्षमामेवं न विन्दति	049a  
अर्हस्तस्याहमित्येव तस्मान्मां विन्दते क्षमा	049c  
एतदात्मवतां वृत्तमेष धर्मः सनातनः	050a  
क्षमा चैवानृशंस्यं च तत्कर्तास्म्यहमञ्जसा	050c  
