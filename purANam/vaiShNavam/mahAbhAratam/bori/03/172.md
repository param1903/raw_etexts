वैशम्पायन उवाच	001  
तस्यां रजन्यां व्युष्टायां धर्मराजो युधिष्ठिरः	001a  
उत्थायावश्यकार्याणि कृतवान्भ्रतृभिः सह	001c  
ततः सञ्चोदयामास सोऽर्जुनं भ्रातृनन्दनम्	002a  
दर्शयास्त्राणि कौन्तेय यैर्जिता दानवास्त्वया	002c  
ततो धनञ्जयो राजन्देवैर्दत्तानि पाण्डवः	003a  
अस्त्राणि तानि दिव्यानि दर्शयामास भारत	003c  
यथान्यायं महातेजाः शौचं परममास्थितः	004a  
गिरिकूबरं पादपाङ्गं शुभवेणु त्रिवेणुकम्	004c  
पार्थिवं रथमास्थाय शोभमानो धनञ्जयः	004e  
ततः सुदंशितस्तेन कवचेन सुवर्चसा	005a  
धनुरादाय गाण्डीवं देवदत्तं च वारिजम्	005c  
शोशुभ्यमानः कौन्तेय आनुपूर्व्यान्महाभुजः	006a  
अस्त्राणि तानि दिव्यानि दर्शनायोपचक्रमे	006c  
अथ प्रयोक्ष्यमाणेन दिव्यान्यस्त्राणि तेन वै	007a  
समाक्रान्ता मही पद्भ्यां समकम्पत सद्रुमा	007c  
क्षुभिताः सरितश्चैव तथैव च महोदधिः	008a  
शैलाश्चापि व्यशीर्यन्त न ववौ च समीरणः	008c  
न बभासे सहस्रांशुर्न जज्वाल च पावकः	009a  
न वेदाः प्रतिभान्ति स्म द्विजातीनां कथञ्चन	009c  
अन्तर्भूमिगता ये च प्राणिनो जनमेजय	010a  
पीड्यमानाः समुत्थाय पाण्डवं पर्यवारयन्	010c  
वेपमानाः प्राञ्जलयस्ते सर्वे पिहिताननाः	011a  
दह्यमानास्तदास्त्रैस्तैर्याचन्ति स्म धनञ्जयम्	011c  
ततो ब्रह्मर्षयश्चैव सिद्धाश्चैव सुरर्षयः	012a  
जङ्गमानि च भूतानि सर्वाण्येवावतस्थिरे	012c  
राजर्षयश्च प्रवरास्तथैव च दिवौकसः	013a  
यक्षराक्षसगन्धर्वास्तथैव च पतत्रिणः	013c  
ततः पितामहश्चैव लोकपालाश्च सर्वशः	014a  
भगवांश्च महादेवः सगणोऽभ्याययौ तदा	014c  
ततो वायुर्महाराज दिव्यैर्माल्यैः सुगन्धिभिः	015a  
अभितः पाण्डवांश्चित्रैरवचक्रे समन्ततः	015c  
जगुश्च गाथा विविधा गन्धर्वाः सुरचोदिताः	016a  
ननृतुः सङ्घशश्चैव राजन्नप्सरसां गणाः	016c  
तस्मिंस्तु तुमुले काले नारदः सुरचोदितः	017a  
आगम्याह वचः पार्थं श्रवणीयमिदं नृप	017c  
अर्जुनार्जुन मा युङ्क्ष्व दिव्यान्यस्त्राणि भारत	018a  
नैतानि निरधिष्ठाने प्रयुज्यन्ते कदाचन	018c  
अधिष्ठाने न वानार्तः प्रयुञ्जीत कदाचन	019a  
प्रयोगे सुमहान्दोषो ह्यस्त्राणां कुरुनन्दन	019c  
एतानि रक्ष्यमाणानि धनञ्जय यथागमम्	020a  
बलवन्ति सुखार्हाणि भविष्यन्ति न संशयः	020c  
अरक्ष्यमाणान्येतानि त्रैलोक्यस्यापि पाण्डव	021a  
भवन्ति स्म विनाशाय मैवं भूयः कृथाः क्वचित्	021c  
अजातशत्रो त्वं चैव द्रक्ष्यसे तानि संयुगे	022a  
योज्यमानानि पार्थेन द्विषतामवमर्दने	022c  
निवार्याथ ततः पार्थं सर्वे देवा यथागतम्	023a  
जग्मुरन्ये च ये तत्र समाजग्मुर्नरर्षभ	023c  
तेषु सर्वेषु कौरव्य प्रतियातेषु पाण्डवाः	024a  
तस्मिन्नेव वने हृष्टास्त ऊषुः सह कृष्णया	024c  
