मार्कण्डेय उवाच	001  
ग्रहाः सोपग्रहाश्चैव ऋषयो मातरस्तथा	001a  
हुताशनमुखाश्चापि दीप्ताः पारिषदां गणाः	001c  
एते चान्ये च बहवो घोरास्त्रिदिववासिनः	002a  
परिवार्य महासेनं स्थिता मातृगणैः सह	002c  
सन्दिग्धं विजयं दृष्ट्वा विजयेप्सुः सुरेश्वरः	003a  
आरुह्यैरावतस्कन्धं प्रययौ दैवतैः सह	003c  
विजिघांसुर्महासेनमिन्द्रस्तूर्णतरं ययौ	003e  
उग्रं तच्च महावेगं देवानीकं महाप्रभम्	004a  
विचित्रध्वजसन्नाहं नानावाहनकार्मुकम्	004c  
प्रवराम्बरसंवीतं श्रिया जुष्टमलङ्कृतम्	004e  
विजिघांसुं तदायान्तं कुमारः शक्रमभ्ययात्	005a  
विनदन्पथि शक्रस्तु द्रुतं याति महाबलः	005c  
संहर्षयन्देवसेनां जिघांसुः पावकात्मजम्	005e  
सम्पूज्यमानस्त्रिदशैस्तथैव परमर्षिभिः	006a  
समीपमुपसम्प्राप्तः कार्त्तिकेयस्य वासवः	006c  
सिंहनादं ततश्चक्रे देवेशः सहितः सुरैः	007a  
गुहोऽपि शब्दं तं श्रुत्वा व्यनदत्सागरो यथा	007c  
तस्य शब्देन महता समुद्धूतोदधिप्रभम्	008a  
बभ्राम तत्र तत्रैव देवसैन्यमचेतनम्	008c  
जिघांसूनुपसम्प्राप्तान्देवान्दृष्ट्वा स पावकिः	009a  
विससर्ज मुखात्क्रुद्धः प्रवृद्धाः पावकार्चिषः	009c  
ता देवसैन्यान्यदहन्वेष्टमानानि भूतले	009e  
ते प्रदीप्तशिरोदेहाः प्रदीप्तायुधवाहनाः	010a  
प्रच्युताः सहसा भान्ति चित्रास्तारागणा इव	010c  
दह्यमानाः प्रपन्नास्ते शरणं पावकात्मजम्	011a  
देवा वज्रधरं त्यक्त्वा ततः शान्तिमुपागताः	011c  
त्यक्तो देवैस्ततः स्कन्दे वज्रं शक्रोऽभ्यवासृजत्	012a  
तद्विसृष्टं जघानाशु पार्श्वं स्कन्दस्य दक्षिणम्	012c  
बिभेद च महाराज पार्श्वं तस्य महात्मनः	012e  
वज्रप्रहारात्स्कन्दस्य सञ्जातः पुरुषोऽपरः	013a  
युवा काञ्चनसन्नाहः शक्तिधृग्दिव्यकुण्डलः	013c  
यद्वज्रविशनाज्जातो विशाखस्तेन सोऽभवत्	013e  
तं जातमपरं दृष्ट्वा कालानलसमद्युतिम्	014a  
भयादिन्द्रस्ततः स्कन्दं प्राञ्जलिः शरणं गतः	014c  
तस्याभयं ददौ स्कन्दः सहसैन्यस्य सत्तम	015a  
ततः प्रहृष्टास्त्रिदशा वादित्राण्यभ्यवादयन्	015c  
