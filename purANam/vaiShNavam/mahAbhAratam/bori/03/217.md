मार्कण्डेय उवाच	001  
स्कन्दस्य पार्षदान्घोराञ्शृणुष्वाद्भुतदर्शनान्	001a  
वज्रप्रहारात्स्कन्दस्य जज्ञुस्तत्र कुमारकाः	001c  
ये हरन्ति शिशूञ्जातान्गर्भस्थांश्चैव दारुणाः	001e  
वज्रप्रहारात्कन्याश्च जज्ञिरेऽस्य महाबलाः	002a  
कुमाराश्च विशाखं तं पितृत्वे समकल्पयन्	002c  
स भूत्वा भगवान्सङ्ख्ये रक्षंश्छागमुखस्तदा	003a  
वृतः कन्यागणैः सर्वैरात्मनीनैश्च पुत्रकैः	003c  
मातॄणां प्रेक्षतीनां च भद्रशाखश्च कौशलः	004a  
ततः कुमारपितरं स्कन्दमाहुर्जना भुवि	004c  
रुद्रमग्निमुमां स्वाहां प्रदेशेषु महाबलाम्	005a  
यजन्ति पुत्रकामाश्च पुत्रिणश्च सदा जनाः	005c  
यास्तास्त्वजनयत्कन्यास्तपो नाम हुताशनः	006a  
किं करोमीति ताः स्कन्दं सम्प्राप्ताः समभाषत	006c  
मातर ऊचुः	007  
भवेम सर्वलोकस्य वयं मातर उत्तमाः	007a  
प्रसादात्तव पूज्याश्च प्रियमेतत्कुरुष्व नः	007c  
मार्कण्डेय उवाच	008  
सोऽब्रवीद्बाढमित्येवं भविष्यध्वं पृथग्विधाः	008a  
अशिवाश्च शिवाश्चैव पुनः पुनरुदारधीः	008c  
ततः सङ्कल्प्य पुत्रत्वे स्कन्दं मातृगणोऽगमत्	009a  
काकी च हलिमा चैव रुद्राथ बृहली तथा	009c  
आर्या पलाला वै मित्रा सप्तैताः शिशुमातरः	009e  
एतासां वीर्यसम्पन्नः शिशुर्नामातिदारुणः	010a  
स्कन्दप्रसादजः पुत्रो लोहिताक्षो भयङ्करः	010c  
एष वीराष्टकः प्रोक्तः स्कन्दमातृगणोद्भवः	011a  
छागवक्त्रेण सहितो नवकः परिकीर्त्यते	011c  
षष्ठं छागमयं वक्त्रं स्कन्दस्यैवेति विद्धि तत्	012a  
षट्शिरोऽभ्यन्तरं राजन्नित्यं मातृगणार्चितम्	012c  
षण्णां तु प्रवरं तस्य शीर्षाणामिह शब्द्यते	013a  
शक्तिं येनासृजद्दिव्यां भद्रशाख इति स्म ह	013c  
इत्येतद्विविधाकारं वृत्तं शुक्लस्य पञ्चमीम्	014a  
तत्र युद्धं महाघोरं वृत्तं षष्ठ्यां जनाधिप	014c  
