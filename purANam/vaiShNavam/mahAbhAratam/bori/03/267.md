मार्कण्डेय उवाच	001  
ततस्तत्रैव रामस्य समासीनस्य तैः सह	001a  
समाजग्मुः कपिश्रेष्ठाः सुग्रीववचनात्तदा	001c  
वृतः कोटिसहस्रेण वानराणां तरस्विनाम्	002a  
श्वशुरो वालिनः श्रीमान्सुषेणो राममभ्ययात्	002c  
कोटीशतवृतौ चापि गजो गवय एव च	003a  
वानरेन्द्रौ महावीर्यौ पृथक्पृथगदृश्यताम्	003c  
षष्टिकोटिसहस्राणि प्रकर्षन्प्रत्यदृश्यत	004a  
गोलाङ्गूलो महाराज गवाक्षो भीमदर्शनः	004c  
गन्धमादनवासी तु प्रथितो गन्धमादनः	005a  
कोटीसहस्रमुग्राणां हरीणां समकर्षत	005c  
पनसो नाम मेधावी वानरः सुमहाबलः	006a  
कोटीर्दश द्वादश च त्रिंशत्पञ्च प्रकर्षति	006c  
श्रीमान्दधिमुखो नाम हरिवृद्धोऽपि वीर्यवान्	007a  
प्रचकर्ष महत्सैन्यं हरीणां भीमतेजसाम्	007c  
कृष्णानां मुखपुण्ड्राणामृक्षाणां भीमकर्मणाम्	008a  
कोटीशतसहस्रेण जाम्बवान्प्रत्यदृश्यत	008c  
एते चान्ये च बहवो हरियूथपयूथपाः	009a  
असङ्ख्येया महाराज समीयू रामकारणात्	009c  
शिरीषकुसुमाभानां सिंहानामिव नर्दताम्	010a  
श्रूयते तुमुलः शब्दस्तत्र तत्र प्रधावताम्	010c  
गिरिकूटनिभाः केचित्केचिन्महिषसन्निभाः	011a  
शरदभ्रप्रतीकाशाः पिष्टहिङ्गुलकाननाः	011c  
उत्पतन्तः पतन्तश्च प्लवमानाश्च वानराः	012a  
उद्धुन्वन्तोऽपरे रेणून्समाजग्मुः समन्ततः	012c  
स वानरमहालोकः पूर्णसागरसन्निभः	013a  
निवेशमकरोत्तत्र सुग्रीवानुमते तदा	013c  
ततस्तेषु हरीन्द्रेषु समावृत्तेषु सर्वशः	014a  
तिथौ प्रशस्ते नक्षत्रे मुहूर्ते चाभिपूजिते	014c  
तेन व्यूढेन सैन्येन लोकानुद्वर्तयन्निव	015a  
प्रययौ राघवः श्रीमान्सुग्रीवसहितस्तदा	015c  
मुखमासीत्तु सैन्यस्य हनूमान्मारुतात्मजः	016a  
जघनं पालयामास सौमित्रिरकुतोभयः	016c  
बद्धगोधाङ्गुलित्राणौ राघवौ तत्र रेजतुः	017a  
वृतौ हरिमहामात्रैश्चन्द्रसूर्यौ ग्रहैरिव	017c  
प्रबभौ हरिसैन्यं तच्छालतालशिलायुधम्	018a  
सुमहच्छालिभवनं यथा सूर्योदयं प्रति	018c  
नलनीलाङ्गदक्राथमैन्दद्विविदपालिता	019a  
ययौ सुमहती सेना राघवस्यार्थसिद्धये	019c  
विधिवत्सुप्रशस्तेषु बहुमूलफलेषु च	020a  
प्रभूतमधुमांसेषु वारिमत्सु शिवेषु च	020c  
निवसन्ती निराबाधा तथैव गिरिसानुषु	021a  
उपायाद्धरिसेना सा क्षारोदमथ सागरम्	021c  
द्वितीयसागरनिभं तद्बलं बहुलध्वजम्	022a  
वेलावनं समासाद्य निवासमकरोत्तदा	022c  
ततो दाशरथिः श्रीमान्सुग्रीवं प्रत्यभाषत	023a  
मध्ये वानरमुख्यानां प्राप्तकालमिदं वचः	023c  
उपायः को नु भवतां मतः सागरलङ्घने	024a  
इयं च महती सेना सागरश्चापि दुस्तरः	024c  
तत्रान्ये व्याहरन्ति स्म वानराः पटुमानिनः	025a  
समर्था लङ्घने सिन्धोर्न तु कृत्स्नस्य वानराः	025c  
केचिन्नौभिर्व्यवस्यन्ति केचीच्च विविधैः प्लवैः	026a  
नेति रामश्च तान्सर्वान्सान्त्वयन्प्रत्यभाषत	026c  
शतयोजनविस्तारं न शक्ताः सर्ववानराः	027a  
क्रान्तुं तोयनिधिं वीरा नैषा वो नैष्ठिकी मतिः	027c  
नावो न सन्ति सेनाया बह्व्यस्तारयितुं तथा	028a  
वणिजामुपघातं च कथमस्मद्विधश्चरेत्	028c  
विस्तीर्णं चैव नः सैन्यं हन्याच्छिद्रेषु वै परः	029a  
प्लवोडुपप्रतारश्च नैवात्र मम रोचते	029c  
अहं त्विमं जलनिधिं समारप्स्याम्युपायतः	030a  
प्रतिशेष्याम्युपवसन्दर्शयिष्यति मां ततः	030c  
न चेद्दर्शयिता मार्गं धक्ष्याम्येनमहं ततः	031a  
महास्त्रैरप्रतिहतैरत्यग्निपवनोज्ज्वलैः	031c  
इत्युक्त्वा सहसौमित्रिरुपस्पृश्याथ राघवः	032a  
प्रतिशिश्ये जलनिधिं विधिवत्कुशसंस्तरे	032c  
सागरस्तु ततः स्वप्ने दर्शयामास राघवम्	033a  
देवो नदनदीभर्ता श्रीमान्यादोगणैर्वृतः	033c  
कौसल्यामातरित्येवमाभाष्य मधुरं वचः	034a  
इदमित्याह रत्नानामाकरैः शतशो वृतः	034c  
ब्रूहि किं ते करोम्यत्र साहाय्यं पुरुषर्षभ	035a  
इक्ष्वाकुरस्मि ते ज्ञातिरिति रामस्तमब्रवीत्	035c  
मार्गमिच्छामि सैन्यस्य दत्तं नदनदीपते	036a  
येन गत्वा दशग्रीवं हन्यां पौलस्त्यपांसनम्	036c  
यद्येवं याचतो मार्गं न प्रदास्यति मे भवान्	037a  
शरैस्त्वां शोषयिष्यामि दिव्यास्त्रप्रतिमन्त्रितैः	037c  
इत्येवं ब्रुवतः श्रुत्वा रामस्य वरुणालयः	038a  
उवाच व्यथितो वाक्यमिति बद्धाञ्जलिः स्थितः	038c  
नेच्छामि प्रतिघातं ते नास्मि विघ्नकरस्तव	039a  
शृणु चेदं वचो राम श्रुत्वा कर्तव्यमाचर	039c  
यदि दास्यामि ते मार्गं सैन्यस्य व्रजतोऽऽज्ञया	040a  
अन्येऽप्याज्ञापयिष्यन्ति मामेवं धनुषो बलात्	040c  
अस्ति त्वत्र नलो नाम वानरः शिल्पिसम्मतः	041a  
त्वष्टुर्देवस्य तनयो बलवान्विश्वकर्मणः	041c  
स यत्काष्ठं तृणं वापि शिलां वा क्षेप्स्यते मयि	042a  
सर्वं तद्धारयिष्यामि स ते सेतुर्भविष्यति	042c  
इत्युक्त्वान्तर्हिते तस्मिन्रामो नलमुवाच ह	043a  
कुरु सेतुं समुद्रे त्वं शक्तो ह्यसि मतो मम	043c  
तेनोपायेन काकुत्स्थः सेतुबन्धमकारयत्	044a  
दशयोजनविस्तारमायतं शतयोजनम्	044c  
नलसेतुरिति ख्यातो योऽद्यापि प्रथितो भुवि	045a  
रामस्याज्ञां पुरस्कृत्य धार्यते गिरिसन्निभः	045c  
तत्रस्थं स तु धर्मात्मा समागच्छद्विभीषणः	046a  
भ्राता वै राक्षसेन्द्रस्य चतुर्भिः सचिवैः सह	046c  
प्रतिजग्राह रामस्तं स्वागतेन महामनाः	047a  
सुग्रीवस्य तु शङ्काभूत्प्रणिधिः स्यादिति स्म ह	047c  
राघवस्तस्य चेष्टाभिः सम्यक्च चरितेङ्गितैः	048a  
यदा तत्त्वेन तुष्टोऽभूत्तत एनमपूजयत्	048c  
सर्वराक्षसराज्ये चाप्यभ्यषिञ्चद्विभीषणम्	049a  
चक्रे च मन्त्रानुचरं सुहृदं लक्ष्मणस्य च	049c  
विभीषणमते चैव सोऽत्यक्रामन्महार्णवम्	050a  
ससैन्यः सेतुना तेन मासेनैव नराधिप	050c  
ततो गत्वा समासाद्य लङ्कोद्यानान्यनेकशः	051a  
भेदयामास कपिभिर्महान्ति च बहूनि च	051c  
तत्रास्तां रावणामात्यौ राक्षसौ शुकसारणौ	052a  
चारौ वानररूपेण तौ जग्राह विभीषणः	052c  
प्रतिपन्नौ यदा रूपं राक्षसं तौ निशाचरौ	053a  
दर्शयित्वा ततः सैन्यं रामः पश्चादवासृजत्	053c  
निवेश्योपवने सैन्यं तच्छूरः प्राज्ञवानरम्	054a  
प्रेषयामास दौत्येन रावणस्य ततोऽङ्गदम्	054c  
