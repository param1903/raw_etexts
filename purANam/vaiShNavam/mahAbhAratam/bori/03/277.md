युधिष्ठिर उवाच	001  
नात्मानमनुशोचामि नेमान्भ्रातॄन्महामुने	001a  
हरणं चापि राज्यस्य यथेमां द्रुपदात्मजाम्	001c  
द्यूते दुरात्मभिः क्लिष्टाः कृष्णया तारिता वयम्	002a  
जयद्रथेन च पुनर्वनादपहृता बलात्	002c  
अस्ति सीमन्तिनी काचिद्दृष्टपूर्वाथ वा श्रुता	003a  
पतिव्रता महाभागा यथेयं द्रुपदात्मजा	003c  
मार्कण्डेय उवाच	004  
शृणु राजन्कुलस्त्रीणां महाभाग्यं युधिष्ठिर	004a  
सर्वमेतद्यथा प्राप्तं सावित्र्या राजकन्यया	004c  
आसीन्मद्रेषु धर्मात्मा राजा परमधार्मिकः	005a  
ब्रह्मण्यश्च शरण्यश्च सत्यसन्धो जितेन्द्रियः	005c  
यज्वा दानपतिर्दक्षः पौरजानपदप्रियः	006a  
पार्थिवोऽश्वपतिर्नाम सर्वभूतहिते रतः	006c  
क्षमावाननपत्यश्च सत्यवाग्विजितेन्द्रियः	007a  
अतिक्रान्तेन वयसा सन्तापमुपजग्मिवान्	007c  
अपत्योत्पादनार्थं स तीव्रं नियममास्थितः	008a  
काले परिमिताहारो ब्रह्मचारी जितेन्द्रियः	008c  
हुत्वा शतसहस्रं स सावित्र्या राजसत्तम	009a  
षष्ठे षष्ठे तदा काले बभूव मितभोजनः	009c  
एतेन नियमेनासीद्वर्षाण्यष्टादशैव तु	010a  
पूर्णे त्वष्टादशे वर्षे सावित्री तुष्टिमभ्यगात्	010c  
स्वरूपिणी तदा राजन्दर्शयामास तं नृपम्	010e  
अग्निहोत्रात्समुत्थाय हर्षेण महतान्विता	011a  
उवाच चैनं वरदा वचनं पार्थिवं तदा	011c  
ब्रह्मचर्येण शुद्धेन दमेन नियमेन च	012a  
सर्वात्मना च मद्भक्त्या तुष्टास्मि तव पार्थिव	012c  
वरं वृणीष्वाश्वपते मद्रराज यथेप्सितम्	013a  
न प्रमादश्च धर्मेषु कर्तव्यस्ते कथञ्चन	013c  
अश्वपतिरुवाच	014  
अपत्यार्थः समारम्भः कृतो धर्मेप्सया मया	014a  
पुत्रा मे बहवो देवि भवेयुः कुलभावनाः	014c  
तुष्टासि यदि मे देवि काममेतं वृणोम्यहम्	015a  
सन्तानं हि परो धर्म इत्याहुर्मां द्विजातयः	015c  
सावित्र्युवाच	016  
पूर्वमेव मया राजन्नभिप्रायमिमं तव	016a  
ज्ञात्वा पुत्रार्थमुक्तो वै तव हेतोः पितामहः	016c  
प्रसादाच्चैव तस्मात्ते स्वयम्भुविहिताद्भुवि	017a  
कन्या तेजस्विनी सौम्य क्षिप्रमेव भविष्यति	017c  
उत्तरं च न ते किञ्चिद्व्याहर्तव्यं कथञ्चन	018a  
पितामहनिसर्गेण तुष्टा ह्येतद्ब्रवीमि ते	018c  
मार्कण्डेय उवाच	019  
स तथेति प्रतिज्ञाय सावित्र्या वचनं नृपः	019a  
प्रसादयामास पुनः क्षिप्रमेवं भवेदिति	019c  
अन्तर्हितायां सावित्र्यां जगाम स्वगृहं नृपः	020a  
स्वराज्ये चावसत्प्रीतः प्रजा धर्मेण पालयन्	020c  
कस्मिंश्चित्तु गते काले स राजा नियतव्रतः	021a  
ज्येष्ठायां धर्मचारिण्यां महिष्यां गर्भमादधे	021c  
राजपुत्र्यां तु गर्भः स मालव्यां भरतर्षभ	022a  
व्यवर्धत यथा शुक्ले तारापतिरिवाम्बरे	022c  
प्राप्ते काले तु सुषुवे कन्यां राजीवलोचनाम्	023a  
क्रियाश्च तस्या मुदितश्चक्रे स नृपतिस्तदा	023c  
सावित्र्या प्रीतया दत्ता सावित्र्या हुतया ह्यपि	024a  
सावित्रीत्येव नामास्याश्चक्रुर्विप्रास्तथा पिता	024c  
सा विग्रहवतीव श्रीर्व्यवर्धत नृपात्मजा	025a  
कालेन चापि सा कन्या यौवनस्था बभूव ह	025c  
तां सुमध्यां पृथुश्रोणीं प्रतिमां काञ्चनीमिव	026a  
प्राप्तेयं देवकन्येति दृष्ट्वा सम्मेनिरे जनाः	026c  
तां तु पद्मपलाशाक्षीं ज्वलन्तीमिव तेजसा	027a  
न कश्चिद्वरयामास तेजसा प्रतिवारितः	027c  
अथोपोष्य शिरःस्नाता दैवतान्यभिगम्य सा	028a  
हुत्वाग्निं विधिवद्विप्रान्वाचयामास पर्वणि	028c  
ततः सुमनसः शेषाः प्रतिगृह्य महात्मनः	029a  
पितुः सकाशमगमद्देवी श्रीरिव रूपिणी	029c  
साभिवाद्य पितुः पादौ शेषाः पूर्वं निवेद्य च	030a  
कृताञ्जलिर्वरारोहा नृपतेः पार्श्वतः स्थिता	030c  
यौवनस्थां तु तां दृष्ट्वा स्वां सुतां देवरूपिणीम्	031a  
अयाच्यमानां च वरैर्नृपतिर्दुःखितोऽभवत्	031c  
राजोवाच	032  
पुत्रि प्रदानकालस्ते न च कश्चिद्वृणोति माम्	032a  
स्वयमन्विच्छ भर्तारं गुणैः सदृशमात्मनः	032c  
प्रार्थितः पुरुषो यश्च स निवेद्यस्त्वया मम	033a  
विमृश्याहं प्रदास्यामि वरय त्वं यथेप्सितम्	033c  
श्रुतं हि धर्मशास्त्रे मे पठ्यमानं द्विजातिभिः	034a  
तथा त्वमपि कल्याणि गदतो मे वचः शृणु	034c  
अप्रदाता पिता वाच्यो वाच्यश्चानुपयन्पतिः	035a  
मृते भर्तरि पुत्रश्च वाच्यो मातुररक्षिता	035c  
इदं मे वचनं श्रुत्वा भर्तुरन्वेषणे त्वर	036a  
देवतानां यथा वाच्यो न भवेयं तथा कुरु	036c  
मार्कण्डेय उवाच	037  
एवमुक्त्वा दुहितरं तथा वृद्धांश्च मन्त्रिणः	037a  
व्यादिदेशानुयात्रं च गम्यतामित्यचोदयत्	037c  
साभिवाद्य पितुः पादौ व्रीडितेव मनस्विनी	038a  
पितुर्वचनमाज्ञाय निर्जगामाविचारितम्	038c  
सा हैमं रथमास्थाय स्थविरैः सचिवैर्वृता	039a  
तपोवनानि रम्याणि राजर्षीणां जगाम ह	039c  
मान्यानां तत्र वृद्धानां कृत्वा पादाभिवन्दनम्	040a  
वनानि क्रमशस्तात सर्वाण्येवाभ्यगच्छत	040c  
एवं सर्वेषु तीर्थेषु धनोत्सर्गं नृपात्मजा	041a  
कुर्वती द्विजमुख्यानां तं तं देशं जगाम ह	041c  
