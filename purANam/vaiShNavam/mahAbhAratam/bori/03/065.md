बृहदश्व उवाच	001  
हृतराज्ये नले भीमः सभार्ये प्रेष्यतां गते	001a  
द्विजान्प्रस्थापयामास नलदर्शनकाङ्क्षया	001c  
सन्दिदेश च तान्भीमो वसु दत्त्वा च पुष्कलम्	002a  
मृगयध्वं नलं चैव दमयन्तीं च मे सुताम्	002c  
अस्मिन्कर्मणि निष्पन्ने विज्ञाते निषधाधिपे	003a  
गवां सहस्रं दास्यामि यो वस्तावानयिष्यति	003c  
अग्रहारं च दास्यामि ग्रामं नगरसम्मितम्	003e  
न चेच्छक्याविहानेतुं दमयन्ती नलोऽपि वा	004a  
ज्ञातमात्रेऽपि दास्यामि गवां दशशतं धनम्	004c  
इत्युक्तास्ते ययुर्हृष्टा ब्राह्मणाः सर्वतोदिशम्	005a  
पुरराष्ट्राणि चिन्वन्तो नैषधं सह भार्यया	005c  
ततश्चेदिपुरीं रम्यां सुदेवो नाम वै द्विजः	006a  
विचिन्वानोऽथ वैदर्भीमपश्यद्राजवेश्मनि	006c  
पुण्याहवाचने राज्ञः सुनन्दासहितां स्थिताम्	006e  
मन्दप्रख्यायमानेन रूपेणाप्रतिमेन ताम्	007a  
पिनद्धां धूमजालेन प्रभामिव विभावसोः	007c  
तां समीक्ष्य विशालाक्षीमधिकं मलिनां कृशाम्	008a  
तर्कयामास भैमीति कारणैरुपपादयन्	008c  
सुदेव उवाच	009  
यथेयं मे पुरा दृष्टा तथारूपेयमङ्गना	009a  
कृतार्थोऽस्म्यद्य दृष्ट्वेमां लोककान्तामिव श्रियम्	009c  
पूर्णचन्द्राननां श्यामां चारुवृत्तपयोधराम्	010a  
कुर्वन्तीं प्रभया देवीं सर्वा वितिमिरा दिशः	010c  
चारुपद्मपलाशाक्षीं मन्मथस्य रतीमिव	011a  
इष्टां सर्वस्य जगतः पूर्णचन्द्रप्रभामिव	011c  
विदर्भसरसस्तस्माद्दैवदोषादिवोद्धृताम्	012a  
मलपङ्कानुलिप्ताङ्गीं मृणालीमिव तां भृशम्	012c  
पौर्णमासीमिव निशां राहुग्रस्तनिशाकराम्	013a  
पतिशोकाकुलां दीनां शुष्कस्रोतां नदीमिव	013c  
विध्वस्तपर्णकमलां वित्रासितविहङ्गमाम्	014a  
हस्तिहस्तपरिक्लिष्टां व्याकुलामिव पद्मिनीम्	014c  
सुकुमारीं सुजाताङ्गीं रत्नगर्भगृहोचिताम्	015a  
दह्यमानामिवोष्णेन मृणालीमचिरोद्धृताम्	015c  
रूपौदार्यगुणोपेतां मण्डनार्हाममण्डिताम्	016a  
चन्द्रलेखामिव नवां व्योम्नि नीलाभ्रसंवृताम्	016c  
कामभोगैः प्रियैर्हीनां हीनां बन्धुजनेन च	017a  
देहं धारयतीं दीनां भर्तृदर्शनकाङ्क्षया	017c  
भर्ता नाम परं नार्या भूषणं भूषणैर्विना	018a  
एषा विरहिता तेन शोभनापि न शोभते	018c  
दुष्करं कुरुतेऽत्यर्थं हीनो यदनया नलः	019a  
धारयत्यात्मनो देहं न शोकेनावसीदति	019c  
इमामसितकेशान्तां शतपत्रायतेक्षणाम्	020a  
सुखार्हां दुःखितां दृष्ट्वा ममापि व्यथते मनः	020c  
कदा नु खलु दुःखस्य पारं यास्यति वै शुभा	021a  
भर्तुः समागमात्साध्वी रोहिणी शशिनो यथा	021c  
अस्या नूनं पुनर्लाभान्नैषधः प्रीतिमेष्यति	022a  
राजा राज्यपरिभ्रष्टः पुनर्लब्ध्वेव मेदिनीम्	022c  
तुल्यशीलवयोयुक्तां तुल्याभिजनसंयुताम्	023a  
नैषधोऽर्हति वैदर्भीं तं चेयमसितेक्षणा	023c  
युक्तं तस्याप्रमेयस्य वीर्यसत्त्ववतो मया	024a  
समाश्वासयितुं भार्यां पतिदर्शनलालसाम्	024c  
अयमाश्वासयाम्येनां पूर्णचन्द्रनिभाननाम्	025a  
अदृष्टपूर्वां दुःखस्य दुःखार्तां ध्यानतत्पराम्	025c  
बृहदश्व उवाच	026  
एवं विमृश्य विविधैः कारणैर्लक्षणैश्च ताम्	026a  
उपगम्य ततो भैमीं सुदेवो ब्राह्मणोऽब्रवीत्	026c  
अहं सुदेवो वैदर्भि भ्रातुस्ते दयितः सखा	027a  
भीमस्य वचनाद्राज्ञस्त्वामन्वेष्टुमिहागतः	027c  
कुशली ते पिता राज्ञि जनित्री भ्रातरश्च ते	028a  
आयुष्मन्तौ कुशलिनौ तत्रस्थौ दारकौ च ते	028c  
त्वत्कृते बन्धुवर्गाश्च गतसत्त्वा इवासते	028e  
अभिज्ञाय सुदेवं तु दमयन्ती युधिष्ठिर	029a  
पर्यपृच्छत्ततः सर्वान्क्रमेण सुहृदः स्वकान्	029c  
रुरोद च भृशं राजन्वैदर्भी शोककर्शिता	030a  
दृष्ट्वा सुदेवं सहसा भ्रातुरिष्टं द्विजोत्तमम्	030c  
ततो रुदन्तीं तां दृष्ट्वा सुनन्दा शोककर्शिताम्	031a  
सुदेवेन सहैकान्ते कथयन्तीं च भारत	031c  
जनित्र्यै प्रेषयामास सैरन्ध्री रुदते भृशम्	032a  
ब्राह्मणेन समागम्य तां वेद यदि मन्यसे	032c  
अथ चेदिपतेर्माता राज्ञश्चान्तःपुरात्तदा	033a  
जगाम यत्र सा बाला ब्राह्मणेन सहाभवत्	033c  
ततः सुदेवमानाय्य राजमाता विशां पते	034a  
पप्रच्छ भार्या कस्येयं सुता वा कस्य भामिनी	034c  
कथं च नष्टा ज्ञातिभ्यो भर्तुर्वा वामलोचना	035a  
त्वया च विदिता विप्र कथमेवङ्गता सती	035c  
एतदिच्छाम्यहं त्वत्तो ज्ञातुं सर्वमशेषतः	036a  
तत्त्वेन हि ममाचक्ष्व पृच्छन्त्या देवरूपिणीम्	036c  
एवमुक्तस्तया राजन्सुदेवो द्विजसत्तमः	037a  
सुखोपविष्ट आचष्ट दमयन्त्या यथातथम्	037c  
