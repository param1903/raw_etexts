द्रौपद्युवाच	001  
अत्राप्युदाहरन्तीममितिहासं पुरातनम्	001a  
प्रह्लादस्य च संवादं बलेर्वैरोचनस्य च	001c  
असुरेन्द्रं महाप्राज्ञं धर्माणामागतागमम्	002a  
बलिः पप्रच्छ दैत्येन्द्रं प्रह्लादं पितरं पितुः	002c  
क्षमा स्विच्छ्रेयसी तात उताहो तेज इत्युत	003a  
एतन्मे संशयं तात यथावद्ब्रूहि पृच्छते	003c  
श्रेयो यदत्र धर्मज्ञ ब्रूहि मे तदसंशयम्	004a  
करिष्यामि हि तत्सर्वं यथावदनुशासनम्	004c  
तस्मै प्रोवाच तत्सर्वमेवं पृष्टः पितामहः	005a  
सर्वनिश्चयवित्प्राज्ञः संशयं परिपृच्छते	005c  
प्रह्लाद उवाच	006  
न श्रेयः सततं तेजो न नित्यं श्रेयसी क्षमा	006a  
इति तात विजानीहि द्वयमेतदसंशयम्	006c  
यो नित्यं क्षमते तात बहून्दोषान्स विन्दति	007a  
भृत्याः परिभवन्त्येनमुदासीनास्तथैव च	007c  
सर्वभूतानि चाप्यस्य न नमन्ते कदाचन	008a  
तस्मान्नित्यं क्षमा तात पण्डितैरपवादिता	008c  
अवज्ञाय हि तं भृत्या भजन्ते बहुदोषताम्	009a  
आदातुं चास्य वित्तानि प्रार्थयन्तेऽल्पचेतसः	009c  
यानं वस्त्राण्यलङ्काराञ्शयनान्यासनानि च	010a  
भोजनान्यथ पानानि सर्वोपकरणानि च	010c  
आददीरन्नधिकृता यथाकाममचेतसः	011a  
प्रदिष्टानि च देयानि न दद्युर्भर्तृशासनात्	011c  
न चैनं भर्तृपूजाभिः पूजयन्ति कदाचन	012a  
अवज्ञानं हि लोकेऽस्मिन्मरणादपि गर्हितम्	012c  
क्षमिणं तादृशं तात ब्रुवन्ति कटुकान्यपि	013a  
प्रेष्याः पुत्राश्च भृत्याश्च तथोदासीनवृत्तयः	013c  
अप्यस्य दारानिच्छन्ति परिभूय क्षमावतः	014a  
दाराश्चास्य प्रवर्तन्ते यथाकाममचेतसः	014c  
तथा च नित्यमुदिता यदि स्वल्पमपीश्वरात्	015a  
दण्डमर्हन्ति दुष्यन्ति दुष्टाश्चाप्यपकुर्वते	015c  
एते चान्ये च बहवो नित्यं दोषाः क्षमावताम्	016a  
अथ वैरोचने दोषानिमान्विद्ध्यक्षमावताम्	016c  
अस्थाने यदि वा स्थाने सततं रजसावृतः	017a  
क्रुद्धो दण्डान्प्रणयति विविधान्स्वेन तेजसा	017c  
मित्रैः सह विरोधं च प्राप्नुते तेजसावृतः	018a  
प्राप्नोति द्वेष्यतां चैव लोकात्स्वजनतस्तथा	018c  
सोऽवमानादर्थहानिमुपालम्भमनादरम्	019a  
सन्तापद्वेषलोभांश्च शत्रूंश्च लभते नरः	019c  
क्रोधाद्दण्डान्मनुष्येषु विविधान्पुरुषो नयन्	020a  
भ्रश्यते शीघ्रमैश्वर्यात्प्राणेभ्यः स्वजनादपि	020c  
योऽपकर्तॄंश्च कर्तॄंश्च तेजसैवोपगच्छति	021a  
तस्मादुद्विजते लोकः सर्पाद्वेश्मगतादिव	021c  
यस्मादुद्विजते लोकः कथं तस्य भवो भवेत्	022a  
अन्तरं ह्यस्य दृष्ट्वैव लोको विकुरुते ध्रुवम्	022c  
तस्मान्नात्युत्सृजेत्तेजो न च नित्यं मृदुर्भवेत्	022e  
काले मृदुर्यो भवति काले भवति दारुणः	023a  
स वै सुखमवाप्नोति लोकेऽमुष्मिन्निहैव च	023c  
क्षमाकालांस्तु वक्ष्यामि शृणु मे विस्तरेण तान्	024a  
ये ते नित्यमसन्त्याज्या यथा प्राहुर्मनीषिणः	024c  
पूर्वोपकारी यस्तु स्यादपराधेऽगरीयसि	025a  
उपकारेण तत्तस्य क्षन्तव्यमपराधिनः	025c  
अबुद्धिमाश्रितानां च क्षन्तव्यमपराधिनाम्	026a  
न हि सर्वत्र पाण्डित्यं सुलभं पुरुषेण वै	026c  
अथ चेद्बुद्धिजं कृत्वा ब्रूयुस्ते तदबुद्धिजम्	027a  
पापान्स्वल्पेऽपि तान्हन्यादपराधे तथानृजून्	027c  
सर्वस्यैकोऽपराधस्ते क्षन्तव्यः प्राणिनो भवेत्	028a  
द्वितीये सति वध्यस्तु स्वल्पेऽप्यपकृते भवेत्	028c  
अजानता भवेत्कश्चिदपराधः कृतो यदि	029a  
क्षन्तव्यमेव तस्याहुः सुपरीक्ष्य परीक्षया	029c  
मृदुना मार्दवं हन्ति मृदुना हन्ति दारुणम्	030a  
नासाध्यं मृदुना किञ्चित्तस्मात्तीक्ष्णतरो मृदुः	030c  
देशकालौ तु सम्प्रेक्ष्य बलाबलमथात्मनः	031a  
नादेशकाले किञ्चित्स्याद्देशः कालः प्रतीक्ष्यते	031c  
तथा लोकभयाच्चैव क्षन्तव्यमपराधिनः	031e  
एत एवंविधाः कालाः क्षमायाः परिकीर्तिताः	032a  
अतोऽन्यथानुवर्तत्सु तेजसः काल उच्यते	032c  
द्रौपद्युवाच	033  
तदहं तेजसः कालं तव मन्ये नराधिप	033a  
धार्तराष्ट्रेषु लुब्धेषु सततं चापकारिषु	033c  
न हि कश्चित्क्षमाकालो विद्यतेऽद्य कुरून्प्रति	034a  
तेजसश्चागते काले तेज उत्स्रष्टुमर्हसि	034c  
मृदुर्भवत्यवज्ञातस्तीक्ष्णादुद्विजते जनः	035a  
काले प्राप्ते द्वयं ह्येतद्यो वेद स महीपतिः	035c  
