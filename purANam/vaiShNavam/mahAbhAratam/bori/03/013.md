वैशम्पायन उवाच	001  
भोजाः प्रव्रजिताञ्श्रुत्वा वृष्णयश्चान्धकैः सह	001a  
पाण्डवान्दुःखसन्तप्तान्समाजग्मुर्महावने	001c  
पाञ्चालस्य च दायादा धृष्टकेतुश्च चेदिपः	002a  
केकयाश्च महावीर्या भ्रातरो लोकविश्रुताः	002c  
वने तेऽभिययुः पार्थान्क्रोधामर्शसमन्विताः	003a  
गर्हयन्तो धार्तराष्ट्रान्किं कुर्म इति चाब्रुवन्	003c  
वासुदेवं पुरस्कृत्य सर्वे ते क्षत्रियर्षभाः	004a  
परिवार्योपविविशुर्धर्मराजं युधिष्ठिरम्	004c  
वासुदेव उवाच	005  
दुर्योधनस्य कर्णस्य शकुनेश्च दुरात्मनः	005a  
दुःशासनचतुर्थानां भूमिः पास्यति शोणितम्	005c  
ततः सर्वेऽभिषिञ्चामो धर्मराजं युधिष्ठिरम्	006a  
निकृत्योपचरन्वध्य एष धर्मः सनातनः	006c  
वैशम्पायन उवाच	007  
पार्थानामभिषङ्गेण तथा क्रुद्धं जनार्दनम्	007a  
अर्जुनः शमयामासा दिधक्षन्तमिव प्रजाः	007c  
सङ्क्रुद्धं केशवं दृष्ट्वा पूर्वदेहेषु फल्गुनः	008a  
कीर्तयामास कर्माणि सत्यकीर्तेर्महात्मनः	008c  
पुरुषस्याप्रमेयस्य सत्यस्यामिततेजसः	009a  
प्रजापतिपतेर्विष्णोर्लोकनाथस्य धीमतः	009c  
अर्जुन उवाच	010  
दश वर्षसहस्राणि यत्रसायङ्गृहो मुनिः	010a  
व्यचरस्त्वं पुरा कृष्ण पर्वते गन्धमादने	010c  
दश वर्षसहस्राणि दश वर्षशतानि च	011a  
पुष्करेष्ववसः कृष्ण त्वमपो भक्षयन्पुरा	011c  
ऊर्ध्वबाहुर्विशालायां बदर्यां मधुसूदन	012a  
अतिष्ठ एकपादेन वायुभक्षः शतं समाः	012c  
अपकृष्टोत्तरासङ्गः कृशो धमनिसन्ततः	013a  
आसीः कृष्ण सरस्वत्यां सत्रे द्वादशवार्षिके	013c  
प्रभासं चाप्यथासाद्य तीर्थं पुण्यजनोचितम्	014a  
तथा कृष्ण महातेजा दिव्यं वर्षसहस्रकम्	014c  
आतिष्ठस्तप एकेन पादेन नियमे स्थितः	014e  
क्षेत्रज्ञः सर्वभूतानामादिरन्तश्च केशव	015a  
निधानं तपसां कृष्ण यज्ञस्त्वं च सनातनः	015c  
निहत्य नरकं भौममाहृत्य मणिकुण्डले	016a  
प्रथमोत्पादितं कृष्ण मेध्यमश्वमवासृजः	016c  
कृत्वा तत्कर्म लोकानामृषभः सर्वलोकजित्	017a  
अवधीस्त्वं रणे सर्वान्समेतान्दैत्यदानवान्	017c  
ततः सर्वेश्वरत्वं च सम्प्रदाय शचीपतेः	018a  
मानुषेषु महाबाहो प्रादुर्भूतोऽसि केशव	018c  
स त्वं नारायणो भूत्वा हरिरासीः परन्तप	019a  
ब्रह्मा सोमश्च सूर्यश्च धर्मो धाता यमोऽनलः	019c  
वायुर्वैश्रवणो रुद्रः कालः खं पृथिवी दिशः	020a  
अजश्चराचरगुरुः स्रष्टा त्वं पुरुषोत्तम	020c  
तुरायणादिभिर्देव क्रतुभिर्भूरिदक्षिणैः	021a  
अयजो भूरितेजा वै कृष्ण चैत्ररथे वने	021c  
शतं शतसहस्राणि सुवर्णस्य जनार्दन	022a  
एकैकस्मिंस्तदा यज्ञे परिपूर्णानि भागशः	022c  
अदितेरपि पुत्रत्वमेत्य यादवनन्दन	023a  
त्वं विष्णुरिति विख्यात इन्द्रादवरजो भुवि	023c  
शिशुर्भूत्वा दिवं खं च पृथिवीं च परन्तप	024a  
त्रिभिर्विक्रमणैः कृष्ण क्रान्तवानसि तेजसा	024c  
सम्प्राप्य दिवमाकाशमादित्यसदने स्थितः	025a  
अत्यरोचश्च भूतात्मन्भास्करं स्वेन तेजसा	025c  
सादिता मौरवाः पाशा निसुन्दनरकौ हतौ	026a  
कृतः क्षेमः पुनः पन्थाः पुरं प्राग्ज्योतिषं प्रति	026c  
जारूथ्यामाहुतिः क्राथः शिशुपालो जनैः सह	027a  
भीमसेनश्च शैब्यश्च शतधन्वा च निर्जितः	027c  
तथा पर्जन्यघोषेण रथेनादित्यवर्चसा	028a  
अवाक्षीर्महिषीं भोज्यां रणे निर्जित्य रुक्मिणम्	028c  
इन्द्रद्युम्नो हतः कोपाद्यवनश्च कशेरुमान्	029a  
हतः सौभपतिः शाल्वस्त्वया सौभं च पातितम्	029c  
इरावत्यां तथा भोजः कार्तवीर्यसमो युधि	030a  
गोपतिस्तालकेतुश्च त्वया विनिहतावुभौ	030c  
तां च भोगवतीं पुण्यामृषिकान्तां जनार्दन	031a  
द्वारकामात्मसात्कृत्वा समुद्रं गमयिष्यसि	031c  
न क्रोधो न च मात्सर्यं नानृतं मधुसूदन	032a  
त्वयि तिष्ठति दाशार्ह न नृशंस्यं कुतोऽनृजु	032c  
आसीनं चित्तमध्ये त्वां दीप्यमानं स्वतेजसा	033a  
आगम्य ऋषयः सर्वेऽयाचन्ताभयमच्युत	033c  
युगान्ते सर्वभूतानि सङ्क्षिप्य मधुसूदन	034a  
आत्मन्येवात्मसात्कृत्वा जगदास्से परन्तप	034c  
नैवं पूर्वे नापरे वा करिष्यन्ति कृतानि ते	035a  
कर्माणि यानि देव त्वं बाल एव महाद्युते	035c  
कृतवान्पुण्डरीकाक्ष बलदेवसहायवान्	036a  
वैराजभवने चापि ब्रह्मणा न्यवसः सह	036c  
वैशम्पायन उवाच	037  
एवमुक्त्वा तदात्मानमात्मा कृष्णस्य पाण्डवः	037a  
तूष्णीमासीत्ततः पार्थमित्युवाच जनार्दनः	037c  
ममैव त्वं तवैवाहं ये मदीयास्तवैव ते	038a  
यस्त्वां द्वेष्टि स मां द्वेष्टि यस्त्वामनु स मामनु	038c  
नरस्त्वमसि दुर्धर्ष हरिर्नारायणो ह्यहम्	039a  
लोकाल्लोकमिमं प्राप्तौ नरनारायणावृषी	039c  
अनन्यः पार्थ मत्तस्त्वमहं त्वत्तश्च भारत	040a  
नावयोरन्तरं शक्यं वेदितुं भरतर्षभ	040c  
तस्मिन्वीरसमावाये संरब्धेष्वथ राजसु	041a  
धृष्टद्युम्नमुखैर्वीरेर्भ्रातृभिः परिवारिता	041c  
पाञ्चाली पुण्डरीकाक्षमासीनं यादवैः सह	042a  
अभिगम्याब्रवीत्कृष्णा शरण्यं शरणैषिणी	042c  
पूर्वे प्रजानिसर्गे त्वामाहुरेकं प्रजापतिम्	043a  
स्रष्टारं सर्वभूतानामसितो देवलोऽब्रवीत्	043c  
विष्णुस्त्वमसि दुर्धर्ष त्वं यज्ञो मधुसूदन	044a  
यष्टा त्वमसि यष्टव्यो जामदग्न्यो यथाब्रवीत्	044c  
ऋषयस्त्वां क्षमामाहुः सत्यं च पुरुषोत्तम	045a  
सत्याद्यज्ञोऽसि सम्भूतः कश्यपस्त्वां यथाब्रवीत्	045c  
साध्यानामपि देवानां वसूनामीश्वरेश्वरः	046a  
लोकभावन लोकेश यथा त्वां नारदोऽब्रवीत्	046c  
दिवं ते शिरसा व्याप्तं पद्भ्यां च पृथिवी विभो	047a  
जठरं ते इमे लोकाः पुरुषोऽसि सनातनः	047c  
विद्यातपोऽभितप्तानां तपसा भावितात्मनाम्	048a  
आत्मदर्शनसिद्धानामृषीणामृषिसत्तम	048c  
राजर्षीणां पुण्यकृतामाहवेष्वनिवर्तिनाम्	049a  
सर्वधर्मोपपन्नानां त्वं गतिः पुरुषोत्तम	049c  
त्वं प्रभुस्त्वं विभुस्त्वं भूरात्मभूस्त्वं सनातनः	050a  
लोकपालाश्च लोकाश्च नक्षत्राणि दिशो दश	050c  
नभश्चन्द्रश्च सूर्यश्च त्वयि सर्वं प्रतिष्ठितम्	050e  
मर्त्यता चैव भूतानाममरत्वं दिवौकसाम्	051a  
त्वयि सर्वं महाबाहो लोककार्यं प्रतिष्ठितम्	051c  
सा तेऽहं दुःखमाख्यास्ये प्रणयान्मधुसूदन	052a  
ईशस्त्वं सर्वभूतानां ये दिव्या ये च मानुषाः	052c  
कथं नु भार्या पार्थानां तव कृष्ण सखी विभो	053a  
धृष्टद्युम्नस्य भगिनी सभां कृष्येत मादृशी	053c  
स्त्रीधर्मिणी वेपमाना रुधिरेण समुक्षिता	054a  
एकवस्त्रा विकृष्टास्मि दुःखिता कुरुसंसदि	054c  
राजमध्ये सभायां तु रजसाभिसमीरिताम्	055a  
दृष्ट्वा च मां धार्तराष्ट्राः प्राहसन्पापचेतसः	055c  
दासीभावेन भोक्तुं मामीषुस्ते मधुसूदन	056a  
जीवत्सु पाण्डुपुत्रेषु पाञ्चालेष्वथ वृष्णिषु	056c  
नन्वहं कृष्ण भीष्मस्य धृतराष्ट्रस्य चोभयोः	057a  
स्नुषा भवामि धर्मेण साहं दासीकृता बलात्	057c  
गर्हये पाण्डवांस्त्वेव युधि श्रेष्ठान्महाबलान्	058a  
ये क्लिश्यमानां प्रेक्षन्ते धर्मपत्नीं यशस्विनीम्	058c  
धिग्बलं भीमसेनस्य धिक्पार्थस्य धनुष्मताम्	059a  
यौ मां विप्रकृतां क्षुद्रैर्मर्षयेतां जनार्दन	059c  
शाश्वतोऽयं धर्मपथः सद्भिराचरितः सदा	060a  
यद्भार्यां परिरक्षन्ति भर्तारोऽल्पबला अपि	060c  
भार्यायां रक्ष्यमाणायां प्रजा भवति रक्षिता	061a  
प्रजायां रक्ष्यमाणायामात्मा भवति रक्षितः	061c  
आत्मा हि जायते तस्यां तस्माज्जाया भवत्युत	062a  
भर्ता च भार्यया रक्ष्यः कथं जायान्ममोदरे	062c  
नन्विमे शरणं प्राप्तान्न त्यजन्ति कदाचन	063a  
ते मां शरणमापन्नां नान्वपद्यन्त पाण्डवाः	063c  
पञ्चेमे पञ्चभिर्जाताः कुमाराश्चामितौजसः	064a  
एतेषामप्यवेक्षार्थं त्रातव्यास्मि जनार्दन	064c  
प्रतिविन्ध्यो युधिष्ठिरात्सुतसोमो वृकोदरात्	065a  
अर्जुनाच्छ्रुतकीर्तिस्तु शतानीकस्तु नाकुलिः	065c  
कनिष्ठाच्छ्रुतकर्मा तु सर्वे सत्यपराक्रमाः	066a  
प्रद्युम्नो यादृशः कृष्ण तादृशास्ते महारथाः	066c  
नन्विमे धनुषि श्रेष्ठा अजेया युधि शात्रवैः	067a  
किमर्थं धार्तराष्ट्राणां सहन्ते दुर्बलीयसाम्	067c  
अधर्मेण हृतं राज्यं सर्वे दासाः कृतास्तथा	068a  
सभायां परिकृष्टाहमेकवस्त्रा रजस्वला	068c  
नाधिज्यमपि यच्छक्यं कर्तुमन्येन गाण्डिवम्	069a  
अन्यत्रार्जुनभीमाभ्यां त्वया वा मधुसूदन	069c  
धिग्भीमसेनस्य बलं धिक्पार्थस्य च गाण्डिवम्	070a  
यत्र दुर्योधनः कृष्ण मुहूर्तमपि जीवति	070c  
य एतानाक्षिपद्राष्ट्रात्सह मात्राविहिंसकान्	071a  
अधीयानान्पुरा बालान्व्रतस्थान्मधुसूदन	071c  
भोजने भीमसेनस्य पापः प्राक्षेपयद्विषम्	072a  
कालकूटं नवं तीक्ष्णं सम्भृतं लोमहर्षणम्	072c  
तज्जीर्णमविकारेण सहान्नेन जनार्दन	073a  
सशेषत्वान्महाबाहो भीमस्य पुरुषोत्तम	073c  
प्रमाणकोट्यां विश्वस्तं तथा सुप्तं वृकोदरम्	074a  
बद्ध्वैनं कृष्ण गङ्गायां प्रक्षिप्य पुनराव्रजत्	074c  
यदा विबुद्धः कौन्तेयस्तदा सञ्छिद्य बन्धनम्	075a  
उदतिष्ठन्महाबाहुर्भीमसेनो महाबलः	075c  
आशीविषैः कृष्णसर्पैः सुप्तं चैनमदंशयत्	076a  
सर्वेष्वेवाङ्गदेशेषु न ममार च शत्रुहा	076c  
प्रतिबुद्धस्तु कौन्तेयः सर्वान्सर्पानपोथयत्	077a  
सारथिं चास्य दयितमपहस्तेन जघ्निवान्	077c  
पुनः सुप्तानुपाधाक्षीद्बालकान्वारणावते	078a  
शयानानार्यया सार्धं को नु तत्कर्तुमर्हति	078c  
यत्रार्या रुदती भीता पाण्डवानिदमब्रवीत्	079a  
महद्व्यसनमापन्ना शिखिना परिवारिता	079c  
हा हतास्मि कुतो न्वद्य भवेच्छान्तिरिहानलात्	080a  
अनाथा विनशिष्यामि बालकैः पुत्रकैः सह	080c  
तत्र भीमो महाबाहुर्वायुवेगपराक्रमः	081a  
आर्यामाश्वासयामास भ्रातॄंश्चापि वृकोदरः	081c  
वैनतेयो यथा पक्षी गरुडः पततां वरः	082a  
तथैवाभिपतिष्यामि भयं वो नेह विद्यते	082c  
आर्यामङ्केन वामेन राजानं दक्षिणेन च	083a  
अंसयोश्च यमौ कृत्वा पृष्ठे बीभत्सुमेव च	083c  
सहसोत्पत्य वेगेन सर्वानादाय वीर्यवान्	084a  
भ्रातॄनार्यां च बलवान्मोक्षयामास पावकात्	084c  
ते रात्रौ प्रस्थिताः सर्वे मात्रा सह यशस्विनः	085a  
अभ्यगच्छन्महारण्यं हिडिम्बवनमन्तिकात्	085c  
श्रान्ताः प्रसुप्तास्तत्रेमे मात्रा सह सुदुःखिताः	086a  
सुप्तांश्चैनानभ्यगच्छद्धिडिम्बा नाम राक्षसी	086c  
भीमस्य पादौ कृत्वा तु स्व उत्सङ्गे ततो बलात्	087a  
पर्यमर्दत संहृष्टा कल्याणी मृदुपाणिना	087c  
तामबुध्यदमेयात्मा बलवान्सत्यविक्रमः	088a  
पर्यपृच्छच्च तां भीमः किमिहेच्छस्यनिन्दिते	088c  
तयोः श्रुत्वा तु कथितमागच्छद्राक्षसाधमः	089a  
भीमरूपो महानादान्विसृजन्भीमदर्शनः	089c  
केन सार्धं कथयसि आनयैनं ममान्तिकम्	090a  
हिडिम्बे भक्षयिष्यावो न चिरं कर्तुमर्हसि	090c  
सा कृपासङ्गृहीतेन हृदयेन मनस्विनी	091a  
नैनमैच्छत्तदाख्यातुमनुक्रोशादनिन्दिता	091c  
स नादान्विनदन्घोरान्राक्षसः पुरुषादकः	092a  
अभ्यद्रवत वेगेन भीमसेनं तदा किल	092c  
तमभिद्रुत्य सङ्क्रुद्धो वेगेन महता बली	093a  
अगृह्णात्पाणिना पाणिं भीमसेनस्य राक्षसः	093c  
इन्द्राशनिसमस्पर्शं वज्रसंहननं दृढम्	094a  
संहत्य भीमसेनाय व्याक्षिपत्सहसा करम्	094c  
गृहीतं पाणिना पाणिं भीमसेनोऽथ रक्षसा	095a  
नामृष्यत महाबाहुस्तत्राक्रुध्यद्वृकोदरः	095c  
तत्रासीत्तुमुलं युद्धं भीमसेनहिडिम्बयोः	096a  
सर्वास्त्रविदुषोर्घोरं वृत्रवासवयोरिव	096c  
हत्वा हिडिम्बं भीमोऽथ प्रस्थितो भ्रातृभिः सह	097a  
हिडिम्बामग्रतः कृत्वा यस्यां जातो घटोत्कचः	097c  
ततश्च प्राद्रवन्सर्वे सह मात्रा यशस्विनः	098a  
एकचक्रामभिमुखाः संवृता ब्राह्मणव्रजैः	098c  
प्रस्थाने व्यास एषां च मन्त्री प्रियहितोऽभवत्	099a  
ततोऽगच्छन्नेकचक्रां पाण्डवाः संशितव्रताः	099c  
तत्राप्यासादयामासुर्बकं नाम महाबलम्	100a  
पुरुषादं प्रतिभयं हिडिम्बेनैव सम्मितम्	100c  
तं चापि विनिहत्योग्रं भीमः प्रहरतां वरः	101a  
सहितो भ्रातृभिः सर्वैर्द्रुपदस्य पुरं ययौ	101c  
लब्धाहमपि तत्रैव वसता सव्यसाचिना	102a  
यथा त्वया जिता कृष्ण रुक्मिणी भीष्मकात्मजा	102c  
एवं सुयुद्धे पार्थेन जिताहं मधुसूदन	103a  
स्वयंवरे महत्कर्म कृत्वा नसुकरं परैः	103c  
एवं क्लेशैः सुबहुभिः क्लिश्यमानाः सुदुःखिताः	104a  
निवसामार्यया हीनाः कृष्ण धौम्यपुरःसराः	104c  
त इमे सिंहविक्रान्ता वीर्येणाभ्यधिकाः परैः	105a  
विहीनैः परिक्लिश्यन्तीं समुपेक्षन्त मां कथम्	105c  
एतादृशानि दुःखानि सहन्ते दुर्बलीयसाम्	106a  
दीर्घकालं प्रदीप्तानि पापानां क्षुद्रकर्मणाम्	106c  
कुले महति जातास्मि दिव्येन विधिना किल	107a  
पाण्डवानां प्रिया भार्या स्नुषा पाण्डोर्महात्मनः	107c  
कचग्रहमनुप्राप्ता सास्मि कृष्ण वरा सती	108a  
पञ्चानामिन्द्रकल्पानां प्रेक्षतां मधुसूदन	108c  
इत्युक्त्वा प्रारुदत्कृष्णा मुखं प्रच्छाद्य पाणिना	109a  
पद्मकोशप्रकाशेन मृदुना मृदुभाषिणी	109c  
स्तनावपतितौ पीनौ सुजातौ शुभलक्षणौ	110a  
अभ्यवर्षत पाञ्चाली दुःखजैरश्रुबिन्दुभिः	110c  
चक्षुषी परिमार्जन्ती निःश्वसन्ती पुनः पुनः	111a  
बाष्पपूर्णेन कण्ठेन क्रुद्धा वचनमब्रवीत्	111c  
नैव मे पतयः सन्ति न पुत्रा मधुसूदन	112a  
न भ्रातरो न च पिता नैव त्वं न च बान्धवाः	112c  
ये मां विप्रकृतां क्षुद्रैरुपेक्षध्वं विशोकवत्	113a  
न हि मे शाम्यते दुःखं कर्णो यत्प्राहसत्तदा	113c  
अथैनामब्रवीत्कृष्णस्तस्मिन्वीरसमागमे	114a  
रोदिष्यन्ति स्त्रियो ह्येवं येषां क्रुद्धासि भामिनि	114c  
बीभत्सुशरसञ्छन्नाञ्शोणितौघपरिप्लुतान्	115a  
निहताञ्जीवितं त्यक्त्वा शयनान्वसुधातले	115c  
यत्समर्थं पाण्डवानां तत्करिष्यामि मा शुचः	116a  
सत्यं ते प्रतिजानामि राज्ञां राज्ञी भविष्यसि	116c  
पतेद्द्यौर्हिमवाञ्शीर्येत्पृथिवी शकलीभवेत्	117a  
शुष्येत्तोयनिधिः कृष्णे न मे मोघं वचो भवेत्	117c  
धृष्टद्युम्न उवाच	118  
अहं द्रोणं हनिष्यामि शिखण्डी तु पितामहम्	118a  
दुर्योधनं भीमसेनः कर्णं हन्ता धनञ्जयः	118c  
रामकृष्णौ व्यपाश्रित्य अजेयाः स्म शुचिस्मिते	119a  
अपि वृत्रहणा युद्धे किं पुनर्धृतराष्ट्रजैः	119c  
वैशम्पायन उवाच	120  
इत्युक्तेऽभिमुखा वीरा वासुदेवमुपस्थिता	120a  
तेषां मध्ये महाबाहुः केशवो वाक्यमब्रवीत्	120c  
