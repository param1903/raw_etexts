लोमश उवाच	001  
तं दृष्ट्वा घोरवदनं मदं देवः शतक्रतुः	001a  
आयान्तं भक्षयिष्यन्तं व्यात्ताननमिवान्तकम्	001c  
भयात्संस्तम्भितभुजः सृक्किणी लेलिहन्मुहुः	002a  
ततोऽब्रवीद्देवराजश्च्यवनं भयपीडितः	002c  
सोमार्हावश्विनावेतावद्य प्रभृति भार्गव	003a  
भविष्यतः सत्यमेतद्वचो ब्रह्मन्ब्रवीमि ते	003c  
न ते मिथ्या समारम्भो भवत्वेष परो विधिः	004a  
जानामि चाहं विप्रर्षे न मिथ्या त्वं करिष्यसि	004c  
सोमार्हावश्विनावेतौ यथैवाद्य कृतौ त्वया	005a  
भूय एव तु ते वीर्यं प्रकाशेदिति भार्गव	005c  
सुकन्यायाः पितुश्चास्य लोके कीर्तिः प्रथेदिति	006a  
अतो मयैतद्विहितं तव वीर्यप्रकाशनम्	006c  
तस्मात्प्रसादं कुरु मे भवत्वेतद्यथेच्छसि	006e  
एवमुक्तस्य शक्रेण च्यवनस्य महात्मनः	007a  
स मन्युर्व्यगमच्छीघ्रं मुमोच च पुरन्दरम्	007c  
मदं च व्यभजद्राजन्पाने स्त्रीषु च वीर्यवान्	008a  
अक्षेषु मृगयायां च पूर्वसृष्टं पुनः पुनः	008c  
तथा मदं विनिष्क्षिप्य शक्रं सन्तर्प्य चेन्दुना	009a  
अश्विभ्यां सहितान्देवान्याजयित्वा च तं नृपम्	009c  
विख्याप्य वीर्यं सर्वेषु लोकेषु वदतां वरः	010a  
सुकन्यया सहारण्ये विजहारानुरक्तया	010c  
तस्यैतद्द्विजसङ्घुष्टं सरो राजन्प्रकाशते	011a  
अत्र त्वं सह सोदर्यैः पितॄन्देवांश्च तर्पय	011c  
एतद्दृष्ट्वा महीपाल सिकताक्षं च भारत	012a  
सैन्धवारण्यमासाद्य कुल्यानां कुरु दर्शनम्	012c  
पुष्करेषु महाराज सर्वेषु च जलं स्पृश	012e  
आर्चीकपर्वतश्चैव निवासो वै मनीषिणाम्	013a  
सदाफलः सदास्रोतो मरुतां स्थानमुत्तमम्	013c  
चैत्याश्चैते बहुशतास्त्रिदशानां युधिष्ठिर	013e  
एतच्चन्द्रमसस्तीर्थमृषयः पर्युपासते	014a  
वैखानसाश्च ऋषयो वालखिल्यास्तथैव च	014c  
शृङ्गाणि त्रीणि पुण्याणि त्रीणि प्रस्रवणानि च	015a  
सर्वाण्यनुपरिक्रम्य यथाकाममुपस्पृश	015c  
शन्तनुश्चात्र कौन्तेय शुनकश्च नराधिप	016a  
नरनारायणौ चोभौ स्थानं प्राप्ताः सनातनम्	016c  
इह नित्यशया देवाः पितरश्च महर्षिभिः	017a  
आर्चीकपर्वते तेपुस्तान्यजस्व युधिष्ठिर	017c  
इह ते वै चरून्प्राश्नन्नृषयश्च विशां पते	018a  
यमुना चाक्षयस्रोताः कृष्णश्चेह तपोरतः	018c  
यमौ च भीमसेनश्च कृष्णा चामित्रकर्शन	019a  
सर्वे चात्र गमिष्यामः सुकृशाः सुतपस्विनः	019c  
एतत्प्रस्रवणं पुण्यमिन्द्रस्य मनुजाधिप	020a  
यत्र धाता विधाता च वरुणश्चोर्ध्वमागताः	020c  
इह ते न्यवसन्राजन्क्षान्ताः परमधर्मिणः	021a  
मैत्राणामृजुबुद्धीनामयं गिरिवरः शुभः	021c  
एषा सा यमुना राजन्राजर्षिगणसेविता	022a  
नानायज्ञचिता राजन्पुण्या पापभयापहा	022c  
अत्र राजा महेष्वासो मान्धातायजत स्वयम्	023a  
सहदेवश्च कौन्तेय सोमको ददतां वरः	023c  
