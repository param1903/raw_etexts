वैशम्पायन उवाच	001  
एवमुक्तो महाबाहुर्भीमसेनः प्रतापवान्	001a  
प्रणिपत्य ततः प्रीत्या भ्रातरं हृष्टमानसः	001c  
उवाच श्लक्ष्णया वाचा हनूमन्तं कपीश्वरम्	001e  
मया धन्यतरो नास्ति यदार्यं दृष्टवानहम्	002a  
अनुग्रहो मे सुमहांस्तृप्तिश्च तव दर्शनात्	002c  
एवं तु कृतमिच्छामि त्वयार्याद्य प्रियं मम	003a  
यत्ते तदासीत्प्लवतः सागरं मकरालयम्	003c  
रूपमप्रतिमं वीर तदिच्छामि निरीक्षितुम्	003e  
एवं तुष्टो भविष्यामि श्रद्धास्यामि च ते वचः	004a  
एवमुक्तः स तेजस्वी प्रहस्य हरिरब्रवीत्	004c  
न तच्छक्यं त्वया द्रष्टुं रूपं नान्येन केनचित्	005a  
कालावस्था तदा ह्यन्या वर्तते सा न साम्प्रतम्	005c  
अन्यः कृतयुगे कालस्त्रेतायां द्वापरेऽपरः	006a  
अयं प्रध्वंसनः कालो नाद्य तद्रूपमस्ति मे	006c  
भूमिर्नद्यो नगाः शैलाः सिद्धा देवा महर्षयः	007a  
कालं समनुवर्तन्ते यथा भावा युगे युगे	007c  
बलवर्ष्मप्रभावा हि प्रहीयन्त्युद्भवन्ति च	007e  
तदलं तव तद्रूपं द्रष्टुं कुरुकुलोद्वह	008a  
युगं समनुवर्तामि कालो हि दुरतिक्रमः	008c  
भीम उवाच	009  
युगसङ्ख्यां समाचक्ष्व आचारं च युगे युगे	009a  
धर्मकामार्थभावांश्च वर्ष्म वीर्यं भवाभवौ	009c  
हनूमानुवाच	010  
कृतं नाम युगं तात यत्र धर्मः सनातनः	010a  
कृतमेव न कर्तव्यं तस्मिन्काले युगोत्तमे	010c  
न तत्र धर्माः सीदन्ति न क्षीयन्ते च वै प्रजाः	011a  
ततः कृतयुगं नाम कालेन गुणतां गतम्	011c  
देवदानवगन्धर्वयक्षराक्षसपन्नगाः	012a  
नासन्कृतयुगे तात तदा न क्रयविक्रयाः	012c  
न सामयजुऋग्वर्णाः क्रिया नासीच्च मानवी	013a  
अभिध्याय फलं तत्र धर्मः सन्न्यास एव च	013c  
न तस्मिन्युगसंसर्गे व्याधयो नेन्द्रियक्षयः	014a  
नासूया नापि रुदितं न दर्पो नापि पैशुनम्	014c  
न विग्रहः कुतस्तन्द्री न द्वेषो नापि वैकृतम्	015a  
न भयं न च सन्तापो न चेर्ष्या न च मत्सरः	015c  
ततः परमकं ब्रह्म या गतिर्योगिनां परा	016a  
आत्मा च सर्वभूतानां शुक्लो नारायणस्तदा	016c  
ब्राह्मणाः क्षत्रिया वैश्याः शूद्राश्च कृतलक्षणाः	017a  
कृते युगे समभवन्स्वकर्मनिरताः प्रजाः	017c  
समाश्रमं समाचारं समज्ञानमतीबलम्	018a  
तदा हि समकर्माणो वर्णा धर्मानवाप्नुवन्	018c  
एकवेदसमायुक्ता एकमन्त्रविधिक्रियाः	019a  
पृथग्धर्मास्त्वेकवेदा धर्ममेकमनुव्रताः	019c  
चातुराश्रम्ययुक्तेन कर्मणा कालयोगिना	020a  
अकामफलसंयोगात्प्राप्नुवन्ति परां गतिम्	020c  
आत्मयोगसमायुक्तो धर्मोऽयं कृतलक्षणः	021a  
कृते युगे चतुष्पादश्चातुर्वर्ण्यस्य शाश्वतः	021c  
एतत्कृतयुगं नाम त्रैगुण्यपरिवर्जितम्	022a  
त्रेतामपि निबोध त्वं यस्मिन्सत्रं प्रवर्तते	022c  
पादेन ह्रसते धर्मो रक्ततां याति चाच्युतः	023a  
सत्यप्रवृत्ताश्च नराः क्रियाधर्मपरायणाः	023c  
ततो यज्ञाः प्रवर्तन्ते धर्माश्च विविधाः क्रियाः	024a  
त्रेतायां भावसङ्कल्पाः क्रियादानफलोदयाः	024c  
प्रचलन्ति न वै धर्मात्तपोदानपरायणाः	025a  
स्वधर्मस्थाः क्रियावन्तो जनास्त्रेतायुगेऽभवन्	025c  
द्वापरेऽपि युगे धर्मो द्विभागोनः प्रवर्तते	026a  
विष्णुर्वै पीततां याति चतुर्धा वेद एव च	026c  
ततोऽन्ये च चतुर्वेदास्त्रिवेदाश्च तथापरे	027a  
द्विवेदाश्चैकवेदाश्चाप्यनृचश्च तथापरे	027c  
एवं शास्त्रेषु भिन्नेषु बहुधा नीयते क्रिया	028a  
तपोदानप्रवृत्ता च राजसी भवति प्रजा	028c  
एकवेदस्य चाज्ञानाद्वेदास्ते बहवः कृताः	029a  
सत्यस्य चेह विभ्रंशात्सत्ये कश्चिदवस्थितः	029c  
सत्यात्प्रच्यवमानानां व्याधयो बहवोऽभवन्	030a  
कामाश्चोपद्रवाश्चैव तदा दैवतकारिताः	030c  
यैरर्द्यमानाः सुभृशं तपस्तप्यन्ति मानवाः	031a  
कामकामाः स्वर्गकामा यज्ञांस्तन्वन्ति चापरे	031c  
एवं द्वापरमासाद्य प्रजाः क्षीयन्त्यधर्मतः	032a  
पादेनैकेन कौन्तेय धर्मः कलियुगे स्थितः	032c  
तामसं युगमासाद्य कृष्णो भवति केशवः	033a  
वेदाचाराः प्रशाम्यन्ति धर्मयज्ञक्रियास्तथा	033c  
ईतयो व्याधयस्तन्द्री दोषाः क्रोधादयस्तथा	034a  
उपद्रवाश्च वर्तन्ते आधयो व्याधयस्तथा	034c  
युगेष्वावर्तमानेषु धर्मो व्यावर्तते पुनः	035a  
धर्मे व्यावर्तमाने तु लोको व्यावर्तते पुनः	035c  
लोके क्षीणे क्षयं यान्ति भावा लोकप्रवर्तकाः	036a  
युगक्षयकृता धर्माः प्रार्थनानि विकुर्वते	036c  
एतत्कलियुगं नाम अचिराद्यत्प्रवर्तते	037a  
युगानुवर्तनं त्वेतत्कुर्वन्ति चिरजीविनः	037c  
यच्च ते मत्परिज्ञाने कौतूहलमरिन्दम	038a  
अनर्थकेषु को भावः पुरुषस्य विजानतः	038c  
एतत्ते सर्वमाख्यातं यन्मां त्वं परिपृच्छसि	039a  
युगसङ्ख्यां महाबाहो स्वस्ति प्राप्नुहि गम्यताम्	039c  
