वैशम्पायन उवाच	001  
धर्मेण तेऽभ्यनुज्ञाताः पाण्डवाः सत्यविक्रमाः	001a  
अज्ञातवासं वत्स्यन्तश्छन्ना वर्षं त्रयोदशम्	001c  
उपोपविश्य विद्वांसः सहिताः संशितव्रताः	001e  
ये तद्भक्ता वसन्ति स्म वनवासे तपस्विनः	002a  
तानब्रुवन्महात्मानः शिष्टाः प्राञ्जलयस्तदा	002c  
अभ्यनुज्ञापयिष्यन्तस्तं निवासं धृतव्रताः	002e  
विदितं भवतां सर्वं धार्तराष्ट्रैर्यथा वयम्	003a  
छद्मना हृतराज्याश्च निःस्वाश्च बहुशः कृताः	003c  
उषिताश्च वने कृच्छ्रं यत्र द्वादश वत्सरान्	004a  
अज्ञातवाससमयं शेषं वर्षं त्रयोदशम्	004c  
तद्वत्स्यामो वयं छन्नास्तदनुज्ञातुमर्हथ	004e  
सुयोधनश्च दुष्टात्मा कर्णश्च सहसौबलः	005a  
जानन्तो विषमं कुर्युरस्मास्वत्यन्तवैरिणः	005c  
युक्ताचाराश्च युक्ताश्च पौरस्य स्वजनस्य च	005e  
अपि नस्तद्भवेद्भूयो यद्वयं ब्राह्मणैः सह	006a  
समस्ताः स्वेषु राष्ट्रेषु स्वराज्यस्था भवेमहि	006c  
इत्युक्त्वा दुःखशोकार्तः शुचिर्धर्मसुतस्तदा	007a  
सम्मूर्छितोऽभवद्राजा साश्रुकण्ठो युधिष्ठिरः	007c  
तमथाश्वासयन्सर्वे ब्राह्मणा भ्रातृभिः सह	008a  
अथ धौम्योऽब्रवीद्वाक्यं महार्थं नृपतिं तदा	008c  
राजन्विद्वान्भवान्दान्तः सत्यसन्धो जितेन्द्रियः	009a  
नैवंविधाः प्रमुह्यन्ति नराः कस्याञ्चिदापदि	009c  
देवैरप्यापदः प्राप्ताश्छन्नैश्च बहुशस्तथा	010a  
तत्र तत्र सपत्नानां निग्रहार्थं महात्मभिः	010c  
इन्द्रेण निषधान्प्राप्य गिरिप्रस्थाश्रमे तदा	011a  
छन्नेनोष्य कृतं कर्म द्विषतां बलनिग्रहे	011c  
विष्णुनाश्वशिरः प्राप्य तथादित्यां निवत्स्यता	012a  
गर्भे वधार्थं दैत्यानामज्ञातेनोषितं चिरम्	012c  
प्राप्य वामनरूपेण प्रच्छन्नं ब्रह्मरूपिणा	013a  
बलेर्यथा हृतं राज्यं विक्रमैस्तच्च ते श्रुतम्	013c  
और्वेण वसता छन्नमूरौ ब्रह्मर्षिणा तदा	014a  
यत्कृतं तात लोकेषु तच्च सर्वं श्रुतं त्वया	014c  
प्रच्छन्नं चापि धर्मज्ञ हरिणा वृत्रनिग्रहे	015a  
वज्रं प्रविश्य शक्रस्य यत्कृतं तच्च ते श्रुतम्	015c  
हुताशनेन यच्चापः प्रविश्य छन्नमासता	016a  
विबुधानां कृतं कर्म तच्च सर्वं श्रुतं त्वया	016c  
एवं विवस्वता तात छन्नेनोत्तमतेजसा	017a  
निर्दग्धाः शत्रवः सर्वे वसता भुवि सर्वशः	017c  
विष्णुना वसता चापि गृहे दशरथस्य वै	018a  
दशग्रीवो हतश्छन्नं संयुगे भीमकर्मणा	018c  
एवमेते महात्मानः प्रच्छन्नास्तत्र तत्र ह	019a  
अजयञ्शात्रवान्युद्धे तथा त्वमपि जेष्यसि	019c  
तथा धौम्येन धर्मज्ञो वाक्यैः सम्परितोषितः	020a  
शास्त्रबुद्ध्या स्वबुद्ध्या च न चचाल युधिष्ठिरः	020c  
अथाब्रवीन्महाबाहुर्भीमसेनो महाबलः	021a  
राजानं बलिनां श्रेष्ठो गिरा सम्परिहर्षयन्	021c  
अवेक्षया महाराज तव गाण्डीवधन्वना	022a  
धर्मानुगतया बुद्ध्या न किञ्चित्साहसं कृतम्	022c  
सहदेवो मया नित्यं नकुलश्च निवारितौ	023a  
शक्तौ विध्वंसने तेषां शत्रुघ्नौ भीमविक्रमौ	023c  
न वयं तत्प्रहास्यामो यस्मिन्योक्ष्यति नो भवान्	024a  
भवान्विधत्तां तत्सर्वं क्षिप्रं जेष्यामहे परान्	024c  
इत्युक्ते भीमसेनेन ब्राह्मणाः परमाशिषः	025a  
प्रयुज्यापृच्छ्य भरतान्यथास्वान्स्वान्ययुर्गृहान्	025c  
सर्वे वेदविदो मुख्या यतयो मुनयस्तथा	026a  
आशीरुक्त्वा यथान्यायं पुनर्दर्शनकाङ्क्षिणः	026c  
सह धौम्येन विद्वांसस्तथा ते पञ्च पाण्डवाः	027a  
उत्थाय प्रययुर्वीराः कृष्णामादाय भारत	027c  
क्रोशमात्रमतिक्रम्य तस्माद्देशान्निमित्ततः	028a  
श्वोभूते मनुजव्याघ्राश्छन्नवासार्थमुद्यताः	028c  
पृथक्शास्त्रविदः सर्वे सर्वे मन्त्रविशारदाः	029a  
सन्धिविग्रहकालज्ञा मन्त्राय समुपाविशन्	029c  
