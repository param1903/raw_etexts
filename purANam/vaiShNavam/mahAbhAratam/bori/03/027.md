वैशम्पायन उवाच	001  
वसत्स्वथ द्वैतवने पाण्डवेषु महात्मसु	001a  
अनुकीर्णं महारण्यं ब्राह्मणैः समपद्यत	001c  
ईर्यमाणेन सततं ब्रह्मघोषेण सर्वतः	002a  
ब्रह्मलोकसमं पुण्यमासीद्द्वैतवनं सरः	002c  
यजुषामृचां च साम्नां च गद्यानां चैव सर्वशः	003a  
आसीदुच्चार्यमाणानां निस्वनो हृदयङ्गमः	003c  
ज्याघोषः पाण्डवेयानां ब्रह्मघोषश्च धीमताम्	004a  
संसृष्टं ब्रह्मणा क्षत्रं भूय एव व्यरोचत	004c  
अथाब्रवीद्बको दाल्भ्यो धर्मराजं युधिष्ठिरम्	005a  
सन्ध्यां कौन्तेयमासीनमृषिभिः परिवारितम्	005c  
पश्य द्वैतवने पार्थ ब्राह्मणानां तपस्विनाम्	006a  
होमवेलां कुरुश्रेष्ठ सम्प्रज्वलितपावकाम्	006c  
चरन्ति धर्मं पुण्येऽस्मिंस्त्वया गुप्ता धृतव्रताः	007a  
भृगवोऽङ्गिरसश्चैव वासिष्ठाः काश्यपैः सह	007c  
आगस्त्याश्च महाभागा आत्रेयाश्चोत्तमव्रताः	008a  
सर्वस्य जगतः श्रेष्ठा ब्राह्मणाः सङ्गतास्त्वया	008c  
इदं तु वचनं पार्थ शृण्वेकाग्रमना मम	009a  
भ्रातृभिः सह कौन्तेय यत्त्वां वक्ष्यामि कौरव	009c  
ब्रह्म क्षत्रेण संसृष्टं क्षत्रं च ब्रह्मणा सह	010a  
उदीर्णौ दहतः शत्रून्वनानीवाग्निमारुतौ	010c  
नाब्राह्मणस्तात चिरं बुभूषेदिच्छन्निमं लोकममुं च जेतुम्	011a  
विनीतधर्मार्थमपेतमोहं लब्ध्वा द्विजं नुदति नृपः सपत्नान्	011c  
चरन्नैःश्रेयसं धर्मं प्रजापालनकारितम्	012a  
नाध्यगच्छद्बलिर्लोके तीर्थमन्यत्र वै द्विजात्	012c  
अनूनमासीदसुरस्य कामैर्वैरोचनेः श्रीरपि चाक्षयासीत्	013a  
लब्ध्वा महीं ब्राह्मणसम्प्रयोगात्तेष्वाचरन्दुष्टमतो व्यनश्यत्	013c  
नाब्राह्मणं भूमिरियं सभूतिर्वर्णं द्वितीयं भजते चिराय	014a  
समुद्रनेमिर्नमते तु तस्मै यं ब्राह्मणः शास्ति नयैर्विनीतः	014c  
कुञ्जरस्येव सङ्ग्रामेऽपरिगृह्याङ्कुशग्रहम्	015a  
ब्राह्मणैर्विप्रहीणस्य क्षत्रस्य क्षीयते बलम्	015c  
ब्रह्मण्यनुपमा दृष्टिः क्षात्रमप्रतिमं बलम्	016a  
तौ यदा चरतः सार्धमथ लोकः प्रसीदति	016c  
यथा हि सुमहानग्निः कक्षं दहति सानिलः	017a  
तथा दहति राजन्यो ब्राह्मणेन समं रिपून्	017c  
ब्राह्मणेभ्योऽथ मेधावी बुद्धिपर्येषणं चरेत्	018a  
अलब्धस्य च लाभाय लब्धस्य च विवृद्धये	018c  
अलब्धलाभाय च लब्धवृद्धये यथार्हतीर्थप्रतिपादनाय	019a  
यशस्विनं वेदविदं विपश्चितं बहुश्रुतं ब्राह्मणमेव वासय	019c  
ब्राह्मणेषूत्तमा वृत्तिस्तव नित्यं युधिष्ठिर	020a  
तेन ते सर्वलोकेषु दीप्यते प्रथितं यशः	020c  
ततस्ते ब्राह्मणाः सर्वे बकं दाल्भ्यमपूजयन्	021a  
युधिष्ठिरे स्तूयमाने भूयः सुमनसोऽभवन्	021c  
द्वैपायनो नारदश्च जामदग्न्यः पृथुश्रवाः	022a  
इन्द्रद्युम्नो भालुकिश्च कृतचेताः सहस्रपात्	022c  
कर्णश्रवाश्च मुञ्जश्च लवणाश्वश्च काश्यपः	023a  
हारीतः स्थूणकर्णश्च अग्निवेश्योऽथ शौनकः	023c  
ऋतवाक्च सुवाक्चैव बृहदश्व ऋतावसुः	024a  
ऊर्ध्वरेता वृषामित्रः सुहोत्रो होत्रवाहनः	024c  
एते चान्ये च बहवो ब्राह्मणाः संशितव्रताः	025a  
अजातशत्रुमानर्चुः पुरन्दरमिवर्षयः	025c  
