मार्कण्डेय उवाच	001  
ततः क्रुद्धो दशग्रीवः प्रिये पुत्रे निपातिते	001a  
निर्ययौ रथमास्थाय हेमरत्नविभूषितम्	001c  
संवृतो राक्षसैर्घोरैर्विविधायुधपाणिभिः	002a  
अभिदुद्राव रामं स पोथयन्हरियूथपान्	002c  
तमाद्रवन्तं सङ्क्रुद्धं मैन्दनीलनलाङ्गदाः	003a  
हनूमाञ्जाम्बवांश्चैव ससैन्याः पर्यवारयन्	003c  
ते दशग्रीवसैन्यं तदृक्षवानरयूथपाः	004a  
द्रुमैर्विध्वंसयां चक्रुर्दशग्रीवस्य पश्यतः	004c  
ततः स्वसैन्यमालोक्य वध्यमानमरातिभिः	005a  
मायावी व्यदधान्मायां रावणो राक्षसेश्वरः	005c  
तस्य देहाद्विनिष्क्रान्ताः शतशोऽथ सहस्रशः	006a  
राक्षसाः प्रत्यदृश्यन्त शरशक्त्यृष्टिपाणयः	006c  
तान्रामो जघ्निवान्सर्वान्दिव्येनास्त्रेण राक्षसान्	007a  
अथ भूयोऽपि मायां स व्यदधाद्राक्षसाधिपः	007c  
कृत्वा रामस्य रूपाणि लक्ष्मणस्य च भारत	008a  
अभिदुद्राव रामं च लक्ष्मणं च दशाननः	008c  
ततस्ते राममर्छन्तो लक्ष्मणं च क्षपाचराः	009a  
अभिपेतुस्तदा राजन्प्रगृहीतोच्चकार्मुकाः	009c  
तां दृष्ट्वा राक्षसेन्द्रस्य मायामिक्ष्वाकुनन्दनः	010a  
उवाच रामं सौमित्रिरसम्भ्रान्तो बृहद्वचः	010c  
जहीमान्राक्षसान्पापानात्मनः प्रतिरूपकान्	011a  
जघान रामस्तांश्चान्यानात्मनः प्रतिरूपकान्	011c  
ततो हर्यश्वयुक्तेन रथेनादित्यवर्चसा	012a  
उपतस्थे रणे रामं मातलिः शक्रसारथिः	012c  
मातलिरुवाच	013  
अयं हर्यश्वयुग्जैत्रो मघोनः स्यन्दनोत्तमः	013a  
अनेन शक्रः काकुत्स्थ समरे दैत्यदानवान्	013c  
शतशः पुरुषव्याघ्र रथोदारेण जघ्निवान्	013e  
तदनेन नरव्याघ्र मया यत्तेन संयुगे	014a  
स्यन्दनेन जहि क्षिप्रं रावणं मा चिरं कृथाः	014c  
इत्युक्तो राघवस्तथ्यं वचोऽशङ्कत मातलेः	015a  
मायेयं राक्षसस्येति तमुवाच विभीषणः	015c  
नेयं माया नरव्याघ्र रावणस्य दुरात्मनः	016a  
तदातिष्ठ रथं शीघ्रमिममैन्द्रं महाद्युते	016c  
ततः प्रहृष्टः काकुत्स्थस्तथेत्युक्त्वा विभीषणम्	017a  
रथेनाभिपपाताशु दशग्रीवं रुषान्वितः	017c  
हाहाकृतानि भूतानि रावणे समभिद्रुते	018a  
सिंहनादाः सपटहा दिवि दिव्याश्च नानदन्	018c  
स रामाय महाघोरं विससर्ज निशाचरः	019a  
शूलमिन्द्राशनिप्रख्यं ब्रह्मदण्डमिवोद्यतम्	019c  
तच्छूलमन्तरा रामश्चिच्छेद निशितैः शरैः	020a  
तद्दृष्ट्वा दुष्करं कर्म रावणं भयमाविशत्	020c  
ततः क्रुद्धः ससर्जाशु दशग्रीवः शिताञ्शरान्	021a  
सहस्रायुतशो रामे शस्त्राणि विविधानि च	021c  
ततो भुशुण्डीः शूलांश्च मुसलानि परश्वधान्	022a  
शक्तीश्च विविधाकाराः शतघ्नीश्च शितक्षुराः	022c  
तां मायां विकृतां दृष्ट्वा दशग्रीवस्य रक्षसः	023a  
भयात्प्रदुद्रुवुः सर्वे वानराः सर्वतोदिशम्	023c  
ततः सुपत्रं सुमुखं हेमपुङ्खं शरोत्तमम्	024a  
तूणादादाय काकुत्स्थो ब्रह्मास्त्रेण युयोज ह	024c  
तं बाणवर्यं रामेण ब्रह्मास्त्रेणाभिमन्त्रितम्	025a  
जहृषुर्देवगन्धर्वा दृष्ट्वा शक्रपुरोगमाः	025c  
अल्पावशेषमायुश्च ततोऽमन्यन्त रक्षसः	026a  
ब्रह्मास्त्रोदीरणाच्छत्रोर्देवगन्धर्वकिन्नराः	026c  
ततः ससर्ज तं रामः शरमप्रतिमौजसम्	027a  
रावणान्तकरं घोरं ब्रह्मदण्डमिवोद्यतम्	027c  
स तेन राक्षसश्रेष्ठः सरथः साश्वसारथिः	028a  
प्रजज्वाल महाज्वालेनाग्निनाभिपरिष्कृतः	028c  
ततः प्रहृष्टास्त्रिदशाः सगन्धर्वाः सचारणाः	029a  
निहतं रावणं दृष्ट्वा रामेणाक्लिष्टकर्मणा	029c  
तत्यजुस्तं महाभागं पञ्च भूतानि रावणम्	030a  
भ्रंशितः सर्वलोकेषु स हि ब्रह्मास्त्रतेजसा	030c  
शरीरधातवो ह्यस्य मांसं रुधिरमेव च	031a  
नेशुर्ब्रह्मास्त्रनिर्दग्धा न च भस्माप्यदृश्यत	031c  
