वैशम्पायन उवाच	001  
कस्यचित्त्वथ कालस्य धर्मराजो युधिष्ठिरः	001a  
संस्मृत्य मुनिसन्देशमिदं वचनमब्रवीत्	001c  
विविक्ते विदितप्रज्ञमर्जुनं भरतर्षभम्	002a  
सान्त्वपूर्वं स्मितं कृत्वा पाणिना परिसंस्पृशन्	002c  
स मुहूर्तमिव ध्यात्वा वनवासमरिन्दमः	003a  
धनञ्जयं धर्मराजो रहसीदमुवाच ह	003c  
भीष्मे द्रोणे कृपे कर्णे द्रोणपुत्रे च भारत	004a  
धनुर्वेदश्चतुष्पाद एतेष्वद्य प्रतिष्ठितः	004c  
ब्राह्मं दैवमासुरं च सप्रयोगचिकित्सितम्	005a  
सर्वास्त्राणां प्रयोगं च तेऽभिजानन्ति कृत्स्नशः	005c  
ते सर्वे धृतराष्ट्रस्य पुत्रेण परिसान्त्विताः	006a  
संविभक्ताश्च तुष्टाश्च गुरुवत्तेषु वर्तते	006c  
सर्वयोधेषु चैवास्य सदा वृत्तिरनुत्तमा	007a  
शक्तिं न हापयिष्यन्ति ते काले प्रतिपूजिताः	007c  
अद्य चेयं मही कृत्स्ना दुर्योधनवशानुगा	008a  
त्वयि व्यपाश्रयोऽस्माकं त्वयि भारः समाहितः	008c  
तत्र कृत्यं प्रपश्यामि प्राप्तकालमरिन्दम	008e  
कृष्णद्वैपायनात्तात गृहीतोपनिषन्मया	009a  
तया प्रयुक्तया सम्यग्जगत्सर्वं प्रकाशते	009c  
तेन त्वं ब्रह्मणा तात संयुक्तः सुसमाहितः	010a  
देवतानां यथाकालं प्रसादं प्रतिपालय	010c  
तपसा योजयात्मानमुग्रेण भरतर्षभ	011a  
धनुष्मान्कवची खड्गी मुनिः सारसमन्वितः	011c  
न कस्यचिद्ददन्मार्गं गच्छ तातोत्तरां दिशम्	011e  
इन्द्रे ह्यस्त्राणि दिव्यानि समस्तानि धनञ्जय	012a  
वृत्राद्भीतैस्तदा देवैर्बलमिन्द्रे समर्पितम्	012c  
तान्येकस्थानि सर्वाणि ततस्त्वं प्रतिपत्स्यसे	012e  
शक्रमेव प्रपद्यस्व स तेऽस्त्राणि प्रदास्यति	013a  
दीक्षितोऽद्यैव गच्छ त्वं द्रष्टुं देवं पुरन्दरम्	013c  
एवमुक्त्वा धर्मराजस्तमध्यापयत प्रभुः	014a  
दीक्षितं विधिना तेन यतवाक्कायमानसम्	014c  
अनुजज्ञे ततो वीरं भ्राता भ्रातरमग्रजः	014e  
निदेशाद्धर्मराजस्य द्रष्टुं देवं पुरन्दरम्	015a  
धनुर्गाण्डीवमादाय तथाक्षय्यौ महेषुधी	015c  
कवची सतलत्राणो बद्धगोधाङ्गुलित्रवान्	016a  
हुत्वाग्निं ब्राह्मणान्निष्कैः स्वस्ति वाच्य महाभुजः	016c  
प्रातिष्ठत महाबाहुः प्रगृहीतशरासनः	017a  
वधाय धार्तराष्ट्राणां निःश्वस्योर्ध्वमुदीक्ष्य च	017c  
तं दृष्ट्वा तत्र कौन्तेयं प्रगृहीतशरासनम्	018a  
अब्रुवन्ब्राह्मणाः सिद्धा भूतान्यन्तर्हितानि च	018c  
क्षिप्रं प्राप्नुहि कौन्तेय मनसा यद्यदिच्छसि	018e  
तं सिंहमिव गच्छन्तं शालस्कन्धोरुमर्जुनम्	019a  
मनांस्यादाय सर्वेषां कृष्णा वचनमब्रवीत्	019c  
यत्ते कुन्ती महाबाहो जातस्यैच्छद्धनञ्जय	020a  
तत्तेऽस्तु सर्वं कौन्तेय यथा च स्वयमिच्छसि	020c  
मास्माकं क्षत्रियकुले जन्म कश्चिदवाप्नुयात्	021a  
ब्राह्मणेभ्यो नमो नित्यं येषां युद्धे न जीविका	021c  
नूनं ते भ्रातरः सर्वे त्वत्कथाभिः प्रजागरे	022a  
रंस्यन्ते वीरकर्माणि कीर्तयन्तः पुनः पुनः	022c  
नैव नः पार्थ भोगेषु न धने नोत जीविते	023a  
तुष्टिर्बुद्धिर्भवित्री वा त्वयि दीर्घप्रवासिनि	023c  
त्वयि नः पार्थ सर्वेषां सुखदुःखे समाहिते	024a  
जीवितं मरणं चैव राज्यमैश्वर्यमेव च	024c  
आपृष्टो मेऽसि कौन्तेय स्वस्ति प्राप्नुहि पाण्डव	024e  
नमो धात्रे विधात्रे च स्वस्ति गच्छ ह्यनामयम्	025a  
स्वस्ति तेऽस्त्वान्तरिक्षेभ्यः पार्थिवेभ्यश्च भारत	025c  
दिव्येभ्यश्चैव भूतेभ्यो ये चान्ये परिपन्थिनः	025e  
ततः प्रदक्षिणं कृत्वा भ्रातॄन्धौम्यं च पाण्डवः	026a  
प्रातिष्ठत महाबाहुः प्रगृह्य रुचिरं धनुः	026c  
तस्य मार्गादपाक्रामन्सर्वभूतानि गच्छतः	027a  
युक्तस्यैन्द्रेण योगेन पराक्रान्तस्य शुष्मिणः	027c  
सोऽगच्छत्पर्वतं पुण्यमेकाह्नेव महामनाः	028a  
मनोजवगतिर्भूत्वा योगयुक्तो यथानिलः	028c  
हिमवन्तमतिक्रम्य गन्धमादनमेव च	029a  
अत्यक्रामत्स दुर्गाणि दिवारात्रमतन्द्रितः	029c  
इन्द्रकीलं समासाद्य ततोऽतिष्ठद्धनञ्जयः	030a  
अन्तरिक्षे हि शुश्राव तिष्ठेति स वचस्तदा	030c  
ततोऽपश्यत्सव्यसाची वृक्षमूले तपस्विनम्	031a  
ब्राह्म्या श्रिया दीप्यमानं पिङ्गलं जटिलं कृशम्	031c  
सोऽब्रवीदर्जुनं तत्र स्थितं दृष्ट्वा महातपाः	032a  
कस्त्वं तातेह सम्प्राप्तो धनुष्मान्कवची शरी	032c  
निबद्धासितलत्राणः क्षत्रधर्ममनुव्रतः	032e  
नेह शस्त्रेण कर्तव्यं शान्तानामयमालयः	033a  
विनीतक्रोधहर्षाणां ब्राह्मणानां तपस्विनाम्	033c  
नेहास्ति धनुषा कार्यं न सङ्ग्रामेण कर्हिचित्	034a  
निक्षिपैतद्धनुस्तात प्राप्तोऽसि परमां गतिम्	034c  
इत्यनन्तौजसं वीरं यथा चान्यं पृथग्जनम्	035a  
तथा वाचमथाभीक्ष्णं ब्राह्मणोऽर्जुनमब्रवीत्	035c  
न चैनं चालयामास धैर्यात्सुदृढनिश्चयम्	035e  
तमुवाच ततः प्रीतः स द्विजः प्रहसन्निव	036a  
वरं वृणीष्व भद्रं ते शक्रोऽहमरिसूदन	036c  
एवमुक्तः प्रत्युवाच सहस्राक्षं धनञ्जयः	037a  
प्राञ्जलिः प्रणतो भूत्वा शूरः कुरुकुलोद्वहः	037c  
ईप्सितो ह्येष मे कामो वरं चैनं प्रयच्छ मे	038a  
त्वत्तोऽद्य भगवन्नस्त्रं कृत्स्नमिच्छामि वेदितुम्	038c  
प्रत्युवाच महेन्द्रस्तं प्रीतात्मा प्रहसन्निव	039a  
इह प्राप्तस्य किं कार्यमस्त्रैस्तव धनञ्जय	039c  
कामान्वृणीष्व लोकांश्च प्राप्तोऽसि परमां गतिम्	039e  
एवमुक्तः प्रत्युवाच सहस्राक्षं धनञ्जयः	040a  
न लोकान्न पुनः कामान्न देवत्वं कुतः सुखम्	040c  
न च सर्वामरैश्वर्यं कामये त्रिदशाधिप	041a  
भ्रातॄंस्तान्विपिने त्यक्त्वा वैरमप्रतियात्य च	041c  
अकीर्तिं सर्वलोकेषु गच्छेयं शाश्वतीः समाः	041e  
एवमुक्तः प्रत्युवाच वृत्रहा पाण्डुनन्दनम्	042a  
सान्त्वयञ्श्लक्ष्णया वाचा सर्वलोकनमस्कृतः	042c  
यदा द्रक्ष्यसि भूतेशं त्र्यक्षं शूलधरं शिवम्	043a  
तदा दातास्मि ते तात दिव्यान्यस्त्राणि सर्वशः	043c  
क्रियतां दर्शने यत्नो देवस्य परमेष्ठिनः	044a  
दर्शनात्तस्य कौन्तेय संसिद्धः स्वर्गमेष्यसि	044c  
इत्युक्त्वा फल्गुनं शक्रो जगामादर्शनं ततः	045a  
अर्जुनोऽप्यथ तत्रैव तस्थौ योगसमन्वितः	045c  
