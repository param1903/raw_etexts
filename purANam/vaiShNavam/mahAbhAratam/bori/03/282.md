मार्कण्डेय उवाच	001  
एतस्मिन्नेव काले तु द्युमत्सेनो महावने	001a  
लब्धचक्षुः प्रसन्नात्मा दृष्ट्या सर्वं ददर्श ह	001c  
स सर्वानाश्रमान्गत्वा शैब्यया सह भार्यया	002a  
पुत्रहेतोः परामार्तिं जगाम मनुजर्षभ	002c  
तावाश्रमान्नदीश्चैव वनानि च सरांसि च	003a  
तांस्तान्देशान्विचिन्वन्तौ दम्पती परिजग्मतुः	003c  
श्रुत्वा शब्दं तु यत्किञ्चिदुन्मुखौ सुतशङ्कया	004a  
सावित्रीसहितोऽभ्येति सत्यवानित्यधावताम्	004c  
भिन्नैश्च परुषैः पादैः सव्रणैः शोणितोक्षितैः	005a  
कुशकण्टकविद्धाङ्गावुन्मत्ताविव धावतः	005c  
ततोऽभिसृत्य तैर्विप्रैः सर्वैराश्रमवासिभिः	006a  
परिवार्य समाश्वास्य समानीतौ स्वमाश्रमम्	006c  
तत्र भार्यासहायः स वृतो वृद्धैस्तपोधनैः	007a  
आश्वासितो विचित्रार्थैः पूर्वराज्ञां कथाश्रयैः	007c  
ततस्तौ पुनराश्वस्तौ वृद्धौ पुत्रदिदृक्षया	008a  
बाल्ये वृत्तानि पुत्रस्य स्मरन्तौ भृशदुःखितौ	008c  
पुनरुक्त्वा च करुणां वाचं तौ शोककर्शितौ	009a  
हा पुत्र हा साध्वि वधूः क्वासि क्वासीत्यरोदताम्	009c  
सुवर्चा उवाच	010  
यथास्य भार्या सावित्री तपसा च दमेन च	010a  
आचारेण च संयुक्ता तथा जीवति सत्यवान्	010c  
गौतम उवाच	011  
वेदाः साङ्गा मयाधीतास्तपो मे सञ्चितं महत्	011a  
कौमारं ब्रह्मचर्यं मे गुरवोऽग्निश्च तोषिताः	011c  
समाहितेन चीर्णानि सर्वाण्येव व्रतानि मे	012a  
वायुभक्षोपवासश्च कुशलानि च यानि मे	012c  
अनेन तपसा वेद्मि सर्वं परिचिकीर्षितम्	013a  
सत्यमेतन्निबोध त्वं ध्रियते सत्यवानिति	013c  
शिष्य उवाच	014  
उपाध्यायस्य मे वक्त्राद्यथा वाक्यं विनिःसृतम्	014a  
नैतज्जातु भवेन्मिथ्या तथा जीवति सत्यवान्	014c  
ऋषय ऊचुः	015  
यथास्य भार्या सावित्री सर्वैरेव सुलक्षणैः	015a  
अवैधव्यकरैर्युक्ता तथा जीवति सत्यवान्	015c  
भारद्वाज उवाच	016  
यथास्य भार्या सावित्री तपसा च दमेन च	016a  
आचारेण च संयुक्ता तथा जीवति सत्यवान्	016c  
दाल्भ्य उवाच	017  
यथा दृष्टिः प्रवृत्ता ते सावित्र्याश्च यथा व्रतम्	017a  
गताहारमकृत्वा च तथा जीवति सत्यवान्	017c  
माण्डव्य उवाच	018  
यथा वदन्ति शान्तायां दिशि वै मृगपक्षिणः	018a  
पार्थिवी च प्रवृत्तिस्ते तथा जीवति सत्यवान्	018c  
धौम्य उवाच	019  
सर्वैर्गुणैरुपेतस्ते यथा पुत्रो जनप्रियः	019a  
दीर्घायुर्लक्षणोपेतस्तथा जीवति सत्यवान्	019c  
मार्कण्डेय उवाच	020  
एवमाश्वासितस्तैस्तु सत्यवाग्भिस्तपस्विभिः	020a  
तांस्तान्विगणयन्नर्थानवस्थित इवाभवत्	020c  
ततो मुहूर्तात्सावित्री भर्त्रा सत्यवता सह	021a  
आजगामाश्रमं रात्रौ प्रहृष्टा प्रविवेश ह	021c  
ब्राह्मणा ऊचुः	022  
पुत्रेण सङ्गतं त्वाद्य चक्षुष्मन्तं निरीक्ष्य च	022a  
सर्वे वयं वै पृच्छामो वृद्धिं ते पृथिवीपते	022c  
समागमेन पुत्रस्य सावित्र्या दर्शनेन च	023a  
चक्षुषश्चात्मनो लाभात्त्रिभिर्दिष्ट्या विवर्धसे	023c  
सर्वैरस्माभिरुक्तं यत्तथा तन्नात्र संशयः	024a  
भूयो भूयश्च वृद्धिस्ते क्षिप्रमेव भविष्यति	024c  
मार्कण्डेय उवाच	025  
ततोऽग्निं तत्र सञ्ज्वाल्य द्विजास्ते सर्व एव हि	025a  
उपासां चक्रिरे पार्थ द्युमत्सेनं महीपतिम्	025c  
शैब्या च सत्यवांश्चैव सावित्री चैकतः स्थिताः	026a  
सर्वैस्तैरभ्यनुज्ञाता विशोकाः समुपाविशन्	026c  
ततो राज्ञा सहासीनाः सर्वे ते वनवासिनः	027a  
जातकौतूहलाः पार्थ पप्रच्छुर्नृपतेः सुतम्	027c  
प्रागेव नागतं कस्मात्सभार्येण त्वया विभो	028a  
विरात्रे चागतं कस्मात्कोऽनुबन्धश्च तेऽभवत्	028c  
सन्तापितः पिता माता वयं चैव नृपात्मज	029a  
नाकस्मादिति जानीमस्तत्सर्वं वक्तुमर्हसि	029c  
सत्यवानुवाच	030  
पित्राहमभ्यनुज्ञातः सावित्रीसहितो गतः	030a  
अथ मेऽभूच्छिरोदुःखं वने काष्ठानि भिन्दतः	030c  
सुप्तश्चाहं वेदनया चिरमित्युपलक्षये	031a  
तावत्कालं च न मया सुप्तपूर्वं कदाचन	031c  
सर्वेषामेव भवतां सन्तापो मा भवेदिति	032a  
अतो विरात्रागमनं नान्यदस्तीह कारणम्	032c  
गौतम उवाच	033  
अकस्माच्चक्षुषः प्राप्तिर्द्युमत्सेनस्य ते पितुः	033a  
नास्य त्वं कारणं वेत्थ सावित्री वक्तुमर्हति	033c  
श्रोतुमिच्छामि सावित्रि त्वं हि वेत्थ परावरम्	034a  
त्वां हि जानामि सावित्रि सावित्रीमिव तेजसा	034c  
त्वमत्र हेतुं जानीषे तस्मात्सत्यं निरुच्यताम्	035a  
रहस्यं यदि ते नास्ति किञ्चिदत्र वदस्व नः	035c  
सावित्र्युवाच	036  
एवमेतद्यथा वेत्थ सङ्कल्पो नान्यथा हि वः	036a  
न च किञ्चिद्रहस्यं मे श्रूयतां तथ्यमत्र यत्	036c  
मृत्युर्मे भर्तुराख्यातो नारदेन महात्मना	037a  
स चाद्य दिवसः प्राप्तस्ततो नैनं जहाम्यहम्	037c  
सुप्तं चैनं यमः साक्षादुपागच्छत्सकिङ्करः	038a  
स एनमनयद्बद्ध्वा दिशं पितृनिषेविताम्	038c  
अस्तौषं तमहं देवं सत्येन वचसा विभुम्	039a  
पञ्च वै तेन मे दत्ता वराः शृणुत तान्मम	039c  
चक्षुषी च स्वराज्यं च द्वौ वरौ श्वशुरस्य मे	040a  
लब्धं पितुः पुत्रशतं पुत्राणामात्मनः शतम्	040c  
चतुर्वर्षशतायुर्मे भर्ता लब्धश्च सत्यवान्	041a  
भर्तुर्हि जीवितार्थं तु मया चीर्णं स्थिरं व्रतम्	041c  
एतत्सत्यं मयाख्यातं कारणं विस्तरेण वः	042a  
यथा वृत्तं सुखोदर्कमिदं दुःखं महन्मम	042c  
ऋषय ऊचुः	043  
निमज्जमानं व्यसनैरभिद्रुतं कुलं नरेन्द्रस्य तमोमये ह्रदे	043a  
त्वया सुशीले धृतधर्मपुण्यया समुद्धृतं साध्वि पुनः कुलीनया	043c  
मार्कण्डेय उवाच	044  
तथा प्रशस्य ह्यभिपूज्य चैव ते वरस्त्रियं तामृषयः समागताः	044a  
नरेन्द्रमामन्त्र्य सपुत्रमञ्जसा शिवेन जग्मुर्मुदिताः स्वमालयम्	044c  
