वैशम्पायन उवाच	001  
काम्यकं प्राप्य कौन्तेया युधिष्ठिरपुरोगमाः	001a  
कृतातिथ्या मुनिगणैर्निषेदुः सह कृष्णया	001c  
ततस्तान्परिविश्वस्तान्वसतः पाण्डुनन्दनान्	002a  
ब्राह्मणा बहवस्तत्र समन्तात्पर्यवारयन्	002c  
अथाब्रवीद्द्विजः कश्चिदर्जुनस्य प्रियः सखा	003a  
एष्यतीह महाबाहुर्वशी शौरिरुदारधीः	003c  
विदिता हि हरेर्यूयमिहायाताः कुरूद्वहाः	004a  
सदा हि दर्शनाकाङ्क्षी श्रेयोऽन्वेषी च वो हरिः	004c  
बहुवत्सरजीवी च मार्कण्डेयो महातपाः	005a  
स्वाध्यायतपसा युक्तः क्षिप्रं युष्मान्समेष्यति	005c  
तथैव तस्य ब्रुवतः प्रत्यदृष्यत केशवः	006a  
सैन्यसुग्रीवयुक्तेन रथेन रथिनां वरः	006c  
मघवानिव पौलोम्या सहितः सत्यभामया	007a  
उपायाद्देवकीपुत्रो दिदृक्षुः कुरुसत्तमान्	007c  
अवतीर्य रथात्कृष्णो धर्मराजं यथाविधि	008a  
ववन्दे मुदितो धीमान्भीमं च बलिनां वरम्	008c  
पूजयामास धौम्यं च यमाभ्यामभिवादितः	009a  
परिष्वज्य गुडाकेशं द्रौपदीं पर्यसान्त्वयत्	009c  
स दृष्ट्वा फल्गुनं वीरं चिरस्य प्रियमागतम्	010a  
पर्यष्वजत दाशार्हः पुनः पुनररिन्दमम्	010c  
तथैव सत्यभामापि द्रौपदीं परिषस्वजे	011a  
पाण्डवानां प्रियां भार्यां कृष्णस्य महिषी प्रिया	011c  
ततस्ते पाण्डवाः सर्वे सभार्याः सपुरोहिताः	012a  
आनर्चुः पुण्डरीकाक्षं परिवव्रुश्च सर्वशः	012c  
कृष्णस्तु पार्थेन समेत्य विद्वान्धनञ्जयेनासुरतर्जनेन	013a  
बभौ यथा भूतपतिर्महात्मा समेत्य साक्षाद्भगवान्गुहेन	013c  
ततः समस्तानि किरीटमाली वनेषु वृत्तानि गदाग्रजाय	014a  
उक्त्वा यथावत्पुनरन्वपृच्छत्कथं सुभद्रा च तथाभिमन्युः	014c  
स पूजयित्वा मधुहा यथावत्पार्थांश्च कृष्णां च पुरोहितं च	015a  
उवाच राजानमभिप्रशंसन्युधिष्ठिरं तत्र सहोपविश्य	015c  
धर्मः परः पाण्डव राज्यलाभात्तस्यार्थमाहुस्तप एव राजन्	016a  
सत्यार्जवाभ्यां चरता स्वधर्मं जितस्तवायं च परश्च लोकः	016c  
अधीतमग्रे चरता व्रतानि सम्यग्धनुर्वेदमवाप्य कृत्स्नम्	017a  
क्षात्रेण धर्मेण वसूनि लब्ध्वा सर्वे ह्यवाप्ताः क्रतवः पुराणाः	017c  
न ग्राम्यधर्मेषु रतिस्तवास्ति कामान्न किञ्चित्कुरुषे नरेन्द्र	018a  
न चार्थलोभात्प्रजहासि धर्मं तस्मात्स्वभावादसि धर्मराजः	018c  
दानं च सत्यं च तपश्च राजञ्श्रद्धा च शान्तिश्च धृतिः क्षमा च	019a  
अवाप्य राष्ट्राणि वसूनि भोगानेषा परा पार्थ सदा रतिस्ते	019c  
यदा जनौघः कुरुजाङ्गलानां कृष्णां सभायामवशामपश्यत्	020a  
अपेतधर्मव्यवहारवृत्तं सहेत तत्पाण्डव कस्त्वदन्यः	020c  
असंशयं सर्वसमृद्धकामः क्षिप्रं प्रजाः पालयितासि सम्यक्	021a  
इमे वयं निग्रहणे कुरूणां यदि प्रतिज्ञा भवतः समाप्ता	021c  
धौम्यं च कृष्णां च युधिष्ठिरं च यमौ च भीमं च दशार्हसिंहः	022a  
उवाच दिष्ट्या भवतां शिवेन प्राप्तः किरीटी मुदितः कृतास्त्रः	022c  
प्रोवाच कृष्णामपि याज्ञसेनीं दशार्हभर्ता सहितः सुहृद्भिः	023a  
कृष्णे धनुर्वेदरतिप्रधानाः सत्यव्रतास्ते शिशवः सुशीलाः	023c  
सद्भिः सदैवाचरितं समाधिं चरन्ति पुत्रास्तव याज्ञसेनि	023e  
राज्येन राष्ट्रैश्च निमन्त्र्यमाणाः पित्रा च कृष्णे तव सोदरैश्च	024a  
न यज्ञसेनस्य न मातुलानां गृहेषु बाला रतिमाप्नुवन्ति	024c  
आनर्तमेवाभिमुखाः शिवेन गत्वा धनुर्वेदरतिप्रधानाः	025a  
तवात्मजा वृष्णिपुरं प्रविश्य न दैवतेभ्यः स्पृहयन्ति कृष्णे	025c  
यथा त्वमेवार्हसि तेषु वृत्तिं प्रयोक्तुमार्या च यथैव कुन्ती	026a  
तेष्वप्रमादेन सदा करोति तथा च भूयश्च तथा सुभद्रा	026c  
यथानिरुद्धस्य यथाभिमन्योर्यथा सुनीथस्य यथैव भानोः	027a  
तथा विनेता च गतिश्च कृष्णे तवात्मजानामपि रौक्मिणेयः	027c  
गदासिचर्मग्रहणेषु शूरानस्त्रेषु शिक्षासु रथाश्वयाने	028a  
सम्यग्विनेता विनयत्यतन्द्रीस्तांश्चाभिमन्युः सततं कुमारः	028c  
स चापि सम्यक्प्रणिधाय शिक्षामस्त्राणि चैषां गुरुवत्प्रदाय	029a  
तवात्मजानां च तथाभिमन्योः पराक्रमैस्तुष्यति रौक्मिणेयः	029c  
यदा विहारं प्रसमीक्षमाणाः प्रयान्ति पुत्रास्तव याज्ञसेनि	030a  
एकैकमेषामनुयान्ति तत्र रथाश्च यानानि च दन्तिनश्च	030c  
अथाब्रवीद्धर्मराजं तु कृष्णो दशार्हयोधाः कुकुरान्धकाश्च	031a  
एते निदेशं तव पालयन्ति तिष्ठन्ति यत्रेच्छसि तत्र राजन्	031c  
आवर्ततां कार्मुकवेगवाता हलायुधप्रग्रहणा मधूनाम्	032a  
सेना तवार्थेषु नरेन्द्र यत्ता ससादिपत्त्यश्वरथा सनागा	032c  
प्रस्थाप्यतां पाण्डव धार्तराष्ट्रः सुयोधनः पापकृतां वरिष्ठः	033a  
स सानुबन्धः ससुहृद्गणश्च सौभस्य सौभाधिपतेश्च मार्गम्	033c  
कामं तथा तिष्ठ नरेन्द्र तस्मिन्यथा कृतस्ते समयः सभायाम्	034a  
दाशार्हयोधैस्तु ससादियोधं प्रतीक्षतां नागपुरं भवन्तम्	034c  
व्यपेतमन्युर्व्यपनीतपाप्मा विहृत्य यत्रेच्छसि तत्र कामम्	035a  
ततः समृद्धं प्रथमं विशोकः प्रपत्स्यसे नागपुरं सराष्ट्रम्	035c  
ततस्तदाज्ञाय मतं महात्मा यथावदुक्तं पुरुषोत्तमेन	036a  
प्रशस्य विप्रेक्ष्य च धर्मराजः कृताञ्जलिः केशवमित्युवाच	036c  
असंशयं केशव पाण्डवानां भवान्गतिस्त्वच्छरणा हि पार्थाः	037a  
कालोदये तच्च ततश्च भूयः कर्ता भवान्कर्म न संशयोऽस्ति	037c  
यथाप्रतिज्ञं विहृतश्च कालः सर्वाः समा द्वादश निर्जनेषु	038a  
अज्ञातचर्यां विधिवत्समाप्य भवद्गताः केशव पाण्डवेयाः	038c  
वैशम्पायन उवाच	039  
तथा वदति वार्ष्णेये धर्मराजे च भारत	039a  
अथ पश्चात्तपोवृद्धो बहुवर्षसहस्रधृक्	039c  
प्रत्यदृष्यत धर्मात्मा मार्कण्डेयो महातपाः	039e  
तमागतमृषिं वृद्धं बहुवर्षसहस्रिणम्	040a  
आनर्चुर्ब्राह्मणाः सर्वे कृष्णश्च सह पाण्डवैः	040c  
तमर्चितं सुविष्वस्तमासीनमृषिसत्तमम्	041a  
ब्राह्मणानां मतेनाह पाण्डवानां च केशवः	041c  
शुश्रूषवः पाण्डवास्ते ब्राह्मणाश्च समागताः	042a  
द्रौपदी सत्यभामा च तथाहं परमं वचः	042c  
पुरावृत्ताः कथाः पुण्याः सदाचाराः सनातनाः	043a  
राज्ञां स्त्रीणामृषीणां च मार्कण्डेय विचक्ष्व नः	043c  
तेषु तत्रोपविष्टेषु देवर्षिरपि नारदः	044a  
आजगाम विशुद्धात्मा पाण्डवानवलोककः	044c  
तमप्यथ महात्मानं सर्वे तु पुरुषर्षभाः	045a  
पाद्यार्घ्याभ्यां यथान्यायमुपतस्थुर्मनीषिणम्	045c  
नारदस्त्वथ देवर्षिर्ज्ञात्वा तांस्तु कृतक्षणान्	046a  
मार्कण्डेयस्य वदतस्तां कथामन्वमोदत	046c  
उवाच चैनं कालज्ञः स्मयन्निव स नारदः	047a  
ब्रह्मर्षे कथ्यतां यत्ते पाण्डवेषु विवक्षितम्	047c  
एवमुक्तः प्रत्युवाच मार्कण्डेयो महातपाः	048a  
क्षणं कुरुध्वं विपुलमाख्यातव्यं भविष्यति	048c  
एवमुक्ताः क्षणं चक्रुः पाण्डवाः सह तैर्द्विजैः	049a  
मध्यन्दिने यथादित्यं प्रेक्षन्तस्तं महामुनिम्	049c  
