दमयन्त्युवाच	001  
मां चेदिच्छसि जीवन्तीं मातः सत्यं ब्रवीमि ते	001a  
नरवीरस्य वै तस्य नलस्यानयने यत	001c  
बृहदश्व उवाच	002  
दमयन्त्या तथोक्ता तु सा देवी भृशदुःखिता	002a  
बाष्पेण पिहिता राजन्नोत्तरं किञ्चिदब्रवीत्	002c  
तदवस्थां तु तां दृष्ट्वा सर्वमन्तःपुरं तदा	003a  
हाहाभूतमतीवासीद्भृशं च प्ररुरोद ह	003c  
ततो भीमं महाराज भार्या वचनमब्रवीत्	004a  
दमयन्ती तव सुता भर्तारमनुशोचति	004c  
अपकृष्य च लज्जां मां स्वयमुक्तवती नृप	005a  
प्रयतन्तु तव प्रेष्याः पुण्यश्लोकस्य दर्शने	005c  
तया प्रचोदितो राजा ब्राह्मणान्वशवर्तिनः	006a  
प्रास्थापयद्दिशः सर्वा यतध्वं नलदर्शने	006c  
ततो विदर्भाधिपतेर्नियोगाद्ब्राह्मणर्षभाः	007a  
दमयन्तीमथो दृष्ट्वा प्रस्थिताः स्मेत्यथाब्रुवन्	007c  
अथ तानब्रवीद्भैमी सर्वराष्ट्रेष्विदं वचः	008a  
ब्रुवध्वं जनसंसत्सु तत्र तत्र पुनः पुनः	008c  
क्व नु त्वं कितव छित्त्वा वस्त्रार्धं प्रस्थितो मम	009a  
उत्सृज्य विपिने सुप्तामनुरक्तां प्रियां प्रिय	009c  
सा वै यथा समादिष्टा तत्रास्ते त्वत्प्रतीक्षिणी	010a  
दह्यमाना भृशं बाला वस्त्रार्धेनाभिसंवृता	010c  
तस्या रुदन्त्याः सततं तेन शोकेन पार्थिव	011a  
प्रसादं कुरु वै वीर प्रतिवाक्यं ददस्व च	011c  
एतदन्यच्च वक्तव्यं कृपां कुर्याद्यथा मयि	012a  
वायुना धूयमानो हि वनं दहति पावकः	012c  
भर्तव्या रक्षणीया च पत्नी हि पतिना सदा	013a  
तन्नष्टमुभयं कस्माद्धर्मज्ञस्य सतस्तव	013c  
ख्यातः प्राज्ञः कुलीनश्च सानुक्रोशश्च त्वं सदा	014a  
संवृत्तो निरनुक्रोशः शङ्के मद्भाग्यसङ्क्षयात्	014c  
स कुरुष्व महेष्वास दयां मयि नरर्षभ	015a  
आनृशंस्यं परो धर्मस्त्वत्त एव हि मे श्रुतम्	015c  
एवं ब्रुवाणान्यदि वः प्रतिब्रूयाद्धि कश्चन	016a  
स नरः सर्वथा ज्ञेयः कश्चासौ क्व च वर्तते	016c  
यच्च वो वचनं श्रुत्वा ब्रूयात्प्रतिवचो नरः	017a  
तदादाय वचः क्षिप्रं ममावेद्यं द्विजोत्तमाः	017c  
यथा च वो न जानीयाच्चरतो भीमशासनात्	018a  
पुनरागमनं चैव तथा कार्यमतन्द्रितैः	018c  
यदि वासौ समृद्धः स्याद्यदि वाप्यधनो भवेत्	019a  
यदि वाप्यर्थकामः स्याज्ज्ञेयमस्य चिकीर्षितम्	019c  
एवमुक्तास्त्वगच्छंस्ते ब्राह्मणाः सर्वतोदिशम्	020a  
नलं मृगयितुं राजंस्तथा व्यसनिनं तदा	020c  
ते पुराणि सराष्ट्राणि ग्रामान्घोषांस्तथाश्रमान्	021a  
अन्वेषन्तो नलं राजन्नाधिजग्मुर्द्विजातयः	021c  
तच्च वाक्यं तथा सर्वे तत्र तत्र विशां पते	022a  
श्रावयाञ्चक्रिरे विप्रा दमयन्त्या यथेरितम्	022c  
