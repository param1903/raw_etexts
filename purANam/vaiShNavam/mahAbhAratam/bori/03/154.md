वैशम्पायन उवाच	001  
ततस्तान्परिविश्वस्तान्वसतस्तत्र पाण्डवान्	001a  
गतेषु तेषु रक्षःसु भीमसेनात्मजेऽपि च	001c  
रहितान्भीमसेनेन कदाचित्तान्यदृच्छया	002a  
जहार धर्मराजानं यमौ कृष्णां च राक्षसः	002c  
ब्राह्मणो मन्त्रकुशलः सर्वास्त्रेष्वस्त्रवित्तमः	003a  
इति ब्रुवन्पाण्डवेयान्पर्युपास्ते स्म नित्यदा	003c  
परीक्षमाणः पार्थानां कलापानि धनूंषि च	004a  
अन्तरं समभिप्रेप्सुर्नाम्ना ख्यातो जटासुरः	004c  
स भीमसेने निष्क्रान्ते मृगयार्थमरिन्दमे	005a  
अन्यद्रूपं समास्थाय विकृतं भैरवं महत्	005c  
गृहीत्वा सर्वशस्त्राणि द्रौपदीं परिगृह्य च	006a  
प्रातिष्ठत स दुष्टात्मा त्रीन्गृहीत्वा च पाण्डवान्	006c  
सहदेवस्तु यत्नेन ततोऽपक्रम्य पाण्डवः	007a  
आक्रन्दद्भीमसेनं वै येन यातो महाबलः	007c  
तमब्रवीद्धर्मराजो ह्रियमाणो युधिष्ठिरः	008a  
धर्मस्ते हीयते मूढ न चैनं समवेक्षसे	008c  
येऽन्ये केचिन्मनुष्येषु तिर्यग्योनिगता अपि	009a  
गन्धर्वयक्षरक्षांसि वयांसि पशवस्तथा	009c  
मनुष्यानुपजीवन्ति ततस्त्वमुपजीवसि	009e  
समृद्ध्या ह्यस्य लोकस्य लोको युष्माकमृध्यते	010a  
इमं च लोकं शोचन्तमनुशोचन्ति देवताः	010c  
पूज्यमानाश्च वर्धन्ते हव्यकव्यैर्यथाविधि	010e  
वयं राष्ट्रस्य गोप्तारो रक्षितारश्च राक्षस	011a  
राष्ट्रस्यारक्ष्यमाणस्य कुतो भूतिः कुतः सुखम्	011c  
न च राजावमन्तव्यो रक्षसा जात्वनागसि	012a  
अणुरप्यपचारश्च नास्त्यस्माकं नराशन	012c  
द्रोग्धव्यं न च मित्रेषु न विश्वस्तेषु कर्हिचित्	013a  
येषां चान्नानि भुञ्जीत यत्र च स्यात्प्रतिश्रयः	013c  
स त्वं प्रतिश्रयेऽस्माकं पूज्यमानः सुखोषितः	014a  
भुक्त्वा चान्नानि दुष्प्रज्ञ कथमस्माञ्जिहीर्षसि	014c  
एवमेव वृथाचारो वृथावृद्धो वृथामतिः	015a  
वृथामरणमर्हस्त्वं वृथाद्य न भविष्यसि	015c  
अथ चेद्दुष्टबुद्धिस्त्वं सर्वैर्धर्मैर्विवर्जितः	016a  
प्रदाय शस्त्राण्यस्माकं युद्धेन द्रौपदीं हर	016c  
अथ चेत्त्वमविज्ञाय इदं कर्म करिष्यसि	017a  
अधर्मं चाप्यकीर्तिं च लोके प्राप्स्यसि केवलम्	017c  
एतामद्य परामृश्य स्त्रियं राक्षस मानुषीम्	018a  
विषमेतत्समालोड्य कुम्भेन प्राशितं त्वया	018c  
ततो युधिष्ठिरस्तस्य भारिकः समपद्यत	019a  
स तु भाराभिभूतात्मा न तथा शीघ्रगोऽभवत्	019c  
अथाब्रवीद्द्रौपदीं च नकुलं च युधिष्ठिरः	020a  
मा भैष्ट राक्षसान्मूढाद्गतिरस्य मया हृता	020c  
नातिदूरे महाबाहुर्भविता पवनात्मजः	021a  
अस्मिन्मुहूर्ते सम्प्राप्ते न भविष्यति राक्षसः	021c  
सहदेवस्तु तं दृष्ट्वा राक्षसं मूढचेतसम्	022a  
उवाच वचनं राजन्कुन्तीपुत्रं युधिष्ठिरम्	022c  
राजन्किं नाम तत्कृत्यं क्षत्रियस्यास्त्यतोऽधिकम्	023a  
यद्युद्धेऽभिमुखः प्राणांस्त्यजेच्छत्रूञ्जयेत वा	023c  
एष चास्मान्वयं चैनं युध्यमानाः परन्तप	024a  
सूदयेम महाबाहो देशकालो ह्ययं नृप	024c  
क्षत्रधर्मस्य सम्प्राप्तः कालः सत्यपराक्रम	025a  
जयन्तः पात्यमाना वा प्राप्तुमर्हाम सद्गतिम्	025c  
राक्षसे जीवमानेऽद्य रविरस्तमियाद्यदि	026a  
नाहं ब्रूयां पुनर्जातु क्षत्रियोऽस्मीति भारत	026c  
भो भो राक्षस तिष्ठस्व सहदेवोऽस्मि पाण्डवः	027a  
हत्वा वा मां नयस्वैनान्हतो वाद्येह स्वप्स्यसि	027c  
तथैव तस्मिन्ब्रुवति भीमसेनो यदृच्छया	028a  
प्रादृश्यत महाबाहुः सवज्र इव वासवः	028c  
सोऽपश्यद्भ्रातरौ तत्र द्रौपदीं च यशस्विनीम्	029a  
क्षितिस्थं सहदेवं च क्षिपन्तं राक्षसं तदा	029c  
मार्गाच्च राक्षसं मूढं कालोपहतचेतसम्	030a  
भ्रमन्तं तत्र तत्रैव दैवेन विनिवारितम्	030c  
भ्रातॄंस्तान्ह्रियतो दृष्ट्वा द्रौपदीं च महाबलः	031a  
क्रोधमाहारयद्भीमो राक्षसं चेदमब्रवीत्	031c  
विज्ञातोऽसि मया पूर्वं चेष्टञ्शस्त्रपरीक्षणे	032a  
आस्था तु त्वयि मे नास्ति यतोऽसि न हतस्तदा	032c  
ब्रह्मरूपप्रतिच्छन्नो न नो वदसि चाप्रियम्	032e  
प्रियेषु चरमाणं त्वां न चैवाप्रियकारिणम्	033a  
अतिथिं ब्रह्मरूपं च कथं हन्यामनागसम्	033c  
राक्षसं मन्यमानोऽपि यो हन्यान्नरकं व्रजेत्	033e  
अपक्वस्य च कालेन वधस्तव न विद्यते	034a  
नूनमद्यासि सम्पक्वो यथा ते मतिरीदृशी	034c  
दत्ता कृष्णापहरणे कालेनाद्भुतकर्मणा	034e  
बडिशोऽयं त्वया ग्रस्तः कालसूत्रेण लम्बितः	035a  
मत्स्योऽम्भसीव स्यूतास्यः कथं मेऽद्य गमिष्यसि	035c  
यं चासि प्रस्थितो देशं मनः पूर्वं गतं च ते	036a  
न तं गन्तासि गन्तासि मार्गं बकहिडिम्बयोः	036c  
एवमुक्तस्तु भीमेन राक्षसः कालचोदितः	037a  
भीत उत्सृज्य तान्सर्वान्युद्धाय समुपस्थितः	037c  
अब्रवीच्च पुनर्भीमं रोषात्प्रस्फुरिताधरः	038a  
न मे मूढा दिशः पाप त्वदर्थं मे विलम्बनम्	038c  
श्रुता मे राक्षसा ये ये त्वया विनिहता रणे	039a  
तेषामद्य करिष्यामि तवास्रेणोदकक्रियाम्	039c  
एवमुक्तस्ततो भीमः सृक्किणी परिसंलिहन्	040a  
स्मयमान इव क्रोधात्साक्षात्कालान्तकोपमः	040c  
बाहुसंरम्भमेवेच्छन्नभिदुद्राव राक्षसम्	040e  
राक्षसोऽपि तदा भीमं युद्धार्थिनमवस्थितम्	041a  
अभिदुद्राव संरब्धो बलो वज्रधरं यथा	041c  
वर्तमाने तदा ताभ्यां बाहुयुद्धे सुदारुणे	042a  
माद्रीपुत्रावभिक्रुद्धावुभावप्यभ्यधावताम्	042c  
न्यवारयत्तौ प्रहसन्कुन्तीपुत्रो वृकोदरः	043a  
शक्तोऽहं राक्षसस्येति प्रेक्षध्वमिति चाब्रवीत्	043c  
आत्मना भ्रातृभिश्चाहं धर्मेण सुकृतेन च	044a  
इष्टेन च शपे राजन्सूदयिष्यामि राक्षसम्	044c  
इत्येवमुक्त्वा तौ वीरौ स्पर्धमानौ परस्परम्	045a  
बाहुभिः समसज्जेतामुभौ रक्षोवृकोदरौ	045c  
तयोरासीत्सम्प्रहारः क्रुद्धयोर्भीमरक्षसोः	046a  
अमृष्यमाणयोः सङ्ख्ये देवदानवयोरिव	046c  
आरुज्यारुज्य तौ वृक्षानन्योन्यमभिजघ्नतुः	047a  
जीमूताविव घर्मान्ते विनदन्तौ महाबलौ	047c  
बभञ्जतुर्महावृक्षानूरुभिर्बलिनां वरौ	048a  
अन्योन्येनाभिसंरब्धौ परस्परजयैषिणौ	048c  
तद्वृक्षयुद्धमभवन्महीरुहविनाशनम्	049a  
वालिसुग्रीवयोर्भ्रात्रोः पुरेव कपिसिंहयोः	049c  
आविध्याविध्य तौ वृक्षान्मुहूर्तमितरेतरम्	050a  
ताडयामासतुरुभौ विनदन्तौ मुहुर्मुहुः	050c  
तस्मिन्देशे यदा वृक्षाः सर्व एव निपातिताः	051a  
पुञ्जीकृताश्च शतशः परस्परवधेप्सया	051c  
तदा शिलाः समादाय मुहूर्तमिव भारत	052a  
महाभ्रैरिव शैलेन्द्रौ युयुधाते महाबलौ	052c  
उग्राभिरुग्ररूपाभिर्बृहतीभिः परस्परम्	053a  
वज्रैरिव महावेगैराजघ्नतुरमर्षणौ	053c  
अभिहत्य च भूयस्तावन्योन्यं बलदर्पितौ	054a  
भुजाभ्यां परिगृह्याथ चकर्षाते गजाविव	054c  
मुष्टिभिश्च महाघोरैरन्योन्यमभिपेततुः	055a  
तयोश्चटचटाशब्दो बभूव सुमहात्मनोः	055c  
ततः संहृत्य मुष्टिं तु पञ्चशीर्षमिवोरगम्	056a  
वेगेनाभ्यहनद्भीमो राक्षसस्य शिरोधराम्	056c  
ततः श्रान्तं तु तद्रक्षो भीमसेनभुजाहतम्	057a  
सुपरिश्रान्तमालक्ष्य भीमसेनोऽभ्यवर्तत	057c  
तत एनं महाबाहुर्बाहुभ्याममरोपमः	058a  
समुत्क्षिप्य बलाद्भीमो निष्पिपेष महीतले	058c  
तस्य गात्राणि सर्वाणि चूर्णयामास पाण्डवः	059a  
अरत्निना चाभिहत्य शिरः कायादपाहरत्	059c  
सन्दष्टोष्ठं विवृत्ताक्षं फलं वृन्तादिव च्युतम्	060a  
जटासुरस्य तु शिरो भीमसेनबलाद्धृतम्	060c  
पपात रुधिरादिग्धं सन्दष्टदशनच्छदम्	060e  
तं निहत्य महेष्वासो युधिष्ठिरमुपागमत्	061a  
स्तूयमानो द्विजाग्र्यैस्तैर्मरुद्भिरिव वासवः	061c  
